Kynjing District Child Protection Officer, Khliehriat bad u Incharge ka Umkiang Police Patrol Post u D.Shabong.
U Dr J.Nongtdu ula ong u drug u ktah iaki samla bad u pynjot iaka iing ka sem bad iaka imlang sahlang.
Ki samla ki long ka bynta ba kongsan haka imlang sahlang bad dei ban iakhun pyrshah ia u drok ban rung sha ki shnong ki thaw.
Ka Kong R Kynjing ka la batai shaphang ka jingktah jong ka jingshongkha khynnah ha kaba ka la ban iaki khynnah samla namar kane ka long kaba beaiñ bad kaba lah ban ngat ha ki jingpynshitom ba pyrkhing jong ka aiñ.
Kala ong ruh ba jingshongkha khynnah ka ktah iaka ioh ka kot bad ka wanrah iaka jingjynjar kaba har rukom kaba ktah iaka kyrdan longkmie longkpa.
U D.Shabong ula batai shaphang ka aiñ kaba tehlakam iaki kam thombor iaka long rynieng jong ki khyllung khynnah kaba tip kum ka POSCO Act.
Ula batai ruh ha kaba iadei bad ki kam ba iadei bad ka aiñ ban iarap iaki lanot.
Ha kane ka jingai jinghikai la wan iashimbynta da ki khynnah skul ka Holy Cross School Umkiang, ki dkhot Seng Samla Shnong Umkiang, ki nonghikai, ki longkmie longkpa, ki samla bad ki nongsong Shnong.
Ka Shillong Lajong FC ka la bteng ban khur ia ka jingjop kaba ar sien kynthih hadien ba ka la lah ban pynrem noh sa ia ka Delhi FC da 2-1 ha ka jingialehkai kaba la long haka sngi Balang ha Madan SSA Stadium, Shillong.
Ha kane ka jingialehkai ka Lajong ka la lah ban banbor pyrshah ia ka Delhi FC naduh kaba sdang jong ka jingialehkai, bad dei ha ka minit kaba 24′ hadien ba ka la ioh lad ban pynkhih jar nyngkong lyngba u nongialehkai shakhmat jong ka u Karim Samb uba dei na Senegal, kata lyngba ka jingpashat ball kaba itynnad lyngba u Kynsaibor Lhuid.
Hadien kane ka Lajong ka la bteng ban banbor shuh shuh hynrei kam shym la lah satia ban ioh ia ka kabu kaba biang ha kaba ka jingialehkai ka la poi noh sha kaba kut jong ka kylla kaba nyngkong.
Kumjuh haba bteng ia ka jingialehkai ha ka kyllamiet (second half) ka Lajong ka dang iai bteng ban pyndonkam la ka buit ka bor, hynrei kam shym la lah satia ban pynurlong ia ka jingthmu jong ka, bad kane ka la pynlong ia ka Delhi ba kan shim kabu ia ka jinglong jingman bad ioh ban pyniakhaid lyngba u Gaurav Rawat ha ka minit kaba 60′.
Kane ka jingshah pyniakhaid ka la pynlong ia ka Lajong ba kan long phikir bad sdang ban pynkylla ia ka rukom ialehkai bad ban nang ioh bor shuh shuh tad haduh ba kan da ioh ban pynkhih jar biang ha ka minit kaba 82′ lyngba u Phrangki Buam kaba kylla long syndon ka kol jong ka jingjop.
Hadien kane ka jingop, ka Shillong Lajong kan pynkhreh ban ia aireng biang ha ka sien kaba san ha la iing ha ka 25 tarik mynta u bnai pyrshah ia ka Tiddim Road Athletic Union FC (TRAU) kaba don ha ka kyrdan 13 ha ka miej khein point.
U Deputy Commissioner, East Jaintia Hills District haka sngi Balang, u la pynmih ia ka jingpynbna ba ka Motor Vehicles Act, 1988, ia kaba la pynkylla katkum ka Motor Vehicles (Amendment) Act, 2019, kala pynkiew iaka bai lutksan sha kito ki lanot kiba khlad ne mynsaw jur na ki jingjia shah tynrah ha ki kali ki bym shym la ioh bat ne ki bym shym la sangeh.
Ka Ministry of Road Transport and Highways, ka Sorkar India ka la pynmih ia ka jingpynbna ban siew ia ka bai lutksan sha ki lanot lyngba ka skhim ba la tip kum ka “Hit and Run Motor Accidents Scheme, 2022" ka ba long T.2,00,000 lada jia ba khlad na ka jingjia shah tynrah ha ki kali ki bym sangeh bad T.50,000 na ka bynta kito kiba ngat ha ki jingmynsaw jur na kum kine ki jingjia.
Kane ka skhim ka buh ruh ia ki kyndon na ka bynta ka jingkam ha ka por kaba biang.
Na ka liang ki Enquiry Officer kiba khmih halor kane ka jingkam ne claim ki donkam ban shim ia ka rai hapoh ka shi bnai naduh ba ki la ioh pdiang ia kane ka jingkam, ha kaba na ka liang ki ophisar ba dei khmih kin ioh por 15 sngi ban mang halor ka jingkam bad ban phah ia kane ka mang ne sanction order sha ka General Insurance (GI) Council ha ryngkat ka jingpyntip sha ki bor ba dei khmih jong ka  Motor Accident Claim Tribunal bad Transport Commissioner.
Hadien kane ka jingpyllait ia kane ka pisa bai lutksan sha ki nongkam ka dei ban long hapoh ka 15 sngi da ka GI Council.
Na ka bynta ki jingtip ba kham bniah bad ki form lah ban leit lyngba ka site  -motor-accidents/.
U Myntri Rangbah ka Jylla, u Conrad K Sangma haka sngi Balang u la pynpaw ia ka jingangnud ban pyniasoh ia ka thain shatei lammihngi (Northeast) jong ka ri India bad ki ri ka thain Asia ba marjan khnang ban pynsuk bad ban kyntiew ia ka kam khaii pateng.
Ia kane u Conrad u la pynpaw haba kren ha ka jingplie ia ka United Nations Economic and Social Commission for Asia and the Pacific (UNESCAP) Subregional Capacity Building Workshop for Bangladesh, Bhutan, India and Nepal (BBIN) Connectivity ha ka jingialang ba la pynlong ha Taj Vivanta ha ka nongbah Shillong.
U la ong ba katkum ka histori ka ithuh ba ki don shibun bah ki kam khaii pateng hapdeng kine ki thain hashwa jong ka jingioh laitluid, bad ka don ruh ka kabu ha ki kam khaii bad ka jingpyniasoh ha kane ka thain, kumta donkam ban pynbeit pat ia baroh kine ki jingeh kiba la khanglad bad pynsangeh ia ki kam khaii pateng bad ka jingpyniasoh.
U CM u pyntip ruh ba lada ka thain shatei lammihngi kan iaid bad kiew shakhmat, kane kan noh synniang ruh halor ka thong jong ka ri ban kyntiew ia ka ioh ka kot jong ka ri hi baroh kawei.
U la ong ba kane ka dei kawei na ki mat kiba kongsan jong ka sorkar.
Na ka liang ka jong u, u la pynpaw ba u la aijingmut naduh kaba sdang ba ia ka Act East Policy ym dei ban shim ne khein kyllum lang ia baroh, kata da kaba pynpaw halor ka jingdonkam ban don la ki jong ki zone khnang ban lah ban pyniaid shakhmat ia kane ka Policy.
Shuh shuh u la ban ruh ba na ka liang ka sorkar jylla ka don ia ka jingangnud ban shim kabu halor ka jinglong ki jaka puta na ka bynta ban kyntiew ia ki kam khaii pateng bad ka jingpyniasoh.
U la pynpaw ruh halor ka jingdonkam ban pynjynsur ia ki policy khnang ba ki paidbah kin ym mad jingeh ha kaba pyniaid shakhmat ia ki kam khaii pateng bad ban pyndonkam ia ki jingtei kum ki Check Posts, ka jingpyniasoh lyngba ki surok kiba bha sha ki thain khappud kum ki lad ki lynti ki ban wanrah ia shibun ki jingkylla.
“Nga ngeit ba kane ka prokram ka dei tang kaba sdang na kiba bun bah ki jingkylla kiba khraw ia kiba yn pyntreikam nangne shakhmat," ong shuh shuh u CM.Ha kane ka prokram la ioh ruh ka jingkren na ka Director, South bad Southwest Asia Sub-Regional Office ka Mikiko Tanaka nalor kiwei kiwei pat.
Ka ophis District Horticulture Officer, West Jaintia Hills haka 22 tarik Naiwieng ka la pynlong da ka rynsan pyni nam kaba tip kum ka ‘Horticulture Exhibition’ kaba hap hapoh ka Mission for Integrated Development of Horticulture (MIDH) 2022-2023 ha madan Marian Hill Higher Secondary School, Jowai haka sngi Balang.
Ki nongrep na kylleng ki shnong jong ka District ki la wanrah iaki mar rep bapher bapher ba la bynta hala ki jong ki jong ki kyrdan jong ki mar rep ba kynthup naduh ki jhur ki jhep, ki sah ki pai, ki syntiew ki skud bad kiwei kiwei ki mar rep.
U District Horticulture Officer, West Jaintia Hills u Bah S Rani ula ong, ka jingthmu jong kane Exhibition ka long shibynta ka jingiakynduh lang jong ki nongrep bad ban iaphylliew jingmut para nongrep khnang ban tip shuh shuh iaki lad ki kabu kumno ban pynbha shuh shuh iaka kam rep.
U MLA ka Jowai u Ma Wailadmiki Shylla uba long ruh u Chairman ka Meghalaya Urban Development Authority (MUDA) kum u kongsan haka jingkren ula ong ka Jylla Meghalaya haduh kine ki sngi ka dang shaniah na kiwei ki Jylla kynthup naduh ka bam ka dih bad kiwei kiwei ki jingdonkam.
Ula ong kumba long mynta ki don ki nongrep kiba long nongrep tang kat ban ioh skhim sorkar, hynrei ki khlem wad ki lad ki lynti kumno ban pynheh pyniar iaka rep ka riang ka jong ki.
Kumta ula kyntu iaki nongrep ban pynheh pyniar iaka kam rep bad ban shim ruh iaka kam rep kum kata ka lad kamai ka ban kyntiew iaka ioh ka kot jong ki bad ka jylla.
Nalorkata ula ong don ki kmie ki kpa kiba don iaki khun kiba la nang la stad, hynrei kim ju pynshlur iaki haka kam rep.
Ha kane ka juk kyrduh kam ula kyntu iaki kmie ki kpa ban hikai bad ailad iaki khun ban shim iaka kam rep kum kawei na ki kam kaba ki lah ban ieng ha la ki kjat lajong khlem da khmih lynti ne shaniah tang haki kam sorkar.
Ka Kong DC Sohtun MAS Director of Horticulture, Meghalaya Shillong ka la kyntu iaki paid nongrep ba lada kino kino ki jingeh haka liang ka rep ka riang kim dei ban lehrain ban leit pan jingpynshai na ki ophis sorkar bad ha kajuh ka por ka kyntu ban shim kabu iaki skhim sorkar bapher bapher ki ban pynmyntoi bad kyntiew iaka ioh ka kot ka jong ki.
Kiwei de kiba la ai jingkren ki long ka Kong DV Lyngdoh, ADC West Jaintia Hills District, u R.Lamare Assistant Director of Horticulture West Jaintia Hills District, u Foster Kharsohnoh Progressive Farmers West Jaintia Hills District, u Mutshwa Thabah Vice Chairman EARMACS haka jingialang kaba la pyniaid da ka Kong Risakaru Lyngdoh SMS (Agronomy) bad u Mebanphikir Kharbuli Farm Manager KVK.Ha kane ka sngi la sam ruh iaki khusnam sha ki nongjop.
Ka Open Volleyball Tournament kaba lai sngi kynthih kala poi noh sha kaba kut ha kaba ka Madankynsaw Mowkyndeng Knorsyiem kala rah iaka nam lahduh da kaba pynliem iaka Iakrehlang Nangbah SC haka final kaba long ha Pohskur, Mission Compound haka sngi Thohdieng.
Ha kane ka jingialeh final ka Madankynsaw Mowkyndeng Knorsyiem kala pynliem da 25-15, 25-17 iaka Iakrehlang Nangbah SC.Ia kane ka Volleyball la pynlong da ka District Sports Officer (DSO), West Jaintia Hills District ryngkat ka jingiatreilang ka West Jaintia District Sports Association (WJDSA).
Ha kane ka lympung ialehkai la wan iashim bynta 8 tylli ki kynhun kynthup iaka Lion Mission Compound Sports and Youth Affairs, Khimusniang, Iakrehlang Nangbah SC, Madankynsaw Mowkyndeng Knorsyiem, Kiang Nangbah Govt.
College, Spikers, Chullai Brothers Chutwakhu bad ka Lion Mission Compound Dorbar Shnong.
Haka sngi pynkut ia kane ka lympung la wan sakhilang da u Ma EMH Passah, Working President WJDSA kum u kongsan haka jingdonlang u Ma Khroobok Passah, District Sports Officer, West Jaintia Hills, u Ma Patrick Lamare, Vice-President WJDSA, u Ma Lammat-O Laloo, General Secretary WJDSA, u Ma P.Khyriem, u Waheh Shnong Lion Mission Compound bad kiwei kiwei nalor ki nongshah khot sngewbha.
U Ma EMH Passah haka jingkren ula ong, ka West Jaintia District Sports Association ka thrang bad angnud ban kyntiew iaki kam ialehkai sports hapoh ka District kumta ula kyntu iaki dong ki Shnong ban ia shim bynta haki jingiakop bapher bapher kiba ka WJDSA ka khot pynlong na ki por sha ki por.
U Ma Khroobok Passah, DSO-West Jaintia Hills ula ong ka jingpynlong ia kane ka lympung ka long shibynta ban ioh ka District iaki samla donsap ki ban mihkhmat iaka District shaka Meghalaya Games ka ban long ha nongbah Tura naduh ka 15 tarik Kyllalyngkot 2024.
Shuh shuh, ula ong ba kane ka lympung yn bteng ban pynlong manla ka snem ban sei iaki khynnah bad samla ialehkai.
Ka Ladthadlaboh SC kala jop da 2-0 iaka Mukhla Raij haka jingialehkai Super Division Football Tournament kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi Balang.
Ia kine ki ar kol ka Ladthalaboh kala thep haka kylla miet lyngba u Ejingmut Dkhar marwei haka minit kaba 77′ bad 82′.
Haka 23 tarik ka jingialehkai kan long hapdeng ka Shangpung Lumiawmushai pyrshah iaka Nangbah Mulang haka por 1:30 PM.Ka East Jaintia District Cricket Association (EJDCA) kala pyntip ba kan pyni iaka philm Pnar, Ka Chithi haka fete ka ban long haka 24-25 tarik Naiwieng, 2023 ha East Side Inn, Jalyiah (Ladrymbai Bypass).
Kane ka fete ka dei shibynta ban pynmih pisa iaka EJDCA ban shna iaka madan ialehkai ba pura ka synjuk.
Ia kane ka phlim yn pyni haka 24 tarik haka por 6 Pm bad 8 Pm.
Nalor kane phlim haka 25 tarik yn tem ki DJ ba paw ka Jylla naduh ka DJ Jelly, DJ Nizio, DJ Banshan, DJ Wanjop Sohkhlet bad un tem ruh iaka sur jingrwai ba paw jong u -Shynnam Shynnam.
Kan don ruh ka Models show bad kiwei kiwei ki jingialehkai ba bun jait nalor ka Lucky Draw bad kiwei kiwei.
Ka bai rung ka long tang T.100.
Ia ki jingtip ba kham bniah lah ban phone ha une u number 7005983837.
Ka Meghalaya Boxing Association (MBA) ka la jied ia 9 ngut ki rangiakura ki ban iashim bynta ha ka 7th Elite Men’s National Boxing Championship, ka ban sdang naduh ka sngi Saitjaiñ.
Ia kane ka lympung ka ban wan iashim bynta palat 350 ki rangiakura ha ki 13 tylli ki kyrdan iakura bapher bapher, yn pynlong ha SAI Indoor Stadium kaba ha NEHU naduh ka 25 tarik u Naiwieng haduh 1 tarik u Nohprah.
Ia kane ka rynsan iakura yn pynlong da ka MBA bad ka Boxing Federation of India (BFI) ha kaba yn bei tyngka da ka tnat Sports and Youth Affairs jong ka Sorkar Jylla.
Ki rangiakura ka Jylla ki long u Sanjeev Maskut (46-48kg), Banjop Nongkhlaw (51-54kg), Melvin Marbaniang (54-57kg), Kordor Marwein (57-60kg), Badonkupar Synnah (60-63.5kg), Bhalang Shadap (63.5-67kg), Balnas Sangma (67-71kg) bad u Justerwell Jyrwa (71-75kg).
Kat ki coach ka Meghalaya ki long u Pynskhem L Nonglait, Wilfred Kharmawlong bad u Noyontho Marak.
Kitei ki rangiakura ki dei kiba ju iashim bynta ha ki lympung iakura bapher bapher ha kaba ki la ju khur jingjop ha ki lympung iakura hapoh ka Jylla bad wat shabar ruh kumjuh.
Te mynta kine kin pynkhreh ban iatynjuh bor bad kiwei pat ki rangiaakura na kylleng jong ka ri, ha kaba kiba bun na ki, ki dei kiba la khur takma ha ka National Games, Asian Games bad kumjuh ha ka Commonwealth Games.
Katto katne na ki khlur iakura ki ban iashim bynta ki kynthup ia u rangiakura uba ialehkai ar sien ha ka Olympi bad uba la khur takma hynriew sien ha ka Asian Championship u Shiva Thapa, kumjuh u rangiakura uba la khur nam lahduh ha ka Asian Games 2018 u Amit Panghal bad u rangiakura uba la khur takma rnong ha ka Commonwealth Games 2022 u Rohit Tokas nalor kiwei pat.
Kumba ka paw ka BFI ka la pynkhreh ban pynlong ia ka prokram ai jinghikai hau snem ban wan na ka bynta ban pynkhreh ia ka Paris Olympics 2024, te kumta kane ka lympung ka long kaba kongsan na ka bynta ki nongiakura.
Te kumta na ka liang ka MBA bad ka tnat Sports and Youth Affairs kin ialeh katba lah ban pynurlong ia kane ka lympung kaba jop.
Ka Seng Kutsnem ka dei ka sngi kaba kham pher bad kham kyrpang haka Jaidbynriew Hynñiewtrep Hynñiewskum.
Ka dei ka sngi ha kaba la pynkha ïa kawei ka Sengbhalang jong U Khun Khasi Khara, kaba ïeng kum ka “KUT" haka nongrim ban ker ban ïada ïaki Hok, ki Riti, ki Dustur, ki Niam ki Rukom jong ka Jaidbynriew Khasi Khara.
Kane ka Sengbhalang ka ïeng ruh haka nongrim ban btin ban ïalam, ban hikai ban batai, bad ban ïarap ban ïakhien naka bynta ban pynneh ban pynsah bad ban pynkhlain ban pynjanai ïaki Hok, ki Riti, ki Dusur, ki Niam ki Rukom kiba kum ka Jaidbynriew kala ïoh pateng naki Longshuwa ki Manshuwa.
Ïa kane ka Sengbhalang jong U Khun Khasi Khara la pynkha haka 23 tarik u bnai November snem 1899, bad la jer kyrteng ïaka kum ka “SENG KHASI".
Ïa kane ka sngi bala pynkha ïaka Seng Khasi la suit la shor kum ka “SENG KUTSNEM".
Ban tip khambniah shaphang kumno ka wan mih ka wan long ka Seng Kutsnem to ngin ia phaidien khyndiat shaka mynnor.
Haba ngi peit bad bishar iaka mynnor ngi iohi bad lap ba sharum jong ka snem 1700 (Common Era), ka Jaidbynriew Khasi Khara ka don hapdeng ka jingimsuk ka jingimsaiñ, ym don kano kano ka jingpynwit ka jingpynthut haki kam Niam ki kam Rukom, ki kam Riti ki kam Dustur.
Ki kur ki kha haka Ri ki im laitluid ban pyndep hok ïala ki deiti ki Niam ki Rukom hala ki ïing ki sem, hala ki shnong ki thaw, hala ki raij ki hima bad kumta ter ter, katkum ka pyrkhat tynrai kaba la wan hiar haka Jaidbynriew na mynnyngkong ka sngi ka jingwan longbriew u Khun Khasi Khara.
Ki Niam ki Rukom, ki Riti ki Dustur ki roi ki san naduh na ïing na sem haduh haka imlang ka sahlang, kata naduh ka synshar iing, ka synshar kur, ka synshar shnong, ka synshar raij, ka synshar elaka, ka synshar hima bad kumta ter ter.
Ka jingngeit ha U Blei Nongthaw Nongbuh ka long ka Hok kynti jong iwei pa iwei.
Ym don lynti ban ngeit da kumwei pat.
“Ka Hok ka long tang maka ka lynti kaba ïalam iaka jingim jong iwei pa iwei sha U Blei Nongthaw Nongbuh".
Hynrei naduh ka snem 1740 ter ter, ki kharlieh ne ki phareng kiba la jopthma kylleng ka pyrthei ki wan jopthma ïaka Ri baieid jongngi.
Ki kharlieh kim lah shah ban ïohi ïaka jinglong ïatylli jong u Khasi kum ka Jaidbynriew, kumta ki wadbuit wadlad ban pynpait ban pynpra.
Ki kharlieh ki sdang ban pynthynrei ïaka ngeit ka mane, ki hikai ïaki kur ki kha ban isih ban ibeiñ bad ban ïalehpyrshah ïa kiei kiei kiba ki Longshuwa ki Manshuwa jongngi ki la saiñdur janai ban tei ïaka longbriew ka manbriew haka nongrim jong ka Hok.
Ki kharlieh ki hikai ban isih ban ibeiñ bad ban ïaleh pyrshah ïaki Hok, ki Riti, ki Dustur, ki Niam ki Rukom bad kiwei kiwei ki jinghikai tynrai kiba la roi kiba la san naka thymmei jingwan longbriew jongngi.
Ki khang ban ïashim bynta haki shad ki kmen.
Ki khang ban pynkhuid ïaka metïap da kaba thang.
Bad shibun kiwei pat ki jingpynthut ki jingpynwit ki wanjia haka Jaidbynriew.
Ki kharlieh ki ïeng da ka buit arsap arphong ban shukor ïaka Jaidbynriew ba lui lui jongngi, ki kynnoh riew khlem Blei, nongmane ksuid, riewngeit bieij bad kumta ter ter, ha kajuh ka por pat ki pynap shrip da kaba khroh ïaki kur ki kha ban bud ban pdiang noh ïaka Niam ka Rukom kharlieh jong ki, bad ki da tyrwa syndon ban ai ïaka bneng la kumba kata ka bneng ka dei kaba ki thaw maki.
Kane ka jinglehbuittuh jong ki kharlieh ka la jop shisha, bun ki kur ki kha ki liat bad ki phet noh nala ka Niam la jong, ban leit bud noh ïaka Niam kharlieh.
Ki kur ki kha kiba la bud ïaka Niam kharlieh ki sdang ban pyni-bor ban ïaleh pyrshah ïa ki Riti ki Dustur, ki Niam ki Rukom ba ju leh ha ïing ha sem, ha shnong ha thaw, ha raij ha hima.
Ki longkñi ba la bud niam kharlieh kim treh shuh ban pyndep ïaki jinglehniam ha ïing ha kur, ki nongkitkam ha shnong ha thaw, ha raij ha hima ba la bud ïaka niam kharlieh kim treh shuh ban pyndep ïaki jinglehniam ha shnong ha thaw, ha raij ha hima.
Ym don nongsharai shuh ïa ki kam niam kam rukom haka Jaidbynriew.
Ka Jaidbynriew ka mad ïaka jingorpait arliang.
Ka Jaidbynriew ka la hiardor shaba palat haka longbriew ka manbriew, haduh ba ki kharlieh ki da nud ban kynnoh nongleh pap ïa baroh naduh ki kmie ki kpa haduh ki khyllung ki khynnah, ki mei-ieid ki mei dot bad khlem map wat ïa i khyllung ba dang shu kha.
Bad ym i don jingkyrmen shuh ïaka Jaidbynriew ban dang khiekhlieh haki Riti, ki Dustur, ki Niam ki Rukom.
Kane ka jingpynjot jingpynpra jong ki kharlieh ïa ki tynrai jong ka Jaidbynriew da ki buit pynisih ïala ka jong, ki buit jingpynkylla niam, ka la pynmong pynsngewsih ïa kiba bun ki kur ki kha kiba ieid ïala ka Jaidbynriew.
Hapdeng kata jingsngewsih jingkhuslai haka Jaidbynriew, la wan kyrsoi bor ka bor Blei ha ki katto katne ki riewrangbah bad samla.
Kata ka jingkyrsoi bor ka patied haka jingmut jingpyrkhat jong kita ki rangbah bad ki samla ba ki dei ban leh ei ei naka bynta ban ïada ïaka Jaidbynriew.
Kita ki rangbah bad ki samla ki sdang ka jingïaphylliew jingmut para maki na ka por sha ka por, bad ki buh artat ïaka ka phang “Ba donkam palat ban don noh ka kynhun ne ka seng ka ban long kum ka nongsharai, ka ban ïada, ka ban peitngor, ka ban hikai ka ban batai, ka ban btin ka ban ïalam bad ka ban ïarap ka ban ïakhien ïaki kur ki kha kiba ïaineh ïaiskhem hala ki Riti ki Dustur bad ki Niam ki Rukom".
Khatduh ki shim ïaka rai rangbah ban pynkha noh ïa kata ka Seng kaba ki la pun la buh jingmut la bun snem.
Kumta ki la jied ban pynkha haka 23 tarik November ka snem 1899.
Ïa kata ka seng la jer kyrteng ka Seng Khasi, bad ïaka sngi bala pynkha ïaka Seng Khasi la suit la shor kum ka Seng Kutsnem.
Ka sngi Seng Kutsnem, namarkata, ka dei ka sngi kyrpang ka sngi khraw jong ka Jaidbynriew.
Ka sngi bala tei ïaka Kut ban ïada ban sharai ïaki Hok ki Riti ki Niam ki Rukom jong ka Jaidbynriew.
Ka dei ka sngi jingpyneh-rngiew ïaka Jaidbynriew.
Ka dei ka sngi khraw ka sngi kyrpang ban burom bad ñiewkor ïaka Hok Longbriew Manbriew jong U Khun Khasi Khara.
Ka dei ka sngi khraw ka sngi kyrpang ban burom bad ñiewkor ïaki trai Muluk ki trai Jaka.
Ka dei ka sngi khraw ka sngi kyrpang ban burom ban ñiewkor ïaka Sambynta Blei ka Buhbynta Blei.
Ka dei ka sngi khraw ka sngi kyrpang ban burom ban ñiewkor ïaka Mei Ram-ew, ïaka Mei Mariang.
Ka dei ka sngi khraw ka sngi kyrpang ban burom ban ñiewkor ïaka Jingstad ka Jingshemphang jong ki Longshuwa ki Manshuwa.
Ka dei ka sngi khraw ka sngi kyrpang ban kynmaw burom ïaki nongseng jong ka Seng Khasi.
Ka dei ka sngi khraw ka sngi kyrpang ka sngi ka jingsaiñdur thymmai ban tehsong ïaki kur ki kha kiba ïaiksoh hala ka Riti ka Dustur ka Niam ka Rukom katkum ka pyrkhat tynrai U Khun Khasi Khara lyngba ki matkam bala bynshet haka Seng Khasi.
Da R.Khonglam bad R.Khonglanoh, Riwar Mihngi, Pynursla.
Ha shwa ban sdang ka Kopati Puja Raij Raliang baroh ki khun ka Raij u shnong u thaw u la lum lang ia u kba u khaw na lyngkha risa da ka Nguh ka dem Blei ban poi suk poi saiñ u kba sha la ïing trep ban pyndep ia ka dung khoowner da ka nguh ka dem da u ne ka ba pan chiar ryngkat bad ka Raij hangta keiñ la riew ka ksing ka dhah ha shnong ha thaw kum ka dak ba la poi ka Kopati Puja, baroh ki samla samhoi ki la ia tem ka ksing ka bom man la ka janmiet ki pynsawa jam ia ka, bad ki la ia bun kam bha ha ka ban hikai Mastieh ha ïing u Lyngdoh (ïing Raij) bad u Wamon, khnang ba kin lah bha ban Mastieh ha kata ka sngi.
Ha kane ka jingtem ksing bad Mastieh Niam dei tang ki shynrang, namar ki khynthei ki don la ka jong ka bynta.
Ka Kopati Puja Raij Raliang kaba ju long man la u snem, mynta u snem ruh kan pynlong ia ka ha ka 28 haduh 30 November, 2023 ha shnong Raliang, bad ha ka 29th kan long ka sngi kaba khraw, namar ha kane ka sngi kan don ka jinglehniam naduh ka por mynstep, bad ha ka por mynsngi kan don ka jingshad Niam Tynrai.
Kane ka Kopati Puja ka long ka jinglehniam bad ka jingai nguh ia u Nongbuh Nongthaw uba la buh bad sam bynta ia u khun bynriew ha jrong ka mei ramew.
Ia kane ka jinglehniam Kopati Puja la pyndep ia ka jinglehniam Pomblang hapoh ka K’law Blei (Khlow Blai) kaba don ka duwan kñia hapdeng shnong, bad ha dien nangta pat la ia shad Mastieh hangne hi naduh u Wamon, u Lyngdoh, u Dolloi, u Pator, ki 7 Rangbah Kur bad na ki Raij kiba ia don bynta lang ha kane ka Kopati bad na ki samla bapher bapher, bad hadien nangta u Soh-Blei u la leit ban ai nguh ia u syntiew Blei sha ka wah Um-ïurem ryngkat ki longkpa bad samla, bad hadien ba la wan phai nangta la ioh pat ka shad Niam Tynrai na ki khun Niamtre ha madan Sein Raij Chrah Umphula ha man la ki dong bad kyntoit jong ka Shnong Raliang, bad na Laskein, na Nongkynrih, na ki Raij bapher bapher ban pynphuh pynphieng shuh shuh ia kane ka jinglehniam.
Hadien ba la kut ka shad Niam Tynrai na ki khun Niamtre la ioh pat sa ka shad Niam Mastieh ha phyllaw ïing u Wamon ha ryngkat ka ksing ka dhah na u harmuid, ki dhulia bad ki samla kiba bat Niam.
Ia ka Kopati Puja la juh pynlong ia ka ha man la u bnai November man la u snem hadien ba la dep ot ia u kba u khaw na lyngkha risa kaba la dep trei baroh shi samoi, kaba u Kynrad u la ai bad pyndap smam ia u thiar jong ngi baroh saw aiom, bad u ba la ai ia ngi hapdeng ka jingkoit jingkhiah krad haduh ba ngi la lah ban lum ban lang ia u kba sha la ïing.
Ha kane ka jinglehniam la don kumba san tylli ki Raij kiba pyndep bad ban ai nguh ia ka Kopati Puja jong ka Riaj Raliang, naduh ka Raij Raliang, ka Raij Khonshnong, ka Raij Niawkmai, ka Raij Ionglang, bad ka Raij Lapnei.
Ka jinglehniam ia ka Kopati Puja ka long haduh lai sngi lynter naduh ka sngi Nartiang, Musiang, bad Mushai, ha kine ki ar sngi lynter baroh shi shimiet ia shad ia kmen ia risa kynhoi ki samla shynrang bad Rangbah ha ryngkat ka ksing ka dhah bad kiba bat niam, la pyllong ia kane ka Kopati Puja ka long ban duwai phirat ban dup ioh ka shait ka khlain, ka manbha ka man miat ka trei ka ktah, ka pule ka puthi ka spah ka phew, bad ha baroh ki liang ha ka long briew man briew.
Da u Hamjhan H.Dkhar, Raliang.
Ka Greta Solutions Training Academy kaba don ha Newhill Loomsooiung, Jowai lyngba ka jingkyrshan ka Meghalaya State Skills Development Society (MSSDS) jong ka tnad Labour jong ka sorkar Meghalaya ka la plie iaka training ne ka jingai jinghikai iaki samla haka kam shna Cake ne Craft Bakery.
Ha kane ka jingai jinghikai la don 30 ngut ki samla na kylleng ka West Jaintia Hills District kumjuh na East Jaintia Hills District ki ban shah pyntbit haka kam shet Cake na ka bynta Lai bnai kynthih.
Ia kane ka jingai jinghikai la plie iaka da u Deputy Commissioner ka West Jaintia Hills District u Bah BS.Sohliya haka jingdonlang u Bah FG.Syngkon Functional Manager DCIC, West Jaintia Hills District, u Skill Development Officer West Jaintia Hills District u Bah Lambormi Suchen, haka jingialang kaba la pyniaid da ka Kong Heileen A.Diengdoh Greta Solutions Training Academy haka phyllaw ka jaka ai jinghikai.
U Deputy Commissioner u Bah BS Sohliya ula ong, haka jingiaid lynti jong u kum u DC jong ka West Jaintia Hills District, u shem ba ki samla ka West Jaintia Hills ki long kiba minot bad don ka mynsiem trei shitom.
Ula ong kajuk mynta kamdei shuh ka juk kaba suk ban ioh kam ioh jam hynrei hap ban iaksaid bad leh hi dalade ialade kumno ban ieng hala ki kjat la jong ban kamai na bynta ialade bad iaka iing ka sem.
Ula kyntu iaki 30 ngut ki samla ba kin minot bad tista ban wan sha ki jingai jinghikai bad ban pynleit jingmut bad lada don kano kano jingeh bad bym sngewthuh long kiba kloi ban kylli jingkylli.
Ula kyntu ruh ia kiwei de ki samla shynrang bad kynthei ba kin wan shakhmat ban shah pyntbit ha kiba bun ki jait jinghikai ba la mang kyrpang na bynta jong ki.
U Bah FG.Syngkon Functional Manager DCIC, West Jaintia Hills District, ula batai lyngkot shaphang ka skhim Prime Minister Employment Generation Programme (PMEGP) kaba dei ka skhim jong ka sorkar pdeng bad na kane ka skhim ka ai iaka subsidy kaba haduh 35% bad ka jingiarap kan wan lyngba ka DCIC.Ula kyntu iaki samla ba ynda ki la pyndep ia kane ka jinghikai ban wan sha ophis DCIC ban ialeh ne aplai iaka PMEGP namar kane ka skhim ka ai jingiarap ia kito kiba kwah ban ieng ha la ki kjat la jong.
U Skill Development Officer West Jaintia Hills District u Bah Lambormi Suchen, ula ong ha West Jaintia Hills District haduh mynta la lah ban pyntbit kumba 600 tam ngut ki samla bad na kine 400 tam ngut dei kiba la lah ban seng kam lajong bad haba khein khyllum iaka jingioh ne ka jingmih ka jong ki, ka la kot sha ka 24 lak tyngka shibnai.
Ki pulit jong ka East Jaintia Hills District haka Sngi U Blei ki la kem ia uwei u nongkhaii drok bad ioh kurup bun bah u drok uba khamniar ban ioh kem da ki pulit uba khia haduh 10.16 Kg bad uba shongdor haka iew ka pyrthei haduh T.15 klur.
Une uba shah kem u dei u Lalmungsanga Beingaichho uba na Siaha District, Mizoram.
Ki pulit ANTF hadien ka jingioh tip thikna ba don u briew ba shalan drok ba wan na Aizwal lyngba ka Silchar kila pynap shrip iaka kali bad kila ioh bat ia kawei ka Tata Sumo kaba don ia u register number AS 01 KC 9188 ha Kongong, East Jaintia Hills District.
Haba khynra ia kane ka kali la lap ia kawei ka suitcase bad lap haduh 10 song u suba jingdih pynbuaid bad haba test la pynthikna la lap ba u dei u drok Crystal Meth (mescaline).
Ki Pulit kila register iaka case hapoh ka kyndon aiñ NDPS Act ha Khliehriat Police Station bad ka jingtohkit ban lap ksai ia kiwei pat kiba donkit kala iaid shakhmat.
Ka Shillong Lajong FC ka bym pat shym la shah rem ha kane ka lympung ialehkai I-League, kala long kaba la pynkhreh ban ia aireng pyrshah ia ka Delhi FC ha ka jingialehkai ka ban long haka sngi Balang ha ka por 2 baje nohphai sngi ha madan SSA Stadium,Shillong.
Hadien ba ka la ioh ia ka jingjop kaba don burom pyrshah ia ka Gokulam Kerala FC ha ka jingialehkai kaba long dangshen, ka Lajong FC mynta ka la pynkhreh ban ia aireng pyrshah Delhi FC kaba la dep jop ha ki artylli ki jingialehkai bad kaba la iakhaid shisien bad shah rem shisien bad kaba la ioh ban khur 7 point na ki saw tylli ki jingialehkai.
Haba kren shas ki pathai khubor shwa ba kan leit sha katei ka jingiakhun u coach ka Delhi FC u Yan Law u la pynpaw ba ka kynhun jong u ka la long kaba la pynkhreh bha khnang ba kan ioh ia ka jingjop ha ka jingiakhun pyrshah ia ka kynhun trai jaka ka bym pat shym la shah rem shisien ruh, kata da kaba pyrto ruh ia ka rukom ialehkai bha ka Lajong kaba la ioh ia ka kabu ba pura lyngba ka jingkyrshan na ki paid nongshong shnong.
Ka Lajong FC ha kawei pat ka bynta, hadien ka jingjop ha ka jingialehkai dangshen bad laitylli ki jingiakhaid mynta ka la ioh 6 point na ki saw tylli ki jingialehkai bad wan hadien ia ka Delhi kaba la tam da 1 point.
Kumjuh na ka liang u head coach ka Shillong Lajong u Bah Bobby Nongbet haba kren sha ki lad pathai khubor u la pynpaw ia ka jingangnud dik dik na ka bynta kane ka jingialehkai ka ban long lashai ka sngi khamtam hadien ba ka kynhun ka la lah ban pynrem noh ia ka Gokulam FC.Hynrei, u la ong ba kin ym shim sting satia ha kane ka jingiakhun pyrshah ia ka Delhi FC hadien ka jingjop ka jong ki pyrshah ia ka Aizawl FC jngai na la ka jong ka jaka nalor ka jingdon ia ki katto katne ki player kiba kynsai hapoh ka kynhun jong ki.
Watla katta kane ka jingialehkai lashai ka sngi kan long kaba itynnad shibun namar baroh ki ar kynhun ki la wan lyngba ka jingjop ha ki jingialehkai kiba hashwa.
U MDC ka BJP na Tura, u Bernard N Marak haka sngi ba Ar u la kyntu ia u Myntri ka Tnat pule puthi ka jylla u Rakkam A Sangma ba un iakren bad ka sorkar pdeng na ka bynta ban pyllait noh mardor ia ka scholarship jong ki samla pule.
Ha ka shithi sha Myntri, u Marak u la ong ba ka jingpynslem ban pyllait ia ka scholarship ka la ktah jur ia ki hajar ngut ki samla pule ha ka jylla.
Namar kane kiba bun ki khynnah pule kim lah ban siew lut ia ka bai skul bad kim lah ban pyndap ia ki form na ka bynta ban ialeh ia ki eksam jong ki.
“Kane ka dei ka mat kaba khia shibun, bad nga kyrpad jur ia une u myntri ba un shimkhia ia kane ka bynta khnang ban lah ban pyllait noh mardor ia ka scholarship sha ki khynnah pule khnang ba kin lah ban siew dep ia ki bai skul jong ki," ong u Marak.
U Marak u la ong ruh ba ha ka jingsngew ka jong u, ka Umbrella Scholarship ka dei ka scholarship kaba aijingiarap pisa sha ki khynnah pule khnang ba kin lah ban pyndap ha kaba iadei bad ka jingsiew ia ki bai skul, kot bad kiwei pat ki jinglut jingsep kyngba ka National Scholarship Portal (NSP).
“Ki samla pule kumba ka long mynta ki la don hapdeng ka jingeh bad jingsngew kutlad namar ka jingshah banbor na ka bynta ban siew dep ia ki bai klas lem bad kiwei pat ki jinglut jingsep hapoh ki jaka pule ha kaba ki jaka pule ki la kyntait ban ai admit ia ki admit card na ka bynta ban thoh ia ki eksam jong ki," ong u MDC ka BJP.Ha ka juh ka por u kyntu ruh ia ka NEHU ba kan pynjlan katto katne por na ka bynta ban ailad ia ki khynnah ba kin pyndap ia ki form eksam jong ki.
U la ong ba ka jingbym ailad halor kiba kum kine ki mat kiba donkam kan pynduh noh ia ki hok jong ki samla pule bad kan pynduhnong shibun ia ki, kata ki bym dei satia ban wan jia, ong une u MDC lyngba ka shithi sha u Myntri ka sorkar jylla.
Tang hapoh shibnai bala dep siang iaka surok Amlarem Pdengshakap bad Muktapur la paw ki dak ki shin ba ym shym la trei bha iaka ha kaba tang da ka kti la lah ban pied iaka rong.
Kane ka surok ka don iaka jingjngai kaba 14.60 Km bad la pyntrei iaka lyngba ka skim Central Road Infrastructure Fund (CRIF) haka jinglut kaba T.22.12 klur.
Ki dur ki dar ba la saphriang sha ki social media, la sakhi ba tang da ka kti la lah ban pied iaka rong ha ki katto katne ki bynta jong ka surok.
La don ruh ki bynta jong ka surok kiba la khoh bad paw ki thliew ki syar.
Katkum ka skim, ka jingshna iaka surok Amlarem Pdengshakap Muktapur ka kynthup iaka jingpynheh iaka surok, ka jingsiang rong ban pynjyllih iaka jingiaid kali bad ka jingshna iaki jingkieng kiba heh bad kiba rit.
Ka North Eastern Hill University Students’ Union (NEHUSU) ka la shim ia ka rai ban thaw ia ka committee ka ban shimkhia ha kaba iadei bad kino kino ki kam shah lehbor jong ki kynthei kiba jia hapoh kane ka skulbah.
Na ka liang u Finance Secretary ka NEHUSU u Samla Mandor Diengdoh haka sngi ba Ar u la ong ba hadien ki khubor kiba la paw pyrthei halor ki jingkynnoh shah lehbor jong kawei ka kynthei ha u Nantu Das uba dei u incharge ka Tnat Security bad Assistant Director of Sports Department NEHU bad halor ki shithi jingujor ba la ujor sha ka NEHUSU, kumta na ka liang ka kynhun ka la shim ia ki sienjam kiba tyngeh ia kiba kum kine ki kam kiba beain.
Nalor kata u la ong ruh ba ha ka jingtohkit bniah da ka NEHUSU hadien kine ki jingujor la shem ba une u briew uba la shah kynnoh donkti u la ju leh ia kiba kum kine ki kam jrongkti ha kaba ki lanot ki la ngat ha ka jingsyier ban pynithuh ia lade hakhmat kiba bun balang namar ka jinglehrain kaba ktah ia ka jingsngew jong ki.
Hadien kine ki jingjia, u la ong ba ki la don ruh ki khubor lyngba ki samla pule khamtam ki Research Scholars ki ba la pynpaw ba ki nongialam jong ki ki donkti ha kiba kum kine ki kam bymman.
Da kaba pynpaw ba ka NEHUSU ka la ioh pdiang ia kiba bun kiba kum kine ki jingujor shah jrongkti na ki samla pule bapher bapher, u Samla Diengdoh u la ong ba ka NEHUSU ba ka long kaba donkam kyrkieh ban khmih bniah halor kiba kum kine ki jingshah banbor hapdeng ki samla pule.
Nalor kata haba  pynpaw halor ka jingdonkam ban pynshai  paidbah halor kiba kum kine ki kam thombor, ula ong ba ka NEHUSU shen  kan sa sdang noh ia ka Gender Sensitization lyngba ki Workshops, Seminars, Lectures bad ban thaw daka Gender Sensitization Committee ban iamir jingmut halor ki kam thombor pyrshah ia ki kynthei.
Nalor kata u la ong ruh ba kiba kum kine ki jingjia kin sa paw pyrthei ha ki sngi ki por ki ban wan namar ki samla pule ki la sngewthuh ia la ka jong ka bor bad na ka liang ka NEHUSU kan shim ia ki sienjam ban ai ka jingkyrshan kaba pura na ka bynta jong kiba kum kine ki lanot.
Shuh shuh u la ong ruh ba na ka liang ka Union kan trei borbah na ka bynta ban ai ki jingpynshai bad pynsngewthuh na ka bynta ban lah ban rat dyngkhong ia kiba kum kine ki kam pyntriem pyrshah ia ki samla pule kynthei ha ki nonghikai, ki heh ba dei khmih, ki staff bad kiwei pat hapoh kane ka skulbah.
".
Ka Khasi Students’ Union (KSU), East Jaintia Hills District Unit ka pynpaw ka jingsngewkhia kaba jur hadien ba la ioh pdiang ia ka jingujor kiba bun na ki paidbah halor ka jingshah thok pisa ha ki kompeni bapher bapher, online gaming, online trading kiba shu thok kiba  kular ia ka jingioh kaba bun lyngba ka jingbei tyngka kaba rit.
Halor kane ka Seng hapoh ka jingialam jong u Pynshai Kupar Dkhar Assistant General Secretary, Shaniahskhem Dkhar Finance Secretary bad Shwari Ryngkhlem ki la leit ban iakynduh ia u Branch Manager ka State Bank of India (SBI) Ladrymbai ban kyrpad bad ruh ban ai ka jingiatreilang bad ka seng da kaba  pynlong da ka awareness program halor kiba kum kine ki kam shukor pisa na ka bynta ki paidbah jong ka thaiñ East Jaintia Hills, kata ki ban kynthup naduh ki khynnah skul, ki samla college kumjuh ki rangbah bad ki longkmie.
Kumjuh ruh ka Seng ka la iakren bad u Branch Manager na ka bynta ban shim ia ki sienjam khnang ban lait na ki jingshah pynbeij ha ki kompeni, online Earning apps lane ki briew ba kular ban pynioh nong shiphew shah na ka jingpynlut kaba tang khyndiat.
Na ka liang u BM ka State bank of India Ladrymbai branch u pdiang sngewbha ia kane ka jingtyrwa jong ka seng bad kular ban iasnohkti lang bad ka seng ban ai jinghikai ia ki paidbah ban lait na ki briew ba thok ba shukor bad kiba kwah ban bam ei ia ka pisa jong ki paidbah khlem lyngba ki buit thok buit shukor jong ki.
Ha kajuh ka por ka KSU ka kyntu ruh kumjuh ia ki paidbah ba ki dei ban long kiba  husiar bha ia kino kino ki jait kompeni lane ki briew ba wan ban khroh bad pynbiej da bun jait bun rukom da ka jingthmu ban shim kabu ban lute pisa na ki.
Ka Chithi kaba dei ka phlim thymmai na Jaiñtia la pynbit pynbiang da ka Kong Simi Khongtiang bad pynmih da u Fourness Dhar na Anthill Productions bad Miss Cornelia Dkhar yn pyni paidbah iaka ha sor Jowai.
Ia kane ka phlim yn pyni paidbah ha Iungwalieh Panaliar naduh ka 1 tarik haduh 6 tarik Nohprah 2023 haka por 2.00 PM, 4.00 PM, 6.00 PM bad 8.00 PM.Haka 8 tarik haduh 23 tarik Nohprah yn pyni paidbah ha District Library Auditorium, Mynthong Jowai haka por 2.00 PM, 4.00 PM, 6.00 PM & 8.00 PM.Ha kane ka phlim la ak da ka Ekratia Khongtiang bad Asunta Papang, Petros RK Rymbai, Some Mary Dkhar, Elizer Bareh, Goldenstar Suchiang, Korbarlang Syiemlieh , Synranki Najiar, Mathew Wanswett, Sanjay Pradhan bad kiwei kiwei.
Kane ka phlim la sdang ringdur naduh u snem 2019 hynrei namar ka khlam COVID-19 la slem noh ban pyndep iaka.
Kane ka phlim kadei kaba nyngkong ba la pynmih ha 1st Meghalaya International Film Festival 2023 bad la pyni ruh iaka haka por ba plie iaka Kelvin Cinema Festival 2023.
Ka jingialehkai hapdeng ka Jarain SCC pyrshah iaka Man Ibha kala kut noh da kaba iakhaid haka Super Division Football League kaba pyniaid da ka Amlarem Sub Divisional Sports Association kaba long ha Ladjaplem, Amlarem haka sngi ba Ar.
Haka jingialehkai ka Jarian SCC bad ka Man Ibha SC haduh bala wai ka por iakhun ym don mano mano ba ioh ban pynkhih iaka jar bad kila hap ban iahun ban iasam point.
Haka 23 tarik Naiwieng ka jingiakhun kan long hapdeng ka Dongmihsngi Mupyut bad ka YSWC Thangbuli haka por 2.30 baje nohphai sngi.
Ka Sutnga SSCC bad ka Rymbai Iawpynsing SC kila jop haka Super Division Football Tournament kaba pyniaid da ka East Jaintia District Football Association (EJHDFA) kaba long ha madan artificial turf ha Diengshynrum, Khliehriat haka sngi ba Ar.
Ha phai sha ka jingialehkai ka Sutnga SSCC ka la pynliem da 3-1 iaka Dhana SC.Ia kine ki kol la thep da u Sumarbha Bareh haka minit kaba 3, arkol da u Ioanis Suchen haka minit kaba 32 bad 74.
Iaka shikol ka Dhana SC la thep da u Pyntip Dkhar haka minit kaba 51.
Ha kawei pat ka jingialehkai Rymbai Iawpynsing SC kala pynliem da 2-1 iaka Thangskai Tiger SC bad kane ka dei ka sien nyngkong iaka ban khur iaka nam jop ha kane ka tournament.
Iaki kol na kaliang ka Rymbai Iawpynsing la thep marwei da u Hesmiki Rymbai haka minit kaba 27′, 36′.
Shikol ka Thangskai Tiger la thep da u Wendy Nongtdu haka minit kaba 68.
Haka 24 tarik Naiwieng, ka Moolamanoh kan iakhun pyrshah iak Sutnga SSCC haka por 12 baje mynsngi bad ka Thangskai Tiger pyrshah iaka Rymbai Shkenshynriah FC haka por 2 Pm.
U MLA barim ka Mawlai uba dei ruh u riewsain hima ba la rim bha, u bah SD Khongwir u la khlad noh hapdeng ka jingshah sumar hapoh NEIGRIHMS haka sngi ba Ar ha ka rta 90 snem, kata hadien ka jingshitom kaba la bat kham slem.
Ia ka met jong u la pynkit noh sha la ka jong ka iingsah ha Mawlai Nonglum.
U Bah Khongwir uba la bat kum u MLA ka Mawlai haduh 25 snem kynthih tad haduh ba un shongthait noh na ka kam sain hima ha u snem 1998, u dei ruh u riew sain hima uba pawkhmat ym tang hapoh la ka jong ka constituency hynrei ha ka jylla hi baroh kawei.
Nalor kata u Bah SD Khongwir u dei ruh uwei na ki riew sain hima ba pawkhmat naduh ka por ba ka Meghalaya ka la ioh la ka jong ka jylla.
U la rung nyngkong eh sha ka kam sain hima da kaba shah jied kum u nongmihkhmat (MLA) ha ka snem 1972 bad bteng ban ioh ia ka jingjop tad haduh ka snem 1993, kata hashwa ba un jied ban ym iakhun shuh ia ka ilekshon ha ki snem kiba bud.
Ha ka jingiaid lynti kaba jlan ha ki kam sain hima, u Bah Khongwir u la bat ia kiba bun tylli ki kam, kata kynthup kum u Symbud Myntri Rangbah ka jylla ha ki sorkar ba la ialam da u (L) Darwin Diengdoh Pugh bad u (L) Brington Buhai Lyngdoh.
U la bat ruh kum u Myntri ba dei khmih ia ki Tnat bapher bapher bad ruh kum u Chairman jong ka State Planning Board.
Kum u nongialam ba pawkhmat jong ki seng riewlum, u Bah Khongwir u la don hapoh ka Seng Hills State People Democratic Party (HSPDP) bad don ruh ia ka bynta kaba kongsan ha kaba thaw ia ka Seng United Democratic Party (UDP).
Nalor ka jingnoh synniang kum u riewsain hima, u Bah SD Khongwir u la bat ruh kum u Rangbah Shnong jong ka shnong Mawlai Nonglum haduh 55 snem kynthih, bad u la bat ruh kum u president jong ka Mawlai Town Dorbar (MTD) naduh u snem 1988.
Ka Sailung Ialong kala jop 4-0 iaka Khimusniang haka Super Division Football Tournament kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi ba Ar.
Ha kane ka jingialehkai marsien sdang hapoh 15 minit bala iaid ka jingiakhun, ka Sailung Ialong kala ioh pynkhih iaka jar lyngba u Arwan Rymbai 15′.
Ka kol kaba ar kaba lai kala wan lyngba u Marsan War 24′, u Saniroi Suchiang 40′ bad kol kaba saw lyngba u George Fredrick Khuid 89′.
Haka 22 tarik ka jingialehkai kan long hapdeng ka Mukhla Raij pyrshah iaka Ladthadlaboh haka por 1:30 Pm.
Ka National Commission for Protection of Child Rights (NCPCR) ka la pynkhreh bad pyllait ia ka Joint Action Plan kaba thmu ban khanglad ia ki kam khaii bad pyndonkam ia ki dawai kum ki jingdih pynbuaid ne drok hapdeng ki khynnah da kaba pynpaw halor ka jingdonkam ba kyrkieh ban pynmih ia ka hukum ba kongsan na ka bynta ban khmih bniah ha kaba iadei bad ki dukan die dawai (Medical Shops) kiba buh ia ki dawai kiba hap ha ka thup H, H1 bad X drugs.
Kumta ruh halor kane na ka liang ka District Magistrate, East Khasi Hills, ka Kong RM Kurbah ha ka 17 tarik mynta u bnai ka la pynjari da ka kyndon Section 133 Cr.
PC kaba hukum ba baroh ki dukan die dawai (Medical /Pharmacy) hapoh EKH kiba dei ia ki dawai kiba hap ha la thup ‘H’, ‘H1 bad ‘X’ kiba hap hapoh ki kyndon Drugs and Cosmetics Act ba ki dei ban pyndait ia ki CCTV Camera hapoh ki dukan jong ki.
Na ka bynta kane la ai por ia baroh ki trai jong kine ki dukan die dawai ba kin pyndait ia kine ki CCTV Camera hapoh ka artaiew, bad na ka liang ki bor sorkar ba dei khmih kin pynlong ruh ka jingleit jurip ia kine ki Camera ha kano kano ka por.
Kino kino ki dukan die dawai ne ki trai ki bym bud ia kane ka hukum ba la pynmih kin ngat ha ka jingshah pynshitom katkum ka ain.
Kum shibynta ban pynmih pisa na ka bynta ban kyntiew iaka kam ialehkai bad ban plie lad iaki khynnah bad ki samla ban ioh iashimbynta ha ki jingialehkai tournament bapher bapher, ka Lion Sports and Youth Affairs (LSAYA) kala shim iaka sienjam ban pynlong da ka fete u snem ban wan ha u bnai Kyllalyngkot (January) 2024 haka 18-19 tarik Kane ka fete ka long ruh kum shi bynta bynta ban shna iaka gymnasium ka LSAYA.Kane ka Fete kan long ha madan Biar Skur (Lion Mission Compound Dorbar shnong Jowai.
Kin don shibun jait ki jingialehkai pynbyrngia, ki jingbam bad ki nongtem ba paw kynthup iaka Grassroots bad ka Snow White.
Haka sngi Nyngkong, u Ma Andrew Shullai local MDC ula pyllait paidbah ruh ia ki ticket Lucky Draw.
Ki khusnam ka long T.3 lakh baroh, kata kaba mar T.1 lakh iaki nongjop.
Ka State Election Committee jong ka Seng United Democratic Party (UDP) kala iakynduh haka sngi Nyngkong bad rai ban pynlong da ka jingbishar bad thir bniah hashwa ban shim ia ka rai kaba khatduh ha kaba iadei bad ka kyrteng jong u kyrtong u ban mih ia aireng ha kane ka ilekshon Lok Sabha 2024.
Na ka liang u Vice President ka UDP u Bah Allantry F Dkhar ula ong “Ngi la sdang ban pynlong ia ka jingbishar bad thir bniah shwa ba ngin shim ia ka rai, bad kane ka jingiathir bniah ka long na ka bynta ban ioh ia ki kyrtong kiba biang tam.
"  Nalor kata u la ong ruh ba kane ka jingiamir jingmut kan sdang mardor lyngba ki president bad secretary jong ki district nalor ki dkhot bad ki nongtrei jong ka party.
Halor kane ka bynta u la ong ruh ba la ai por ia ki president jong ki district shitaiew ba kin pyndep ia kane ka bynta bad ban ai jingtip mardor sha ka SEC ka ban sa shong bishar bad ai ia ka rai kaba khatduh hadien ba kan sa don ka jingiashong syllok kaba kham janai hapoh ka Regional Democratic Alliance (RDA).
Hynrei na ka liang u Bah Bah Allan ula kyntait ban iathuh ia ka kyrteng jong ki briew bala pan ticket ban iakhun na ka Shillong Seat bad ong “Ki don saw ngut kiba la pynpaw ia ka jingkwah ban iakhun n aka party hynrei ngim pat pynpaw satia ia ka kyrteng jong ki.
Haduh mynta hi lah ban kdew ba ki don laitylli ki kyrteng kiba la paw halor ka jingangnud ka jong ki ban ioh iakhun na ka seng UDP ha kane ka ilekshon Lok Sabha ka ban wan napoh Shillong Seat, bad kine ki kynthup ia u MLA barim ka Mawlai, u Bah PT Sawkmie, u President barim ka seng HYC u Bah Robertjune Kharjahrin uba la wan pyniasoh dang shen sha ka UDP bad u President ka Khasi Author Society (KAS) Dr DRL Nonglait uba la pynkhreh ban wan pyniasoh shen sha kane ka party.
Ka Thadlaskein Sports Association (TSA) kabn pynlong da ka jingiakop penalty shoot out ne ka jingiashut penalty haka 22 tarik une u bnai Naiwieng ha madan ialehkai ka shnong Khliehtyrshi.
U Ma SS Langi, Hony Secretary TSA, ula pyntip ba ka bai rung ka long T.500 shi kynhun bad T.20 tyngka ka bai registration uwei u player.
La shah ba kawei ka kynhun kan thep phra ngut ki player bad ym dei ban duna iaka san ngut kawei ka kynhun.
Ka khusnam ia kiba jop ka long T.6000 hajar bad ba wan ba ar kalong T.4000 hajar.
Ban pynpoi iaka bai rung lah ban phone ha une u number 9612777634.9856998601.
Shisngi hadien ba la sdang biang iaka jingiakhih ban pyrshah iaka jingbym ioh tulop, ki nongtrei jong ka Jaintia Hills Autonomous District Council (JHADC) hapoh ka lama Jaintia Hills Autonomous District Council-Staff Association ki la weng noh iaka jingiakhih hadien ba ka sorkar kala kular ban shimkhia ban pyllait iaka bhah khajna ba dangsah jong ka konsil ha kaba kut jong une u bnai Naiwieng (November).
Ia kane la pyntip da ka Secretary jong ka Jaintia Hills Autonomous District Council sha ki nongtrei jong ka JHADC haba khot iaki ban iakren na ka bynta ban weng iaka jingiakhih ka jong ki kaba ki thmu ban pynlong lai sngi lynter ka ban kut haka 22 tarik une u bnai.
Shuwa kane kala don ka jingialang ki nongtrei bad ki ophisar ka konsil.
Ka Secretary kala pynsngew ba ka jingpynlong iaka jingiakhih kaba khah khah ka ktah ia uba bun ba lang nalor ba ka ktah ruh iaka jingioh jong ka JHADC haka liang ka jingioh lum khajna kaba man ka sngi.
Kumta kala kyrpad iaki nongtrei ba kin weng noh iaka jingiakhih bad ngeit skhem ba lyngba jingtrei shitom jong ka EC bad ryngkat ki nongtrei ka konsil, ka sorkar Jylla kan shim khia ban pyllait iaka bhah ba dang sah jong ka konsil ha kaba kut jong une u bnai Naiwieng 2023.
Palat 500 ngut ki nongtrei jong ka Jaintia Hills Autonomous District Council (JHADC) haka sngi Nyngkong, ki la mih ha phyllaw ka JHADC ban pynlong iaka jingiakhih kaba jar jar ban pyrshah iaka jingbym ioh tulop mynta la 8 bnai kynthih.
Ka kam sorkar lah ban ong ba ka dei ka thong jong manla kawei pa kawei ka longïing, khamtam kiba kham duna ha ka ïoh ka kot ki bym kot bor ban seng ïa ki kam lajong bad dei tang kane ka lad ba ki ïohi kaba lah ban pynlait ïa ki na ka jingduk kaba ban ïa ka longïing longsem bad dei ha kaba kum kane ka bynta ruh ba ki runar bad ki riewthok riewshukor ki shim kabu bha ban pynbiej ïa ka jinglong lui lui bad shisur jong kiba kum kine ki longïing bad kane ka jingshah thok pisa kiba bun ki longïing ha ki riewthok kiba kular ban ai kam sorkar kam dei shuh kaba dang thymmai hynrei kaba la ju jia na ka por sha ka por.
Hynrei watla hapdeng kiba bun kum kine ki jingjia ki dang don bun hi ki longïing kiba ngop ha kum kine ki jingshah pynbiej.
Ha kawei na kiba kum kine ki jingjia, kawei ka longkmie ka la shim da ka ram haduh T.1,30,000 ban ai ïa uwei u riew thok uba kam ïalade ba u dei u shipai bad ruh uba kular ban ai kam pynkhuid ïa ka bad ai kam sorkar ïa ka khun jong ka.
Ïa kane la ïathuh da ka khun kaba la leit ban pan jingiarap na u Bah Lamdame Shangpliang.
Kane ka samla bad ka kmie jong ka, ki dei kiba shong ba sah ha Mynthlu, East Jaintia Hills District bad la ïakynduh ïa une u briew uba kular ban ai kam lyngba ka Facebook da ka kmie jong kane ka samla bad une u briew katkum ka jingïathuh kane ka samla u dei uba la tip kyrteng kum u Dakermi Shadap uba shong ba sah ha ka thain Ri Bhoi.
Kane ka jingïakynduh jong ka kmie jong kane ka samla ka la nang wanrah ka jingsngewskhem bad jingshaniah ïa une u briew ka dei hadien ba u la wan kai wat shaduh sha ïing sah jong ki bad ha kane ka jingwankai ka la nang wanrah ïa ka jingïasngewjan bad shaniah bha na ka liang ka kmie bad kane ka samla ruh.
Hapdeng ka jingbym don kam don kam kane ka samla, une u briew u la kular ban ai kam ïa ka bad ïa ka kmie jong ka bad pan ruh ka pisa kaba T.1,30,000 khnang ba un lah ban ai kam sorkar ïa kine ki shi kmie shi khun.
Kane ka la pynlong ia ka kmie jong kane ka samla ba kan shim syndon da ka ram ban ai sha une u briew khnang ba kin ïoh ïa ka kam.
Hynrei hadien ba la ïoh ïa kane ka pisa, une u briew u la jah kumba lai bnai eiei bad hadien kane u la wan mih biang bad ban pan pisa kylliang na ka kmie jong kane ka samla ban shna ïa ka kali jong u kaba la aksiden.
Da ka jingbym smgew shaniah shuh ka kmie jong kane ka samla ka la kyntait ban ai bad dawa ba u dei ban pynurlong shwa ïa kaei kaba u la kular nyngkong, kata ban ai kam  ïa ka bad ïa ka khun jong ka, hynrei hadien kane ka jingkyntait ka kmie jong kane ka samla, une u briew u la jah syndon khlem wan mih shuh bad watla na ka liang ka kmie jong kane ka samla ka la pyrshang ban phone hynrei ym ïoh shuh bad ka Facebook Account kaba u ju pyndonkam ruh u khlem pyndonkam shuh.
Na ka liang kane ka samla ka la pynpaw ka jingsngewsih kaba jur halor kane ka jingshah thok bad kaei kaba kham pynsngewsih bad sngewkhia ka dei namar ba kane ka pisa ruh ka dei kaba ki shu shim da ka ram hapdeng ka jingkyrmen ba ka jingeh kan kut noh bad ba kin ïoh ïa ka kam sorkar.
Na ka liang kane ka samla kala ai por ruh shi taiew ba une u briew un wan pynphai ïa kane ka pisa bad ki kot ki sla kiba u la shim bad lada um lah ban pynphai hapoh kane ka shi taiew kin leit ban ujor da ka ejahar sha ki pulit.
Na ka liang u Bah Lamdame u la kyntu ïa une u briew ba un wan siew noh ïa ka pisa hapoh shi taiew bad u la kyntu ruh ïa ki paidbah la ki ïohi ïa une u briew ba kin bat bad pyntip sha u bad une u la kyntu ruh ba kane kan long kum ka jingsneng ïa kiwei pat ki khun samla bad ki paidbah ba kim dei ban ngop ha kum kine ki jingshah pynbiej bad ban long kiba husiar.
Khnang ban khanglad na kino kino ki jingjia ba sngewsih kiba lah ban jia bad kumjuh ban pynsuk ia ka leit ka wan jong ki kali bad ki paidbah nongleit nongwan namar ka jingdon jong ki nongshong dukan madan, na ka liang u Deputy Commissioner ka West Jaintia Hills u la pynmih ia ka hukum kaba pyntip ba na ka liang u Executive Magistrate ka WJH u Bah WK Kharbuli un pynlong ka jingleit khynra ha ka 24 tarik mynta u bnai ban kyndang bad weng lut ia kine ki nongdie madan na ki lynti iaid kjat ne footpath kiba don ha ki surok.
Kane ka jingkhyndang iaki nongdie madan kan long naduh ki bynta jong ka lad Thomas Jones haduh HK Singh Higher Secondary School, Iawmusiang, kata khamtam ia kito kiba die jain hajan ka ophis DC.Ka Niaw Wasa United kala jop da 5-2 iaka Mynthong haka jingialehkai Super Division Football Tournament kaba pyniaid da ka West Jaintia District Sports Association (WJDSA) haka sngi Nyngkong.
Ha kane ka jingilehkai marsien sdang ka Niaw Wasa kala ioh ban pynkhih iaka jar tang hapoh 3′ minit bala iaid ka jingiakhun lyngba u Sucrip Manner.
Tang hadien 3 minit ka Mynthong kala ioh ban pyniakhaid biang lyngba u Mo Nuwaz.
Dei hadien kane ka jingiakhaid ka Niaw Wasa kala kyntiew lem iaka rukom ialehkai jong ka bad ban tynjuh bor bah iaka kut ialehkai jong ka Mynthong.
Kane ka jingpyrshang jong ka kam shym la lehnohei bad haka minit kaba 35 kala ioh ban pyntam sa shikol lyngba u Dashngain Sukhlain bad ka kylla step kala kut da 2-1 Haba la bteng biang iaka jingialehkai haka kylla miet ka Niaw Wasa kaba la tam shakhmat kala pynban sa lai kol, shikol lyngba u Samehi Ryngki 48′ bad sa mar shikol na u Sucrip 49′ bad u Dashngain 64′.
Ka Mynthong kala ioh ban thep sa shikol lyngba u Md Aruwaz Khan 81′.
Haka 20 tarik Naiwieng ka Khimusniang kan iakhun pyrshah iaka Sailung Ialong haka por 1:30 PM.Ki pulit ka East Jaintia Hills haka sngi Nyngkong ki la ioh ban kurup haduh 4135 bilor ka dawai jyrhoh (phensedyl) ba 100 ml ba la khein beain kiba la leh ia ki kynja drok codeine na kawei ka trok kit umphniang kaba la kylla khongpong ha ka lynti surok bah NH-06 ha ka shnong Umtyra naduh ka step jong ka 17 tarik mynta u bnai bad kem noh ia u briew uba donkti.
Na ka liang u Superintendent of Police ka EJHD, Khliehriat, u Jagpal Singh Dhanoa, IPS haka sngi Nyngkong ula pyntip ba ha ka 17 tarik mynta u bnai ha ka por 6:30 mynstep ki la ioh jingtip ba ka don kawei ka trok kit umphniang kaba don ia u Regn No.NL-01-AH-2246 kaba la kylla khongpong sha ranab ha ka shnong Umtyra ha kaba la shem ba u nongniah jong kane ka trok uba kyrteng u Shakeep Sheik uba dei na ka jylla Maharashtra u la sahkut hapoh ka jaka shong jong ka trok bad mynsaw jur.
Hadien la lah ban pyllait noh ia u bad pynkynriah noh mardor shapoh Civil Hospital Khliehriat na ka bynta ban aijingsumar.
Ha ka jingtohkit bniah une u nongniah u la ong ba kane ka trok ka dei kaba kit diesel ha kaba la lap ruh ia ki kot ki sla na ka jaka buh jong kane ka trok.
Hynrei, hadien ba la bishar bniah ia ki kot ki sla la shem ba ka kyrteng jong u trai bad ka jaka sah ka iapher na ka e-challan App.
Kumta ruh la pynlong shuh shuh ia ka jingtohkit na ka liang ka ophis jong ka Bharat Petroleum Transport ha kaba la shem ba kane ka kali kam shym la kit ia ka umphniang diesel na ka jaka jong ki bad ym don rekod ruh ha kaba iadei bad kane ka kali ha ka ophis jong ki kaba la wanrah ka jingsuba sniew.
Kumta haka sngi Nyngkong la pynlong ka jingtalasi bniah ia katei ka trok ban lap ia ki jingshisha baroh ha kaba la lapdien ia ka bynta ba la shna kyrpang da ka nar hapoh jong kane ka trok.
Ha ryngkat ka jingiadon lang da ki sakhi ba laitluid hapoh ka jaka ba jia bad da ka jingiarap jong ki nong ot nar la lah ban weng ia katei ka jingker ba kyrpang ha ki bynta ba kyndong jong ka kali ha kaba la lapdien haduh 4135 tylli ki bilor dawai jyrhoh  Phensedyl, bad ha ka jingleh tes la shem ia ka jingdon jong ka kynja drok codeine.
Halor kane na ka liang ki pulit ki la rejistar case hapoh ki kyndon ka NDPS Act hapoh Khliehriat police station.
Ka madan SSA Stadium, Polo, Shillong haka Sngi U Blei ka la khihwin da ka jingrisa jong ki paidbah hadien ba ka Shillong Lajong FC ka la lah ban pynrem noh ia ka Gokulam Kerala da 3-1, kata ha ka jingjop ha ka sien kaba nyngkong eh ha kane ka aiom ialehkai haka I League.
Kane ka jingiakhun ka la long kaba jwat bha naduh kaba sdang jong ka jingialehkai, ha kaba ka Lajong ka la iakhun ia kane ka jingialehkai ha ryngkat ka jingkyrshan pura jong ki paidbah nong peitkai.
Hapdeng ka jingialehkai kaba itynnad bha ka Lajong ka la ioh ban pynkhih nyngkong ia ka jar ha ka minit kaba 30 lyngba u Daniel Gonçalves ia kaba la iarap pynbuh bol da u Kapten ka kynhun u Hardy Cliff Nongbri.
Ka Gokulam ka la iaksaid tyngeh bad ioh ia ka lad ban pyniakhaid ha ka minit kaba 43, lyngba u Nili Perdomo.
Kumta ka jingialehkai ka la kut noh da ka jingiakhaid ha ka kylla step.
Haba bteng biang iaka jingialehkai haka kylla miet, ka Lajong ka la lah ban pynkylla ia katto katne ki buit ialehkasi jong ka ban iai ban bor pyrshah ia ki rangialehkai jong ka Gokulam.
Tang hadien khyndiat minit ka Lajong ka la lah ban tam biang hadien ka penalty ba la shut da u Renan Paulino De Souza lyngba ka foul ba la ioh da u Phrangki Buam hapoh ka box.
Hynrei, wat hadien ka jingpyrshang borbah jong ka Gokulam, ka Lajong ka la lah ban banbor shuh shuh bad ioh lad ban pynkhih jar biang ha ka minit kaba 90+8  kaba dei ruh ka por ban sa pynwai syndon lyngba u kapten jong ka u Hardy Cliff Nongbri.
Lyngba kane ka jingjop ka Shillong Lajong mynta ka mad ia laitylli ki jingiakhaid bad kane ka jingjop na ki sawtylli ki jingialehkai kiba ka la dep ban iakhun.
Mynta ka Lajong kala kamai hynriew point bad ka don haka kyrdan kaba hynriew katkum ka miej iakhein point.
Da kane ka jingjop ka Lajong mynta ka la pynkhreh bha na ka bynta kawei pat ka jingiakhun ka ban long pyrshah ia ka Delhi FC ka ban long ha ka 22 tarik mynta u bnai ha ka por 2 baje nohphai sngi hapoh SSA Stadium ha Polo Shillong.
Ka Deputy Commissioner (Supply), East Khasi Hills District da kane ka pyntip sha ki nongshong shnong jong ka district ba na ka liang ka Sorkar India lyngba ka Tnat  Petroleum and Natural Gas ka la mynjur ban ailad shuh shuh na ka bynta ban aplai ia ka LPG connection ne ki tyndong lyer shet jinghet bym donkam siew dor na ka bynta ki longkmie kiba duna ha ka liang ka ioh ka kot lyngba ka skhim Pradhan Mantri Ujjwala Yojana (PMUY) 3.0 kaba treikam ha baroh kawei ka ri.
Ha kaba iadei ba kane ka jingmyntoi lyngba kane ka skhim, na ka liang ka ophis ka DC (Supply) ka EKHD ka pyntip sha baroh kito ki longiing kiba dei hok ban ioh ba kin leit mih bad ban aplai ia kane ka gas connection ka bym donkam ban siewdor na kino kino ki Gas Agency kiba hajan eh hapoh ka District.
Ka tarik ba khatduh ban phah ia ki aplikeshon kan long ha ka 31 tarik u Nohprah 2023.
Ka jingialehkai Open Volley Ball Tournament 2023 kaba pyniaid da u District Sports Officer West Jaintia Hills kan sdang haka 20 tarik Naiwieng ha madan ialehkai ka Lion Mission Compound, Pohskur.
Kane ka jingialehkai kaba lai sngi lynter, la wan iashimbynta da ki 8 tylli ki kynhun ialehkai kiba kynthup haka Pool A- ka Spikers, Lion Mission Compound Dorbar Shnong, Chullai Brothers Chutwakhu bad Madankynsaw Mookyndeng Knorsyiem.
Na ka Pool-B ki kynthup iaka Kiang Nangbah Govt.
College, Khimusniang, Lion Sports & Youth Affairs bad Iakrehlang SC Nangbah.
Haka 20 tarik ka jingiakhun kan long hapdeng ka Spikers pyrshah iaka Lion Mission Compound Dorbar Shnong haka por 12.00 baje mynsngi.
Ka Chullai Brothers Chutwakhu pyrshah iaka Madankynsaw Mookyndeng Knorsyiem haka por 12.45 baje mynsngi.
Ka Kiang Nangbah Govt.
College pyrshah iaka Khimusniang haka por 1.30 baje nohphai sngi.
Ka Lion Sports & Youth Affairs pyrshah iaka Iakrehlang SC Nangbah haka por 2.15 baje nohphai sngi.
Ka Lion Mission Compound Dorbar Shnong pyrshah iaka Madankynsaw Mookyndeng Knorsyiem haka por 3.00 baje nohphai sngi.
Ka Chullai Brothers Chutwakhu pyrshah iaka Spikers haka por 3.45 baje nohphai sngi.
Ka Amlarem Social Club bad ka Pdengkarong YC kila jop haka jingialehkai Super Division Football League kaba pyniaid da ka Amlarem Sub Division Sports Association (ASSA) kaba long ha madan Ladjaplem kaba long haka sngi Saitjain.
Haba phai sha ka jingialehkai ka Amlarem Social Club ka la pynliem da 1-0 iaka Thangbuli YSWC.Ia kane ka kol la thep da u Iaid Jungai haka minit kaba 63′.
Ka Pdengkarong YC kala jop da 1-0 iaka Umladkhur.
Kane ka shikol kala wan tang hapoh 7 minit lyngba u Special Nongrum bad kane ka kol kala neh haduh bala kut ka por ialehkai.
Haka 21 tarik Naiwieng, ka jingiakhun kan long hapdeng ka Jarain C&SC bad ka Man I-Bha SC haka por 2.30 baje nohphai sngi.
Ki san phew ngut ki longkmie bad ki samla kiba dep shah hikai pyntbit haka kam suh sopti kila pyninam iaki sopti ba har rukom ha iungwalieh ka dorbar shnong Tpep Pale, Jowai haka sngi Saitjain.
Kane ka jinghikai pyntbit haka kam suh la pynlong da ka NelPS kaba don iaka jaka hikai ha Mynthong, Jowai, West Jaintia Hills District.
La kyrshan da ka Meghalaya State Skills Development Society (MSSDS).
Ha kane ka sngi ka NeIPS kala pynkupburom ia kine ki 50 ngut da ki syrnot ba kila pyndep iaka jingshah hikai bad la aiti ruh iaki da ka ki kor suh bad kiwei ki tiar.
U kongsan uba wan ban iashimbynta ha kane ka jingialang u dei u MLA ka Jowai u ma Wailadmiki Shylla, O Lamin Nominated MDC kum u symbud kongsan haka jingiadolang u MD & CEO of NeIPS, Michel Thongni, Skill Development Officer bad Member Secretary District Skill Committee MSSDS Lambormi Suchen bad kiwei kiwei.
Hapdeng ka jingduh jingkyrmen namar ka jingban ka jingduk jingkyrduh hadien ka jingkhlad noh u Kpa ka iing, Ka Kong Martha Phawa na ka Shnong Mihmyntdu kaba hap hapoh ka West Jaintia Hills District, ka la shu im jakpoh ba pyndap pynbiang ia ka iing ka sem da kaba die dukan sha ha i iingtrep bajot la katto katne snem.
Watka hadien ba ka la ioh ia ka jingiarap da ki tin bala sam da u MLA ha u snem bala dep, hynrei kane ka longkmie kam shym la donlad ban thied ia kiwei pat ki jingdonkam ban maramot ia ka dukan jong ka.
Kumta ha ka jingkyrduh ka la shu iaishah ban im jakpoh tang lyngba ine i dukan barit.
Dei ha u bnai Risaw 2023 ka Jaintia Hills Development Society, kum ka kynhun kaba juh phai khmat barabor sha ki longing baduk ba rangli, ha kane ka kynti ka la kner pat ia ki jingiarap da kaba shna thymmai ia ka dukan jong kane ka longkmie ryngkat bad ka jingiatreilang bad ka ophis jong ka KHUBLEI Germany.
Ia kane ka dukan sha la plie paidbah da u Chairman barim ka Balang Katholik Mihmyntdu u Ma Frederick Synnah, ha ka jingiadonlang u Fr.Manbha Pakem, Director ka JHDS,  u Coordinator ka JHDS u Bah Denis Kurkalang bad kiwei de ki Rangbah.
Ha shwa ban aiti ia katei ka Dukan, la don ka jingialang ba lyngkot ia kaba la pyniaid da u Ma Denis Kurkalang.
Haba ai jingkren u Ma Frederick Synnah u la ai ka jingkhublei ia kitei ki ar tylli ki Organisation kiba don ka mynsiem ban shakri ia ki briew kiba don ka jingduna ha ka liang ka ioh ka kot.
U la kyntu ruh ia ki nongiohkynti ia katei ka dukan ba ki donkam pat ban treishitom ban sumar bad ban nangpynheh shuh shuh ia kaei kaba ki la iohpdiang.
Hadien ka jingot ia u Ribbon da u Kongsan, la aiti noh ia katei ka dukan sha ka Kong Martha Phawa ryngkat bad ka jingkyrkhu kyrdoh da u Director Ka JHDS u Fr.Manbha Pakem.
Ka Demthring kala jop da 2-1 pyrshah iaka Wahiajer bad rah syndon iaka nam lahduh jong ka First Division Football Tournament-kaba la tip kum ka ’11th Chatister Kharkongor Memorial Trophy’ kaba pyniaid da ka West Jaintia District Sports Association (WJDSA).
Haba phai shaka jingiakhun phainal kaba long ha madan Kiang Nangbah Stadium haka sngi Saitjain, ka jingialehkai kala long kaba shongshit bad ka Demthring kala tam shakhmat tang hapoh 2 minit bala iaid ka jingiakhun lyngba ka kol kaba la thep u Maidong Mukhim.
Hadien kane ka kol, ka Wahajer ruh kala sdang ban kyntiew lem iaka sur ialehkai ka jong ka bad kala pyrshang har rukom ki jingpyrshang ban ioh dep kol.
Dei haka minit kaba 25 ka Wahiajer kala ioh ban thep shikol lyngba u nongialehkai ba pawkhmat jong u Niwan oo Gatphoh.
Da kane ka kol ka jingiakhun haka kyllastep kala kut da kaba iakhaid.
Pynban haba la bteng biang iaka jingialehkai haka kyllamiet ruh kine ki arliang mamla kim shym la ioh ban pynkhih iaka jar bad rah iaka jingialehkai sha ka extra time kaba 20 minit.
Dei hadien bala rah iaka jingialehkai sha ka extra time la lah ha kaban rai iaka namjop.
Ka Demthring kala pyntam shikol ha ka minit kaba 104 bad kane ka kol kala neh haduh bala kut ka por ialehkai.
Ia kane ka shikol la thep da u Lounidajied Ryngkhlem kaba la biang pura iaka Demthring ban rah iaka nam lahduh.
Da kane ka namjop ka Demthring kala ioh rah iaka song pisa 30 hajar tyngka katba ka Wahiajer kaba wan ba ar ka la ioh iaka song pisa kaba 20 hajar tyngka ryngkat ka Trophy.
Ka khusnam Man of the Match la ioh da u Babitlang Dkhar, ka nam Best Goalkeeper la iohrah da u Fourme Dkhar.
Baroh ar ngut kine ki nongialehkai ki dei na ka kynhun jong ka Demthring.
Ka nam Top Scorer la iohrah da u Nidaioh Dhar jong ka Mukhla Evergreen bad ka nam Player of the Tournament la iohrah da u Dawanbiang Passah jong ka Nangbah Iawmusiang.
Ha ka aiom ialehkai ban wan ka Demthring bad ka Wahiajer kin ialehkai haka kyrdan jong ka Super Division.
U kongsan ban wan sakhi ia kane ka jingialehkai u dei Finely Pariat, general secretary Meghalaya State Olympic Association uba dei ruh u khun jong u Late Chatister Kharkongor haka jingiadonlang ki dkhot bda nongkitkam ka WJDSA kynthup ia u Working President u Ma EMH Passah, u General Secretary u Ma Lammat OO Laloo bad kiwei kiwei ryngkat ki paibah kiba la pyndap iaka madan smam.
Ki nongïalam ka Federation of Khasi Jaintia & Garo People (FKJGP) sengkmie haka 17 tarik Naiwieng ki la hiar sha nongbah Khliehriat ban pynskhem bad pyntian smai ïaki nongialam bathymmai jong ka Federation of Khasi Jaintia & Garo People (FKJGP) East Jaintia Hills District na bynta ka samoi treikam jong u snem 2023-2026.
Ïaki nongkitkam la pynskhem bad pyntian smai da u president rangbah u Dondee Cliff Khongsit haka jingïalang kaba la pynïaid da u Damian War President FKJGP West Jaintia Hills District ha Community Hall Khliehriat West.
Hashwa ka jingpynskhem iaki nongkitkam bathymmai, u Dondee Cliff Khongsit haka jingkren ula ong, iaka FKJGP la seng haka 4 tarik Naiwieng 1989 bad mynta u snem ka la kynjoh iaka lynti iaid kaba 34 snem.
Ula iathuh ruh iaka nongrim jong ka FKJGP ba ka ieng halor ki lai tylli ki maw byrsiew ki ban kyrshan bad kyntiew iaka ri bad ka jaitbynriew kita ki long kumno ban wanrah iaka jingkylla haka imlang sahlang, haka roi ka par bad kumjuh ruh haka synshar khadar.
Ka FKJGP kan ym kular ia phi iaka jingsuk, hynrei kynmaw ka Along bad Police station ki la ap lypa ia phi ha kano kano ka por namar ka sorkar ka don tang kawei ka buit kata ban pyntieng pynsmiej iaki dkhot da kaba thep along hapoh ki iing byndi ki jong ka, la ong Khongsit.
U Vice President FKJGP sengkmie u Kitbok Mawphlang ula kyntu iaki nongialam bathymmai ba kimdei ban long kiba kyrkieh haba shim ia kino kino ki mat ki jura ne issue namar ka jingkyrkieh ka lah ban wanrah ka jingktah pat iaka jaitbynriew hadien.
U khmih lynti ba ki nongkitkam kiba thymmai kin lah ban treikam khambha na bynta ka jingdonkam jong ka ri bad jaitbynriew.
La ioh ruh ka jingkren kyntu kynpham na u General Secretary KSU East Jaintia Hills District Unit u KS.Suchiang, u President FKJGP Jaintia Hills Zone u Tuesday Lytep, haka jingdonlang da ki dkhot na ki kynhun sengbhalang bapher bapher ryngkat ki katto katne ngut ki waheh Shnong.
Ki nongkitkam bathymmai jong ka Federation of Khasi Jaintia & Garo People East Jaintia Hills District ki long u Deihok Sumer kum u President, Welking Swer Vice president, Emlang Sutnga General Secretary, Hamkhia Siangshai Assistant General Secretary, Andiwor Pala Organizing Secretary, Johnlang Bamon Assistant Organizing Secretary, Michal Chyrmang Information Secretary, Edwan Dkhar Assistant Information Secretary, Mathew Pajat Sports Secretary, Ying Siangshai Assistant Sports Secretary, Prosperity Rymbai Education Education Secretary, Eladmi Suchen Assistant Education Secretary, Op Nongtdu Disciplinary Secretary, Lamchwa Dong Assistant Disciplinary Secretary, Fullmoon Nongtdu Agriculture Secretary, Omega Sumer Assistant Agriculture Secretary, Alprins Dkhar Chief Adviser bad Cyprian Dkhar Legal Adviser.
U Deputy Commissioner (Supply) ka East Jaintia Hills District, Khliehriat u pynbna paidbah ba la pyllait ia u khaw rashon NFSA na ka bynta u bnai Naiwieng hapoh East Jaintia Hills District, Khliehriat.
Ia u khaw AAY yn sam 35 kilo shi iing shibnai khlem da donkam ban siew pisa eiei, ia u khaw PHH yn sam 5 kilo shikhlieh shibnai khlem da donkam ban siew pisa eiei, katba ia u khaw Non- NFSA pat yn sam 7.215 kilo shi iing- shibnai haka ka dor die lang ka ba long 12.00/- tyngka shi kilo bad ka dor die khutia pat kam dei ban palat ia ka 14.00/- tyngka shi kilo.
Lada don kano kano ka jingbymhun halor ka rukom sam ia u khaw da ki nongsam katkum ki jingthew ba la buh, ki paidbah ki lah ban ujor sha u Deputy Commissioner (Supply) ka East Jaintia Hills District lane ki lah ban phone sha u nombor bym donkam ban siew pisa (Toll free No.), kata, u 1697 bad ki lah ruh ban ujor sha u District Grievances Officer ka East Jaintia Hills District, bynrap shuhshuh ka kyrwoh na u Deputy Commissioner.
Ka Sorkar Jylla haka 16 tarik Naiwieng ka la ai ka jingmynjur halor ka jingtyrwa ban pyndonkam noh da ki kot jong ka National Council of Educational Research and Training (NCERT) hapoh ki skul ha ka jylla naduh kane ka snem ka ban wan.
Haba kren sha ki lad pathai khubor hadien ka jingialang jong ka kynhun myntri na ka liang Myntri Rangbah ka jylla u Conrad K Sangma ula ong ba ia kine ki kot ka NCERT yn pyndonkam naduh ka klas I haduh 10 jong ka Meghalaya Board of School Education (MBoSE).
“Hadien ka jingiamir jingmut ngi la shim ba bun na ki kot pule ia kiba la pyndonkam hapoh ka MBOSE khamtam ha kaba iadei bad bad ka standard jong ki sobjek, kata kum ka science, english bad mathematics, kine ki kot kim long katkum ka standard ha ka kyrdan jong ka ri ne national level, kumta khnang ban kyntiew ha baroh ki sobjek ngi la shim ia kane ka rai," ong u CM.Kumba ka long mynta hapoh ka MBOSE na ka bynta ki klas I, II bad III ki don haduh 11 tylli ki kot pule, hynrei hapoh jong ka NCERT ki don tang saw tylli ki kot.
Kumta kan don ka jingduna kaba jur ha ka jingdon jong ki kot, kata kiba don tang ia ki bynta kiba  kongsan bad ka ban iarap ban pynlong ia ki khynnah ba kin ioh ka jingshemphang kaba pura.
Nalor kata u Myntri Rangbah u la ong ruh ba ki la shim ia ka rai ban peit ba kan ym don kano kano ka jingshah ktah halor ki jingthoh kiba iadei bad ki jingtip halor ka jylla kumjuh kiba iadei bad ka kolshor, histori bad ka jinglong kyrpang.
U Vice Chancellor ka skulbah NEHU, u Prof PS Shukla ha kaba khatduh ula hap ban pyndem noh hakhmat ka Joint Action Committee (JAC) jong ka NEHUTA, NEHUNSA bad NEHUSU hadien lai bnai jong ka jingiakynnoh markylliang da kaba kular ban pynurlong ia ka jingdawa ka jong ki ban weng kam noh ia u technical officer/senior consultant u Rohit Prasad ia kaba ka JAC ka la kynnoh ba ka jingthungkam ia u kam shym la long satia katkum ki kyndon.
Hadien ka jingialang kaba long haka 16 tarik Naiwieng, na ka liang u Chairman ka JAC u Prof Lakhon Kma ki la ong, “Ngi la shim ia ka rai ban pynsangeh shipor ia ka jingiakhih ka jong ngi bad naduh lashai ka sngi ka jingshim klas kan bteng biang, ki nonghikai ki lah ban leit ban shim iala ki jong ki bynta kumjuh ki staff sha la ki jong ki kam ki jam.
Kane ka jingialang ka la long kaba seisoh watla na ka liang u VC uba la pan por san sngi kynthih ban pyndep  halor kane ka kam um shym la lah ban ai da ka shithi ba pura ne official letter kaba iadei bad ka jingweng kam noh ia u Prasad.
U Prof Kma u pyntip ruh ba u VC u la mynjur ban thaw ia ka committee ban iakren halor ki mat kiba iadei bad ka rukom ai marks bad halor ki jingeh jong ki khynnah hostel nalor ki jingdonkam kiba iadei bad ka koit ka khiah nalor kiwei pat.
Ha kaba iadei bad ka jingkynthup ia ki samla pule kum ki kdhot jong ka academic council (AC), u General Secretary ka NEHUSU u Bah Banpynbiang Riang u la ong ba na ka liang u VC u la mynjur ia ka jingdon bynta lang jong ka NEHUSU hapoh ka council khnang ba yn lah ban pyniaid shakhmat ia kiba bun ki kam kiba iadei bad kane ka skulbah.
U Myntri Rangbah ka jylla u Conrad K Sangma haka sngi Palei u la ong ba kim pat lah satia ban aiti ia ka jingtohkit sha ka tnat Central Bureau of Investigation (CBI) ha kaba iadei bad ka jingjia shah siat iap jong ki riew paidbah ha ka shnong Mukroh kaba la jia ha ka 22 tarik u Naiwieng 2022 namar kin hap ban pyntreikam ia ka rai ba la shim da ka sorkar Assam bad Meghalaya.
Haba kren sha ki lad pathai khubor, u Sangma u la ong ba ka sienjam ka donkam ia baroh ki ar jylla ba kin soi ia ka jingialang hapdeng ki ar CM halor ki kam iapynbeit pud kaba la long ha ka 30 tarik u Nailur ba la lah.
“Kumta ruh ka sienjam ka donkam ia ka por namar kaba shu kren da ka ktien, wat tang iwei i coma ruh i lah ban pynkylla ia ka jingmut jong kane ka jingialang bad kumta ka donkam ia kaban hap ban leh bniah bha.
Ia kane ka sienjam hap ban leh noh mynta.
Baroh ki ar CM ki la ia soi ia ka rai kaba mih na katei ka jingialang," u la ong.
U la ong ruh; “Mynta ia kane ka sienjam ba pura jong ka jingiakren bdd ka jingshim rai ban aiti ia ka jingtohkit sha ka CBI sha ki commission bapher bapher bad sha ka sorkar India yn dang shim kam.
" Nalor kata u Conrad Sangma u la ong ruh ba ka jingialang ka la shim ruh ia ka rai ban weng noh ia ki bor pahara na ki jaka bapher bapher ha katei ka thain.
“Ki don ruh kiwei ki bynta ha kaba ngin sakhi halor ka jingweng noh ia ki bor pahara da ki sorkar jylla ha ki jaka bapher bapher katkum ka jingdonkam, bad ngam kwah ban kren bniah halor kane ka bynta khamtam ha kaba iadei bad kito ki jaka kiba kham don jingsyier, ha kaba ngin iohi ba ka jingiakynad ka la duna shibun," ong u CM.Shuh shuh u Sangma u pyntip ruh ba u la iakren ruh bad u CM ka Assam u Himanta Biswa Sarma halor ka jingshim rai ban leit jurip ryngkat lang sha ka thain Block I bad ki bynta jong Khanduli-Psiar.
U la ong ruh ba ka jingpynslem ka dei namar ki katto katne ki jingpynlong  ilekshon.
“Hadien ba la kut ki ilekshon, ngi khmih lynti ba ngin pynlong ka jingleit jurip ia ka thain Khanduli -Psiar kumjuh ia ka Block I ha kawei ka bynta hynrei ngin dang shim rai ha kaba iadei bad kiwei pat ki bynta," u la ong shuh shuh.
Ka Sailung Ialong ka la pynliem da 5-0 iaka Shangpung Lumiawmushai haka jingialehkai Super Division Football Tournament kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi Palei.
Iaki san kol jong ka Sailung Ialong kala ioh thep lyngba Mebakynsai Pale haka minit kaba 40′, 57′, Sandeep Siangshai haka minit kaba 45’+1 bad ad u Soniroi Suchiang haka minit kaba 88′.
Shikol kala mih paw haka dur ka own goal kaba la thep da u Heibormi Sungoh 80′.
Haka 20 tarik ka jingiakhun kan long hapdeng ka Mynthong pyrshah iaka Niaw Wasa United haka por 1.30 baje nohphai sngi.
Ka ophis jong u Deputy Commissioner West Jaintia Hills District ryngkat ka jingiatreilang ka Ministry of Tribal Affairs haka 16 tarik Naiwieng kala pynlong Hamara Sankalp Viksit Bharat ha Thadlaskein C&RD Block, West Jaintia Hills.
Kane ka Hamara Sankalp Viksit Bharat ka dei ka prokram jong ka sorkar pdeng ban pynpoi ia ki kam pynroi sha ki jaka bym pat poi bad ka jingpynpoi ia ki skhim Sorkar.
Iaka jingialang pynsngewthuh paidbah la pynlong ha ATS Kyortyrkhang, Khliehtyrshi West Jaintia Hills District ha kaba ki ophisar napoh ka Block office, KVK, Agriculture, Branch Manager SBI, Jowai, ki nongmihkhmat LPG gas agency ki la ai ka jingbatai pynshai sha ki nongwan iashim bynta halor kiba bun ki skhim sorkar kynthup naduh ka PMAY, PMJAY, NRML, Atal Pension Yojna, PM Jan Dhan Yojana, Nano fertilizers bad kiwei kiwei ki jait skhim ki ban pynmyntoi iaki paidbah nongshong Shnong.
Kum kane kajuh ka jingialang la pynlong ruh ha Moopyllaitsyiar, Khliehtryshi.
Ha kane ka sngi la shim ruh iaka jingkular Viksit Pledge da ki nongwan iashim bynta haka jingialam u Bah B.Langbang, BDO ka Thadlaskein Block.
U Bah B Langbang ula pyntip ba ka Viksit Bharat Sankalp kadei kaba pyntreikam da ka sorkar pdeng ban ban kynjoh sha baroh ki paidbah lyngba ka kali IEC (Information, Education and Communication) Van.
Ka IEC Van kan leit sha ki 49 tylli ki Shnong hapoh ka Thadlaskein Block ban pynsaphriang shaphang ki skhim sorkar.
Nalor ka jingialang pynsngewthuh paidbah, ka tnad ka koit ka khiah jong ka District ka la pynlong iaka jingsumar ei kynthup naduh ka jingthew BP, peit bniah iaka jingpang TB bad ka jingleh Smart Card.
Ki nongioh myntoi na ki skhim sorkar la ailad iaki ba kin pynsngew iaki jingshem jong ki bad ka la don ruh ka jingialehkai skit halor kumno ban iada iaka mariang ba la shim bynta da ka Village Organisation jong ka Shnong.
Ki pulit ka East Jaintia Hills haka sngi Balang ki la ioh ban kurup drok heroin uba don ka jingkhia kaba 21 gram bad 1.03-gram na ki arngut ki briew kiba wan napoh Silchar sha ki bynta jong ka thain Khliehriat.
Ki bor pulit hadien ba ki la ioh ia ka jingtip kaba thikna ha kaba iadei bad uwei u briew uba kyrteng u Manoj Muksor 23 snem rta uba dei na Mihmyntdu Jowai uba wan na Silchar ha ryngkat une u jingdih pynbuaid ba beain.
Kumta ki pulit ki la pynlong ka jingpynap shrip hapoh ka shnong Nongsning ha ka lynti surok bah NH-06 bad pynlong ka jingtalasi ia baroh ki kali kiba wan na ka thain Lumshnong.
Ha ka por kumba 5:30 nohphaisngi ki pulit kila lap ia kawei ka local taxi kaba don ia u nombor ML 11 3594 ba la shong da ki arngut ki briew ha ryngkat u nongniah.
Ha ka jingtohkit la shem ba uwei na kine ki passenger u dei u suba donkti ha ki kam khaii drok.
Kumta ki la pynlong ka jingtalasi ha ka jingiadon lang ki sakhi ba laitluid ha kaba ki la lapdien ia artylli ki synduk sabon na ka pla jong u Manoj bad lap ia u kynja powder stem uba don ka jingkhia kaba 21 gram.
Kumjuh ha ka jingtalasi ia u Vicky Dkhar 26 snem rta uba dei na ka shnong Mihmyntdu Jowai la lapdien ia 34 tylli ki bilor rit kiba don ia une u juh u powder uba khia 1.03 gram.
Ha ka jingleh ia ka test la pynshisha ba une u powder u dei u heroin, kumta na ka liang ki pulit ki la kem noh ia kine ki arngut  na ka bynta ban pynlong shuh shuh ia ka jingtohkit.
Na kine ki pulit ki la ioh ban kurup noh ia artylli ki mobile phone kynthup ia ki artylli ki pla.
Ka  Joint Action Committee (JAC) ka NEHUTA, NEHUNSA bad NEHUSU ki la mynjur ban iakynduh ia u Vice Chancellor jong ka skulbah North Eastern Hill University (NEHU), u Prof PS Shukla lashai ka sngi Palei 16 tarik Naiwieng na ka bynta ban pynlong ka jingiakren halor ki khyndai tylli ki mat jingdawa jong ka, ong u Chairman ka JAC u Prof Lakhon Kma hynne ka sngi Balang.
Kane ka jingiakhih ba khlem buh por ka JAC kaba la bteng sha ka sngi kaba lai ka la pynthut jur ha kaba iadei bad ki jingtreikam jong kane ka skulbah bad ha ka liang ka pule puthi jong ki samla pule.
“Kan don ruh ka general assembly jong ka JAC shabar ka ophis u VC hadien ka jingialang ban pynpaw halor ka jingmih na ka jingialang bad ki dkhot bad ruh ban shim ia ki rai ki ban dang iaid shakhmat, ong u Chairman ka JAC.Ha kajuh ka por u Prof Kma u pynbna ruh ba kane ka jingiakhih kan dang bteng lashai ka sngi Palei tad haduh ban da shim da kiwei pat ki rai.
Kum ban shu kdew ba ka JAC ka la pynlong ia ka jingiakhih kaba la sdang naduh 13 tarik mynta u bnai ban pynpaw ka  jingpyrshah ha kaba iadei bad ka jingleh mynthi jong u VC ka NEHU ban weng kam ia u Rohit Prasad nalor kiba bun kiwei pat ki jingdawa.
Ka sorkar jylla kan pynlong da ka jingleit sorbe kaba shi bnai kynthih ban ithuh ia ki jaka na ka bynta ki nongshong die madan ha ka nongbah Shillong.
Ha ka jingpynbna ba la pynmih katkum ka No.UAU.71/2023/37 dated Shillong the 1st November, 2023, kane ka jingleh ia ka sorbe kan long shibynta ban pyniaid shakhmat ia ka kyndon Section 4 of “The Meghalaya Street Vendors (Protection of Livelihood and Regulation of Street Vending) Scheme, 2023".
Ki jaka ia kiba yn pynlong ia kane ka jingleh sorbe ki kynthup ha ki bynta jong ka Khyndailad, Laitumkhrah bad ha ka thain Polo.
Kane ka jingleh sorbe kan sdang naduh kane ka sngi Saitjain ka ban wan bad pynkut ha ka 18 tarik u bnai Nohprah 2023.
Ia kane ka jingleit sorbe yn pyndep ha ki laitylli ki por ba la bynta, kata ha ka por 7 baje haduh 10 baje mynstep, 11 mynstep haduh ka por 5 baje janmiet bad 5 baje janmiet haduh 7 baje janmiet ter ter.
Ka jingpynbiang pynbit ha kaba iadei bad kane ka jingtreikan kan long hapoh ka ophis jong ka Shillong Municipal Board, Bishop Cotton Road, Shillong-793001.
Ka jingialehkai hadpeng ka Mupyut SC pyrshah iaka Man-I-Bha kala kut noh da kaba iakhaid haka Super Division Football League kaba pyniaid da ka Amlarem Sub Divisional Sports Association (ASSA) ha madan Mini Stadium Ladjaplem, Amlarem haka sngi Balang.
Ha kane ka jingialehkai wat hadien ka jingiatynjuh bor kaba mar kylliang ka jingiakhun kala kut khlem don mano mano ba ioh pynkhih iaka jar.
Haka 17 tarik Naiwieng ka jingiakhun kan long hapdeng ka Seinbhalang Skhentalang bad ka Jarain C&SC haka por 2.30 baje nohphai sngi.
U Symbud Myntri Rangbah ka jylla uba khmih ia ka Tnat kam Pohiing, u Bah Prestone Tynsong haka 15 tarik Naiwieng ula pyntip ba ka sorkar jylla shen kan khot ia ka jingialang bad baroh ki kynhun kiba ia don bynta ban iamir jingmut ha kaba iadei bad ka shithi ba la phah da ka Ministry of Home Affairs (MHA) hadien ka jingpynphai ia ka Meghalaya Residents Safety and Security Amendment Bill (MRSSAB), 2020.
Ia kane u Bah Tynsong u la pyntip sha ki nongmihkhmat jong ka seng Hynniewtrep Youth Council (HYC) ha ka jingiakynduh kaba la long haka 15 tarik Naiwieng.
Haba kren sha ki lad pathai khubor, u president ka HYC u Bah Roy Kupar Synrem u la ong ba kum ka kynhun ki la pan ka jingpynshai na ka sorkar halor kane ka jingpynphai jong ka MHA ka sorkar pdeng ia ka MRSSAB, 2020.
“Ha ka jingiakren, u Dy CM u la pyntip sha ngi ba ka MHA ka la pynphai ia kane ka Bill da kaba hukum ruh ia ka sorkar jylla ba kan bishar bniah biang ia ki kyndon kiba iadei bad kane ka Bill," u la ong.
“Ha kaba iadei bad kiei ki kyndon ia kiba dei ban bishar bniah biang da ka sorkar, na ka liang u Dy CM u la pyntip sha ngi ba ka MHA ka don ia ki katto katne ki kyndon ha kaba iadei bad ka jingpynieng ia ki khyrdop jaka rung jaka mih katkum ba la kdew ha kane ka Act, kata namar kiba kum kine ki khyrdop kin wanrah ka jingbym suk hapdeng ki nongwan jngohkai lane ki briew kiba wan rung sha ka jylla," ong u nongialam ka HYC.Nalor kata u la ong ruh ba ka MHA ka don ia ka bor ba kino kino ki Bill ne Act ia kiba la thaw da ki sorkar jylla kim dei ban long pyrshah ia kino kino ki Act ba la mynjur da ka parliament, kumta ki dei ban khmih bniah halor kitei ki artylli ki bynta.
U Bah Synrem u la ong ruh ba ka kynhun ka la kyrpad ia u Dy CM ba un pynioh ia ka jingthoh kaba iadei bad katei ka shithi ba la phah da ka MHA khnang ba na ka liang ka jong ki ruh kin lah ban aijingmut lang sha ka sorkar.
Shuh shuh u Bah Synrem u la ong ruh ba um lah ban kynthoh ei ei ha kaba iadei bad ka shithi ka MHA hynrei ka jingdawa jong ka Seng HYC ka long ia u Lat ka jylla ba un pynkloi ban ai ka jingmynjur ia ka MRSSAB, 2020.
“Ngi la pynpaw halor ki artylli ki jingdawa na ka sorkar, kata lada phim lah ban ai ia ka Inner Line Permit (ILP), phi dei ban pynurlong ia ka MRSSAB, bad ha kajuh ka por ngi sngewthuh ba ka sorkar pdeng ka don khyndiat ka jingartatien ban ai ia ka ILP, kumta ngi kyrpad ia ka sorkar ba kan ai ka jingmynjur ia kane ka amendment Bill.
Watla katta katkum ka jingsngewthuh ia mynta hi kane ka Bill kan dang shim por namar kan don shwa ka jingiamir jingmut kumno ban pynbit pynbiang khnang ba ki jingsngewkhia ba la pynpaw da ka MHA kin ym long ka jingeh na ka bynta ka jylla ba kan lah ban pyntreikam ia kane ka Act," ong shuh shuh utei u nongialam ka HYC.Ka Balang Presbyterian Mawlong (Sohra Presbytery) ka khot ka wer sngewbha ia baroh ki parabangeit nong Mawlong kiba shong ba sah shabar jong ka shnong Mawlong kiba dang don kyrteng balang bad ruh ki bym don kyrteng balang shuh ha ka Balang Mawlong sha ka jingpynkyntang ia ka Iingmane ha shnong Mawlong ha ka 26.11.2023, por 10:30 mynstep bad  ha ka jingpynkut noh (Closing Ceremony) ia ka jingrakhe jingdap 125 snem (Quasquicentennial Jubilee) jong ka Balang ha ka por 1:30 pm.
Kumjuh ka Balang ka khot sngewbha ruh ia kito baroh ki bym dei ki nong Mawlong kiba dei ki parabangeit ne kiba don ha kiwei kiwei pat ki jingngeit, hynrei kiba la ia don bynta lem ha ka jingpynmih fund na ka bynta ka jingtei thymmai ia ka Iingmane kata naduh u snem 2002 ter ter kum kaba iarap pyniaid lem ia ki Donors Cards, ka jingiarap ha kaba pynmih ia ki Cassettes, ka jingiarap pyndie lem ia ki Cassettes bad ka jingiarap pisa (Donation) ba kin sngewbha ban ia wan lang ha katei ka sngi.
Kane ka long katkum u kyrwoh lyngba u Bah B P Lyngskor, Secretary, Balang Presbyterian Mawlong.
Ka Ladthadlaboh SC kala pynliem da 1-0 iaka Niaw Wasa haka jingialehkai Super Division Football Tournament kaba pyniaid da ka West Jaintia District Sports Associaton (WJDSA) kaba long ha Kiang Nangbah Stadium haka sngi Balang.
Ka jingialehkai hapdeng kine ki ar liang mamla, ka kylla step kala kut khlem don mano mano ba ioh ban pynkhih iaka jar.
Dei haka kyllamiet, ka Ladthadlaboh kala ioh ban thep shikol lyngba u Buromlangki Salahe haka minit kaba 82′ kaba la biang pura iaka ban khur iaka namjop.
Lashai ka sngi 16 tarik Naiwieng ka jingialehkai kanlong hapdeng ka Sailung Ialong pyrshah iaka Shangpung Lumiawmushai.
Ka Jylla Meghalaya ka la iashim bynta lang bad baroh kawei ka ri ban rakhe ia ka jingsdang jong ka “Viksit Bharat Sankalp Yatra," ka sienjam ban wanrah jingkylla kaba thmu ban pynpoi ia ki kam sha ki jaka bym pat poi bad ka jingpynpoi ia ki skhim Sorkar.
Ka jingpeit bniah jong kane ka yatra ka dei ban ai jingtip sha ki briew bad ban pynpoi ki jingmyntoi jong ki skhim kum ki lad na ka bynta ka jingkhuid jingsuba, ki jingshakri ha ki kam pisa, ka bording ilektrik, ka jingioh ia ka tyndong LPG, ki iingsah ia ki briew kiba duna jingioh, ka jingshngain ha ka jingioh mar bam, ka bam kaba tei met, ki lad ai jingsumar kiba shngain, ka umdih kaba khuid bad kiwei kiwei.
Ia ka jingpynrung kyrteng ia kito kiba dei ban ioh jingmyntoi yn leh katkum ki jingshem ba ioh ha kane ka Yatra.
Ha Meghalaya, kaViksit Bharat Yatra ka dei kaba la plie paidbah ha East Khasi Hills district hynne ka sngi.
Ka Yatra kan long ha baroh ki Gram Panchayat (GP)/Block jong ka West Jaintia Hills, East Garo Hills bad North Garo Hills district ruh.
U Chief Secretary, Bah DP Wahlang u la pyllait paidbah ia ka kali kaba rah ia ka khubor jong ka “Viksit Bharat Sankalp Yatra" na Meghalaya Legislative Assembly Secretariat, Khyndailad, Shillong haba u la plie paidbah ruh ia ka Jan Jatiya Gaurav Divas (Tribal Pride).
Ha ka jingkren u la ban jur halor ka jingieng skhem ka jylla halor ka Viksit Bharat Sankalp Yatra kaba long ha baroh kawei ka ri.
U la ong ba kane ka yatra ka dei ka dak jong ka sienjam kaba heh na ka bynta ka India kaba la kiew shaphrang bad kaba ai bynta ia baroh ha kaba ka don ka jingbahkhlieh jong baroh na ka bynta ka roi ka par bad ka jingriewspah jong ka ri.
U Chief Secretary u la plie paidbah ruh ia ka jingiaid kjat ban pyni ia ka deiriti halor ka Tribal Pride da ki barikor, ki kynhun pyni deiriti.
Ha ka prokram jong ka jylla ban rakhe ia ka Jan Jatiya Gaurav Divas (Tribal Pride) kaba la pynlong ha U Soso Tham Auditorium, Shillong, u Myntri ka tnat Arts & Culture ha kaba la ia don lang ruh u Bah Paul Lyngdoh kum u kongsan katba u CEM, KHADC, u Bah Pyniaid Syiem u la long u symbud kongsan.
La pynlong ruh ka jingbuh syntiew hakhmat ki mot jong ki riewshlur jong ka jylla da ki heh ki hain.
La don ruh ka tribal museum kaba pyni ia rukom shet, ki rukom shna tiar bad ka deiriti jong ki riewlum ha kane ka prokram.
Sa shisien pat ka kynhun ialehkai ka Shillong Lajong FC ka la sei ia ka buit ka bor jong ka ba kan lah pat ban pyniakhaid da mar 2 kol pyrshah ia ka Sreenidi Deccan FC, ha ka  jingiakhun ha la iing ha ka jingialehkai I league kaba la long haka sngi ba Ar ha madan SSA First Ground Stadium ha Polo.
Haba phai sha ka jingiakhun dei ka Sreenidi Deccan kaba la ioh ban pynkhih nyngkong ia ka jar kaba la wan lyngba u Rosenberg Gabriel 7′, hynrei ha ka minit kaba 24′ u Ronney Wilson Kharbudon u la ioh ia ka kabu ksiar ban pynphai kylla ia kane ka shi kol ba ka Lajong ka la shah tam shakhmat, bad kane ka kol ka la pynkhih win hi puk ia ka stadium baroh kawei namar ba u samla Khasi un pynpaw ia ka sap bad ka jingtbit ka jong u ban ioh thep ia kane ka kol.
Hadien kane ka kol na u Wilson ka Lajong kaba la ioh mynsiem bha ka la sdnag ba kan nion tyngeh shakhmat bad hadien kane ka kol ka la ioh ia ka kabu ksiar ba kan thep ia ka kol kaba ar lyngba u Takuto Miki 34′, kaba la nang pynkhihwin shuh shuh ia ka SSA stadium.
Hynrei ka Sreenidi Deccan hadien ba ka la shem bad iohi ia ka rukom ialehkai ka Lajong, ki la sdang shwa ban kyntiew iala ka rukom ialehkai ka jong ki, bad ha ka minit kaba 63′ sa shisien u Rosenberg u la ioh ia ka kabu ban thep ia ka kol  na ka bynta ka Sreenidi Deccan bad  ka Sreenidi Deccan kaba la shem bad sngewthuh ia ka jingkordor ka shi poin, kala sdang ba kan tehlakam noh ia kane ka jingiakhun ha lade bad ban bteng ban ialehkai pynlut ia ka 90 minit ka por kaba pura na ka bynta ban khur ia ka shi poin.
Haba pynshong nogrim ia kane ka sur ialehkai, lehse ka Lajong kan jin da kham jew ka mynsiem ba kam shym la lah ba kan pynurlong ia kane ka resol sha ka jingjop, kata namar kane kan dei ka sien iakhaid kaba lai ha ka jingioh ban aireng biang ka jong ka ha ka I.League.
U Symbud Myntri Rangbah ka jylla uba khmih ia ka Tnat PWD (Roads), u Bah Prestone Tynsong haka sngi Ar u la ong ba na ka liang ka sorkar ka la shim ia ka rai ba kan pynkhreh da ka office memorandum (OM) khnang ban lah ban pynjanai ha kaba iadei bad ki jingtreikam jong ka Public Works Department (PWD) ka Jylla.
Kane ka la wan long ruh hadien ba u Bah Prestone u la khot ia ka jingialang bad ki heh sorkar jong ki laitylli ki Tnat, kata ka Planning, Finance bad ka PWD haka sngi ba Ar.
U Myntri u la ong ruh ba kine ki laitylli ki Tnat treikam ki la ai ia ki jingpynshai kiba bniah halor kawei ka mat, bad kata ka long ban pynjanai ia ka rukom treikam jong ka Tnat PWD, kata la kalong ha kaba iadei bad ka jingshna ia ki surok thymmai lane ka jingmaramot ne pynbha ia ki surok ba la rim.
Na ka liang u Bah Prestone u la ong ruh ba katkum ka jingsngew ka jong u kane ka long namar mynta ka jylla Meghalaya ka la don ym duna shuh ia ka 10,000 kilomitar tang ki surok lajong ne state road, kata lait noh ia ki surok National Highway bad ki surok ba la aiti sha ka “Ngi la iakren ia baroh kine ki mat bad shen ngin sa wan ryngkat bad ka office memorandum (OM)," ong u Myntri.
“Ha ka jingai jingpynshai, ngi la iakren ruh halor ka jingdonkam ban pyniaphiah kyrdan noh wat ia ki surok hapoh ka jylla khnang ban ithuh kino ki surok bah ne major road, surok rit ne minor road bad kino ki surok shnong ne village road bad kino ki surok kiba iaid kali buh eh," ong shuh shuh u Myntri.
U Myntri ka Tnat Cooperation ka sorkar Jylla u Bah Comingone Ymbon haka 14 tarik Naiwieng u la plie ia ka jingrakhe  “70th All India Cooperative Week" ha Moosyiem Shangpung, West Jaintia Hills District ha kaba u la kyntu khamtam ia ki samla ba ki dei ban phaikhmat sha ki kam lajong na ka bynta ban kyntiew ia ka ioh ka kot bad ka roi ka par.
Ia kane ka jingrakhe ba la pynlong halor ka mat “Role of Cooperative Marketing in India: A five trillion Dollar Economy and Sustainable Development Goals," kaba la pynlong da ka Tnat Cooperation ha ryngkat ka jingiatreilang bad ka Meghalaya Cooperative Apex Bank Ltd, Rural Finance Shillong, bad Meghalaya Livelihoods and Access to Markets Projects (Megha-LAMP) of Meghalaya Basin Management Agency (MBMA).
Ka jingiamir jingmut ba kongsan jong kane ka sngi kalong halor ka phang “Recent Developments in Cooperatives.
" Haba kren ha ka jingialang u Bah Ymbon u la pynpaw ruh halor ka jingkongsan ban pynkhlain ia ki kam iatreilang na ka bynta ban kyntiew ia ka ioh ka kot bad ka roi ka par.
U la kyntu ruh ia ki dkhot ba kin iashim bynta shitrhem na ka bynta ban pyntreikam bha ia ki projek ba la kyrshan da ka sorkar ban ai mynsiem na ka bynta ban long ki nongseng kam seng jam lajong.
Nalor kata u Myntri u la pynshlur ruh ia ki kmie ki kpa kumjuh ia ki samla wad kam wad jam ba kin pynleit jingmut sha ki kam lajong ha ka jaka jong ki kam sorkar.
Haba kdew halor ki sienjam lyngba ka jingpyntreikam ia ka skhim CM Elevate, u Myntri u pyntip sha ki nongwan iashim bynta halor ki lad ki kabu na ka bynta ki nongseng kam lajong halor ki skhim bapher bapher kiba aijingkyrshan ban kyntiew ha ki kam jngohkai pyrthei, ka rep ka riang bad ha kiwei kiwei pat ki bynta.
Ha kane ka sngi la ia don lang ruh u Bah W K Kharbuli, Additional Deputy Commissioner, West Jaintia Hills, Kong R C Sohkhlet Registrar Cooperative Societies, MD Meghalaya Cooperative Apex Bank, ki Ophisar na ka tnad Cooperation, Megha- LAMP, MBMA bad Meghalaya Cooperative Apex Bank Ltd bad kiwei kiwei.
U Symbud Myntri Rangbah ka Jylla uba khmih ruh ia ka Tnat kam Pohiing (Police), u Bah Prestone Tynsong hynne ka sngi ba Ar u la ong ba na ka liang ka Sorkar jylla ka dang ap ia ka rai jong ka Seng Hynniewtrep National Liberation Council (HNLC) halor ka jingkyrpad ia ki nongialam jong ka ba kin wan mih da lade sha ka jingiakren iasuk ha ka kylla ka ban wan.
Haba kren sha ki lad pathai khubor, u Bah Tynsong u la ong; “Sa shisien pat nga iai ban ba ka sorkar Jylla bad ka Sorkar Pdeng ki ieng skhem halor ka nongrim ba ki don ia ka jingangnud ban bteng ia ka jingiakren bad ka HNLC." “Haduh mynta ngi dang ap ia ki jingtip na ka liang ka HNLC namar ba ki nongialam ba hakhliehduh kim pat lah satia ban wan iashim bynta ha ka jingialang, kumta ruh ngi la phah ia ki (dkhot ka HNLC) ryngkat ka jingkyrpad ka jong ngi ba lada ki long kiba la kloi kin aijintip sha ngi namar na ka liang ka sorkar jylla bad ka sorkar pdeng ki dang ap khmih lynti na ka bynta kawei pat ka jingiakren kaba bud," ong u Myntri.
Shuh shuh u Bah Tynsong u la ong; ‘Ia mynta hi ka jingiakren ba pura ka la dep long tang shisien bad phi tip ruh ba kane ka jingiakren ka la long tang bad ki nongialam kiba ha ka kyrdan kaba kham hapoh ne ‘second rank’.
Kumta ngi kyrpad ba ha ka jingialang kaba ar ne ba lai, ki nongialam ba hakhliehduh ki dei ban ia don ryngkat lang ha ka jingiakren ha kaba ngin sa iakren halor kino kino ki mat bad ban shim ia ki sienjam ban wan shakhmat ha ryngkat kino kino ki jingmih lyngba ka jingiakren.
".
U Symbud Myntri Rangbah ka jylla uba khmih ia ka Tnat PWD (Roads), u Bah Prestone Tynsong haka sngi ba Ar u la pyntip ba u la bthah ia u Chief Engineer National Highways ba un ai ka jingpynshisha halor ki jingkynnoh ha kaba iadei bad ka jingpyntrei torti ia ka projek shna surok Dawki-Amlarem-Jowai da ka Dhar construction company.
Haba kren sha ki lad pathai khubor u Bah Tynsong u la ong; “Nga la bthah ia u CE ka National Highways ban pynlong ka jingtohkit la kane ka jingkynnoh ka long kaba shisha ne kumno bad ngin sa peit ia kaba kum kata ka jingpyntrei torti ha kaba pyntrei ia ki projek kam pynroi, kata la ka long ha ka liang ki lynti surok ne kino kino ki projek ha ka jylla Meghalaya namar kum kine ki jingjia kim dei ban jia.
" Nalor kata u la ong ruh ba ha ka jingshisha ia kane ka bynta jong ka projek shna surok la khmih da u RO Station na Guwahati, kata kaba dei na ka bynta ka surok National Highway Authority of India (NHAI).
Lah ban kdew ba ha ka 4 tarik une u bnai Naiwieng, ka Joint Action Committee (JAC) kaba kynthup ia ki khlieh nongsynshar shnong ka War Jaintia bad ka Seng Hynniewtrep Youth Council (HYC) ki la byrthen ban ujor da ka mukotduma hapoh ka iingbishar Meghalaya High Court halor ka jingkynnoh bam sap pyrshah ia ka Dhar Company ha kaba iadei bad ka jingpyntrei ia ka surok Dawki-Amlarem-Jowai (NH 40E) (New NH 206) kaba la bei tyngka da ka Sorkar Pdeng kaba long haduh T.43 klur.
Shuh shuh u Bah Prestone Tynsong u la ong; “La ka donkam ne em ban pyndam shisyndon ban trei kontrak ne blacklisting, ia kata yn sa bishar ynda la iaid ka kam.
Mar ia sdang ka kam, Ngan sa tip shai halor ka kaiphot kaba ngan sa ioh pdiang, kata kumba nga ong kane ka iadei beit bad ka NHAI namar kane ka dei ka National Highway bad kam shym hap satia hapoh ka jingkhmih ka sorkar jylla.
Dei ka NHAI kaba don ia ka bor kaba pura ha kaba iadei bad kane ka projek.
".
Ka West Jaintia District Sports Association (WJDSA) kala pyntip ba kan pynlong iaka Under-13 Republic Day 2024 bad kala wer bad khot sngewbha iaki club ban iashimbynta ha kane jingialehkai football jong ki khynnah rit.
Ka bai rung ka long T.2000 kynthup lang bad ka bai registration player 25 ngut.
Ka jingot snem ka long naduh ka 31 tarik Nohprah 2012.
Ki kot donkam ban submit ki kynthup iaka Aadhaar Card, Birth certificate bad kiwei kiwei ki kot ba ithuh da ka sorkar.
Lada lap ba don ka jingleh thok yn pynduh noh ban iashim bynta khlem da pynphai shuh iaka bairung ne ka bai entry.
Iaka entry dei ban pynpoi ha u Hony General Secretary WJDSA bad ka tarik khatduh ban pynpoi iaka Entry kan long ha lane shwa ka 8 tarik Nohprah 2023 haka por 2.00 baje nohphai sngi.
Iaki jingtip kiba kham bniah lah ban phone ha une u No.9485432298/ 9612402753.
Ki ar tylli ki jingialehkai, kata hapdeng ka Khliehriat West pyrshah iaka Thangskai Tiger bad ka Dhana pyrshah iaka Moolamanoh kila wai da kaba iakhaid haka Super Division Football Tournament kaba pyniaid da ka East Jaintia Hills District Football Association (EJHDFA) ha madan Artificial Turf Diengshynrum, Khleihriat haka sngi ba Ar.
Haba phai sha ka jingiakhun ka Khliehriat West YWSC bad ka Thangskai Tiger SC kala kut noh da kaba iakhaid khlem don mano mano ba ioh pynkhih jar.
Ha kawei pat ka jingialehkai, ka Dhana SC bad ka Moolamanoh SC kila iakhaid mar 1-1.
Ka Moolamanoh ka la ioh shuwa ban pynkhih jar haka minit kaba 33 ba la thep da u Eriston Dkhar katba ka Dhana SC ka la lah ban pyniakhaid iaka jingiakhun haka minit kaba 63 ba la thep da u Chirup Sumer 63.
Ka Mulait United FC bad ka Jalaphet Bri Sumer FC kila wan haka kyrdan kaba hakhliehduh haka miej iakhein poin ha kane ka aiom ialehkai haka Super Division Football League ba la pyniaid da ka Saipung Block Sports Association (SBSA).
Kane kala wan hadien ka jingiakhun kaba long haka 13 tarik Naiwieng naki mar san sien iakhun ha kaba ka Mulait United kala tam da ka jingiapher kol bad kamai 13 point bud sa ka Jalaphet Bri Sumer 13 point bad ka Lamyrsiang SC ka la wan haka kyrdan kaba ar da kaba kamai 10 poin.
Ka Shnongrim SC ka la lah ban kamai 9 point, Tluh SC bad ka Narwan SC kila kamai mar 7 point, Lakasein SC ka kamai 6 point bad ka Latyrke 5 point.
Katba ka Jarain bad ka Mynthning SC kim pat lah ban kamai eiei hadien ba kila bteng ban khur iaka namrem.
Haba phai sha ka jingialehkai haka 13 tarik, Lamyrsiang Scc kala jop da 5-1 iaka Narwan Sc.
Ka Tluh kala pynliem da 5-0 iaka Mynthning.
Haka 15 tarik ka jingialehkai kan long hapdeng ka Jarain pyrshah iaka Latyrke bad ka Jalaphet Bri Sumer pyrshah iaka Shnongrim.
U President ka National People’s Party (NPP) ka jylla uba dei ruh u Symbud Myntri Rangbah ka jylla u Bah Prestone Tynsong haka sngi ba Ar u la kyntait mardor ba ka don kano kano jingpynbor ia ka party na ka bynta ban ai ticket ia u MLA barim ka Mawhati u Bah Dasakhiatbha Lamare na ka bynta kane ka election MP ka ban wan napoh Shillong  Parliamentary Constituency.
Haba kren sha ki lad pathai khubor u Bah Tynsong u la ong; “Kam long kaba shisha.
Ngam don jingtip ei ei shaphang kata.
Ngam tip nangno phi ioh ia kane ka jingtip, hynrei nga hi ngam don jingtip ei ei ruh.
" Kane ka jingpynpaw jong u president ka NPP ka la wan long hadien ka jingsaphriang ki khubor kiba kynnoh ba ka don ka jingbym ia sngewthuh jingmut hapdeng ki nongialam ka party, kata hadien ba u Symbud Myntri Rangbah ka jylla u Bah Sniawbhalang Dhar la ong ba u kwah ba ka party kan ai tiket sha la u jong u pyrsa u Bah Dasakhiat Lamare ban iakhun ia ka ilekshon MP ka ban wan.
Watla katta na ka liang u Bah Prestone u pyntip ba ka party ka lah ban sa pynbna ia ki kyrtong na ka bynta ka Shillong bad Tura parliamentary seat hapoh jong une u bnai.
U Bah Prestone u la ong ba ki la don kumba 5-6 ngut kiba kwah ticket ban iakhun na Shillong seat.
Hynrei, ha kaba iadei bad ka Tura, ka MP ba mynta ka Agatha K Sangma kan dang shah jied biang ban iakhun ha kane ka election MP Lok Sabha ka ban long ha une u snem u ban wan.
Ka Nangbah Mulang bad ka Khimusniang kila iakhaid mar 1-1 haka jingialehkai Super Division Football Tournament kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi ba Ar.
Ha kane ka jingialehkai ka Khimusniang kala tam shakhmat lyngba ka kol kaba la thep da u Precious Tang haka minit kaba 17, pynban tang 11 minit bala iaid ka jingiakhun ka Nangbah Mulang kala lah ha kaban pyniakhaid biang iaka jingiakhun lyngba u Wollrick Susngi 28′.
Kine ki arliang mamla kila sei iaka buit ka bor ban pyrshang har rukom ki jingpyrshang ban ioh thep kol, hynrei haduh ba kut kila iap ban iasam mar shi poin.
Lashai ka sngi 15 tarik Naiwieng, ka jingialehkai kan long hapdeng ka Ladthadlaboh pyrshah iaka Niaw Wasa haka por 1:30 PM.U Superintendent of Police, East Jaintia Hills District Jagpal Singh Dhanoa haka sngi ba ar kum u kongsan ula plie paidbah iaka tnad jong ka JS Fitness Center (gymnasium) ha Moowakhu kaba hap ha Dkhiah West, East Jaintia Hills Distrct.
Ha kane ka jingplie paidbah la iadonlang u ma Francis Swer kum u symbud kongsan, Additional SP J Mairom, u ma Krison Langstang MDC, u Tbn.I Phawa bad kiwei kiwei ki riewrangbah ka thain.
Ia ka jingialang la pyniaid da u Ma Reading War Advocate.
Kumban shu iathuh ba ka JS Fitness Center main branch ka don ha Khliehriat West Community Hall bad ban pyniar bad pynjan iaka lad jingai jingshakri jong ka kala plie ia kane ka tnad ban pynshlur iaki samla samhoi bad ki rangbah ban kilan met ban ioh iaka met kaba koit kaba khiah.
Ha kane ka jaka kilan kan don ruh ka zummba class.
U trai jong kane ka JS Fitness Center (gymnasium) u dei u ma Johny Bareh na shnong Rymbai.
U ma Francis, ula ong ba ki samla bad ki ryngbah ki dei ban wan sha kum kine ki jaka kilan met khnang ba kin lait na ki kam sniew.
Ka gym ka iarap ban pynioh iaka met ka phad kaba bit kaba biang (Physical fitness) bad kham tam ha ki jingkoit jingkhiah ha ka pyrkhat pyrdain (mental fitness).
La pynwai iaka program da ka jingduwai na I Tbn I Phawa.
Ka jingialehkai hadpeng ka YC Pdengkarong pyrshah iaka Amlarem Social Club kala kut da kaba iakhaid mar 1-1 haka Super Division Football League kaba pyniaid da ka Amlarem Sub Divisional Sports Association (ASSA) kaba long ha madan Mini Stadium Ladjaplem, Amlarem haka sngi Nyngkong.
Ka Amlarem Social Club ka la ioh shuwa ban pynkhih iaka jar lyngba u Tiplang Rasmut 5′ katba ka YC Pdengkarong kala ioh ban pynphai haka 7′ lyngba u Wanbor Langshiang.
Haka 15 tarik ka jingiakhun kan long hapdeng ka Dongmihsngi Mupyut pyrshah iaka Man I-Bha SC haka por 2.30 baje nohphai sngi.
Ka Mukhla Raij kala pynliem da 1-0 iaka Mynthong haka jingialehkai Super Division Football Tournament kaba pyniaid da ka West Jaintia District Sports Association (WJDSA).
Ia kane ka kol ka Mukhla Raij, la thep da u Guidingstar Suna 28′ bad kane kol kala neh haduh bala kut ka por iakhun.
Ka Tnat pulit ka jylla haka sngi Nyngkong ka la maham ban leh da kaba tyngeh pyrshah  ia kino kino kiba donkti ha ki kam beain ha ki bynta jong u lum jingtep bad jaka khlaw kiba hap hapoh Lawmali, Shillong.
Ha ka jingialang kaba la long hapoh Police Reserve Conference Hall hapdeng ki bor pulit bad ki rangbah shnong kiba kynthup ia ki dkhot napoh ka shnong  Riatsamthiah, Wahingdoh, Jaiaw Shyiap, Jaiaw Mihngi bad Mawlai Phudmuri la iakren halor ka jingjur jong ki kam beain ha kitei ki jaka ha Lawmali kiba la wanrah ka jingsngewkhia kaba jur ia ki shnong ki thaw kiba don marjan jong ka Lawmali.
Na ka liang u SP (City) u Bah Vivek Syiem u la ong ba ka jingialang ka la shim ia ka rai ban khanglad ia kiba kum kine ki kam bymman ha ki bynta khlaw Lawmali bad lada lap ia kiba donkti ha ki kam beain, kata kum ha ki kam khaii ne dih drok ne kyiad kin ngat ha ka jingshah pynshitom.
“Shibynta ban khanglad ia ka jingioh rung laitluid da kiba kum kine ki riew bymman ha kine ki bynta jong ka khlaw kiba hap hapoh ka Tnat Forest, ia ki mat kiba iadei bad ka jingker bad ka jingshna ia ki khyrdop jaka rung yn sa iathir bniah bad ka Tnat Forest," ong u SP.Nalor kata u Bah Vivek u la ong ruh ba kin shim ruh ia kiwei pat ki sienjam, kata ban pynngat ia kito kiba donkti ha ki kam beain ha ki por mynmiet myniong ha ki bynta jong kane ka khlaw, kata pyrshah ia kiba dih kyiad ne drok hapoh ki kali ha ki bynta surok hapoh ki kyndon Section 110 Meghalaya Police Act bad NDPS Act.
U la ong ruh ba na ka liang ka tnat pulit ka ai ka jingiaroh ia ki dkhot jong kitei ki dorbar shnong halor ki sienjam kiba ki la shim ban iatreilang da ka jingthmu ban weng ia kine ki jingeh kiba ktah jur ia ka imlang ka sahlang hi baroh kawei.
Shuh shuh u la ong ba ha kane ka sngi la iakren ruh halor ka jingshyrkhei ha ki kam khaii bad pyndonkam drok ha ka nongbah Shillong ha kaba kiba bun ki nongiashim bynta ki la ai jingmut lang halor ki lad ki lynti ban tehlakam ia kine ki kam bymman kiba la khie rasong ha ka nongbah Shillong hi baroh kawei.
Ki nongtrei ASHA na kylleng ki jong ka thain West Jaintia Hills District hapoh ka shatri jong ka Meghalaya ASHA Workers Union haka sngi ba Ar ki la pynlong da ka jingiaid paidbah ne rally ha nongbah Jowai ban dawa na ka sorkar jylla ba kan pynkiew noh ia ka bainong ka jong ki.
Kane ka jingiaid rally kaba rah lang ia ki placard ryngkat ki jingthoh dawa la pynlong da ka West Jaintia Hills District ASHA Association bad la sdang ia ka na madan Tympang Club bad iaid lyngba ia ka Iawmusiang, Loomsooiung Newhill bad pynkut ha madan Ladthadlaboh, Jowai.
Ha kane ka jingiaid rally da ki spah ngut ki ASHA bad don ruh ki ASHA kiba bah lang ia ki khun rit ban iaid lynter lynti ryngkat ki jingpyrta ‘Ngim lah shuh ban treimon sngewbha, wat iehbein ia ngi ko sorkar’, ‘MDA Government Down Down’.
Nalor kata katkum ki jingthoh ki ASHA ki pynpaw da kaba ong, ‘Ia ngi phi siew 2000/-, phi kam pat 5000/-, kaba tam 3000/- ka don bad no?“ Ha madan Ladthadlaboh la pynlong ia ka jingialang ha kaba ka President West Jaintia Hills District ASHA Association ka Kong Fionaliza Timung kala ai jingkren pdiang bad la ioh iaka jingkren na ka Kong Theodaris Dhar ASHA Laskein Block, ka Kong Bida Khonglah ASHA Amlarem Block, ka Kong Emlang Mukhim ASHA Thadlaskein Block bad la ioh ka jingrwai na ki ASHA Khliehtyrshi PHC.“Ka sorkar jylla ka dei ka nongpyn-iasniew, ka kwah ban pynialeh thma ia ki ASHA bad ki Anganwadi bad ka kwah ban pynialeh thma ia ki ASHA bad ki bor Shnong," ong ka ka Kong M.June Myrsing hadien ba ka Myntri ka koit ka khiah ka Dr.Ampareen Lyngdoh kala ong ba ki ASHA ki wan ban ujor ia ka jingioh jong ki Anganwadi.
Ka Kong Myrsing ka la ong ba ka Meghalaya ASHA Workers Union kam pat ju ujor eiei ha kaba iadei bad ki nongtrei Anganwadi namar ki sngewthuh ba kum ki ASHA ki don ka jingiatreilang bad ki Anganwadi kiba don ha ki Shnong ki thaw.
Hynrei, Kat ka ka Myntri kaba shong ha ka shuki ka la dei ban pyrkhat kumno ban kren ym ban pyniakhih thma ia ki briew kiba don hapoh kajuh ka Jylla bad lada ki don kino kino ki jingialeh ne jingeh dei ma ka kum ka Myntri ban shim iaka jingkitkhlieh bad ban sop lane ban tem ia ka ding hashwa ba kan klang, ka la ong.
Ha kaba iadei bad jingong ka sorkar ban ai training ha ki VHC (Village Health Council) ba kin trei ia ka kam katba ki Asha ki dang don haka jingsangeh treikam ne strike, ka Kong Myrsing ka la ong ba ka sorkar ka la sdang ban pyniashrut ia ki ASHA sa bad ka shnong ka thaw.
Ka la ong ba kam dei ka kam kaba suk ia ki VHC ba kin lah ban leh ia ka kam jong ki ASHA namar ia ki ASHA la ai training da ki bun bun snem na bynta kane ka kam.
“Kane ka sorkar ka la shu krem lamwir bad pyrshang ban pyntieng kohtympan ia ka Meghalaya ASHA Workers Union, hynrei ki nongtrei ASHA ka Meghalaya ki dei ki riewshlur bad lada don mano mano kiba nud ban weng ia ki ASHA haka por jong ka jingiakhih ka Meghalaya ASHA workers Union kan nym shongthait.
Shuh shuh na ka liang ka President ka la pynbna ruh ba ka Meghalaya ASHA Workers Union kan ym leit trei ne pyndem katba ka sorkar Jylla kam pat ai kano kano ka jingpynthikna kaba pynhun ia ki nongtrei ASHA.Ka skul Grace Care Academy, Mawlai Nongkwar, watla ka dei ka skul kaba don tang hapoh ka klas 10, hynrei ka dei pat kawei na ki skul kaba ai jinghikai khlem da donkam ban siew ia ki khynnah kiba wan na ka longiing kiba duna ha ka liang ka ioh ka kot.
Kumta kum ka jingithuh ia kine ki kam bakhraw jong ka, ka Mawlai Constituency Progressive Forum (MCPF) ha ka sngi Nyngkong ka la pynkup burom da kaba sam khusnam sahkynmaw (Memento) ryngkat ka song jingiarap sha kane ka skul kaba don ha ka Dong Patarim, Mawlai Nongkwar.
Ha kane sngi la ia don lang u bah Wanseng Jyrwa, Working President ka MCPF, ka principal kong Maniosha Sohtun, ki nonghikai, ki khynnah skul bad kiwei kiwei.
Haba ai jingkren u bah PT Sawkmie uba long u President ka MCPF u la pyrto ia ki kam kane ka skul, kumta kum ka seng kaba khmih ia ka bha ka miat ka thain u sngewdei hok ba dei ban ithuh ia kane ka skul halor ki kam leh isynei jong ka.
Nalor kata u la pynpaw ka jingsngewnguh ia i kmie jong i Principal kong Maniosha Sohtun, ba la ai ia ka jaka bad ba la seng ia kane ka skul.
U la pynpaw ruh ba kiba bun ki riew khraw ki mih na ki longiing baduk bad ban long ki briew bakhraw hap trei shitom bad hap ban mang ban bate ia ka por, lada ki ia bun kam.
Ha kane ka sngi la ioh ruh  ka jingkren na u Bah Wanseng Jyrwa bad ruh na ka nonghikai ka kong M.Nongkynrih kaba la ai ai khublei ia u bah PT Sawkmie, MLA barim  halor kane ka jingithuh jong u, uba la noh synniang ia ka skul na ka por sha ka por bad ba ka skul ka ieng kumba long mynta dei ka jingdon bynta lang jong u.
Kawei ka longkmie kaba la tip kyrteng kum ka Kong Larisa Iawrot ba shong basah ha Mawlai Kynton Massar Block A, ka la khlad noh hadien ba ka la shah tynrah ha kawei ka thuk thuk ha Mawlai Mawdatbaki, Shillong.
Ka khubor ka iathuh ba kane ka jingjia ka la jia ha Mawlai Mawdatbaki haka janmiet jong ka Sngi Nyngkong.
Ka Khubor ka iathuh ba katei ka thuk thuk kaba don ia u number ML 05 AA 6505 kala tynrah ia ka Kong Larisa haka por ba ka thmu ban jam sha shillang ka surok bad kala kyllon ha surok.
Mar mar la pynkit ia ka sha hospital bad la pynbna noh ba kala khlad naka jingmynsaw jur.
Halor kane ka jingjia ka jingtohkit ki pulit kala iaid shakhmat.
U symbud Myntri rangbah ka Jylla u Ma Sniawbhalang Dhar uba dei ruh u MLA ka Nartiang ula plie ia jingialehkai football ‘3rd Sniawbhalang Dhar Football Tournament 2023’ kaba la pynlong ha madan Mini Stadium Wahiajer haka sngi Nyngkong.
Ha kane ka tournament ki don 61 tylli ki kynhun na ki 72 tylli ki Shnong kiba don hapoh ka Nartiang Constituency.
Baroh ki player ki don haduh 1830 ngut U Ma Sniawbhalang Dhar haka jingkren ula ong, ia kane ka lympung ialehkai la pynlong shisien haka 4 snem bad tang ki rangialehkai kiba napoh ka Nartiang Constituency hi kiba lah ban iashim bynta ha kane ka lympung.
Ula iathuh ruh ba ka jingthmu ba kongsan ban pynlong ia kane ka tournament ka long ban kyntiew iaka kam ialehkai phutbol hapoh ka Constituency bad ruh ban lait ki samla ban ngop ha kino kino ki kam bymman ki bym iadei dur bad ka imlang sahlang.
Haba phai sha kam ialehkai phutbol, ula ong baroh shikatta la tip iaka phutbol kum kata ka jingialehkai ban kilan met khnang ban ioh iaka jingkoit jingkhiah hynrei kumba ka long mynta ka phutbol bad kiwei ki jingialehkai sports kidei ki karkhana ne ki lad ioh kam ioh jam ban im ja na ka bynta ki samla don sap.
Haba phai sha dewbah Europe, ula ong ba ki briew ki burom bha iaki nongialehkai.
Ula iathuh ruh iaka jingwan jong u sha Barcelona, Spain bad France ha kine ki ar lai sngi ba la dep ula leitkai khnang sha iing jong u Kyllian Mbappe bad Lionel Messi, hynrei ha kane ka jingleit ym ioh wat tang ban jan namar 200 Metre la don ki nongap.
U khmih lynti ba ha kawei ka sngi yn don ki rangialehkai na kane ka thain ki ban mihkhmat iaka District sha ka state bad sha ka ri ban rah iaka nam burom ka ri bad kyntu iaki rangialehkai ban long ki nongialeh bad kim dei ban duh jingkyrmen.
U Ma Sniawbhalang ula pynbna paidbah ba iaka Final jong kane ka lympung ka ban long ha u bnai Nohprah 2023 yn pynlong ha madan Wahiajer Sports Complex kaba don hajan kane ka madan Mini Stadium, Wahiajer ka ban plie paidbah iaka da u Myntri Rangbah ka Jylla u Conrad K.Sangma.
Ha kane ka sngi la iadonlang u Chief Executive Member ka JHADC u Ma Thombor Shiwat, u Chairman ka JHADC u Dr.Sankey Shangpung, ki MDC ka JHADC, ki dkhot ki nongkitkam ka West Jaintia District Sports Association (WJDSA), ki waheh shnong, ki nongialam ka NPP napoh ka District bad kiwei kiwei.
Ha kane ka sngi sdang ka jingiakhun kala long hapdeng ka Larnai pyrshah iaka Mynsngat ha kaba ka jingiakhun ka la kut khlem don mano mano ba ioh pynkhih iaka jar.
Ha kane ka sngi Saitjain (11.11.23), la kum pynhap iaka pla kaba dei trai jong u Wanribok Marshra.
La pynhap ia kane ka pla ha lynti na Lad Moodymmai sha Krangshuri.
Hapoh kane ka pla don ka college ID (Shillong College), Baje, Charger, Bluetooth, Pendrived+Otg.
Kino kino kiba lap sngewbha ban pynphai da kaba phone ha une u number: 8974399602.
U Vice Chancellor North Eastern Hill University (NEHU) Prof PS Shukla haka sngi Thohdieng u la kyrpd ia ka Joint Action Committee (JAC) ba kan sangeh ban pyniaid shakhmat ia ka jingiakhih ba khlem buh por jong ki khlem da bishar bniah ia ka nongrim ka jingdawa ka jong ki khnang ba kan ym ktah ha kaba iadei bad ka jinglong jingman baroh hapoh kane ka skulbah.
U Prof Shukla u la ong ba kane ka dei ka por ba ban pynkhreh ia ki eksam jong ka bynta kaba nyngkong ha une u Nohprah u ban wan bad ki jingpynthut ha ka rukom jong ki jingiakhih khlem da bishar bniah ia ki jingshisha kin pynthut ia kine ki jingtreikam bad ia ka pule puthi hapoh ka university.
“Ka University ka kyrpad ia baroh ki kynhun ba kin wan sha ka miej jong ka jingiakren bad ban pynpaw ia ki mat kiba ki don ban pynpaw bad halor ki sienjam ba la shim da ka university ha ka jaka ban shim da ki lynti jong ka jingiakhih," u la ong.
U la ong ba kane kan iarap ia ka university ba kan lah ban pyniaid beit ia ki jingtreikam bad ai ka jingshakri na ka bynta ka jingmyntoi jong ki samla pule hadien ka jingiapynbeit ha kaba iadei bad ki mat kiba iadei bad ka jingpyntreikam ia ka National Education Policy (NEP) 2020.
Kano kano ka jingpynthut ha kaba kum kane ka por jong ka jingpynkhreh ia ki eksam kan pynthut ym tang ha kaba iadei bad ka jingpyndep ia ki syllabus hynrei ruh ia ka jinglah ban pyniaid beit ia ki eksamin ka ban ktah jur ia ki samla pule.
Hapoh ka lama jong ka JAC, ka NEHUTA, NEHUNSA bad ka NEHUSU ha ka sngi Palei ba la lah ka la shim ia ka rai ban nang pynjur ia ka jingiakhih da kaba khot pynlong ia ka jingiakhih kaba khlem buh por naduh ka 13 tarik mynta u bnai kum ka dak ban pynpaw pyrshah ia ka jingkuman u VC kja NEHU bad ia ka jingleh bym suitniew halor ki 9 tylli ki mat jingdawa ki jong ki.
Haba jubab halor ka jingdawa jong kine ki kynhun kiba pynlong ia ka jingiakhih, na ka liang u VC u la ong ba u la dep ban pynshai ia ka nongrim halor ka jingthung ia u Rohit Prasad ha ka jingialang bad ki lad pathai khubor ha ka taiew ba la dep.
Ka Jalaphet Bri Sumer SC bad ka Mulait United FC kila khur namjop haka Super Division Football League kaba pyniaid da ka Saipung Block Sports Association (SBSA) ha madan Lamyrsiang haka sngi Thohdieng.
Haba phai sha ka jingialehkai ka Jalaphet Bri Sumer SC ka la pynliem da 1-0 iaka Lakasein SC da 1-0.
Ia kane ka kol la thep da u Bingo Chyrmang 67′.
Ka Mulait United FC kala jop da 2-0 iaka Latyrke SC.Ia kine ki ar kol la thep da u Jeffree Surong 55′ bad Soni Phawa 77′.
Haka 13 tarik Naiwieng, ka jingiakhun kan long hapdeng ka Lamyrsiang SCC bad ka Narwan SC haka por 11.30 baje mynstep, ka Mynthning SC bad ka Tluh SC haka por 1.30 baje nohphai sngi.
Kato katne ngut ki rang ne ki snar ia kura ba la bna nam jong ka ri kin wan ban iashimbynta ha ka rynsan ia kura ba la tip ia ka kum ka “7th Elite Men National Boxing Championships 2023", kaba la buh ban long  ha kane ka nongbah Shillong naduh ka 25 tarik mynta u Naiwieng haduh ka 1 tarik u Nohprah u ban wan.
Ia kane ka jingiakob yn pynlong ha SAI Multipurpose Indoor Hall, Shillong ha kaba yn pynlong da ka da ka Meghalaya Boxing Association (MBA) ia kaba la ithuh da ka Boxing Federation of India (BFI) bad ia kaba la iarap bei pisa da ka tnat Direcftorate of Sports & Youth Affairs ka sorkar jylla.
Ha kaba iadei bad kane, na ka liang ki nongialam ka Meghalaya Boxing Association hapoh ka jingialam ka jong u bah Bah Cornelius Kharhunai, President MBA, Bah Larry Kharpran, Joint Secretary BFI  bad  uba dei artad u Organising Secretary ka “7th Elite Men National Boxing Championships 2023", Bah Khrawkupar Kharmawphlang Joint Secretary MBA, Bah Dondor Marwein Secretary MBA, Bah Daniel W Marbaniang Treasurer MBA, ki la wan  ban iakynduh ia ki lad pathai khubor kum shibynta ban pynbna iar sha ki padbah ka jylla ha kaba iadei bad ka jingpynlong ia kane ka jingiakob.
Na ka liang u bah Larry Kharpran u iathuh ba la khmih lynti ba kin don kumba 27 haduh 28 tylli ki jylla bad ki kato katne ki Synjuk ialehkai ki ban sei madan ia la ki rang ia kura ban wan ban aireng sha kane ka jingiakob.
U Bah Kharpran u la ong ruh ba ki kyrdan jingkhia ne ki weight category ki ban pynlong ha kane ka jingiakob kin long baroh haduh 13 tylli, bad ki kato katne ki snar ia kura ki ban wan ban airing ki kynthup ia u Amit Phangal, u Dipak bad na kane ka jylla ruh u bah Larry u kam ba ki don ki kato katne ki rang ia kura kiba  kynsai ki ban kiew rynsan ban aireng ha kane ka jingiakob.
Ka jingialehkai hadpeng ka Thangbuli pyrshah iaka Umladkhur kala kut noh da kaba iakhaid haka Super Division Football League kaba pyniaid da ka Amlarem Sub Divisional Sports Association (ASSA) kaba long ha madan Ladjaplem, Amlarem haka sngi Thohdieng.
Ka jingiakhun hadpeng kine ki kynhun arliang mamla wat hadien ka jingiatynjuh markylliang ban ioh thep kol, hynrei haduh ba kut ka por kim shym la lah satia ban pynkhih iaka jar bad hap iahun ban sam iaka poin.
Haka 13 tarik Naiwieng ka jingiakhun kan long hadpeng ka YC Pdengkarong bad ka Amlarem Social Club haka por 2.30 baje nohphai sngi.
Ka Demthring Sc kala lah ha kaban buh jaka haka kyrdan final hadien baka jop da ka tie breaker iaka Dulong haka jingialehkai semifinal kaba nyngkong haka First Division Football Tournament kaba pyniaid da ka West Jaintia District sports Association (WJDSA) kaba long ha Kiang Nangbah Stadium haka sngi Thohdieng.
Ka jingiakhun hadpeng kine ki arliang haka por kaba la buh kala wai khlem don mano mano ba ioh pynkhih jar.
La rai iaka namjop jong ki da kaba jingiashut penalty ha kaba ka Demthring kala jop da 4-2 iaka Dulong.
Haka 11 tarik Naiwieng ka jingiakhun Semifinal kaba ar kan long hapdeng ka Wahiajer pyrshah iaka Nangbah Iawmusiang haka por 1:30 nohphai sngi.
U President Synjuk Waheh Chnong Ri Jaintia, Ma A Lypon ula pyntip ba ka jingialang paidbah (General Meeting) ka synjuk kan long haka 18 tarik Naiwieng 2023 ha District Library Auditorium, Jowai haka por 10 AM.Kumta ka synjuk kala kyntu ia baroh ki Waheh Chnong ha Rilum Jaintia ban sngewbha ban pyllait iaka por ban ia wan sha ka jingialang khnang ba ka jingthmu jong ka synjuk kan long kaba iaid beit iaid ryntih.
Kine harum ki long ki mat ba ka synjuk kala rai ban iakren:.
Shi bynta jong ka ‘Gaurav Jan Jatiya Divas’ ( Tribal Pride Week ) na ka liang ka Tnat Arts & Culture ha ryngkat ka jingiatreilang bad ka Shillong Public School haka sngi Thohdieng ki la pynlong ia ka “State level Inter School Traditional Singing Festival cum Competition" hapoh Lariti Performing Centre shibynta ban plie ia ka rynsan bad ka kabu hapdeng ki khynnah skul kiba don ia ka sap ka phong ha ki kam rwai tynrai kaba long shibynta ban rakhe ia ka ‘tribal culture and music.
’ Ka kynhun KC Lights Choir kaba la jop dang shen haduh artylli ki Gold Medal ha ka ‘International Choir Competition’ ruh ka la wan ban iashim bynta lang ha kane ka sngi ban pynshit pynshngain ia ka prokram.
Na ka liang u Bah FR Kharkongor Commissioner & Secretary Arts & Culture u la sam ia ka khusnam sha ki skul kiba la ioh ia ka jingjop ha ka jingiakop rwai para marwei kumjuh ha ka jingiakop rwai kynhun da kaba pynbna ruh ba ki nongjop kin ioh ia ka lad ban iashim bynta ha ka jingialang plie ia ka “Jan Jatiya Gaurav Divas" ka ban long ha ka 15 tarik mynta u bnai kumjuh ha ka ‘Tri Hills Ensemble programme’ ka ban long ha ka 24 tarik mynta u bnai ia kaba la khot pynlong da ka Tnat Arts & Culture.
Ka Animal Husbandry and Veterinary Department, Directorate of Dairy Development, West Jaintia Hills haka 9 tarik Naiwieng ka la pynlong iaka jingai jinghikai halor ka jingkongsan ka dud kum shibynta ka jingrakhe iaka National Milk Day ka ban long haka 26 tarik une bnai.
Iaka jingai jinghikai la pynlong ha Iungwalieh ka Chilliangraij haka jingwan iashim bynta ki khynnah skul ryngkat ki nonghikai ka Chilliangraij Govt.
LPS, Chilliangraij SSA UPS, Loompyrdi Iongpiah UPS SSA, Pohmusiang UPS SSA bad ka Panaliar UPS SSA.Ki riew shemphang kiba la wan ban ai jingbatai shaphang ka jingmyntoi jong ka dud ki long ka Kong Mebel Shylla, Senior Dairy Officer, Animal Husbandry and Veterinary Department, Directorate of Dairy Development, West Jaintia Hills bad u Bah E Wann, Dairy Technology, Directorate of Dairy Development, West Jaintia Hills.
Ka Kong Mebel Shylla ka la kyntu iaki School Managing Committee ba haba ai ja sngi (Midday Meal) iaki khynnah dei ban ai lang teng teng bad ka dud khnang ba ki khynnah kin ioh iaki symboh jingbam kiba tei kiba la tip kum ka Nutrient bad Vitamin.
Na ka liang jong ka ruh ka la kular ban ai iaka dor kum ba ai sha ki distributor sha manla ki skul kiba kloi ban ai dud iaki khynnah.
Haba kut ka jingialang la ioh ki kyntien khublei na u Oriland Shylla, General Secretary Chnong Chilliangraij, Jowai bad iaka jingialang la pynwai da kaba sam dud ei sha baroh ki khynnah skul bad nonghikai.
Ka  North East Students’ Organization (NESO) ka la dawa jur na ka sorkar India ba ka dei mardor ban khot ia baroh ki kynhun sha ka jingiakren khnang ban lah ban pynkut noh ia ka jingiaumsnam kaba dang iai bteng ha ka jylla Manipur bad ban wanrah pat ia ka shongsuk shongsain kaba neh shyrta.
Ha ryngkat kiwei pat ki jylla jong ka thain shatei lammihngi (Northeast) jong ka ri la pynlong ia ka jingiakhih haka sngi Palei ha ka nongbah Shillong ban pynrem jur halor ka jingpulom jong ka Sorkar Pdeng ban weng ia ki jingeh kiba mih na ka jingisuman hapoh Manipur kaba la neh mynta lah kumba hynriew bnai kynthih.
Ha kane ka jingiakhih la sakhi ruh ia ka jingwan iashim bynta jong ki kynhun seng bapher bapher na ka jylla kaba kynthup ia ka KSU, HITO, GSU, FKJGP, HNYF, RBYF, Shillong Manipuri Students’ Union, Kuki Students’ Organisation Shillong, Naga Students’ Union Shillong, Shillong Socio-Cultural Assamese Students’ Association,Mizo Students’ Union Shillong, Twipra Students’ Federation Shillong, Arunachal Students Union Shillong, Mara Students’ Organisation bad ka Lai Students’ Association.
Haba kren ha ka jingiakhih shong kyllain mungor hapoh u Mot sahnam u Tirot Sing Syiem ha Laitumkhrah Shillong, u Chairman ka NESO u Bah Samuel B Jyrwa u la ong ba da ka jingkyrshan jong baroh ki kynhun seng kiba don ka jingsngewkhia, ka NESO ka dawa na ka sorkar India ba ka dei ban khot iakren mardor ia baroh ki kynhun kiba don bynta khnang ban lah ban wanrah kloi ia ka shongsuk shongsain hapoh ka jylla Manipur.
“Lada ka Sorkar India ka dang pynslem ban shim ia ki sienjam, kane ka pynpaw ba ka sorkar India kam don satia ia ka mon ban khmih na ka bynta ka bha ka miat jong ki paid nongshong shnong ka thain North East bad ia ki nongshong shnong kiba dei ki trai shnong ka Manipur.
“Ngi lah kyrpad iaka sorkar India ba kan pynbeit noh ia katei ka jingjia, hynrei haduh mynta la iohi pynban ba ka sorkar India ka leh kumba matlah bad kyllut ia ka jingmad jingeh jong ki paidbah ka jylla Manipur.
Haduh katno kane kan dang iai bteng? Haduh katno ngin dang ailad ia katei ka jngjia ba kan dang iai bteng?" la buh jingkylli u Chairman ka NESO.Katba na ka liang u nongialam ka KSU u samla Lambokstarwell Marngar u la ong; " Kane ka jingleh jong ka sorkar India ka pynbor ia ngi ba kin suba ba ka don ia ki jingthmu kiba shalyndet ban pynduh jait ia ki kynhun jaidbynriew trai shnong jong ka thain North East.
" U la ong ba ka sorkar pdeng ka la phah da ki hajar ngut ki shipai shapoh Manipur tang ban long kum ki nongpeitkai ia ka jingjia khlem da leh ei ei ban pynsangeh ia ka jingiaumsnam.
“Kane ka pynsuba jur ba ka sorkar BJP ka don ia ki jingthmu ba rieh ban pynshit na ka bynta ban pynmih ia ki kam iaumsnam hapdeng ki jaidbynriew trai shnong hapoh ka thain Northeast," ong u president ka KSU.Kumta u la ong ba ka KSU ka phah ia ka khubor kaba shai sha ka sorkar pdeng ba ka dei ban shim mardor ia ki sienjam ban pynkut noh ia kane ka jingiaumsnam hapoh Manipur.
“Ha kane ka jingiakhih ki la don ruh kiba rah ryngkat ia ki plakad kiba thoh; “Wat ialehkai politik bad ka jingim briew, “Ngi dawa ia ka jingsuk kaba neh ha Manipur, “Ko sorkar India ka jingleh bym suitniew ka jong phi ka pynpaw ia ka jingthmu ka jong ki ha kaba iadei bad ka thain Northeast," “Ko sorkar India iehnoh shadien ia ki kam politic.
" Kiwei pat kiba la aijingkren ha kane ka jingialang ki kynthup ia ugeneral secretary ka KSU u samla Donald V Thabah, u President ka Seng HNYF u Sadon K Blah uba la pynpaw ba ki jingiakynad jaitbynriew ha Manipur ki dei ki jingjia kiba ju jia na ka por sha ka por, hynrei ki sorkar ba la leit, kata naduh ki sorkar jylla lane sorkar pdeng ki la shim ia ki sienjam ban tehlakam ia ka jinglong jingman ha ka rukom kaba dei.
Hynrei kumba ka long mynta na ka liang ka sorkar jyllla bad ka sorkar pdeng kumjuh kim shym la shim ia ki sienjam kiba kongsan ban tehlakam ia kane ka jinglong jingman hapoh Manipur ha kaba la iohi ruh ba ka don ka jingioh nong na kane ka jingiaumsnam na ka bynta ki kam sain hima.
Ka Lamyrsiang SSC bad ka Shnongrim SC ki la khur jingjop haka jingialehkai Super Division Football League ba la pyniaid da ka Saipung Block Sports Association (SBSA) kaba long ha madan Lamyrsiang haka sngi Palei.
Kane ka la wan hadien ba ka Lamyrsiang SSC ka la pynliem iaka Mynthning SC da 3-0, ka Shnongrim SC ka la pynliem iaka Jarain SC da 2-1.
Ia kine ki lai kol ka Lamyrsiang la thep da u Go Goa Hangsing 17′, 47′ bad u Defend Nongtdu 76′ kiba la biang pura iaka ban khur iaka namjop.
Haka jingiakhun ka Shnongrim SC ka la pynliem iaka Jarain SC da 2-1.
Ia ki kol jong ka Shnongrim la thep da u Memon Sukhain 5′ bad u Harlin Pyrngad 29′.
Ia ka shikol ka Jarain la thep da u Romario Dkhar 12′.
Haka 13 tarik Naiwieng, ka jingiakhun kan long hapdeng ka Lamyrsiang SSC pyrshah iaka Narwan haka por 11.30 baje mynstep, ka Mynthning SC pyrshah iaka Tluh SC haka por 1.30 baje nohphai sngi.
Ka Shillong Lajong FC haka sngi Palei ka la mad biang ia ka jingiakhaid ha ka jingiakhun pyrshah ia ka Neroca FC ka Manipur da mar shi kol ha ka jingialehkai kaba nyngkong ha la ka jong ka jaka hapoh SSA Stadium, Polo, Shillong.
Ka jingialehkai ka la long kaba itynnad ha kaba ka Shillong Lajong kala ioh ban pynkhih jar nyngkong ha ka minit kaba 33′ lyngba u kapten jong ka uba dei na Brazil u Daniel Gonsalves.
Ka jingioh thep ia kane ka kol ka la pynkhih mynsiem ia ki paidbah nong peitkai kiba la wan ban sakhi bad ban aijingkyrshan pura ia ka Lajong FC.Hynrei hapdeng ka jingiakhun kaba bteng shakhmat u rangialehkai ba shakhmat ka Neroca na Jamaica, u Fabian Reid ula ioh ban pynphai ia ka kol ban pyniakhaid ha ka minit kaba 79′, bad ka jingiakhun ka la kut noh da 1-1.
Ha kane ka sngi la wan ban sakhi da ki hajar ngut ki riew ieit phutbol ka jylla na ka bynta ban sakhi ia kane ka lympung ialehkai football kaba heh tam hapoh ka Ri bad kaba la wanphai biang hadien saw snem ha kane ka nongbah Shillong.
Ka Shillong Lajong kan sa iakhun biang ha la iing ha ka 14 tarik Naiwieng pyrshah ïa ka Sreenidi Deccan na Hyderabad ha ka por 2 baje nohphai sngi ha madan SSA Stadium, Polo, Shillong.
Lah ban kdew ba ka Shillong Lajong FC ka la sdang ia kane ka tournament lyngba ka jingiakhaid kaba mar 1-1 kol pyrshah ia ka Mohammedan SC na Kolkata ha ka jingialehkai kaba la long hapoh Naihati Bankimanjali Stadium ha West Bengal ha ka 3 tarik une u bnai.
Hadien 45 snem ka Executive Committee jong ka Jaintia Hills Autonomous District Council (JHADC), hapoh ka jingialam u Ma Thombor Shiwat ka la shim ia ka sienjam ban pynkhie im biang iaka Elaka Labang Nongphyllut da ka thung shwa ia u Acting Dolloi na bynta kane ka Elaka kaba kdup ia ki shnong Pnar hapoh Block -I.Ia kane la ong u Chief Executive Member ka JHADC Ma Thombor Shiwat haka dorbar tlang kaba long haka 9 tarik Naiwieng, haba jubab iaka jingkylli kaba la wanrah da u Ma Awhai Andrew Shullai ha kaba iadei bad ka nongrim baka konsil ka ieng halor u pud u sam ka Jylla bad ka Assam.
Ka Executive Committee JHADC katkum ka notification no.
JHADC/POL/23/2021/6 tarik 8/11/2023 hapoh ka kyndon ain katkum ka section 14(1) jong ka Jaintia Hills District (Establishment of Elaka and Village and Election Appointment, Powers, Functions and Jurisdiction of Dolloi/Sirdar and Waheh Shnong) Act, 2015, ka la thung ia u Prolin Samayang kum u Acting Dolloi jong ka Elaka Labang Nongphyllut.
Ka konsil kala pynkup bor bad iktiar ban treikam kum u Acting Dolloi jong ka Elaka Labang Nongphyllut tad haduh bala pynbna da kumwei.
U Dolloi uba pura bad u khatduh jong ka Elaka Labang Nongphyllut u dei u Ma Honriwell Pyrphet bad la thung ia u ha ki snem 1960 bad u la khlad noh na kane ka sla pyrthei kumba 40 snem tam eiei.
Hynrei ha ka por jinglong Dolloi jong u ki bor pyniaid jong ka Karbi Anglong Autonomous Council ne ka KAAC kim treh satia ban ithuh ia ka bor jong u namar kim don satia kata ka jingsynshar Dolloi.
Haba pynshai ha iing dorbar, u ma Thombor Shiwat u la iathuh ba ka Sorkar Jylla ka la pan ia ka jingsngew bad jingshem jong ka JHADC halor ki jaka iakajia khappud bad ka Assam.
U la iathuh ba ka Executive Committee ka la dep ai jubab sha ka Sorkar Jylla ba ki shnong pnar ha khappud ki dei ban neh ban sah hapoh Meghalaya bad kumjuh ruh ia ki shnong Pnar hapoh Elaka Labang Nongphyllut ki dei ban wanphai noh sha Meghalaya.
U Ma Thombor ula ong ruh ba pud ka sam jong ka shnong Lapangap kam long kaba shai bad dei kane kaba la wanrah iaka jingiakajia ha Lapangap.
U la ong ruh ba tang ka shnong Mukroh kaba don ia ka map bad ka jingkdew kaba shai ia ka pud u sam jong ka Shnong.
U Ma Thombor ula ong ba kiwei pat ki shnong kiba don ha khappud kum ka Khanduli, Lapangap, Moolaber, Psiar bad Khatkasla kim don satia ka map shnong kaba kdew ia ka pud u sam jong ki shnong.
Shuwa kane u Executive Member Ma Fineliness Bareh u la iathuh ba ka Shnong Khanduli kaba hap hapoh ka Elaka Nongjngi, ka Lapangap, Mukroh kiba hap haka Elaka Shilliang Myntang, ka Moolaber bad Khatkasla kumjuh ka Psiar kiba hap hapoh ka Elaka Raliang.
Baroh kine ki shnong ki long hapoh u pud u sam ba pura jong ka JHADC bad Meghalaya bad ka Assam ka iai pyrshang na ka por sha ka por ban kyntur jaka sha kine ki Shnong.
Ha kane ka dorbar kaba shisngi, u Chief Executive Member ka JHADC Ma Thombor Shiwat ula wanrah iaka report ha kaba iadei bad ka jingpynbeit ia ki katto katne ki bynta jong ka Jaintia Hills Autonomous District (Village and Town Development Council) Bills 2023.
Kane ka Village and Town Development Council ka dei kaba la mynjur da ka konsil haka dorbar kyrpang kaba long haka 20 tarik Jylliew 2023, hynrei na ka liang ka District Council Affairs kala pynphai biang ia kane ka bill hadien ba ka State Law Department kala lap ba donkam ban pynbeit ia ki katto katne ki section bad ki kyntien shuwa ban phah sha u Lat ka Jylla ban ioh iaka muhor jong u ban pynlong ain iaka.
Kane ka bill ka dei na ka bynta ban tehsong iaki shnong ki thaw bad kin don hapoh ka jingpeit ka konsil.
Ka jingtreikam kane ka bill kan long beit thik iaki kam pynroi shnong ki thaw bad ka por treikam kane ka council ka long kam dei ban duna iaka 1 snem lane 3 snem.
Ki dkhot ka council kim dei ban long kiba trei hapoh District Council, MLA, MP, MDC lane ki nongtrei hapoh ki tnad sorkar.
La pynwai iaka dorbar da ka jingkynmaw burom ia (L) Tobias Manar MDC barim.
I Meirad Emsli Rngad iba la 83 snem ka rta, kaba shong ba sah ha Chilliangraij Jowai ila khlad noh haka 9.11.2023 haka por 6 PM.I Meirad Emsli Rngad i dei i kmie i Peitbhaki Rngad, Riki Rngad, Wansuk Rngad.
Ka jingpyndep iaka niam ka rukom kaba khatduh jong i kan long ha ka 11.11.2023 haka por 10:00 am ha hhnap thang bru kaba don ha Khimusniang, Jowai.
Kane ka jingpyntip kala wan lyngba kiba haiing hasem.
U District Magistrate, West Jaintia Hills District, Jowai haka sngi Palei, u la pynjari da ka kyndon Section 144 CrPC kaba khanglad ia kino kino ki jingtreikam ba beain ha shilynter jong ka Wah Myntdu khnang ban ai jingiada ia kane ka wah.
Katkum kane ka hukum la khang pyrshang ban pom ia ki dieng kiba don markhap jong ka wah Myntdu, ban saitjain, sait kali, ban theh nuit ne pyntuid ia ki jaboh jabain sha kane ka wah lyngba ka jingshna surok.
Kane ka hukum ka khang pyrshah tih maw, shyiap ha shilynter jong ka wah Myntdu bad ki jaka ba markhap jong ka.
Kane ka jingmana ka long ruh shibynta ban bteng ban pyntreikam ia ka hukum hapoh ka kyndon  Section 144 Cr PC No.Gen.179/Pt V/CA/MU/NGT/2023/131, Dt.7/08/2023 katkum ka jingbthah da u Joint Secretary Sorkar Meghalaya na ka Tnat Forests & Environment Department ban pynthymmai ia kane ka hukum bad ruh katkum ka hukum jong ka iingbishar  High Court kaMeghalaya, katkum ka  PIL No.10 of 2019 Dt.03.10.2023.
Ka Ladthadlaboh kala jop da 4-2 iaka Khimusniang haka jingialehkai Super Division Football Tournament kaba pyniaid da ka West Jaintia District Sports Association (WJDSA) kaba long ha Kiang Nangbah Stadium kaba long haka sngi Palei.
Ha kane ka jingialehkai ka Ladthadlaboh kala tam shakhmat marsien sdang iaka jingialehkai katba dang iaid ka jingiakhun tang hapoh ka por 7′ lyngba u Banteilang Shylla.
Ka kol kaba ar kala wan haka minit kaba 44′ kaba la thep da u Daunisakiai Dkhar 44′.
Shuwa ban wai ka por ka Ladthadlaboh kala thep biang sa ar kol lyngba u Sanbor Kharshanoh 88′ bad u Promi Suting 90′ Ar kol na kaliang ka Khimusniang la thep da u Precious Tang 45’+1 bad u Heisniawki Syngkon 90’+1.
Haka 13 tarik ka jingiakhun kan long hapdeng ka Mukhla Raij SC bad ka Mynthong SC haka por 2.00 baje nohphai sngi.
Ka Khliehriat West YWSC kala pynliem da 3-1 iaka Moolamanoh haka Super Division Football Tournament kaba pyniaid da ka East Jaintia Hills District Football Association (EJHDFA) kaba long ha madan artificial turf ha Diengshynrum haka sngi Palei.
Kawei par ka jingialehkai hapdeng ka Thangskai Tiger SC bad ka Dhana SC kala kut da kaba iakhaid mar 1-1.
Ia ki lai kol ka Khliehriat West YWSC la thep da u Kerlang Tlang 16′, u Embor Lamare 23′, 55′.
Shikol ka Moolamanoh SC la thep da u Kiming Dkhar 90’+3.
Haka jingiaiakhun ka Dhana SC bad ka Thangskai Tiger, ka Dhana kala ioh pynkhih shuwa iaka jar lyngba u Wanlam Kassar 7′ bad kane ka kol kala neh tang katto katne por ha kaba ka Thangskai kala tan kylla iaka jingialehkai sha kaba iakhaid lyngba ka kol kaba la thep u Shanlang Rymbai 12′.
Kine ki ar kol kila neh haduh bala wai ka por iakhun wat hadien ba kila pyrshang ban ia ioh thep kol.
Haka 11 tarik ka jingiakhun kan long hapdeng ka Rymbai Wahshnong SC bad ka Sutnga SSCC haka por 12.00 baje mynsngi, ka Rymbai Iawpynsing bad ka Shkenshynriah SC haka por 2.00 baje nohphai sngi.
Ka Seng Ri Bhoi Students’ Union (RBSU) Central Body ha u kyrwoh lyngba u Bah Everjoy Nongpluh, President ka pynrem jur ha kaba iadei bad ka kam pyniakhalai kynruh laitlan jong ki bar jylla hapoh ka shnong Baridua, Ri Bhoi District, Raid Marwet kaba la sdang naduh ki sngi puja kat haduh kine ki sngi kiba mynta.
Ka Seng ka pynrem ruh ia ka Dorbar Shnong Baridua ha kaba iadei bad ka jingioh ban pynlong ia kiba kum kine ki jingpyniakhalai beain kiba khlem sangeh hapoh shnong poh thaw kiba ktah jur ia ka jingsngew jong kiba bun balang khamtam hapdeng ki nongshong shnong jong kane ka shnong.
Ka Seng ka pynpaw ruh ka jingsngew bynniaw kaba jur khamtam ba kane ka jingpyniakhalai ka kham heh shuh shuh ha ka sngi U Blei ia kaba ki ju pynlong naduh ka por 9 baje mynstep haduh ban da miet khlem da burom shuh ia ki nongshong shnong kiba long Khristan.
Kumta ruh ka Seng ka pynpaw ka jingsngewkhia bad ka jingsngew lyngngoh kaba jur halor ka jingioh jingbit ban pynlong ia kiba kum kine ki kam iakhalai kynruh da ki bar jylla ha kylleng ki jaka jong ka shnong Baridua.
Kumba ka long mynta ka Seng ka la ong ba ym tip shuh mano ba aibor ban leh ia kiba kum kine ki kam beain ha shnong ka thaw, kata da kaba buh ruh ia ka jingkylli ba hato dei ka Dorabr Shnong Baridua ne ka tnat pulit kiba ai jingbit ban pynlong ia kine ki kam iakhalai wat ha ka por mynsngi mynshai hapoh shnong poh thaw.
Shuh shuh ka Seng ka kyntu jur ia ki bor ba dei khmih ba ki dei ban shimkhia mardor ban khanglad ia kiba kum kine ki jingleh kiba ktah jur ia ka imlang ka sahlang hi baroh kawei.
Sa shisien ha ka sien kaba nyngkong ka Meghalaya Lawn Bowling Association (MLBA) ka la ioh pynrung ia u samla Khrawbok Tongper, East Khasi Hills District na ka jylla Meghalaya kum u dkhot ne Technical Official na ka Bowling Federation of India ha ka 37 National Games 2023 kaba la long ha Goa naduh ka 29 tarik Risaw 2023 haduh ka 8 tarik Naiwieng 2023.
U Khrawbok Tongper, u la ioh rung teng kum u nongialehkai ha ryngkat kiwei pat na ka jylla Meghalaya ban iashim bynta ha ka “8th National Lawn Bowls Championship 2023" kaba la long naduh 21 haduh 30 tarik Nailur 2023 ha Guwahati.
Kum shi bynta ban nang pynpaw ia kane ka jingialehkai lawn bowling hapoh jylla Meghalaya ka kynhun Meghalaya Lawn Bowling Association (MLBA) ka la ioh ban phah ia u Khrawbok kum u Technical Official ha ka Lawn Bowling ha ka “37th National Games kaba la long ha Goa.
" Da kane ka jingioh lad jong u samla Khrawbok Tongper la khmih lynti ba kane ka jingialehkai kan ioh lad ban nang paw hapoh ka jylla.
Ka Meghalaya Lawn Bowling Association ka ai khublei kyrpang ia u General Secretary bad President Meghalaya State Olympic Association (MSOA) ia ka jingai mynsiem ka jingiarap jingiakren ban ioh phah ia uwei u Samla Rangbah na ka jylla kum u Technical Official.
“Ngi kyrmen ba nangne shakhmat ka tnad sorkar kin ai mynsiem bad kan kyrshan lem ia ka MLBA ba kan ioh ban pynlong ia ki tornament ki championships bapher bapher hapoh jylla khamtam ba kane ka jingialehkai ka long kawei na ki sports kaba ka jylla Meghalaya kan hap pynkhreh na ka bynta ka 39 National Games hapoh jylla Meghalaya ha u snem 2025 lane 2026," pynpaw ki nongialam ka kynhun kiba kynthup ia I Kong VN Lamare President bad Kong R Swett General Secretary, MLBA.Ka jylla Meghalaya ka la ioh pdiang haduh 63 billion cubic litre ka um man la u snem lyngba u slap, kaba dei kaba heh bha, hynrei ka jylla ka la lah ban pynlang tang 1 billion cubic litre, ong u Myntri Rangbah ka jylla u Conrad K Sangma ha ka jingplie ia ka ‘Meghalaya Water Smart Kid campaign,’ ka jingtreikam kaba hap hapoh ka Jal Jeevan Mission (JJM) ban pynshai paidbah halor ka jingdonkam ban tyngkai ia ka um hapdeng ki khynnah.
“Ka Meghalaya ka dei ka jaka kaba ioh slap tam ha ka pyrthei.
Ngi la ioh haduh 63 billion cubic litre ka um na u slap man la u snem ha kaba 31 billion cubic litre ka leit shapoh Bangladesh bad 31 sha Assam," ong u Conrad Sangma.
Ban shimkhia halor ka mat kaba iadei bad ka jingdonkam ban tyngkai ia ka um, u CM u la ong ba na ka liang ka sorkar jylla ka la shim ia kiba buntylli ki sienjam ba la kyrshan lyngba ki projek kiba na shabar bad na ka liang ka Ministry of Jal Shakti, ka Sorkar India.
U pyntip ruh ba la shna ia kumba 1000 tylli ki jaka pynlang um ha baroh ki bynta ka jylla khnang ban lah ban pynlang ia ka um slap bad ban kyntiew ia ka jingdon um hapoh khyndew lyngba ki projek bapher bapher.
“Ngi la shim ia baroh ki sienjam ban tyngkai bad pynlang ia ka um khnang ban pynthikna halor ka jinglah ban pynbiang ha ka jingdonkam um bad ruh ban pynkhie im ia ki tyllong um ki jong ngi," ong u Myntri.
U Myntri u pyntip ba ka tnadt ublic Health Engineering kala ioh bun bah ka song pisa na ka JJM bad EAP, kaba la jan kot ia ka T.8000 klur.
“Ngi don ka jingialeh hakhmat jong ngi bad ki Ophisar kila treikam khlem shongthait ban kynjoh ia ka thong ha kaban pynthikna ba baroh ki Longiing ha Jylla kin ioh ia ka um," ula ong.
Ha kajuh ka por, u Myntri Rangbah u pyntip ba hapoh ka JJM, ka Jylla kala ioh ia ka khusnam kum ka Jylla ba pyntreikam bha (best performer) da ka Ministry ka Jal Shakti nalor ka jingioh ia ki song pisa.
U la ong ruh ba ka Jylla kala pyndep palat 4 lak ki longiing ha ka jingpynioh kor um hapoh Iing bad hapoh u Lber 2024, ka thong ban pyndep ka long 6 lak ki longiing.
Nalor kata ha kane ka  jingialang, u Myntri Rangbah  bad u Myntri ka Tnat PHE u Marcuise Marak kila aiti ruh ia ka khusnam Water Guardian halor ka jingpyrshang ban iada bad tyngkai ia ki tyllong um.
Ia kane ka khusnam la ai sha ka shnong Lumshyiap bad ka Water Sanitation Community ka Ri Bhoi District, ka Shnong Darechikgre bad ka Water Sanitation Community ka West Garo Hills District lem bad ka shnong Dura Kantragre bad ka Water Sanitation Community ka West Garo Hills District.
U nongialam ka Seng BJP uba dei ruh u Myntri ka Cabinet u Bah AL Hek haka sngi Balang u la ong ba dei ban shim ia ki lad jingpynshitom pyrshah ia ka Dhar Construction Company lada lap ba ki donkti ha ka kam bamsap ha kaba pyntrei ia ka lynti surok ba kongsan hapoh ka jylla.
Na ka liang u Bah Hek u la ong ba u kwah ia ka sorkar kaba lait na ki kam bamsap.
“Lada ka jingpwad RTI ka pynshisha halor ka jingdon jong ki kam bamsap, na ka liang ka sorkar kata ym tang ka Sorkar Pdeng hynrei ka Sorkar Jylla ka dei ban shim ka jingpynshitom pyrshah ia kiba donkti," ong u Bah Hek da kaba bynrap ruh ba na ka liang ka sorkar kan shim ia la ka jong ka rai ha kaba iadei bad kane ka bynta.
Na ka liang ka JAC kaba kynthup ia ki nongialam shnong jong ka War Jaintia Hills bad ka Seng  Hynniewtrep Youth Council (HYC) ki la byrthen ban ujor da ka PIL sha ka iingbishar Meghalaya High Court halor ka jingkynnoh ba ka la don ka kam bamsap ha kaba iadei bad ka jingshna ia ka surok Dawki-Amlarem-Jowai ne ka surok NH 206 ia kaba la mang da ka Sorkar Pdeng haduh T.43 klur.
