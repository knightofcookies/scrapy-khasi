Kane ka dei ka skhim jong u 2009-10.
Shuh shuh, u la kynnoh ba ym don nongioh bynta na ka CGI sheet ne ka tin ha Raliang constituency ha u snem 2012-13 watla ha ka kot, la tnoh ba la ai.
U Bah Dkhar u la kynnoh ruh ba la jia ha ka Shangpung constituency ba la mih khmat da u Bah W.B.Shadap.
Katkum ka jingong u bah Dkhar, ki MDC ki ioh skhim T.6 lak man ka snem ban pyntreikam ia ki kam jong u paidbah hynrei ym don skhim ha u snem 2010-11 namar ka jingduna pisa.
“Katkum ka jinglap ka RTI, ngin leit iakynduh ia u Lat ka jylla  u R.S.Mooshahary bad ruh ia u myntri ka district council affair u Bah H.D.R.Lyngdoh ban iathuh ia kane ka jingjia bad ban ai jingpynshitom ia ki MDC ba pyndonkam bakla ia ka skhim" la ong u Bah Dkhar.
Shillong, 11 Jylliew:Wat la ka jingwan ka Ribaibal ka la long hynniew snem ei ei kham mynshwa, hynrei ka mynsiem bad ka bor jongka, ka dang trei kam haduh kine ki sngi ha ki paidbah riewngeit jong ka Balang Presbyterian ha kane ka ri Khasi Jaintia.
U Rupang uba la ioh iakren khyndiat bad u Rev Pastor P Dkhar, u la iathuh ba ka long ka jingshisha ba ka ribaibal ka la wan jia la hynniew snem mynshwa ha kane ka ri Khasi hynrei ki bor jongka, ka dang suhthied haduh kine ki sngi ha kaba ki paidbah jong ka Balang Presbyterian ki dang dawa ia ka.
“Ka ribaibal ka la wan la hynniew snem ei ei ha u snem 2006 hynrei ki briew ki dang pynlong ia ka jingiaseng ribaibal haduh kine ki sngi",la ong u Pastor Dkhar.
Katkum ka jingiathuh u Pastor DKhar ki paidbah riewngeit khamtam ha ka thain Mawshynrut, Riangdo, jong kiba dei ha ka thain Lyngngam ka West Khasi Hills ki dang pynlong ia ka jingiaseng ribaibal man ka sngi bad kane ka pyni ba ka bor jong ka ribaibal ka dang treikam.
Ym tang katta, u pastor u la iathuh ba ha jaka sor, te ka jingiaseng ribaibal kam da jia man ka sngi, hynrei ki briew ki pynlong ia ka man ka taiew.
Bad la iathuh ruh naduh ba wan ka rebaibal ka jingiaid jong ka kotbah haduh kine ki sngi ka kham iaid bha ha ki paid Khasi, Garo bad Asamese.
I Pastor I la iathuh ruh ka balang Presbyterian kadei kawei na ki balang ka ba kham roi bha ki paid riewngeit.
Shuh shuh la ong ba tang na ki paid riewngeit jong ka Balang Mihngi bad sepngi ki don haduh kumba 5 lak ngut eiei bad haba la iathuh ba ki pastor tang ha ri mihngi ki don kumba 250, sepngi pat ki don kumba 200 bad jong ka ri Bhoi pat ki don kumba 15 ngut eiei.
Shillong, 11 Jylliew:Ki sengbhalang ryng kat ki 14 ngut ki rangbah shnong jong ka Raid Tynring bad Mawpdang ha ka Hima Khyriem Syiemship ki la ai por ar taiew ia ka sorkar ba kan sangeh ban beh shnong ia ki paidbah da kaba shim jaka ban thaw ia ka New Shillong Township (NST) lane kin hap pynlong ia ka jingiakhih.
Ia kane ka rai la shim ha ka jingialang kaba long ha kane ka sngi Hatmajai ha shnong Diengpasoh.
Da ki spah ngut ki paidbah, ki nongkitkam shnong, ki 20 tylli ki shnong nalor ki nongialam ka KSU, FKJGP, CSWO bad ka HNYF ki la iadon lang.
“Ngi la iarai da kawei ka jingmut ban dawa na ka sorkar ban pynsangeh noh mardor ia ka rai ban shim ia ki jaka jong ki paidbah hapoh ar taiew" , la ong u president ka KSU Mawryngkneng circle u samla Wanlambok Kharsati.
Kane ka jingdawa ka la mih hadien ba ka sorkar jylla ha ka 17 tarik Jymmang ka la pynmih ia ka rai ban shim jaka haduh 2000 akar kiba dei jong ka raid.
Ki nongkren uwei hadien uwei pat ha kane ka jingialang ki la pymnpaw ia ka jingpyrshah beit ia ka jingthmu ka sorkar ban shim ia jaka jong ka raid ban shna ia ka Sor Shillong kaba Thymmai.
Ki la ong ba ka jingshim ka sorkar ia ki jaka paidbah, ka dei ka jingknieh ia ka pliang ja.
Ka jingiakhih ka kan pyni ia ka sorkar ban pynpaw pyrshah ia ka jingthmu jongka ban lilam sha ki kompeni nabar.
Ka jingai daw, kam dei kumba ong ban weng ia ka jingkhapngiah.
Ka sorkar ka la thmu ban shna ia ka sor thymmai ban buh briew haduh 2 lak ngut.
Ka long kaba bym ler kam ei ei ia ka sorkar ban wanrah ia ka roi ka par lada ki paidbah ki iap noh bad ki duh ia ki jaka puta.
Ka Kong Angela Rngad kawei na ki nongialam seng bhalang ka la kyntu ia ki nongshong shnong ban ym bieij ha ki ktien thiang ka sorkar ha ka kyrteng ka roi ka par.
Hadien ba la iatai, la shim ia ka rai ban ai por ar taiew ia ka sorkar ban sangeh ia ka jingthmu shim jaka bad lada kam sngap, yn pynlong ia ka jingiakhih, ki la byrngem.
Shillong,12 Jylliew:Mynhynnin ka sngi, ki pulit ka Mawlai PS ki la leit khar ia ka metiap jong uwei u rangbah bym lah ban ithuh na Umroro, ka wah kaba don hajan ka pung Umiam, East Khasi Hills.
La pynkit ia katei ka  metiap ba la pyut sha Civil Hospital, Shillong ban leh ia ka post mortem.
Ka metiap ka dei ka jong u rangbah ba la 40-50 snem ka rta.
Ym ithuh dur thuh dar shuh namar ba la pyut palat.
Shillong,12 Jylliew:Mynhynnin ka miet kawei ka Bolero  Pick up kaba don ia ka no.
ML-05H-3714 kaba dei trai da u Bah B Donmind Kharmawlong ka la shah tuh na iing sah jong u ha ka shnong Umtrei, Ri Bhoi district.
Ki Pulit ki dang pynlong ia ka jing tohkit ia katei  ka jingjia.
Ka sorkar Meghalaya ka la maham ia ki nongtrei jongka ba kim bit ban pep trei lashai ka sngi pakhang shnong ba la khot da ka North East Student Organisation (NESO) ha baroh kawei ka thain mihngi ka India ban pyrshah jur ia ka jingthmu pynlong ain ka sorkar ban ithuh bad pdiang nongshong shnong ia ki Hindu, Khristan, Parsi, Jain, Sikh, Buddist kiba sah nabar ri ban wan sha India lyngba ka Citizenship (Amendment) Bill 2016.
Ha ka jingpynbna ba la pynmih da u Chief Secretary ka jylla u Y Tsering mynta ka sngi, ka sorkar ka la maham ba ka la shim ia ki lad ki lynti ban pynthikna ba kam nym don kano kano ka jingthut bad ki kam sorkar kin treikam kumba ju long.
U la ong baroh ki nongtrei sorkar ki dei ban wan trei kumba ju long ha kane ka sngi bad yn pynshitom ia kito kiba shu pep khlem jingbit.
“Ka jingtip baroh ia ka jingwan Bd jingpep ki nongtrei dei ban pyntip sha u Chief Secretary ha ka por 11 baje mynstep", la ong u CS.Ha ka sien ba nyngkong, ki dkhot jong ka Krishak Mukti Sangram Samiti (KMSS), ki la pynlong ia ka jing iakhih da kaba iaid lymbuit ha ka nongbah New Delhi.
Katei ka jing iakhih, ka long ban pyrshah halor ka rai jong ka  Joint Parliamentary Committtee (JPC), ban mynjur ia ka jing pynlong ain ia ka  Citizenship Amendment Bill (CAB).
Na ka liang jong ka KMSS, ka dawa ba dei ban weng noh ia katei ka ain, da ka sorkar India.
Ki pulit jong ka nongbah Delhi, ki la kem ia kitei ki nongiakhih kiba iaid lymbuit, ong ka khubor.
Ha kawei pat ka liang la iathuh ba la pynlong ia ka sngi deng lama iong mynta ka sngi ha Assam, ha kaba ki 70 tylli ki seng, ki iaid bad pyndeng lama iong ia ki paidbah, ban pyrshah ia katei ka ain jong ka sorkar India.
Shillong: Ki dkhot ka jong ka COHSO, mynta ka nohsngi, kiba don kumba 50ngut eiei, ki la leit ieng pyrshah bad deng lama ha khmat jong ka ophis ka BJP ha Bivar Road, kum ka dak ka jingsngew pyrshah jongki, halor ka jingthmu ban pyntrei kam ia ka Citizenship (Amendment) Bill 2016 da ka sorkar India.
Ki dkhot jong ka COHSO, ki la ia pyrta kum ka jingsngew pyrshah bad ki ia pynieng ia ki lama jingthoh pyrshah ia katei ka seng.
Kitei ki dkhot, kim shym la ia don slem satia ha katei ka jaka bad kham hadien ki la ia pra noh na khmat ophis jong katei ka seng.
U Ravi Shankar Prasad, myntri ka sorkar India, u iathuh ba ka sorkar India, kan wan rah shen ia ka ain, kaba pyndonkam ia u aadhar, na ka bynta ban ioh laisen niah kali.
U Prasad, uba dei u myntri jong ka Law, Electronics & Information Technology, ula kren shai ba ka sorkar India, kan sa wan rah shen ia katei ka ain, kaba pyn iasoh ia U Aadhar bad kiba kwah laisen niah kali.
Shillong: Ka jingdheng kali ka la jubor bha mynta ka sngi sha ka thain Upper Shillong, kaba la sdang naduh ka por 9baje mynstep.
Ki kali kiba kiew sha ka nongbah Shillong, ki sahkut shaduh sha Hynniewmer, ong ka khubor, hynrei kito pat kiba mih na Shillong, ban wan phai sha ki thain Upper Shillong, kim shym la shah ktah eiei.
Na kane ka jingdheng kali, la antad ba kan lah ban kham duna haduh ha ka por shiteng sngi eiei.
Shillong: Ki lad khubor ki iathuh ba hynnin ka miet, ka don ka jing kawang petrol bom ha ophis jong ka BJP ha Bivar Road, Shillong.
La iathuh da ki lad khubor, ba ka la don ka jingpait ki jingkhang iit malu mala, na ka jingbthei utei u petrol bom.
Ki pulit pynlip ding, ki la leit beh mar mar sha katei ka jaka ba don jingjia bad la pynlip noh ia ka ding, ha ka por kaba biang.
La antad ba ka jingshah thang ka ophis jong ka BJP, ka dei na ka jing iakhih halor ka Citizenship (Amendment) Bill.
Jowai: Hadien ka jingshah tap um 15 ngut ha Khloo Ryngksan, twa biang sa kawei ka krem dewiong ha East Jaintia Hills ha ka shnong Jalyiah ha kaba ar ngut ki nongbylla, kynthup ia uwei u trai jylla bad uwei u bar jyllaKawei pat ka khubor ka iathuh ba U Ma Phillip Bareh, uba na Khliehriat, ula ujor sha ki pulit ba U Elad Bareh (26), ula jah naduh ka 4tarik mynta u bnai bad haba la wad, la lap ia ka met jongu, ha khmat ka krem dewiong ha Mooknor, Jalyiah bad haba la peit bniah la lap sa kawei ka met iap jong U Mojor Basumatry na Deinchynrum, East Jaintia Hills, ha kaba la iathuh ba kitei ki la shah ban ha u maw, katba ki dang tih dewiong.
Ki lad khubor ki iathuh ruh ba mynta ka jing khynra ia ki krem dewiong, ka la nang jur bha, ha kaba ki la kem ruh ia ki katto katne ngut ki nongbylla kiba trei ha ki krem dewiong.
Ka khubor ka iathuh ba hynnin ka sngi, u L Sangma Addl SP, ha ryngkat bad U Bah L Kharsyntiew SI, ki la leit ban talasi ia ki bynta jong ka Jaintia Cement bazaar bad ki la ioh kem ia saw ngut ki nongbylla, kiba dang tih dewiong bad kitei ki long U Prakash Basumatary, U Jogan Boro, U Danswr Narzary bad U Ram Kumar Rai bad kitei ki dei kiba bylla tih dewiong na Lelad.
Katei ka dei ka krem dewiong jong U Ma Brojoy Dkhar, uba na Sutnga.
Ki pulit ki la shimti ban tohkit halor katei ka jingjia.
Kawei pat ka jingjia, la iathuh ba U PR Marak Sub Inspector, ula leit khynra ia ki jaka tih dewiong beain ha San Kilo bad la ioh kem ia 3ngut ki nongtih dewiong bad kitei ki long U Binod Basumatary, U Bikram Sonal, U Arjun Rai bad kitei ki tih dewiong ha ka par jong U Ma Willingnes Latam na Moopala.
Ki pulit ka Khliehriat, ki la shimti ia ka jingtohkit halor katei ka jingjia, ong ka khubor.
Shillong: Ka kynhun jong ka Khasi Author Society (KAS) ka la ia kynduh ia u myntri khynnah ka sorkar pdeng u Kiren Rijiju kumjuh u myntri kam pohing ka sorkar pdeng u Rajnath Singh ban ia kren na ka bynta ban pynrung noh ia ka ktien Khasi ha ka khyrnit kaba phra.
Ha katei ka jingiakynduh jong ki dkhot ka KAS la synranlang ruh da u MLA ka BJP uba dei ruh u myntri sorkar u bah A.L Hek ha ryngkat ka jingdonlang u nongialam ka BJP u bah David Kharsati.
Katei ka jingiakynduh iakitei ki myntri sorkar pdeng ka dei ha ingsah jong ki ha New Delhi.
Haba ia kren bad u Rupang u President ka KAS u Prof.DRL Nonglait u la ong ba ka jingiakynduh ka long kaba sngewtynnad bad kaba don jingmut bad ka dei ruh kaba don jingkyrmen ba ka ktien Khasi kan ioh rung ha ka khyrnit kaba Phra jong ka Riti synshar ka Ri.
U Babu Nonglait u la ong ba tang mar ia kynduh bad u Rajnath Singh ha ka 5 tarik mynta u bnai u la ong ba u la tip lut ia katei ka kam bad mynta u dangia kren bad u Myntri Rangbah Duh ka Ri u Narendra Modi na ka bynta ban wanrah ha ka dorbar ka ban wan.
“U Rajnath u la tip lypa ia ka kam ba ngi mut ban ia kren bad tang mar ia kynduh u la ong ba u la tip lut bad u la dep ia kren ruh bad u myntri rangbah duh ia katei ka kam, ngi don ka jingkyrmen kaba skhem ba kin leh eiei ia katei ka jingdawa jong ngi, ngin dang iai buddien ha ki sngi ki ban sa wan haduh ba kan da urlong"ong u Babu Nonglait.
Shuwa ia kane u la ong ba ki la ia kynduh ia u Kiren Rijiju ha ka 4 tarik mynta u bnai ha ingsah jong u ha Delhi bad ha katei ka jingiakynduh ka la don ka jingiakren kaba bniah kaba la neh kumba 25 minit bad ki la aiti ruh ia ka dorkhas kaba don 7 sla.
U Babu nonglait u la ong ba u Rijiju u la iathu ha ki ba mynta ki don haduh 38 tylli ki ktien kiba ka sorkar ka dang peit bniah ban pynrung ha ka khyrnit kaba Phra.
Ha katei ka jingiakynduh u la ong ba ka KAS ka la kdew ruh ba ia ka eksamin UPSC la lah ban leh da ka ktien Khasi bad ki briew ki la don lypa ki ban peit ia katei ka kam naba kumba ka long mynta koi la don haduh 54 tylli ki Kolej kiba hikai ia kaktien Khasi bad ha NEHU ruh la hikai haduh ka kyrdan PhD.Shuh shuh u Babu Nonglait u la ong ba ka ktien Khasi ka la dei ban rung kham mynshuwa ha ka dorbar kaba la dep hynrei ka la thud noh na ka daw ka jingbakla jong ka sorkar ha ka por ba ka wanrah ia ka rai hapoh ing dorbar thaw-aiñ jong ka jylla.
“Ka la dei ban rung ha ka Dorbar tlang hynrei ka la thud noh na ka daw ka jingbakla jong ka Resolution , mynta ka sah sa kawei ka dorbar bad ngi kyrmen ba kan long kam" u la ong.
U la ong ruh ba u Rijiju u la kdew ba ka donkam bha ia ka sorkar jylla ba kan iarap ia ka KAS na ka bynta katei ka kam bad ban leh kham bha ban pynroi ia ka ktien Khasi bad u la shim ba ha ka jingsngewthuh jong ka KAS katei ka jingkren jong u Rijiju ka long ba ka sorkar ka dei ban mang pisa ia ka KAS ha ka jingiaid lynti jong ka bad dei ruh ban mang pisa ia ki skul ki kolej bad ka dei ruh ban ai ka jingiatreilang ha ka jingiaid lynti ban dawa ia ka ktien Khasi.
U la pynkut da kaba ong ba haba ka sorkar ka mon lah beit ban leh.
Shillong: Ka jingker sainar shiah sha khappud jong ka thain Umkiang, ka iaid sha ki khappud jong kiba bun ki shnong bad kitei ki kynthup ia ka Borsara, Lejri, Lahalein, Lailong, Huroi shaduh Borkhat, hynrei la iathuh ba katei ka jingker sainar shiah, ka la ktah shibun eh ia ka leit ka wan, ka iaid ka ieng jong kitei ki trai shnong, namar ba kitei ki trai shnong, kim nud shuh ban leit peit ia la ki bri ki bsah, kiba don sha shiliang u mawpud.
Ym dei tang katta, namar ba ka la don ka jingker sainar shiah, ka la pynthut ia ka jing ia die ia thied ia ki mar rep hapdeng ki nongrep na India bad ki khar Bangladesh, ha kaba hap ban kit ia ki mar sha ka jaka kaba don ka khyrdop ha Umkiang, hynrei namar ba ka jingleit ka long kaba khohruh khohram shibun, kumta ka bai kali, ka remdor shibun eh, ha kaba ki shongdor T.100 shi khlieh briew, na ka bynta ka jingleit kaba shimpor tang shiteng kynta.
Une u nongthoh khubor, ula leit peit dalade ia ka Shnong Borsara kaba don harud ka wah Lukha bad la iohi ia ki Sainar shiah ba la ker kut kumba 150metres na u maw pud jong ka Ri India bad nangtei la iohi ia ki bri kwai, pynthor kba kiba lah don sha Ri nongwei mynta.
Ban leit trei sha poh sainar shiah ruh ki nongrep ki sheptieng bad nangta sa ka surok kaba sniew tasam haduh katta katta.
Lah ban pynkynmaw ba dang shen, ka ophis u myntri rangbahduh, ka la bthah ban trei noh ia ka surok Rymbai, Borkhat, Jalalpur bad kam kut tang katta, hynrei ka Meghalaya High court, ka la bthah ban pyndep noh ia ka jingshna ia katei ka surok bad katei ka long lyngba ka jing mudui jong u samla Kynjaimon Amse, uba dei na ka shnong Umkiang.
Lyngba ka hukum jong ka High Court, la iathuh ba ka sorkar Jylla, ka la mang T.97klur ban trei ia katei ka surok, tangba ka kam ka dang sahteng haduh ha kine ki sngi.
Ka jingsahteng ban trei ia katei ka surok, ka pyndkoh ia ka leit ka wan, khamtam ha ka por mynlyiur, ha kaba ki briew na katei ka thain, ki hap iaid na Sunapur, Myrli, Chymplong ban poi sha Jowai bad katei ka la pynjngai sa ar kynta tam ia ka leit ka wan.
Ki briew jong katei ka thain kim da dei than kiba kyrduh haduh katta, hynrei ka jing iehnoh ia ki lyngba ki kam pynroi kum ka surok, bording, jaka sumar bad kiwei ki jing donkam ba man la ka sngi, ka la pynsah dien ia ki shi katdei.
Nongstoiñ: U bah Morningstar Mawsor MDC ka Mawshynrut Konstitwensi u ba long ruh u kyrtong jong ka Seng PDF u ban sa ia ai reng biang ha ka ilekshon MDC sha ka KHADC na Mawshynrut Konstitwensi, u la lum ia ka jingïalang paidbah jong ka Seng PDF hynnin ka sngi, na ka bynta ban iakren halor katei ka ilekshon MDC ka ban sa long shen.
Ia katei ka jingialang paidbah la ioh ban pynlong hapoh ka phyllaw Iing jong u bah Mawsor ha kaba la iadon lang ruh u bah Banteidor Lyngdoh Myntri ba dei peit ia ka tnad ialehkai bad kam rep kam riang jong ka sorkar jylla, u President Rangbah jong ka Seng PDF u Bah Ivanlumlang Marbaniang, u bah Aibor Lyngdoh Nonglait secretary Ka PDF Mawshynrut, ki President, Secretary na ki primary unit, Youth Wing, Women Wing bad kiwei kiwei ki nongialam bad dkhot bapher bapher jong ka PDF na Mawshynrut.
Ia katei ka jingialang la pyniaid da u bah Morningstar Mawsor, uba la pynshai ruh ba katei ka jingialang ka long na ka bynta kumno ban nang pynkhlain shuh shuh ia ka seng, ha katei ka Konstitwensi khnang ba yn lah ban ioh biang ia ka jingjop ha kane ka kynti ba mynta ruh.
Haba ai jingkren ha katei ka sngi u Bah Banteidor Lyngdoh u la ong ba u la wan khnang sha katei ka jingialang ban ai mynsiem ia ki paidbah ba kin pynthikna u bah Morning Mawsor un ioh ia ka jingjop ba donburom ha kane ka kynti.
“Nga don ia ka jingangnud ban kyntiew ia ki kam ialehkai bad ia ka rep ka riang ha ka thaiñ West Khasi Hills, hooid, nga la ioh pdiang haduh 3 tylli ki aplikeshon na u MDC jong phi bad ia kine ki aplikeshon nga la phah sha ka tnad ba dei peit ba kan leh ia kaba donkam bad ngam lah ban wan lynter sha kane ka jaka, kumta nga donkam ia u pipe ban pun na Secretariat sha Mawshynrut ban pyntuid ia ki lad jingiarap sha kane ka thaiñ bad kane kan ur long tang lada ngi lah ban pynjop ia u bah Morning" ong u bah Banteidor Lyngdoh.
Shuh shuh u la ong ruh ba ha u snem 2016 u la ioh ban long u MDC na ka seng Congress, hynrei u la ong ruh ba u la hap ban aiti ialade bad mih noh na ka Congress, namar kala pynkhyllem CEM ia u bah P.N Syiem u ba ngi la kyrshan pura ha katei ka por, hynrei mynta pat u tei u nongialam u la shet kylla ia ngi bad ia ka Party kaba ngi la ia seng bad ia thawlang, kumta u la kyntu ia iwei pa iwei ba kin trei ia ka kam da ka jingsngewrit bad jingieit, namar ka jingsngewmeng bad khyllew kam poi shaei shaei.
Katba na ka liang jong u President Rangbah ka PDF u bah Ivanlumlang Marbaniang u la ong ba ia ka party PDF la suit la shor bad la pynkyntang lyngba ki jingduwai, namar ia katei ka seng, la thaw ym na ka bynta jongno jongno hynrei namar ka jingiohi ia ki jingma kaba ka jaitbynriew ka ia kynduh bad kumjuh halor ki jingangnud ba ka jaitbynriew ka la thrang baroh shi katta.
“Ka 3925 vote ba ki paidbah ka Mawshynrut ki la thep na ka bynta u bah Morning ha ka ilekshon MLA ba la dep ka la pynlong syndon ia ka ilekshon komishon jong ka Ri India ban ithuh ia ka party kum ka State Party" ong u bah Ivanlumlang da kaba u la bynrap shuh shuh ha kaba iadei bad ka jingleh jong u bah P.N Syiem bad u la ther ruh ia u namar ka jingleh donbor mynba u dang ialam ia ka KHADC kaba la pynlong ruh ia kiba bun ki MDC ban ujor ban weng syndon ia ka jingkyrshan.
Shillong: Ha ka 8 bad 9 tarik mynta u bnai baroh ki Bank ha ri India kin khanglut bad ia kane la pynbna da ka National Trade Union Convention of Central Trade Union.
Katei ka jingkhang bank ka long ban pyrshah ia ki polisi ka sorkar pdeng.
Shillong: Ka North East Indigineous People Forum (NEIPF) ka la maham ia ka sorkar India halor ka jingthmu ban Pass ia ka Citizenship Amendment Bill, 2016 kata ban ithuh nong India ia ki briew na ki katto katne ki jait niam kiba na ka jylla Pakistan, Bangladesh bad Afghanistan.
Ka kyrwoh na u Chief Convener katei ka seng u Golap Baruah uba la tip kum u Anup Chetia u la ong ba ka jingpynbna jong u Myntri Rangbah Duh ka Ri u Narendra Modi ban pynlong aiñ noh ia katei ka bill ka la buh ha ka jingma kaba khraw ia ki trai muluk jong ka thaiñ shatei Lam mihngi ha kaba kin sa kylla rit paid ha la ka jong ka Ri.
Ha ka kyrwoh khubor u Anup Chetia u la khot ia baroh ki trai Ri jong ka thaiñ shatei Lam Mihngi ba kin ia tylli mlon kawei ban ieng pyrshah ia katei ka bill bad ba kin long kiba la khreh ban iada ialade.
Ha katei ka kyrwoh khubor u la ong ba ki paidbah ka thaiñ North East ki dei ban klet noh shuwa ia ka jingiasngew jaitbynriew hynrei ban ieng tylli kawei ban pynkhreh na ka bynta ban ia khun pyrshah ia katei ka jingthmu ka sorkar India.
“Ngin ai ka jubab kaba biang ia ka sorkar India, long kiba la khreh na ka bynta ki sngi ki ban sa wan" ong katei ka kyrwoh khubor.
Shillong: U nongialam ka seng Congress, uba dei ruh u nongialam ka Liangpyrshah u Dr.Mukul Sangma u la ong ba ka Citizenship Amendment Bill 2016 dei ka bill kaba shyrkhei bha lada kan long aiñ kaba ka sorkar pdeng ka thmu ban pynlong aiñ ia ka.
U la ong ba katei kan wanrah ia ka jingiapait ia pra hapoh ka ri lada ka iaid beit kumba mut ka BJP.“Ngim dei ban kheiñ sting, ki briew kiba thmu ban wanrah ia kane ka aiñ ki dei ki briew kiba pyrshah ia la ka jong ka ri, kumno kane ka aiñ kan iarap ia ka Ri ngam sngewthuh shuh, ki la dei ban tip ia ka jingshyrkhei kaba ap, nga tip bha ba lada long aiñ kane ka bill kaei ka ban jia, hato kim tip ia ka khana jong ka Assam Accord ka la jia aiu ha kito ki por, katno ngut kiba la iap" ong u Dr.Mukul haba ia kren bad ki nongthohkhubor.
U Dr.Mukul u la ong biang, “Ki briew kiba shong ha Delhi kum u Narendra Modi kim tip ia ka jingeh kaba ap, hynrei kin thaw ki buit tang kumno ba kin ioh bat ia ka bor synshar da kaba pyndonkam katba ki kwah ha ka por ba ka bor ka shong ha kti jong ki" u la ong.
U la kynnoh ba ka BJP kan pyrshang katba don la ka buit ka bor kumno ban dang ioh biang ia ka bor synshar ha ka ri bad u la ong ba ka jingthmu jong ka ban wanrah ia katei ka aiñ ruh ka jingpyrkhat kumno ban thaw vote bank.
“Ki pyrshang ban iaid ban iaid da ka politik Vote bank khlem pyrkhat pat kaei ka ban jia, ka Congress kam ju iaid da ka politik vote Bank, ngi iaid da ka jingieit u paidbah" ong u Dr.Mukul.
Shuh shuh u la ong ba ki seng riewlum kin hap ban peitngor bha ia ki ajenda jong ka BJP bad kim dei hi ruh ban ia treilang bad katei ka Party.
“Ki seng riewlum ki dei kiba pyrta ba ka thong jong ki ban iada ia la ki jong, ka dei ruh ka nongrim ba ki ieng, ki dei ban peitbniah bad bishar bniah bha ia ki ajenda ka BJP lada ki don ka jingmut kumba ki don ka thong ban iada ia ki briew lajong.
Bunsien ki pyrshang ban ia tylli da kaba thaw kynhun ha ka por elekshon ban ia treilang na ka bynta ban ia khun pyrshah ia ka Congress hynrei mynta ki la iohi ka jia kumno, ngi kwah ba ki seng riewlum kin bishar bniah bha bad kin leh ia kaba donkam" ong biang u Dr.Mukul.
Shillong:Ka jingialehkai basketball ha ka lympung jong ka Tyllilang Basketball League ka la nang iaid shaphrang, ha ka jingialehkai ba la long hynnin ka sngi na ka liang jong ki kynthei, ka Coterie kaba dei ruh ka lahduh ha ka lympung ba la dep ka la jop suk ia ka United 12, da 67 points la 15.
Ha kawei pat ka jingialehkai ka Shekinah Academy ka la ioh ia ka jingjop ba nyngkong jong ka pyrshah ia ka Jaguars da 51 points la 29.
Ha kaba iadei pat bad ka jingialehkai na ka liang ki shynrang, ka Tyllilang Academy ka la jop pyrshah ia ka Unique da 57 points la 53.
Ha kawei pat ka liang ka R.L.L.S.C.O ka dang iai bat ia ka jingjop jong ka khlem da don ba lah ban pynliem, ha kaba ha kane ka kynti ba mynta ruh ka la jop pyrshah ia ka Touchline da 59 points la 38.
Ha kajuh ka por ka Oregon Grizzlys ka la jop pyrshah ia ka Alpha 5 da 39 points la 12.
Ki jingialehkai ban long pat ha ka 7tarik ki long: Women’s Games – 9 am : Tynrai Vs Tyllilang Basketball Academy bad 10 am : Eastern Pirates Vs Touchline Basketball Academy.
Men’s Games – 2 pm : Veterans Combine Vs Rangjanai; 3:30 pm : Aeronation Vs Malki Sports Club bad 5 pm: Khasi Tribe Vs Nangiapyrshang.
Shillong:Ka shnong Umsong ka la pynhap pyrda noh ia ka lympung ialehkai phutbol New Year Inter dong Football Tournament ha madan ialehkai ka shnong Umsong.
Ha katei ka sngi u Bah W Sancley u long u kongsan ban pynhap pyrda bad ban sam khusnam bad ula ai ia ki kyntien kyntu ia ki khynnah ban ialehkai bha ban kiar na ki jingdih ba sniew bad la ioh ruh ka jingkren ba u rangbah shnong bah E Rani, bah H Thangkhiew ha ka jingdonlang kiwei ki rangbah.
Ha ka jingialehkai phainal hapdeng ka Dong Iewroit ka la jop ia ka Dong Nongbah da 1-0 bad khur ia ka khusnam lahduh ha ka jingsakhi lang ki paidbah.
Nongstoiñ: Ka kynhun ialehkai jong ka Nongrim Hills kala ioh ban khur ia ka jingjop ha ka lympung kynjatbol kaba la tip kum ka 1st Invitation Knock out Football Tournamement bala pyniaid da ka New Nongstoiñ Sport Social Cultural Club (NNSSCC).
Katei ka jingioh jong ka Nongrim Hills ban khur ia katei ka jingjop kadei hadien ba kala lah ban pynliem noh ia ka kynhun ialehkai jong ka Combine United da 4 kol la 1 ha ka jingiakhun kaba la long ha ka sngi Saitjain jong ka taiew bala lah ha ka madan ialehkai jong ka shnong New Nongstoiñ.
Ia ka nam Man of the Match ha katei ka sngi la ioh ban khur da u Jeffery Surong jong ka Nongrim Hills u bala lah ban ialehkai bha ha katei ka sngi bad na ka liang jong ka NNSSCC kala pyntip ba ka jingialehkai ka ban bud jong katei ka lympung Kan long biang mynta ka sngi ha kaba ka Board President XI kan iakhun pyrshah ia ka Legi FC.Shillong: Ha ka 3 tarik mynta u bnai ki pulit ki la ioh bat haduh 20 tylli ki trok kit dewiong ha Umroi (Ri-Bhoi) bad kitei ki trok ki dei kiba iaid khlem ki khot ki sla kiba biang bad la shim ba ki la pynkheiñ ia ka hukum jong ka NGT bad Supreme Court.
Kitei ki 20 tylli ki trok kiba la shah bat ki dei kiba don ia u nombar (1) AS-11CC-8056, (2) NL-01G-8087), (3) ML-04A-7682, (4) AS-01HC-0750, (5) ML-10B-6686, (6) AS-01FC-7995, (7) AS-01T-8084, (8) AS-01GC-3121, (9) AS-01EC-2947, (10) NL-01AC-5987, (11) AS-01JC-6812, (12) NL-01AB-1060, (13) ML-04C-3739, (14) AS-01DC-5915, (15) AS-01GC-6674, (16) NL-01AA-6403, (17) NL-01AC-6719, (18) AS-01RC-1254, (19) AS-01KC-6671 bad (20) ML-11-1641.
Shillong: Ka Confederation of Hynniewtrep Social Organisation (CoHSO) ka kynhun jong ki sengbhalang bapher bapher ba kynthup ia ka HYC, HANM, HPF,JSU, JYF, AJSU, EJNC, WJNC, MPUF , WKSU , WYF, RBSU , CORP bad JSM ka la pynbna ba kan pynlong da ka jingiakhih ba kyndit lashai ka sngi ka 7 tarik u kyllalyngkot.
U Chairman jong katei ka kynhun u bah Robertjune Kharjahrin u la ong ba yn ym pat pynbnalypa  kiba kumno ki jingiakhih kiba yn pynlong hynrei kan don ka jingiakynduh lang lashai ka step ha ka por 10 baje ha Shillong Club bad nangtei kin leit sha ki jaka ba ki mut ban pynlong ia ka jingiakhih.
U bah Robert u la ong ba  la shim ia katei ka rai ia khih ha ka jingialang kyrkieh jong katei ka kynhun kaba la long ha ka 5 tarik mynta u bnai bad la shim ia katei ka rai namar ba ka JPC ka la pynkhreh ban wanrah ia ka ripod jong ka Citizenship Amendment Bill 2016 ha Parliament kaba dei na ka bynta ka aiñ ban ithuh nong India ki briew na ka niam Sikh, Jain, Parsi, Kristan, bad kiwei pat kiba na ka Ri Bangladesh, Pakistan bad Afghanistan.
U bah Robert u la ong ba katei ka kynhun ka kyrshan ia baroh ki sengbhalang, ki seng saiñpyrthei ne ki riew shimet kiba pyrshah ia katei ka Bill.
Shillong: U nongialam ka Liang pyrshah u Dr.Mukul Sangma, u la  ong ba ka burom ka ijot jong ka jylla mynta ka la poi sha nala bad baroh ka pyrthei ka la iohi ia kane, namar ka jingjia jong ka jingtih dewiong be-aiñ ba ka sorkar kam lah ban tehlakam kaba haduh 15 ngut ki briew ki la sahkut hapoh krem dewiong, “Da ki snem , ngi la tei ban wanrah ia ka nam ka burom jong ka jylla hynrei mynta ka burom jong ka jylla ka la poi sha nala bad ka la eh ban wanrah biang sa shisien" ong u Dr.Mukul Sangma haba kren sha ki nongthohkhubor hadien ba la wai ka jingialang kyrkieh jong ka Congress Legislature Party ( CLP) kaba la long mynta ka sngi u blei ha ingsah jong u Dr.Mukul.
U Dr.Mukul u la ong ba ka nam bad ka burom jong ka jylla ka la poi sha nala na ka daw ba ki briew kiba don hapoh ka sorkar dei kiba rhah bor, “Ka jingrhah bor jong ki kaba la palat, ki la pyndonkam bakla ia ki briew  sorkar, ka long thik kumba ki siat da u kuli ia ki ophisar ba ki dei ban shah ia ka jingtih dewiong be-aiñ"  ong u Dr.Mukul.
“Ngi dei kiba la don bynta kumno ban wanrah ia ka nam ka burom jong ka jylla, ngim lah ban shu sngap haba iohi ia kine kiei kiei" u la ong biang.
Shuh shuh u Dr.Mukul u la ong ba baroh ka pyrthei ka tip ba dei ka sorkar kaba tynruh nadien jong ki ophisar ba kim dei ban pynwit ia kiba tih dewiong be-aiñ, “Baroh ngi ia tip lut ba dei ka sorkar, ka Assam ruh ka tip bad wat ka NGT ruh ka tip bad dei na kane ka daw ba ka sa daiñ kuna T.100 klur tyngka, balei ban buhrieh ia kane, phin ym lah ban buhrieh.
Ki nongtrtei mon sngewbha ki shah shoh, kiba ujor FIR ruh la pynbor ba ki dei ban weng noh, mano ba leh ia kane dei kito ki briew kiba rhah bor" ong biang u Dr.Mukul.
U la ong biang ba ka jingtih dewiong be-aiñ ka la mih ha ri Lum Jaintia imat dei na ka daw ba ka BJP bad ka NPP ki la kular ia ki paidbah ba tang hapoh 6 bnai kin pyllait ia ka jingtih dewiong, “Imat ki briew ki kheiñ ba kitei ki la don ha ka bor kaba la palat 6 bnai, la shah ban tih dewiong bad kane ka lah ban jia shisha kumta namarba ki la kular ba hapoh 6 bnai kin pyllait dewiong" u la ong.
U Dr.Mukul u la iathuh ba ka la don ka skul miet kaba la iaid bha ha Jaintia kaba la seng naduh u snem 2013-14 hynrei mynta tang mar ia wan kane ka sorkar ki khynnah kim treh leit skul shuh bad ki la leit biang sha krem dewiong.
Ha kaba nyngkong nyngshap nga sngewdei ban ai khublei kitbok kitrwiang ia ka “Seng Khihlang" ka Seng kaba ieng ban iada bad pynneh ia ka jingshah iuh roit ka Niam ka Rukom ki riti ki dustur jong u khun Khasi Khara u Khun 7 Trep 7 Skum na ki Niam Nongwei, ki Niam u poiwir, ki niam u Kharlieh u Khariong kiba wan naba sep ka sngi u bnai.
Ban pynthame, ban kurup, ban wan ban kam trai khlem sngewthuh shuh ia ka rain ka rem, kiba khlem akor khlem nongrim.
Ka Seng Khihlang ka la leh ia kaba dei eh ha kaba ka la pynmih ia ka jingkyntu kynpham ia ngi baroh kiba bat ba ksoh ha la ka niam ba nangne shakhmat ngim dei shuh ban dang shah pynthame lane shuh pynbiej ha ki buit poh jong ki Agent Shilliang duriaw kiba long mraw ha ka pyrkhat bad ngeit nongwei jong ka niam khleh khawiang.
‘Shabas’ Seng khihlang ka por kam pat dier, phi la pynpeitmat, phi la pynieng ki skhor, phi la pynproh ka jabieng bad ai mynsiem ruh ia ngi ba nangne shakhmat ngin ym shah ialam bakla shuh ban ong ba ka niam u khar poi ei bad ka Niam tynrai ki dei kajuh lane ka long kumjuh.
La sngewdei ruh ban pynshai lem bad ban buh katto katne ki jingkylli ia i Bah Kong ne i Kong Bah E.N Khongwar kaba la mih ha u Rupang ha ka 21 tarik u Nohprah 2018.
Katkum ka mat “Hato ka riam ka beit, ka put ka tem, ka rwai ka siaw tynrai bad kiwei kiwei ki dei hok long trai jong ka Seng Khihlang.
Ko Bah Kong / Kong Bah to tip ba ha ngi ki khun ki ksiew u 7 Trep 7 Wasa ka Niam ka Rukom ki Riti ki Dustur ki iaid ryngkat ym lah ban pyniakhlad ia ki.
Ngi pher bak ly bak na kiwei pat ki jaitbynriew.
Lah ban pynshisha lane long kum ka nuksa ia phi ki bym long Khasi shuh kumne:-Ha kaba iadei bad ka jingkiew lum Sohpetbneng ngi tharai ko BahKong / KongBah ngim donkam ban dang hap pule kot, ka kot jingim bad ka kot jingiap jongno re jongno.
Tang katne ngan ong ba u briew ne ka briew ki bym pat shemphang ne tip kaei ka sngi uei u bnai, kiba dang mut dur ba ki mih ha kajuh ka por ka samoi kiba kwah tang ban khring bad tong briew khlem tip shuh ka jingiapher u Lum Sohpetbneng na u Lum Sinai u Lum Kalbari ki ieng na ka bynta ka thymmei jong ka niam jongno.
khlem tip shuh ka rain ka rem, ha khlieh ka jain spong mynsiem pat hir hir sha Rome.
Kum kine jaitbynriew dei kiba la shiteng khlieh shiteng janor.
Imat ka dei shisha ba ka niam khlem ka riti ka dustur ka lah dei ka niam kaba anna.
Kane dei ka por ba ngim ngeit biej shuh ba don ka Seng Khihlang kaba nga da kyrpad jur ba kan nang pyrta shla na ka por sha ka por bad ngim dei ban long ki mraw ha ka jingpynthame, u thylliej khlem shyieng jong ki nongwei.
Aiu ngin khmih lynti na ki khun ki ksiew jong u Adam bad ka Eve.
Ki khun ki ksiew u Abraham, u Lot lait sa tang ka thok ka thak ka pap ka sang, bad ka tyrud ka smer bad ka pynthame.
Sa shisien nga kitbok kitrwiang ia ka Seng Khihlang ba kan nang roi nang par kan nang ioh bor na ka por sha ka por ban ialap iariew ia ki mynsiem ksiar mynsiem rupa ba kin lait na ka ngeit biej ngeit them.
Ka tyrud ka smer ka niam nongwei kaba wan naba sep ka sngi ka leit phai ruh shata.
Khublei snem thymmai, im slem seng Khihlang im slem ki khun ki ksiew u 7 Trep 7 Wasa beh krad ia ka tyrud ka smer naduh u 2019.
Kong H.M Dkhar.
Shillong: U Bah PN Syiem, u nongseng bad u nongsaindur jong ka  People’s Democratic Party (PDF), ula pyn iasoh ialade bad ka seng NPP hynnin ka sngi, ha ryngkat bad shibun bah ki nongialam  jong ka PDF Mawsynram block bad kitei ki kynthup ia U President, Secretary, Mahila bad ki samla nong kitkam jong katei ka seng.
Ha ka jingpdiang burom ia U bah Syiem, la don lang U Conrad K Sangma, President ka  National People’s Party, ha ryngkat U Dr WR Kharlukhi, President ka  NPP jong ka Meghalaya lem bad shibun kiwei de ki nongialam, ha ka jingialang ha  Mawsynram, East Khasi Hills.
Ha katei ka jingialang la pynbna ruh da U Conrad K Sangma, myntri rangbah ka Jylla, ia U  Bah Alvin K.Sawkmie ba un long u kandidet jong ka seng NPP, na bynta ka elekshon MDC, ka ban sa long shen, ha kaba un iakhun na Mawsynram Constituency.
U Conrad Sangma, haba kren ha katei ka jingialang, u shim ba ka jing pyniasoh jong U Bah PN Syiem, ka long kaba donkam shibun eh, ha kaba ka kynhun jong ar tylli ki seng sain pyrthei, kin ia trei lang ban shakri ia u paidlang ka Mawsynram bad ka Jylla hi baroh kawei.
U Conrad, ula kynnoh ruh ia U Mukul Sangma, ba u trei kam da ki kam thombor suda bad ula ong ba ki la nud ban iaid lyndet wat ia U Bah DD Lapang, uba la don bad ka Congress la 50snem kynthih.
U Conrad, u kynnoh ruh ba U Mukul, ula buh jingeh ha ka por ba u don ha ka sorkar, da kaba u iai pynbna ia ki projek thymmai, ha kaba u shu iai pynbna, kawei hadien kawei pat, khlem da tip satia ia ka pisa, naei ba kan wan.
“Kaba sngew lyngngoh ka long ba U Mukul, u pynbna ia ka skhim Rice Mission bad ka bym don satia haei haei ruh bad kim don satia ki kot ki sla, hynrei ka pisa kaba da ki klur ka tuid sha katei ka prokram" ong U Conrad.
U Bah PN Syiem, ha ka jingkren jongu, u ong “Phi lah ban kylli balei ba nga pyniasoh ialade sha ka seng NPP, hynrei nga ngeit ba ha ka jingialam ba stad jong phi (Conrad K Sangma), u paidlang jong ka thain, un ia tylli lang kawei bad lada ngi kwah ia kata, ngi dei ban ia treilang bad ka NPP" ong U Bah Syiem.
Guwahati: Ka seng jong ki nongniah kali lane ka  Joint Platform of Assam Motor Workers’ Union (JPAMWU), ka pynbna myn hynnin ka sngi, ba kan pynlong ia ka pakhang surok kaba 48 kynta ha ka 8 bad 9tarik Kyllalyngkot 2019, ban kyrshan ia ka jingiakhih jong ki seng bapher ka India, na ka daw jong ka jingleh niewbein jong ka sorkar India ia ki briew kiba don ha ka kam kamai kali.
Katei ka seng, ka pynpaw ba ka jing iakhih jongki, ka long ban pyrshah ia ka  Motor Vehicle Act bad ka jing aiti sha ki riew shimet ia katei ka kam pyniaid kali.
La iathuh ba lyngba katei ka ain jong ka sorkar India, ka  Motor Vehicle (Amendment) Bill 2017, ia ka kam pyniaid kali ha kylleng ka Ri, yn aiti ha ki kompeni shimet bad kitei ki long ka  Ola bad ka Uber, ong ka kyrwoh jong JPAMWU.U Rahul Gandhi, ula ther tyngeh ia U Narendra Modi, myntri rangbahduh halor ka jing pyntrei kam kaba khlem kit khlieh ia ka jing pynduh pisa kaba kynsan bad kumjuh ia ka ain goods and service tax (gst) bad U Rahul, u ong “U briew u bym sngewthuh, um ju sngap satia iano iano ruh".
U Rahul, ula kynthoh ba U Modi, ula pynjot thiaw ia ka ioh ka kot jong ka India, lyngba kitei ki ar tylli ki ain jongu.
“Ka Congress, ka la tei ia ka ioh ka kot jong ka India, hynrei U Modi, ula thaw ia ain ban pynduh pisa bad ia ka  Gabbar Singh Tax ban pynjot thiaw ia ka Ri bad u dei u briew u bym sngewthuh bad um sngap satia iano iano ruh" ong U Gandhi ha ka tweet jongu.
Kiwei pat ki lad khubor ki kam ba ka jing pynduh pisa bad ka  Goods and Services Tax, ki la pynmih ia shibun bah ki jingeh kiba kham khraw, ban ia kaei kaba ngi iohi ha kine ki sngi, namar ba ka jur bha ka jing pyniaid ia ka pisa tuh bad kumjuh ia ka jingleh sian ki nongkhaii, na ka jingsiew khajna.
Guwahati: Ka  North East students’ Organisation (NESO), kaba iakhih ban pyrshah ia ka ain ban buhai shnong ki poiwir sha ka thain shatei lam mihngi lane ka  Citizenship (Amendment) Bill 2016, ka la rai ban khot ia ka pakhang shnong sha ka thain shatei lam mihngi, ha ka 8tarik Kyllalyngkot 2019, naduh 5baje mynstep, haduh 4baje janmiet.
Ki kotkhubor khubor na Guwahati, ki iathuh ba katei ka pakhang shnong, ka long ban pyrshah halor ka jingthmu jong ka sorkar India ban iaid beit shakhmat ban pyntrei kam ia ka  Citizenship (Amendment) Bill 2016 bad ka jingpynbna paidbah jong u myntri rangbahduh, ba ia katei ka ain yn pyntrei kam noh shen.
“Ka NESO, ka kren shai ba kan nym pdiang satia ia katei ka ain" ong ka kyrwoh na katei ka seng jong ki samla pule jong ka thain shatei lam mihngi.
Ka NESO, ka kren shai ba katei ka rai ka long ka jingleh pyrshah ia ka jingsngew jong u paidlang ka thain shatei lam mihngi, ha kaba la shim ba katei ka jingthmu, ka long ka jingma kaba khraw tam ia ka thain shatei lam mihngi, ha kaba ki trai shnong kin sa kylla rit paid bad ka NESO, ka maham ia ka sorkar India, ba kam bit ban ialehkai ia ka jinglong kyrpang jong ki briew ka thain shatei lam mihngi, na bynta ka buit sain pyrthei.
Ka NESO ka iawer ia u paidlang jong ka thain shatei lam mingi, ba kin ia treilang ha katei ka sngi pakhang shnong, namar ba katei kan dei ka khubor kaba shai bha ia ka sorkar India, ba ka thain shatei lam mihngi, kam dei ka jaka ban bret ia ki poiei kiba na ki ri bapher.
U Bah Samuel Jyrwa, Chairman ka NESO, u kynthoh ba ka rai jong ka sorkar India bad ka rai jong ka  Joint Parliamentary Committee (JPC) jong ka sorkar India, ka dei ka jing pynhiar kput ia ka thain shatei lam mihngi.
Shillong: Saw sngi lynter ka jingsahkut Kali ha Rattacherra.
Ka daw ka jingsahkut (block) ka dei na ki truck kit dewiong.
Ki truck kit dewiong ki dei kiba kit palat pud bad don ki bym don Challan  bad don ruh ki bym bym don GST ruh de.
Kine ki dei ki daw namar kim nud ban rung sha Assam(South) ka Barack valley,ba don jingduna.
Kumta ki shu ïeng pathar sharud surok National Highway 6 ban ap ia ki Dallal jongki ban pyllait ia ki.
Don kiba pynhap dewiong sha rud surok.
Ka sorkar Assam ka pyrkhing bha ia kine ki truck kit dewiong ban rung lada kim biang ki kot ki sla.
Kaba phylla pat ba kine ki truck kit dewiong ki la dep iaidlait ia ki 5tylli ki Police check point (1) Khliehriat ps,(2)Umtyra check point,(3) Lumshnong ps, (4) Umkiang check point, (5) Rattacherra check point ha East Jaintia Hills, kawei ka check point DMR (Department Of minerals Resources) bad Weight bridge.
Bad kawei ka check point n weight bridge jong Ka Meghalaya Transport, lyngba shibun ki jingduna jongki.
Ka jingeh kaba khraw ka mih ia ki paidbah, namar ba ha ka jingjngai kaba 10km naduh Dona – Rattacherra – Malidor ki paitbah ki hap ban jam lyngba da ki 10 haduh 15 kynta, khamtam ia kito kiba ialam lang ia ki khunlung khynnah ban shah ia kine ki jingeh.
Uwei u briew, uba khia haduh 317.515 kilo, u iathuh ba u pynlut por ia ka jingim jongu, da kaba bam pih bad ialehkai video bad ba u shu shong lymbuit ialade, ha kaba u ong ruh ba u kwah ban bam haduh ban da iap syndon.
U Casey King, 34, u iathuh ba u shong u sah bad u kpa  jongu, U Danny, uba hap ban ri ban sumar ia u, miet la bad sngi.
“Ngan bam beit haduh ba ngan da iap" u iathuh bad u ong ba u ju khie thiah, ha ka por 12baje shiteng bad mar kumta, un sdang hi ban bam noh bad ban ialehkai video game ha ka jaka thiah jongu.
U King, u hap ban shong lyngkhuit ialade, namar ba ki jain kiba u phong, ki la khapngiah palat ia u.
U King, u dei uba na Georgia bad u ong ba ka dei ka jaka kaba shit bha bad kumta u sngew suk ban shong lyngkhuit ialade.
Da U Bah Philip MarweiñKa ilekshon ia ki 543 ngut ki dkhot sha ka Lok Sabha jong ka Ri India ka la jan, sah sa tang kumba 4 bnai ei ei lada kheiñlang bad une u bnai Kyllalyngkot, 2019.
Ha ka ilekshon sha ka ïingdorbar thaw aiñ (Vidhan Sabha) jong ki san tylli ki jylla-Rajasthan, Madhya Pradesh, Chhattisgarh, Telangana and Mizoram, ka Congress ka la ioh bat biang ia ka jingsynshar ha lai tylli ki jylla heh, kata ha Rajasthan, Madhy Pradesh bad ha Chhattisgarh.
Ha Telangana la ioh bat biang ia ka jingsynshar da ka TRS jong u K.Chandrashekar Rao katba ha Mizoram la wan synshar biang da ka Mizo National Front (MNF) hapoh ka jingialam jong u Zoramthanga.
Ka BJP ka la shu hun noh ha ka jingshah pynliem.
Hooid, ka la liem jah burom ha Mizoram bad ha Telangana katba ha Rajasthan, Madhya Pradesh bad Chhattisgarh pat kam shym la rem jah burom katta katta.
Ka la jop ha bun tylli ki Constituency hynrei dang tam hi ka Congress.
Hynrei ka jingrem ha kine ki lai tylli ki jylla kiba heh ka lalong ka jingduhnong kaba khraw ia ka BJP ym tang ha kane ka ilekshon sha kine ki jylla heh hynrei ka lah ban ktah jur wat ha ka ilekshon sha ka Lok Sabha ruh ha u bnai Jymmang, 2019.
Ym tang katta, kan ktah ruh ia ka jingdon MP jong ka seng BJP ha Rajya Sabha ruh.
Ia ka ilekshon sha ki ïing dorbar thaw aiñ jong kine ki jylla la ñiew ba ka dei ka Semi-Final jong ka ilekshon sha ka Lok Sabha ka ban wan.
Lada ki dak ki shin kilong kumba la jia ha kine ki jylla, ka BJP ka don shibun ban khuslai jingmut bad ban duh thiah duh dem.
Ka hab hi ban khuslai namar ka hab ban iakhun ia ka ilekshon sha ki 28 tylli ki jylla, bun na ki, ki dei ki jylla heh bad 7 tylli ki Union Territory.
Ka BJP ka la rem ha kitei ki lai tylli ki jylla kiba heh namarba ka la ioh bat slem ia ka jingsynshar ha kine ki jylla.
Ki paidbah ki laiohi lut ia ki jingsynshar kiba bakla, ki lait ki let bad ki thliew ki syar.
Shuh shuh ki la ngiah ban synshar da kajuh shi kajuh ka party, ki la kwah ban kylliang noh, bad kata hi ka long ka jinglong jong ki paidbah nongjied, bad kane ka longkaba bha.
Kumno ban shu ailad ban synshar ia kajuh shi kajuh ka party? Donkam ban wanrah ia ka jingkylla.
Bad kane ka dei ka lyni jong ka jingkoit jingkhiah jong ka synshar paidbah.
Ha Rajasthan bad ha Chhattisgarh ka BJP ka la ioh ban synshar la arsien arwat (two terms) bad la dei kein ban ngiah.
Ha Madhya Pradesh lei lei ka la ioh bat ia ka jingsynshar jin haduh lai sien kynthih (three terms) bad la dei kein ban thait lane ngiah.
Ha Telangana lei lei ka BJP kam pat suhthied ei ei nalor ba kane ka dang dei ka jylla kaba dang thymmai hynrei, la katta ruh ka la jop tang khyndiat.
Ha Mizoram lei lei ka BJP kam pat don thied ei ei, hynrei la katta ruh ka la jop iwei.
Nalorkata, ka BJP ka la kit ruh ia ka synrum jong bun ki jingshah kynnoh kiba sniew bad kiba jur bha.
Bun na kine ki jingshah kynnoh ruh ki long kiba dei.
Kawei na kibala ktah bha ia u paidbah ka dei ka DEMONETISATION lane la jingpynduh kynsan kynsan ia ki lut tyngka, khamtam ia ka lut san spah bad ka lut shihajar ha kasnem 2016.
Kane ka la ktah shibun ia ka kamai kajih ka jong ki paidbah bad ka la wanrah ruh ia ka jingduh kam duh jam ha ka Ri.
U paidbah jong ka Ri India, da ki milian ngut ki la shah shitom ha kane ka jingweng noh ia kito ki lut tyngka.
Ki la hab ban ieng lain hakhmat ki bank ban leit bujli lut tyngka bad ka la shimpor bun bun bnai ban pyndep ia ka jingbujli.
Don kiba la iap noh katba dang ieng lain, don kiba la iap bad khlem pat ioh bujli.
Kiba bun ki nongai bylla ki la hab bann khang noh ia kam jong ki bym ioh peisa shuh, haduh ba ka la ktah shaba palat liam.
Ka la ktah kham jur ia kiba tlot bad ia kiba duk bad ki paidbah kim klet shuh ia ka jingjynjar jong ki.
Kane ka jingbitar kam leit shano shano ruh hynrei ka leit beit sha u Modi bad sha ka BJP.Kumta ka BJP ka la hab ban long ka langkñia ha ka por ilekshon.
Kane kan ktah jur ruh ha ka ilekshon MP ka ban wan.
Sa kawei pat ka jingshah kynnoh kaba shyrkhei pyrshah ia ka BJP bad ia ka sorkar u Modi ka dei ka jingshah pyniap babun jong ki briew ha kylleng ka Ri India ha ka kyrteng ban iada ia ki Masi.
Kiba la shah kynnoh ba kiba la leh ia kane ki dei kito ki buaid niam Hindu lane ki Gaurakshas.
Shisha kila don bun kiba la shah pyniap ei tang namarba ki shah suba ba ki dei ki nongdie masi ban shoh doh.
Kane ruh ka la pynbitar bha ia ki babun balang bad bun ki kynnoh ba ka sorkar BJP kiba synshar ha ki jylla bad ka sorkar BJP kaba synshar ha India khamtam hapoh mka jingialam jong u Modi, ki ai jem bad ai laitlan ia ki ban leh ia kane ka kam pyntriem.
Wat la ka sorkar u Modi ka la maham tyngeh ia kito kiba leh ia kane ka kam be-aiñ ruh, hynrei kine kim sngap bad ki iai leh bad iai mlien ban leh kumjuh shi kumjuh.
Kiba bun ki la kynnoh ba ka sorkar jong u Modi kam treh ban kem ia kine ki riew runar bad ban leh ia ki katkum ka aiñ.
Kane ruh ka la ktah bha ia ka BJP ha ki ilekshon ha kitei san tylli ki jylla bad kane ruh kan ktah bha ha ka ilekshon MP ka ban wan.
Sa kawei ruh ka ba la ktah bha ia ka ilekshon BJP ha kitei ki san tylli ki jylla ka dei ka jingkynnoh ba ka BJP ka lap-miet ban pynpait pynpra ia ki paidbah da ka niam.
La kynnoh ba ka pyrshah musulman bad ia kiwei ki kynhun niam barit bad ka kyrshan bad iada ia ka niam Hindu.
La kynnoh ruh ba ka BJP ka iai duriap bad ialeh katba lah ban tei ia ka temple jong u Blei Ram ha Ayodhya bad kumno ban pynlong ia ka Ri India, ka Ri tang jong ki Hindu bad ka Ri India kan long ka Hima jong u Blei Ram, u Blei ba ki Hindu ki ngeit.
Ha ka jingshisha kaba kum kane ka jingkynnoh kam dei kaba dang thymmai mynta, hynrei ka la don naduh mynshuwa ruh.
Na ka liang jong ka BJP ka la pynshai halor kine ki jingkynnoh baroh hynrei bun kim sngap satia.
Kham bun na ki Muslim lei lei ki ngeit bha ia kine ki jingkynnoh bad kham bun na ki, ki kham kiar ia ka BJP.Kiba kum kine ki jingkynnoh kin iai-don ha ka ilekshon ban wan ruh bad, ha ki paidbah ki ba dang duna ka jingshemphang, ki ngeit ia kine ki jingkynnoh ruh.
Ka BJP ka hab ban husiar bha ia kine ki jingkynnoh lane kita ki Propaganda jong ki nongshun jong ka ban jop ilekshon.
Haduh mynta ruh ka BJP kam pat lah ban saitkhuid ialade na kine ki jait jingkynnoh.
Ka hab ban wan shakhmat, pynshai bha bad saitkhuid bha ialade na kine bad ban pyni da ki kam.
Ka hab ruh ban pynkhuid bha ialade na ka jingiasboh jong ka bad ka RSS, ka Bajrang Dal bad ki VHP.Lada ka dang iajan bad iabit bad kine, ki ba bun ki ioh daw bha ban kynnoh.
Ngim lah ban tip ba lehse ka BJP ka sheptieng ioh ba ka rem ilekshon lada ka ia jngai noh bad ka RSS, Bajrang Dal bad ka VHP, ngim tip ia kata.
Hynrei, lada ka dang iakyrshut tyrpeng khah khah bad kine ki kynhun Hindu, ki nongshun Politiks bad bymdei politiks ruh ki ioh daw ban kynnoh iaka.
Hynrei, khnang ba ka BJP kan ym jah burom ha kane ka ilekshon ka ban wan, ka Lok Sabha ilekshon, ka dei ban pynkhlaiñ bha ia ki Unit, ki Block bad ki Mandal jong ka ha baroh ki 28 tylli ki jylla bad ki 7 tylli ki Union Territory.
Kaba sngewsih ban kdew hangne ba ka daw bah daw san kaba ha tynrai duh ba sa rem ka BJP ha kitei ki jylla ka dei ka jingsarong, ka jingmeng, jingbuaid bor synshar bad khamtam ka jingbuaid tyngka bad bamsap bampong.
Ki nongialam, ki nongkitkam bad ki briew jong ka party ki la threw ha ka spah, haka bor bad ha ka jingsarong kyreit ba ki don ha ka bor synshar.
Kim tip shuh ban shakri bad lehbha na ka bynta ki paidbah.
Kiba duk bad ki rangli kila shah kyntait, ki nongrep ki la shah kyntait, ki nongbylla ruh ki la shah kyntait, ki nongseng kam lajong kiba rit kiba ria ruh ki la shah kyntait bad ha kaba kut sah satang katto katne ki heh saipan kiba iasboh bad ka BJP, bad kine kim lah thaw pyrthei ei ei shuh, ba la kyntait ki paidbah ki rit ki ria.
Ha ka jingshisha dei ki Nongrep kiba la bitar shla pyrshah ia ka sorkar BJP bad ki rit ki ria kiba la kynriah wak na ka bad ha kaba kut ka khyllem ha kitei ki jylla, khamtam ha Rajasthan, Madhya Pradesh bad Chhattisgarh.
Ha ka MP ilekshon ban wan ruh, lada ka BJP kam peit bha halor kine ki kiei kiei- kum ka sorkar India bad ha ki jylla, ka jingjop ka lah ban poi pynban sha kiwei.
Ka shong ha ka kumno ka lah ban leh ha kine ki 4 tylli ki bnai ki ban dang sah.
Da kaba sngew nguh ia u Rupang, nga shu kwah ban ai suggestion ba kumno kito ki briew kiba shah kset ha Krem dewiong ha Ksan, haba mynta lah kot sha ka shi bnai ym don sign shisha.
Lada kim phet lane lada ong ba ki lah iap ka met te lah sma beit.
Te lada ki dang im ruh ha jingshisha kan don beit ka sawa briew hangta hapoh krem.
From Kyrshan Langwar.
Kine ki nar Um kor kiba la don hangne ha Shnong Umkiang kiba la shu buh khlem pyntrei kam ia ka Greater Umkiang water supply la kumba shi snem tam ei ei.
Kine ki nar ba la buh da ka PHE department hapoh Shnong ka pyn lyngngoh ianga ba balei ym don kita ki ophisar ban wan jngoh ne bud dien ia ka jing pyntrei kam ki schemes na ka bynta ka bha ka miat ka bha ha ka Im lang sahlang.
Ka dei ka kamram kaba khia bha ba ki bad ban kyntiew Ia ka koit ka khiah lyngba ka um.
Lada baroh ngi u briew ngim don ia ka um kaba bha ban dih shibun ki jing pang jing shitom ki lah ban pur sted.
Ki nar Um kor kiba la shu buh khlem pyntrei kam.
Hangne ha Ri Khasi jong ngi ngi ioh ei ia ki Um kiba shngiam ban dih lynbga ka jing aiei ka mei mariang.
Hato lada ngim nang ban pyndon kam kine ki jing kyrkhu ka Mei Rammew kumno ngim ioh ia ka met ka ba koit kaba khiah? Ka Umkiang ka don ki Wah kiba biang ban pyndap um hapoh Shnong.
Hynrei lada kumne ka jing shaniah ia ki department ruh ka duh noh namar ki briew ki ring um hi da lade na ki wah duit, bad ka jing lut ruh ka bun bha.
Ka ktah ruh ia ki tyllong um dih lada baroh kin ia ring um lajong sha ki jong jong ki iing.
Kumta la kyrpad ia ki department ba dei peit ban pyntrei kham kloi na ka bynta ka ka Shnong bad kan long ruh ka itynnad lada ki development ki don lyngba kino kino ki schemes.
Shi katta ruh ngam juh iohi ba ki bor district kin inspect ia kine kitai hapoh ka thain.
Lada shu shong trei tang hapoh office kin pei phang kumno? Don kam ban leit jngoh ki jaka lada ki pyntrei ia kino kino ki schemes khnang ban tip shai bha ki long kumno.
Khublei shibun Wan Lem Langchiang Via Email.
Jowai: Ka jingshah tap um ki 15 ngut ki nongbylla tih dewiong kala dap mynta 23 sngi bad ki kynhun pyllait na kylleng ka ri India ki dang iai trei shitom ban pynrngat ia ka um ban ioh pyllait ia kitei ki nongbylla kiba sahkut shapoh krem kaba la shlei um naduh ka 13 tarik u bnai ba la dep jong u snem ba la dep.
Ka jingjia ka la paw pyrthei ha ka 13 tarik bad ha ka 14 tarik la wan hiar nyngkong eh ka kynhun ai jingiarap jong ka NDRF bad SDRF hadien pat la wan sa ki kynhun jong ka Odissa Fire and Disaster bud pat sa ki heh na ka Coal India Limited bad ka kynhun ngam um ka Indian Navy.
Ki Company ba paw jong ka pyrthei kiba kynthup ia ka Kirloskar Brothers Limited bad ka CIL ki la wanrah ia ki kor tan um ba khlain kiba la pyndonkam ha Thailand ban pynrngat ia ka um kaba la shlei hapoh ka Krem jngohkai pyrthei ha kaba la lah ruh ban pyllait im ia baroh ki nongialehkai football kiba la sahkut.
Nalor kitei ki Company pawkhmat ka India, ka Tata Trust bad ka Xylem Water Solution ka company na America ka la phah ia u riew stad jong ka ban wan jurip ia ki krem dewiong ha katei ka jaka.
“Ngi la bna ia kane ka jingjia lyngba ki lad pathai khubor bad ia nga la phah wan shane ban jurip ia kane ka jaka.
Mynta ngan phah ia ka report jong nga bad nga khmih lynti ba ka Company jong nga ruh kan phah ia ki kor tan um ba khlain ban pynrngad ia kine ki krem ban ioh sei ia baroh kiba shah tap hapoh kane ka krem", la ong u tei u heh ka Xylem Water Solution uba la bynrap ruh ba kitei ki kor kin wan poi naduh na ri Germany.
Myn hynnin ka sngi, ka Coal India Limited ka la thep ia ka kor ba khlain jong ka hapoh kawei na ki krem sahshrah kaba don ha jan katei ka krem ba shah tap ki 15 ngut.
Hooid ka kynhun jong ka Odissa Fire and Disaster Team ruh ki la pyrshang ban bret ia ka um napoh ki krem sahshrah ha kaba la lap ba ka um ha katei ka krem ba ki tan ka la duna haduh 3 phut shiteng.
Ka kynhun ngam um jong ka Indian Navy bad NDRF kin sa lah ban ngam shapoh um tang da hiar ka um haduh 30 phut.
Ka Um ha kitei ki krem dewiong kim duna ia ka 165 haduh 200 phut bad katei ka krem kaba shah tap im kitei ki nongbylla ka jylliew haduh kumba 370 phut.
“Ka lad ban ioh pyllait im ia kiba shah tap ka long tang da kaba tan ia ka um kaba don hapoh katei ka krem", la ong u heh jong ka NDRF, u Santosh Kumar Singh.
Ka kynhun ki Navy, CIL, Odissa ki la wan poi sha katei ka jaka hadien 15 sngi katei ka jingjia.
Mynta ka sngi, ka CIL bad Kirloskar Company kan tan ia ka um na ka bynta ban ioh leh ia ka ba donkam pat da ka kynhun Navy bad NDRF.Shillong: U myntri ka tnad pule dangle ka jylla u bah Lahkmen Rymbui u la ong ba ka por ka kylla mynshwa bad mynta bad hap ban iaid katkum ka jinglong jingman.
Haba kren myn hynnin ka sngi ha kaba iadei bad ka jingkhang lad ia ki nonghikai skul ban iashim bynta ha ka politik, u bah Lahkmen u la ong ba haduh mynta ka sorkar, ka la pynkhreh kumno ban pynwan dur ia kane na ka bynta ban khang lad ia ki nonghikai skul naduh ki nonghikai skul sorkar, haduh kito kiba la bam mluh ne shim tulop na ka sorkar.
“Ka kam ka dang iaid bad ngi dang pynkhreh dang pynwan dur ha kano ka rukom ngi lah ban leh ia ki nonghikai ha kaba iadei bad ka jingshim bynta ha ka politik", la ong u bah Lahkmen.
Ka sorkar ka la dep ban mynjur ia ka jinglam lynti ne ka Education policy dang shen ha kaba ka donkam mynta ban shna ia ki kyndon halor kane.
“Ngin bishar ia ki lynti kumno ban leh.
Ka polisi ka dei tang ka jinglam lynti", la ong u bah Lahkmen.
Katkum ka jingong u bah Lahkmen, ka jingkhang ban iashim bynta ia ki nonghikai ha ka politik kan long baroh kito kiba hikai ha ki skul sorkar bad kiba la ioh jingiarap na ka sorkar.
“Kano kano hap ban leh katkum ka jingiaid ka por", la ong u myntri bad bynrap, “Ngin dang saindur bha katkum ka polisi.
Ia ki ain la shna bad pynkylla katkum ka por".
Shillong: U Acting Syiem ka Hima Langrin u Paiem Baldwistar Syiemiong u la byrthen ba un pynduh noh ia baroh ki jingshna kyndon jong u Syiem barim u Paiem Nangteising Syiemiong, kiba long pyrshah ia ka riti dustur jong ka Hima Langrin.
Haba kren sha ki lad pathai khubor myn hynnin ka sngi, u Paiem Baldwister u la kynnoh ba u Syiem barim u Paiem Nangteising Syiemiong uba la shah sospon ha ka Khasi Hills Autonomous District Council (KHADC), ba u la pyndonkam bakla ia ka bor, ha kaba u la pynkylla jaka shimet ia ka jaka jong ka Hima kaba khot ka Law Lyngngam Tilla bad ka Pyndenglanglieh Law Syiem, da kaba thaw kyndon ban iadei trai lang hapdeng ka Hima bad ka iing jongu.
“Ka Law Lyngngam Tilla bad ka Pyndenglanglieh Law Syiem, ka dei ka jaka jong ka Hima hynrei ha u snem 2011, u Paiem Nangteising u la lum dorbar da kaba pynbiej ia ki paidbah da kaba thaw kyndon hi ba kitei ki jaka ki dei trai lang hapdeng ka iing jongu bad ka Hima.
Kane ka dei pyrshah ia ka riti dustur jong ka Hima Langrin", la kam u Paiem Baldwistar.
Ka KHADC ka la sospon ia u Paiem Nangteising hadien ba ki paidbah ka Hima ki la ujor pyrshah ia kane ka jingleh bym dei jongu bad ka la thung Acting Syiem mynta ia u Paiem Baldwister naduh ka 21 tarik Nohprah 2018.
“Hadien ba nga la shimti ia ka khet, nga la lum ia ka jingialang dang shen ha kaba ngi la rai ban pyndam ia katei ka jingthaw kyndon jong u syiem barim bad ngi la ai jingthoh sha ka KHADC ban ioh ia ka jingmynjur", la ong u Paiem Baldwister.
U la ong ba u syiem barim u la thaw ia ka Management Board ban peit ia ki kam ki jam ha kaba ma u, u dei u chairman katba ka kmie jongu, ka kong Ismodel Syiemiong ka long kum ka secretary.
U Paiem Baldwister lem bad u Uecretary ka Hima u bah Andreas Lyngdoh, ki la kam ruh ba ha kane ka jinglong syiem jong u paiem Nangteising, kam don satia ka jingkhein jingdiah jong ka Hima.
“Ka Hima Langrin ka dei kaba riew spah bha namar ka jingdon u dewiong, mawshun ha kaba ka jingmih ka long da ki klur ha ka shi snem hynrei ym ju don jingkhein", la kam u Paiem Baldwister.
U la bynrap, ba ki la dep pan RTI ruh hynrei ka ophis u syiem kam shym la ai satia ka jingtip.
Ki la pynpaw ia ka jingsngew nguh ia ka Executive Committee ka KHADC kaba la shim khia ia ka jingud jong ki paidbah ka Hima Langrin.
Nongstoiñ: Ki nongkyrshan bad ki nongkitkam jong ka seng HSPDP napoh ka thaiñ Mawthadraishan, ki ai khublei ia ki nongialam jong katei ka seng, hadien ba la jied ia u bah Damian Lyngdoh Marshiangbai kum u kyrtong jong ka seng, na katei ka Konstitwensi.
Haba iakren sha ki nongthoh khubor, na ka liang jong u bah Ros Marbaniang u ba dei kum u Organizing Secretary ka HSPDP West Khasi Hills bad u ba dei ruh u dkhot jong ka CEC ka Party, u la ong ba kum u nongtrei jong ka seng, u sngew ban ai khublei ia ki nongialam jong ka Party ba kila bat ia ka kular kumba la iakut ba uwei un ialeh MLA bad uwei un ialeh MDC.“Ngi khot ngi wer ia baroh ki nong kyrshan jong ka Party ba kin ai ia ka jingiatreilang bad kumjuh ruh ngi pdiang sngewbha ia kiba na kiwei ruh ki party kiba kwah ban rung Party bad iatreilang bad ngi khnang ban ngin nang lah ban pynkhlaiñ shuh shuh ia ka Party bad ruh ban pynjop don burom ruh ia u ba u bah Damian" ong biang u bah Ros.
Ym tang katta, hynrei ki katto katne ki nongkitkam bad nongkyrshan jong ka Party kiba na ki thaiñ Mawkham Myriaw, Dombah Pariong, Border Zone Sepngi, Ksehkohlong, Domkseh, Nongkasen bad kiwei kiwei haba iakren sha ki nongthoh khubor da kawei ka sur, ki la pynpaw ba kin ai ia ka jingiatreilang bad ki la pynpaw ruh da kaba ong ba ki don ruh ia ka jingkyrmen kaba skhem ba kin poi sha ka thong jong ka jingjop namar ba ka Party kala shim ia ka sienjam kaba bha tam.
Shillong:Ka Hill Farmers Union (HFU) kan pynlong ia ka jingialang ha ka 8 tarik myynta u bnai ha ka por 11 baje mynstep ha Khasi National Dorbar Hall Mawkhar.
U President jong ka seng u bah Commander Shangpliang u la iathuh ba ha katei ka sngi yyn iakren halor ki 10 tylli ki mat ingdawa ban leit rah sha ka sorkar bad kane ka long ruh shi bynta na ka jingialang jong ka Dorbar ki nongrep 1st Farmers Parliament kaba la long mynshem snem.
Ha kane ka sngi yn iakren ruh ban ai jingmut sha ka sorkar halor ka ain ka iadie iathied bad kyntiew ia ki marrep bad ki jingri jong ki nongrep.
Yyn iakren ruh halor ka jingpynslem jong u Syiem ban khot jingialang ia ki nongrep ad ki nongkhaii ha kaba iadei bad ka jingot kilo ha iewduh bad kiwei kiwei.
U bah Commander shangpliang u la iathuh ba ha katei ka sngi ka seng kam sam ruh ia ki certificate jong ki dkhot kiba la mihkhmat sha ka farmers parliament.
Kummta u la kyrpad ia baroh ki dkhot jong ka farmer parliament bad baroh ki dkhot jong ka HFU bad kumjuh ruh ki riew paidbah kiba dei ki nongrep ban wan iashim bynta lang ha katei ka sngi.
Shillong: Namar ka jingbym lah ki bor sorkar ban sei haduh mynta ruh ia ki 15 ngut kiba sahkut ha krem dewiong , u Solibar Rahman na ka shnong Bhangnamari na Assam u la kob ban leit sei hi ia u khun lajong uba sahkut hapoh katei ka krem ryngkat kiwei pat ki paralok jong u.
U Rahman u dei uba la im ja na ka kam tih dewiong ha ri Lum Jaintia bad u la trei ia ka kam tih dewiong la 30 snem kynthih hynrei mynta u la sangeh noh namarba ki khun jong u ki la heh bad ki la bteng ban trei ia katei ka kam kaba u ju trei.
“Nga la trei hapoh krem dewiong la 30 snem ha Meghalaya, nga tip ia ki buit kumno ban kiew bad ban hiar hapoh krem, nga kwah ban leit hi hangtei hadien ba la lah ban tan ia ka um, nga kwah ban leit wad hi ia u khun lajong" ong u Solibar Rahman haba ia kren bad ki lad khubor haba iathuh ba u khun jong u uba dang 19 snem karta u Monirul Islam u don hapoh katei ka krem.
U Solibar u la tre iha ki krem dewiong bapher bapher ha kane ka jylla Meghalaya naduh u snem 1983 haduh u snem 2012 bad mynta 3 ngut ki khun shynrang jong u ruh ki trei hapoh krem dewiong.
U la kyrpad ia ka sorkar Meghalaya ba kan ailad ia u ban leit wad hi ia la u khun ryngkat kiwei pat ki paralok jong u kiba sahkut hapoh krem, nga la iohi shibun ki jingiap ha ki 30 snem ba nga trei, don ki metiap kiba nga la sei hi ruh kiba sahkut hapoh krem" u la ong biang.
U la kynthoh ruh ia ka sorkar namar ka jingslem ban sei ia ki briew ba sahkut hapoh bad u la ong ba baroh ka dei namar ka jingleh sting jong ka sorkar ba kam shym la pyndonkam da ki kot kiba khlaiñbor naduh ka sien kaba nyngkong.
Shillong: U Myntri Rangbah ka jylla u Conrad K Sangma u la ong ba ka jingkhang tih dewiong kam dei ka mat ban iakren hynrei kaba kongsan ka long kum ban tehlakam ia ki jingtrei ban pynbeit da kaba sumar ruh ia ka mariang bad ka jingshngain jong ki nongtih dewiong ban pynthikna ia ka khaii pateng kan iaid beit.
Haba kren myn hynnin ka sngi, u Conrad u la ong, “Ka lynti kaba bha tam ka long ban thaw ia ki kyndon ban tehlakam ban don ka jingshngain ia ki nongtih dewiong khnang ban ailad ia ka jingtih dewiong khlem da klet ban sumar ia ka mariang bad kine ki dei ki mat ba kongsan".
U la bynrap, “Ka jingtehlakam ka dei ban long ha kaba kam dei ban ktah ia ka khaii pateng".
Haba kam ba ka jingtih dewiong beain ka la bteng naduh ka sorkar barim ka Meghalaya United Alliance (MUA), u Conrad u la ong ba kiba bun bah ki jingjia kiba la rejister pyrshah ia ki briew kiba donkti ha ka kam tih dewiong beain ha ka sorkar barim.
“Kane ka sorkar ba mynta ka la pyrshang ban pynsangeh ia ki jingtih beain hynrei ha kajuh ka por ka shem jingeh", u la ong.
“Ka long kaba jwat ia ka sorkar bad ia kiwei ki tnad ban peitngor," la ong u Conrad.
Kane ka jingkren jong u Conrad ka long hadien ba la 20 sngi tam mynta, ki bor pynlait im kim pat ioh sei satia ia ki met jong ki 15 ngut ki nongtih dewiong ha Ksan ka East Jaintia Hills, kiba la shah tep im hapoh ka krem.
Shillong: Ka HSPDP Nongkrem konstitwensi ka la pyntip ba la pynwai noh ia ka HSPDP ha katei ka konstitwensi naduh mynta ka sngi ka 4 tarik u kyllalyngkot.
Ka kyrwoh na u President Divinson Pyngrope bad na u Secretary u bah Hubert Riang, ka la ong ba la khylliap lama noh dei namar ba ka HSPDP Central body kam shym la niewkor ia ki nongialam jong katei ka seng ha Nongkrem da kaba pynbna ia kakyrteng jong u bah Hilarious Warbah kum u kyrtong MDC 2019 bad ka kyrwoh ka la ong ruh ba ki nongialam Central body kim shym la kynjoh ktien satia ia ki nongialam na Nongkrem.
Shillong: U Bah Witness Day Sancley, uba la iakhun ia ka ilekshon MLA na ka Congress, u la phet noh na ka Congress sha ka PDF bad un iakhun mynta na kane ka party ha kane ka elekshon MDC kaban long ha ka 27 tarik Rymphang.
U Bah Witness u la iakhun ia ka ilekshon MLA na Jirang constituency bad shah rem salit ha u Bah Sosthenes Sohtun ka National Peoples’ Party.
U Bah Witness u la phah ia ka shithi weng noh ialade na ka seng Congress bad un iakhun noh ia kane ka MDC na ka PDF.Ka Congress ka la ai tiket ia u Bah William Mynsong ban iakhun ha ka ilekshon MDC na Jirang.
“Ka rai ba nga la shim ban pan tiket na ka Peoples’ Democratic Front (PDF) ka long hadien ka jingiamir jingmut bad ki nongkyrshan kumba ka la long shwa ba ngan shim rai ban ieh noh ia ka Congress", la ong u Bah Witness.
U la bynrap ba ula don ka jingiakren ruh ban ia treilang bad u MLA barim ka Jirang, u Bah Wallambok Mylliem.
Kum ban shu kdew ba u Bah Wallambok Mylliem u la pyniasoh bad iakhun na ka PDF ha ka ilekshon MLA ha u snem ba la dep bad uba la wan ha ka kyrdan ba lai.
Nongstoiñ: Ka lympung kynjatbol kaba la tip kum ka 2nd Invitation Knock out Football Tournament ba la pyniaid  da ka New Nongstoiñ Sport Social & Cultural Club (NNSSCC) kan sdang biang mynta ka sngi ha kaba ka kynhun ialehkai jong ka Combine United kan iakhun pyrshah ia ka Nongrim Hills.
Katei ka jingiakhun ka ban long hapdeng kitei ki ar tylli ki kynhun kan sdang ha kapor 1:30 PM ha ka madan ialehkai jong ka New Nongstoiñ bad lah ruh ban ong batei ka jingiakhun khlem pep kan long kaba itynnad bha namar ba baroh ar tylli ki kynhun ki don ia ki rangialehkai ba kynsai bha.
Kumta na ka liang jong ka NNSSCC sa shisien ka khot ka wer ia ki paidbah riew ieid phutbol jong ka thaiñ ba kin wan ban sakhi dala ki jong ki khmat ia katei ka jingiakhun ka ban long hapdeng kitei ki ar tylli ki kynhun.
Ki pulit ka nongbah Delhi, lem  bad U bah Daniel Stone Lyngdoh, uba dei u dkhot jong ka  Delhi Police North East Representative (DPNER),  ki la pyllait im mynta ka sngi, ia ka thei samla ba 22 snem ka rta, kaba na Williamnagar, East Garo Hills, kaba dei ban shah rah ha uwei u mynder ri.
La iathuh ba katei ka khynnah, ka dei kaba la ioh ban pyllait na kad liengsuin na Delhi, ha ka step jong ka sngi thohdieng.
La sngewthuh ba katei ka thei samla, ka shoh jingieid ia uwei u samla na Nigeria, ha kaba ki ia kynduh lyngba ka facebook bad ha katei ka jing ia chat kaba la neh katto katne bnai, la iathuh ba U Franck Essoh, ula thied tiket ia ka na Gauwahati sha Delhi bad ka la leit sha Delhi, khlem iathuh ia la kiba ha iing.
Ki pulit ka Delhi lem bad U bah Daniel, ki la ialam ia katei ka thei samla, ba kan leit phai noh sha Meghalaya House ha New Delhi, ha kaba ki la leit ialam ia ka, ha ka por 4baje mynstep ha katei ka jaka.
La pyntip sha kiba ha iing jong katei ka thei samla, ha kaba kin leit ban shimti noh ia ka.
Shillong:  Mynta ka sngi ha ka por 2:30 baje nohphai sngi, uwei u rangbah uba la tip kyrteng kum u Rosenhembert Lyngkhoi , 36 snem karta (lok jong ka Diamond Sun) u la iap jyllop ha Wahrew kaba hap hapoh ka Bholaganj PCP.Utei u rangbah uba na ka shnong Pyndengumiong Mairang u la leit bam khana sha katei ka Wah ryngkat kiba haing hasem jong u.
Ki pulit ki la sei ia ka metiap jong utei u rangbah bad yn aiti sha kiba haing hasem hadien ba la pyndep ia ki jingdonkam katkum ka aiñ.
La iathuh ba utei u rangbah u la iap jyllop ha ka por ba u leit sum ha ka thwei kaba don sha ki bynta ba shaneng jong ka Jingkieng kaba dang shu dep shna thymmai.
Shillong: Ha ka jingiakhun jong ka semi phainal, ka National Championships ka Reliance Foundation Youth Sports Football kaba long mynta ka sngi ha madan Navi Mumbai, ki rang ialehkai ka Shillong College Higher Secondary and College kiba mihkhmat ia ka East Zone I kila pynliem ia ka Gandharpur Vidyamandir na Kolkatta da 2-0.
Shillong: Ka Shillong Lajong ka la mad ia ka jingeh ha kane ka lumpung i-league hadien ba ka la shah rem biang ha ka Neroca FC ha ka jingiakhun mynta ka sngi ha madan Khuman Lumpak Stadium ha Imphal.
Ka Lajong ka la shah rem da 2-3 kol ha ka Neroca bad kane ka dei ka sien kaba 9 ba ka Lajong ka la shah rem na ki 11 sien ialehkai ha kane ka lumpung.
Ha ka jingiakhun, ka Neroca ka la pynkhih jar nyngkong ha ka 8 minit lyngba ka bol shu buh ne penalty ba la kynjat da u  Yusa Katsumi hynrei tang ha ka 21 minit, ka la ioh biang ban pynkiew jingkhein da u  Subash.
Ka Shillong Lajong ka la ioh mynsiem khyndiat hadien ba ka la ioh ban shut da ka bol shu buh da u Sheen Sohktung ban pynduna nam tam ia ka Neroca bad kane ka la jia ha ka kyllamiet jong ka 53 minit.
Hynrei ha ka 55 minit, u nongialehkai ka Neroca u Malemnganba Meite u la ioh ban pynkhih biang ia ka jar da ka jingbakla u nongialehkai ka Lajong u Aiban Dohling bad kane ka la pynlong ia ka Neroca ban kiew jingkhein sha ka 3-1 kol.
Hynrei ka Lajong ka la lah ban pynphai biang kawei ka kol da u  Phrangki Buam ha ka 89 minit hynrei namar ba ka la slem, kam lah shuh ban leh eiei bad hap wan phai iing thylli bad ka jingialehkai ka la kut hapdeng ka jingkhein 3-2.
Ka Shillong Lajong kan pynkhreh ban iakhun biang ia ka jingialehkai ha la iing pyrshah ia ka Indian Arrows ha Shillong ha ka 13 tarik Kyllalyngkot ha madan JN Stadium por 2PM.Haduh mynta ka Lajong ka kamai tang 4 point na ki 11 sien ialehkai ha kane ka lumpung bad khlem pep, lada ka jop lashai ka don jingkyrmen ban kiew kyndon kham shalor.
Shillong: Ka tnat  treikam ba heh duh jong ka National Green Tribunal (NGT), mynta ka sngi, ka la pdiang ia ka kaiphod jong ka Katoki Committee, ha kaba ka la kynnoh ba ka don ka jing iai bteng ban tih dewiong beain ha ka Jylla Meghalaya.
Katei ka komiti, ka lap ruh ba ka dang iai bteng ka jingtih dewiong beain haduh ha kine ki sngi  bad nangta sa ka jingkit dewiong ban shalan beain, haduh ha kine ki sngi.
Ka Katoki Committee, ka ring dur ruh lyngba u satellite, kaba pyni ia ka jingsyllen ki khlaw ki btap, ka jingjaboh ka mariang bad nangta sa ka jing jaboh ki wah.
Lyngba kitei ki jingshisha ka NGT, ka shim ba ka sorkar Jylla, ka la pheil ban khanglad ia ka jingtih dewiong beain bad kumta la bthah ia ka sorkar Jylla, ba kan siew ia ka kuna kaba T.100klur sha ka Central Pollution Controll Board  bad ia katei ka pisa, la bthah ia ka sorkar Jylla, ba kan lum na kito kiba tih dewiong beain bad kumjuh na ki nongtrei sorkar kiba leh sting ia la ka jong ka kam, ban khang ia ka jing shalan tuh ia u dewiong.
New Delhi: Ka Supreme Court mynta ka sngi, ka la bthah ia ka sorkar ba kan iathuh shai, halor ki lad ki lynti kiba la shim ban sei ia kitei ki 15ngut ki nongtih dewiong, kiba la shah tap naduh ka 13tarik Nohprah 2018.
U  Solicitor General, U  Tushar Mehta, u iathuh ba namar ba ka jingtih dewiong, ka long beain, kumta kam don ka lynti kaba la shna kyrpang ban ia rung ia mih bad ban iarap ia kiba shah tap um, hynrei  U AK Sikri, uba dei u nongbishar jong ka Supreme Court, ula jubab ba um kwah ban iakren ia katei ka mat bad u kwah ban iakren ia ka lad ban sei ia kitei kiba shah tap  um.
Ka Supreme Court, kan shong bishar biang ia katei ka kam, ha ka 7tarik Kyllalyngkot 2019.
New Delhi: Ka la mih biang hynnin ka sngi, ka jing iatai ha Supreme Court, halor ka jingma kaba don ha u jingbam maggi ba la shet da ka kompeni.
Ha ka jing ia said ha katei ka kashari ba heh duh, ka kompeni ka mynjur ia ka jingdon jong uwei u kynja jingkhleh, uba la tip kum u lead bad ia katei la pdiang da ki riewsaid jong katei ka kompeni ha khmat ka kashari.
Ka Supreme Court, ka la sdang biang ban tohkit halor katei ka jinglong jingman jong utei u jingbam, hadien ba la la leit ujor da ka  National Consumer Disputes Redressal Commission (NCDRC).
Lah ban pyn kynmaw ba ha u snem 2017 ruh, katei ka kompeni, ka la hap ban bret ia u jingbam maggi, namar la lap ba u jingbam, uba la pynkhreh, um long satia uba bit ban bam ia ki briew.
[ba bteng]"Ia noh ngin leit ioh lap ka miet…" Ka mih artat na iing.
Bran ki ia pynbeit la ki kjat ban leit sha iew baroh ar ngut.
Haba la poi ha iew ka Kongthei Daplin ka la leit beit beit ban rung sha basa die jain ban leit it skad bad jain shol.
Ka Lanosha ka la shu bud nadien nadien jong ka bad ki la rung na kawei ka dukan sha kawei pat.
Khatduh ki poi ha ka dukan u Bah ba na Mairang bad I Kongthei Daplin I la ioh ia ka shol nangta.
Hynrei ia ka skad pat I khlem ioh.
Kumta ki mih noh na iew bad ki leit rung noh ha kawei ka dukan kaba don ha khmat surok.
Ynda ki la poi hangta donbok ki ioh ia ka skad ba I Kongthei I mon.
“Nga la I biang ine Lano….
I kham rem tangba ym lei lei ba I stai te mo…" La ong I Kongthei Daplin“Em ine pat te I la biang eh hi kein…" la bynrap ktien sa I LanoHadien ba la ioh ia kita ki jain ki sdang iit sa I dukan sha ban ia dihsha noh.
“Hangno kumto ngin leit dihsha ….
" la kylli I Kongthei ha I Lano“Kat sha ba ialam ma phi nga lei nga biang beit…" la jubab ka LanoKumta ka Daplin ka ialam na khmat na khmat ban rung ha kawei ka dukan kaba don ha khmat surok kaba I kham khuid.
Ha kane ka dukan la don ka Kong Lieh ba ki sin, ka ba dang samla bad kaba sngaid japreid.
Katba dang ia dihsha hangta ka Lanosha ka la shu peit seh ia ka Kong Lieh ba ka da sngaid khyllah eh.
Ynda la mih nangta ka iathuh ha ka Daplin“Kongthei nga mynne nga shu peit sah ia kato ka Kong Lieh ba ka da sngaid khyllah eh kumto…" La ong ka Lanosha“Pha te ba da stad ….
Nga ruh nga itynnat ban sngaid kumto…" la ong ka Daplin.
“Shish pha nga te ban sngaid kumto nga isih.
Ni nga te ngam kwah lah shu I japreid…Ym I phit shuh ban phong jain phong nep ruh.
" La phai ktien ka LanoshaKatba ki dang iaid ha surok ki ioh sngew ba la don ba khot“Thei thei….
" Wak ka Daplin ka phaiHangta ki iohi pynban ia u Bah Malki“Ade Bah phi wan na ei…? La kylli nyngkong ka Daplin“Nga shu wan siew phi … Nga mih na jingtrei….
" La iathuh u Bah“Phi te imat kawei ka mynsiem ar ka met mo…" La kren danda u Bah Malki“Hooid kein lah noh hi kumta namar man ba phi iakynduh ngi don beit ar ngut ar ngut…" la phai ktien pat sa ka Lanosha“Hooid kein man ba phi iakynduh kumne beit mo…" la pynbud ktien lem sa ka Daplin“Ale ngin ia dihsha teng noh…" La wer u Bah Malki“Ngi dang Shu dep mynta mynta…" la iathuh ka Daplin“Hooid kein …Ngi dang Shu dep…" La ong pat sa ka LanoshaHynrei u Bah Malki u la pynbor ia ki kumta kim banse ban ia leit la ka leit.
Ka Lanosha ka la kyndeh mynsiem jur namar ka dur khmat jong u Bah Malki watla u la rangbah hynrei u long uba kynjai bad I donburom bha.
Kumjuh ka Daplin ruh ka long kumta hi kum ka Lanosha.
Baroh arngut Ki la iakmen eh hapoh ka mynsiem ban ioh ia kaba kum kata ka lad ban ia dihsha bad uta u Bah.
“Phin dih da jingbam aiu…" La kylli u Bah Malki“To ai katba phi dih phi ka biang hi…" La pynpaw ki arngutShiphang ki la ioh ban iakren ia khana bha bad ki la ia sdang tip bha shaphang jong u kumjuh ma u ruh shaphang jong ki.
Hadien ba la iakhlad nangta ka bneng ruh ka la sdang sa ban dum bran ki ia leit noh sha la iing la iing.
Baroh ar ngut shi paralok, mynmiet ki la ia ksaid ban pyrkhat shaphang u Bah Malki.
Kumjuh ruh u Bah Malki ynda u poi ha iing katba u dang shong marwei marwei um lah shuh ban klet ia ka dur bad ka sur jong ka Lanosha“Ito I wei I Lanosha I la pynbiej ia nga….
" U kren wei briew“Hynrei kumno ngan lah ban iakynduh bad I marwei….
" La buh jingpyrkhat u Bah MalkiKa jabieng jong u ka leit pyrkhat" Imat kito ruh ki dang ia thylli namar ki shlur bha ban ia iaid syndah syndah bad nga ruh" [pule biang la sngi Saitjain].
Ka Manchester City, ka la pynliem ia ka Liverpool da 2-1 ha ka jingialeh ha ka English Premiere League hynnin ka miet.
ha kaba ia ki kol la thep da U Sergio Aquero ha ka minit kaba 40 bad U Lery Sane ha ka minit kaba 72, katba ia ka Liverpool la thep da U Roberto Firmino ha ka minit kaba 64.
Da ka jingjop jong ka City ia ka Liverpool, kumta ka jingioh point jong ka Liverpool, ka long 54, ka Manchester City 50, ka Tottenham Hotspur 48 bad ka Chelsea 44.
U Sane, u nongialehkai ka Manchester City, ha ka por ba u ioh ban thep kol.
AIS SujaNaduh mynnyngkong, u Blei u la ai ha u briew ia ka bor ban synshar, u la ai ka bor (authority) ba u briew un synshar halor para briew bad halor kiei kiei baroh.
U Blei u ong- “To synshar halor ki dohkha, halor ki sim bneng halor ki kynja ba im baroh bad kiba par halor ka khyndew to da pyndem ngon ia ka" (Genesis 1:28).
Ka mut ba u briew un synshar ym tang halor para briew hynrei ha ryngkew ha duriaw bad ha suin ruh u briew u pyndem ngon hapoh ka jingsynshar jong u.
Na kata ka daw wat lada u briew u long uba rit u hati uba heh, hynrei u hap ban kohnguh ne pyndem ha u briew.
Katba ki pateng ki nang wan ki rukom synshar ruh ki wan.
Ha kaba nyngkong hi dei u Blei uba synshar hynrei u la ai pat ia ka ha kti u briew, kumta ki mih ki Syiem ki Patsha, ki don ruh ki jingsynshar marwei ia ka Ri ka Hima (Despotism or Dictatorship).
Mynta bun ki Ri ka pyrthei ki ia beh sha ka jingsynshar paidbah kaba da u paidbah ia u paidbah (Democracy).
Ki rukom jingsynshar ki wan bad ki leit, u briew u wad ia ka rukom ba bha tam ha ka pyrthei ka lah ban long ka Regional ne National ne International ha ka democracy, hynrei la katta ruh kam pat biang bad ym don jinghun namar ki don ki jingbymbiang (demerits) ha kata ka Policy.
Kaba mih nangne ka long ym don kata ka Transparency ym don ka honesty hynrei tang ki corruptions suda kawei hadien kawei ha kylleng ki Ri ka pyrthei.
Hooid ki riewstad Political Thinkers bad ki Political Scientist ki ialeh shitom ban wanrah ia ki buit rukom jingsynshar kiba bha kiba thymmai hynrei ym lah ban pynjanai, namar ka dei ka jingsynshar briew.
Ka daw ka long ba u Blei um ai ba ka jingsynshar briew kan biang, biang hangne duna hangtai kam lah ban janai.
Kumta ka por kan poi ba ka jingsynshar u briew kan kut noh namar u Blei u la dep buh ia u pud (Limit) ia ka por ba u briew un synshar.
Kumta hadien ki jingsynshar kiba mynta ki sorkar ki Ri ka pyrthei kin sa duh kin wai noh, bad kan wan ka jingsynshar ba shipor jong u briew ka pop (Man of sins) ia uba la jied ban thung da u soitan, uta un synshar shipor, 3 snem shiteng ne 1260 sngi bad 30 sngi, kumta kan long 1290 sngi.
Daniel 12:11.
U soitan un pyndonkam ia une u Man of Sins ne u Mrad khlaw (the beast) namar ka dei ka pali jong u.
u long uba dumok kum u Adolf Hitler hi.
Kata ka por kan long kaba kordit eh ka bym pat ju long na myndang long ka pyrthei.
Mathaios 24:21.
Une u briew ka pop (Man of sin), 1 Thess 2:4 u dei u Syiem (King).
U Daniel u khot ia u “U Syiem".
Te kumta, “Uta u Syiem un leh kat kaba u mon (namar u la ioh ban synshar lut ia ka pyrthei), bad un kyntiew ialade bad pynkhraw ialade halor ki blei baroh (u dei u blei jong ki blei) (namar u leh ialade kum u blei) 1 Thess 2:4.
Bad un kren ia kiei kiei ruh kiba phylla pyrshah ia u Blei ki blei: bad un man bha haduh ba la pyndep ia kata ka jingbitar (haduh bakut ki 1290), Daniel 12:11, namar ia kata kaba la thmu yn pyndep kein" Daniel 11:36.
Ka mut ba ia kaei kaba u Blei u la thmu un pyndep Isaiah 46:11.
Un pyndep ia ka jingkwah u soitan ban long blei la slem bah.
Te ki por jong ki 1290 sngi ba la ong d u Daniel ki long kiba la thmu da u Blei ban shah ia u soitan ban synshar ia kane ka pyrthei, bad kata ka por yn ym don sorkar ri ka pyrthei shuh hynrei tang kawei ka ONE WORLD GOVERNMENT bad ka Headquarter dei ha Jerusalem.
Kumta, mar iasdang kata ka por jingsynshar jong u “Un rung hapoh kata ka Ri Badon Burom bad bun ki Ri un pynkyllon" Daniel 11:41.
Mar ia sdang synshar, un rung ha ka Ri Israel (Ri badon burom) bad un iateh jutang khnang ba un ioh control ia ka Jerusalem, namar ka Jerusalem ka dei ka thong ba nyngkong eh jong u soitan.
Na Jerusalem un synshar jubor un pynkyllon ia ki hima pyrthei bad hima Israel.
Kumta ynda la kut ki 1290 sngi, kan long ka por jingpynkhreh na ka bynta ka jingsynshar u Jisu Khrist 1000 snem.
Daniel 12:12.
Kane ka long kata ka por ia kaba u Daniel u ong- “Suk uta uba iaiap, uba kot haduh 1335 sngi" Daniel 12:12.
Ym lah ban tip ia kaba kut ka por jingsynshar briew, hynrei tad ynda ki jingsynshar kim ler kam shuh ha pyrthei, une u briew ka pop, un shim kabu ban synshar.
Kumba ka paw la iohi ba ki Ri ka pyrthei ki la nanghiar nangtroin noh, ki Syiem ki nongsynshar ki nongialam ki ialeh ban wad ki lad ki lynti basuk hynrei ym don jingsuk, ki riewstad nong synshar (Political thinkers) ki riewstad saian politik (Political scientist) ki ialeh ban wad ki lad jingsynshar ba kham bha kiba hok kiba khlain, hynrei ym idon jingkyrmen tad ynda kan poi kata ka por ba u briew ka pop un synshar donbor 1290 sngi.
Te ha shuwa ba u Jisu Khrist un synshar, yn shim noh ia ka jingsynshar na u Mrad khlaw u briew ka pop ban pynduh pynjot ia ka haduh bakut.
Daniel 7:26.
Kumta ia ka Hima bad ia ka jingsynshar bad ia ka jingkhraw jong kita ki hima hapoh ka bneng, yn aiti ha ki briew jong kita ki riewkhuid jong u Ba ha khliehtam eh (U Jisu): ka hima jong u KAN LONG KA HIMA BYMJUKUT, KI jingsynshar baroh KIN SHAKRI KIN KOHNGUH IA U" Daniel 7:27.
U Blei un shim noh ia ka jingsynshar na u Mrad khlaw, bad kita ki riewkhuid kin ia synshar bad u Jisu Khrist 1000 snem.
Kumta hadien ba u Blei un shim noh ia ka jingsynshar na ki briew bad na u Mrad khlaw, un ai ka jingsynshar ha u Jisu lem bad ki riewkhuid ha kata ka 1000 snem.
U Daniel u iathuhlypa da ka ba ong – “Tad ynda uta uba na mynhyndai kulong u la wan (U Jisu) bad u la ai ka jingbishar ha kita ki riewkhuid jong uba Ha khlieh tam eh bad ka por ka la poi ba ki riewkhuid ki la shim ia kata ka Hima" Daniel 7:22.
Ka jingsynshar u Jisu kan long na Jerusalem ka Nongbah jong ka Israel.
“Namar ha khmih nga la pyllong ka jingshad kmen ha Jerusalem, ka jingkmen ia u paid jong nga, Ngan shad kmen ha JERUSALEM ngan kmen ha u paidlang jong nga: yn ym ioh sngewshuh ia ka ktien jingiam ha ka, lymne ka ktien lynniar.
U khynnah ba 100 snem karta un long u khynnah, uba tip ban leh pop dang ha ka rta 100 snem un long uba la tim.
Kin tei iing kin shong ha ki, kin thung dieng sohwain kin bam ia ki soh jong ki…….
Kumba long ki sngi u Dieng, kumta kin long ki sngi u paidlang jong nga.
haba kim pat khot ia nga, nga la phai ktien ia ki, katba ki dang kren, ngan sngew" Isaiah 65:18-24.
Namar ka pyrthei ha kata ka por kan dap da ka jingtip ia u Trai, kumba ki um ki tap lin ia ka Duriaw" Isaiah 11:6-11.
Kata ka por, u suri un bam phlang kum u langbrot, u sing un ym bam doh shuh, un bam da u phlang kum u masi dab" Isaiah 65:25.
Dei ha kata ka por kein yn sa ioh ia ka sorkar ka bym don corruption shuh kaba khuid ba hok kaba long perfect and well develop hapoh ka jingsynshar u Jisu Khrist 1000 snem hangne ha pyrthei.
Sekharaiah 8:1-8.
Te ynda la kut ki 1000 snem te la kut hi artad.
Ynda kumta long kaba kut; ynda u Jisu Khrist, un aiti ia ka Hima ha u Blei u kpa ynda ula pyndam noh ia ka jingsynshar baroh bad ia ka jingdonbor, ia ka bor baroh.
Namar ka dei ia u Jisu ban synshar tad ynda la pyndam noh ia ki nongshun jong u baroh hapoh ki kjat jong u, KA NONGSHUN BA KHADDUH DEI KA JINGIAP" 1 Korinth 15:24-26.
Ym don jingiap shuh.
Ka mut ba tad ynda u Jisu un aiti ia ka HIMA ha u Blei, u Jisu un ialam ia ki nongjop sha bneng sha kata ka ba Bymjukut kaba ym pat lah ban iohi mynta.
Namar, kiei kiei ruh ba ka khmat kam pat iohi, ka shkor kam pat iohsngew bad kim pat mih ha ka Dohnud u briew, long kita kein kiei kiei ia kiba u Blei u LA BUH LYPA IA KITA KIBA IEIT IA U".
As it is written: No eyes has seen, No ear has heard, No mind has conceived – what God has prepared FOR THOSE WHO LOVE HIM" 1 Korinth 2:9.
Kane kein dei kata ka jingsynshar Bymjukut.
Amen.
New Delhi: Ki jingtip ba thikna ki iathuh ba ki kot T.2,000 ba dang shu shon thymmai, kim iaid iew satia ha iew ha hat ha kine ki sngi bad ka jingshon ia kitei ki kot T.2,000 ka la hiar shi katdei eh, ong ka khubor na ka tnat pla pisa jong ka sorkar India.
Lah ban pynkynmaw, ba hadien ba la pynduh noh ia ki kot T.500/T.1,000 la wan rah da ki kot T.2,000 bad nangta sa ki kot T.500, ban pyniaid ha iew ha hat, hynrei la iathuh ba katei ka kot T.2,000 ka la nang duna ka jing dawa ha iew bad kumta la nang shon pynduna shibun ha kine ki sngi.
Ka jinglum jingtip jong ka Reserve Bank of India (RBI), ka lap ba ki don 3,285 million tylli ki kot T.2,000 kiba iaid iew ha U Lber 2017, hynrei ha U Lber 2018, ka don ka jingkiew kaba khyndiat eh bad kata ka long ba ki iaid iew tang 3,363 million tylli.
Kiwei pat ki lad khubor, ki iathuh ba ka RBI, ka la sangeh ban shon ia kitei ki kot T.2,000, wat la ia mynta, kin dang pdiang ba kin iaid ha iew ha hat.
Na ka jingiaid iew jong ka pisa, la iathuh ba na ka T.18,037 billion, kaba iaid haduh U Lber 2018, la lap ba ki kot T.2,000 ki iaid 37.3 percent, kaba hiar na ka 50.2 per cent kaba long ha kaba kut jong U Lber 2017, katba ki kot T.500/T.1000, kiba la shah pynduh noh ha U Naiwieng 2016, ki iaid iew haduh 86 percent.
Shillong: Ka Hill State Peoples Democratic Party (HSPDP), ka la jied ia 5ngut ki kyrtong ki ban iakhun ia ka elekshon MDC 2019 bad kitei ki kynthup ia U bah Banri Kupar Myrthong, u ban iakhun na Laban Mawprem, U Bah Hilarius Warbah na Nongkrem, U bah Goodleaderson Nongsiej na Nongstoin, U Bah Damian Lyngdoh Marshangbai na Mawthadraishan bad U bah Sherborlang Lyngdoh Mawlong na Sohiong, ong ka kyrwoh ba la soi da U bah KP Pangniang, President HSPDP.[ka khubor na Nongstoin] Ki nongialam jong ka seng HSPDP Nongstoiñ Area Unit hapoh ka jingialam jong u bah D.Jyndiang kum u President u ba dei ruh u MLA barim bad ba shiteng por jong ka Nongstoiñ lem bad u bah T.Lyngdoh Vice President, ki la lum ia ka jingialang kaba kyrkieh hapoh ka ophis jong ka seng ha Nongstoiñ na ka bynta ban iatai halor ka jingthmu jong ka seng ban ai tiket MDC ia U bah LG Nongsiej.
Katei ka jingialang kaba kyrkieh ka la iakren halor katei ka jingthmu jong ka State Election Committee jong ka HSPDP ban ai tiket is u bah L.G Nongsiej bad ha katei ka jingialang, ki la shim ruh ia ka rai ban pyrshah beit ia ka jingthmu jong ka State Election Committee ban ai tiket ia u bah L.G Nongsiej u ban iakhun ia ka ilekshon MDC napoh Nongstoiñ Konstitwensi.
Haba iakren sha ki lad pathai khubor, hadien ba la wai katei ka jingialang, u bah D.Jyndiang President ka HSPDP Nongstoiñ Area Unit, u la ong ba ka jingpyrshah ka jong ki ia ka State Election Committee jong ka Party ka dei namar ba kam shym la leh katkum ka riti treikam jong ka Party ban jied ia u kyrtong, hynrei ki la shu rai ia katei tang nalor bad u la ong ba ha jingshisha ia ka rai ban ai tiket dei ban leh kumba leh ha Sohiong bad kata ban shim lang ia ka rai bad ka mon na u ba bun balang.
“Nga la khot ia ki nongialam jong ki primary unit ban iashai bad iatai halor kane ka bynta bad ka jingialang ka la shim ia ka rai ban pyrshah ia kane ka jingleh jong ka State Election Committee bad ngi la rai ruh ban leit ia kynduh ia ki MLA bad nongialam jong ngi ban pynsngew halor kane ka bynta hynrei lada kim sngap ngin sa khot biang ia ka jingialang ban shim ia ka rai kumno yn iaid" ong u bah Jyndiang.
Katba na ka liang jong u bah T.Lyngdoh Vice President ka HSPDP Nongstoiñ Area Unit, u la ong ba na ka liang ka jong ki kin sa pynlong da ki jingiakhih ban pynsngew pyrshah ia katei ka rai jong ka State Election Committee bad ruh ban pynneh beit ia ka rai ba la shim naduh mynshwa bad kata ban ai beit ia ka tiket sha u bah Sanjied Shangrit, u ba ma ki na ka Area Unit ki la dep ban tyrwa.
Mawkyrwat: Ar ngut ki briew ki la mynsaw jur bad saw ngut kiwei pat ki la mynsaw malu mala, hadien ba ka kali Bolero Camper kaba ki shong ka la thung baji noh sha riat Thawlong hajan Iew Mawkyrwat.
Ka kali Bolero Camper kaba la noh sha riat Thawlong hajan MawkyrwatKatkum ka tyllong khubor ba la ioh lum la ong ba katei ka kali Bolero Camper kaba don ia u number MLO5 N 8763 (Private) kaba dang wan na ki thaiñ Kynrang bad thmu ban leit sha Iew Mawkyrwat ban leit die kwai bad tympew, hynrei mar ia poi ha katei ka kumno re kumno katei ka kali ka la noh beit sha katei ka riat.
Shuh shuh ka tyllong khubor ba la ioh lum ka iathuh ruh ba katei ka jingjia ka la jia mynta ka step ha ka por kumba 9:00 AM bad ia katei ka kali la niah da u Coldbiness Kharraswai 24 snem ka arta bad ia ka daw jong katei ka jingnoh jong katei ka kali haduh ba la thoh ia kane ka khubor ym shym pat la lah satia ban tip.
Kiba la mynsaw jur ha katei ka jingjia ki kynthup ia I kong Iarliss Kharraswai 45 snem ka arta, kong Nancy Marwein 60 snem bad ia kitei ki ar ngut la phah kit noh mar mar sha Shillong, khnang ban ioh ka jingsumar kiba kham bha katba ia kiba mynsaw malu mala la phah sumar noh ha CHC Mawkyrwat bad kitei baroh ki dei na ka shnong Kynrang jong ka thaiñ Mawsynram.
Jowai: Ka la don ka jingdheng kali kaba jur bha ha Malidor haduh ka por ba thoh ia kane ka khubor.
Katei ka jingdheng kali, ka la iaid haduh 36 kynta, ong ki nongleit jingleit,  haba iakren bad U Rupang.
com.
La iathuh ba ki kali ki shu ieng lain hi sbak ha ka jingjrong kaba kumba 15 kilometre antad kaba sdang naduh Wahkoh Umkiang, hajan Kalain, kaba don kumba 170 kilometre na Shillong.
Ki pulit Assam, kim shym la shah ia kitei ki trok, ban rung sha ka lynti ban leit sha Silchar ia kiba bun ki trok kit dewiong, ha kaba la iathuh ba kitei ki dei ki trok kiba kit mar beain bad ki bym don ki kot ki sla kiba  biang bad katei ka la khang sbak ia ka leit ka wan, jong ki kali kit briew, ki kali kit marbam bad sa bun bah ki kali rit kiba sahkut lang ha katei ka jaka.
Kitei ki trok la antad, ba ki dei kiba mih na ki par dewiong na East Jaintia bad kiba dang thmu ban leit pynhap mar sha ki bynta jong ka Silchar bad sha kiwei de ki jaka ha Assam.
Shillong:Ki nongialam ka Hynniewtrep National Youth Front(HNYF), na Lapalang, ki la ujor sha ka Deputy Commissioner, jong ka East Khasi Hills District halor ka jingieng beain ki kali hajan ka jingkieng Dawki.
La ujor ba katei ka jingieng kitei ki kali, ka la pynthut shibun ia ka iaid ka ieng bad ka leit ka wan jong ki kali, kiba dei ban iaid lyngba katei ka surok kaba khim.
La ong ruh ba katei ka jingieng kali, ka buh jingeh shibun ia ka leit ka wan, kaba la pynmih ia ka jingdheng kali kaba jubor bha ha katei ka jaka, kaba don ha syndah ka shnong Dawki, ha kaba ki kali kit nongpang ruh ki shem jingeh shibun ban iaid lyngba katei ka jaka, ong ka kyrwoh na U bah D Khongthohrem, President bad U Bah M Khonglaban, Secretary jong katei ka seng na Lapalang.
Shillong: Ha ka sien ba nyngkong eh, ki khnam bad ryntieh thymmai ba la tip kum ka Indian round ba la iasiat ha ka National Games bad ha kiwei ki jingiakop iasiat, ba la shna da ki dkhot ka Wahkhen United Sports Club, la ioh ban iasiat ha shnong ha kane ka 31 tarik Nohprah, 2018.
Kane ka jingiasiat khnam la pynlong da ka club shi bynta ban pynpaw paidbah ia kine ki ryntieh bad ki khnam, ha kaba ka jylla Meghalaya ka la lah ban sei ia kum kine ki tiar ialehkai ba ju pyndonkam ha ka ri.
Kum ia kine ki khnam bad ryntieh la ju shna bad ioh tang na jylla kum na Manipur hynrei mynta ki nongialehkai ne ki nongsiat khnam ki lah ruh ban ioh na ka jylla Meghalaya lyngba ka jingtbit jong ki dkhot kane ka club na Wahkhen.
Haba phai sha ka jingiasiat khnam, ki don baroh 42 ngut ki nongshim bynta naduh kiba dang kham samla haduh kiba la kham rangbah, kiba la kmen ban ioh mad ban siat da kine ki khnam bad ki ryntieh ka juk mynta.
Ia ka jingialehkai la siat ha ka sohpdung da kaba khein ia ka jingkamai point katkum ka jingshei ki khnam ha ki point ba la don ha ka sohpdung.
Ha ka jingsiat, ia ka nam lahduh la rah da u Bah Siaidi Kharumnuid, uba ar la rah da u bah Spenshon Khongjirem, balai la khur da u Bah Kioman Marbaniang, basaw u Bah Shalankupar Khongwet bad basan la ioh da u Bah Brightstar Khongsni.
Shwa ban sam khusnam, la ioh ia ka jingkren na u bah Dmuising Khongjirem uba long u president ka Club, uba la pynpaw ia ka jingkmen ia ka jingwan iashim bynta kiba bun wat ka dei ha ka sien ba nyngkong ba kin pynlong ia kum kane ka jingiasiat khnam da ki ryntieh bad ki khnam jong ki Indian Round.
U la kyrmen ba lyngba kane ka jingtrei shitom ki dkhot ka club, kan pynpaw nam ia ka shnong, ka thain bad ka jylla.
U la khmih lynti ba ki bor ba dei peit kin iohi ia kane ka jingtrei jong ki dkhot ka club khamtam ban kyntiew ia kane ka jingialehkai kaba pawnam ha kane ka jylla bad ka ri.
“Ngi kyrmen ba ki rang kynsai kin mih na kane ka shnong shisien ka sngi ha kane ka jingialehkai", u la ong bad bynrap, ba ka sorkar ka dei ban kyndit thiah ban pynshlur ia ki briew kiba don sap ban knier ia ki jingiarap khamtam ha ka jingshna ia ki khnam bad ki ryntieh.
La sam ruh ia ka khusnam sha kine ki nongjop ryngkat ka syrnot da u Rgh Nising Khongjirem, bah Rojet Buhphang, u Bah Tienhok Khongwet, bah Pressland Marbaniang bad ia ka jingialang la pyniaid da u bah Pynkhraw Khongwet.
Shillong: Ka Shillong Lajong kan iakhun ia ka Neroca FC mynta ka sngi, ka 4 tarik Kyllalyngkot ha ka lumpung I-league ha madan Khuman Lumpak Stadium ha Imphal por 2 PM.Ia kane ka jingialehkai yn pyni ha Jio TV bad ha Hotstar App.
Ka jingiaid lynti ka Shillong Lajong ha kane ka samoi i-league ka dei ka jingtynjuh kaba jur bha ia ka haduh kine ki sngi namar ba ka la shah rem lynter bad ka la don mynta ha trai duh ka miej iakhein point napdeng baroh ki kynhun ha kane ka lumpung.
Haduh mynta ka Lajong ka kamai tang 4 point na ki 10 sien ialehkai ha kane ka lumpung bad khlem pep, lada ka jop lashai ka don jingkyrmen ban kiew kyndon kham shalor.
Ha ka jingialehkai ha la iing ha u bnai ba la dep, ka Lajong ka la shah rem da 2-1 kol ha ka Neroca.
Na ka liang u Coach ka Lajong u bah Alison Kharsyntiew u la kyrmen ba ka Lajong kan lah ban lehkai bha ban khur ia ka jingjop na kane ka lumpung hadien ka jingiaid lynti kaba khohruh khohram.
“Ka kylla baar ka la sdang bad ngi donkam ban ioh jinghikai na ka jingbakla na ka kylla ba nyngkong ka I-League", la ong u bah Alison.
Katba ka Neroca FC ka don ha ka kyrdan baar da kaba kamai 18 point da kaba jop san sien, iakhaid lai sien bad shah rem ar sien.
U coach ka Neroca FC u Manuel Retamero Fraile u la ong ba kin pyrshang ban khur biang ia ka jingjop kumba ka la dep pynliem ha ka jingialehkai mynshwa.
“Ngin pyrshang biang bad ngin thew ban jop.
Ngim lah ban shu khein jem tang namar ba ka Lajong ka la shah rem bad baroh ngi donkam ban long kiba kham husiar", u la ong.
Ka sorkar Assam, ka la pynlong ia ka jinghikai paidbah kaba ka la ai kyrteng #SocietalMythBuster, kaba dei halor ka jinghikai ia ki kynthei, ha ka por ba ki don ha ka jing poi bnai jongki.
Katei ka jinghikai, ka thew na ka bynta ban hikai ia ki kynthei, ba kin sumar bad lehkhuid ialade, ha ka por ba ki poi bnai.
Ha ka website MyGovAssam, la thoh “Ka kynthei ka long ka bym khuid bad ka bym bit ban ia khleh ha ka por ba ka don ha ka jing poi bnai jongka “A woman is impure and untouchable during her periods," ong katei ka jingthoh bad la ong shuh shuh ba ka long kaba donkam ban don ka jingleh khuid, da kano kano ka rukom ha kitei ki por.
La ong shuh shuh ba ki kynthei ki ju pyndonkam da ki jain, ha ka por ba ki poi bnai bad kito lei kiba duk, ki pyndonkam da ki jain jot lane ki byrni bad katei ka pynmih ia kiba bun ki jingpang kiba ktah ia ka jingleit um pynjhieh bad sa kiwei de ki jingpang kiba ktah ia ka jinglong kynthei.
Ka Rutgers, kaba dei ka seng kaba buddien ia ka rukom sumar ki kynthei ialade ha ka por ba ki poi bnai, ka kam ba ki don 89 percent, kiba pyndonkam da ki jain, 2 percent da ki kynphad, 8 percent da ki   sanitary pads bad 2 per cent da ki kynja powder bad la ong shuh shuh ba 60 percent na kito kiba pyndonkam da ka jain, ki ju bujli shisien ha ka sngi.
La iathuh ba ka jing poi bnai ki kynthei, ka long kaba ki dang lehrain bad buhrieh shi katdei ha Assam bad ha kiwei de ki bynta jong ka Ri India.
Nongpoh: Uwei u bar jylla uba la tip kyrteng kum u Bijay Kumar Rai, u la khlad noh hadien ba ka bike kaba u niah kaba don ia u number TR 01 J 9823, kaba la wan na Guahati ban kiew sha Shillong, ka la kylla mynta ka janmiet ha surokbah NH-6 ha kawei ka jaka kaba kham long khongdong (turning) ha shnong Jyntru ha Ri Bhoi.
Ka khubor na ki Pulit ka Ri Bhoi, la iathuh ba katei ka jingjia ka la jia ha ka por 1 baje ei ei janmiet, ha kaba katei ka bike kaba la niah da utei u bar jylla, ka la kylla ha katei ka jaka kat haduh ba un da mynsaw jur na ki bynta ka khlieh.
La iathuh ruh, ba ki nongleit nangwan hadien ba ki la iohi ba utei u bar jylla ula mynsaw jur, ki la pyrshang ban ai jingiarap da kaba pynkit da kawei ka Auto kamai sha Nongpoh Civil Hospital, hynrei ynda la poi sha Hospital la pynbna ba u la khlad noh.
Ki pulit ki la iathuh ba la daw hi kaba la pynlong ia utei u bar jylla ba un khlad noh ka dei namar ba um phong Helmet ha ka por niah Bike, namar ka jingkylla jong katei ka Bike ka long kaba malu mala bad kam da long haduh ban da shim ia ka jingim briew.
Shillong: U Working President ka NPP Shella Block, u bah Pynthymmaibor Chyne u la dawa ba u SDO (civil), u dei ban weng noh ia ka kyndon 144 CrPC kaba la pynjari la bun bnai mynta ha shnong Shella namar ba ka la buh ia ka jingeh ia ki paidbah bad khamtam ba kam don satia kano kano ka jingthut ha ka shong suk shong sain.
Haba kren mynta ka sngi sha ki lad pathai khubor, u bah Pynthymmaibor u la kynnoh da kaba ong, “ka jingpynjari ia ka kyndon 144 CrPc lah bun bnai, ka la dei ka jingpyndonkam bakla ia ka bor",.
U la bynrap, “Nga dawa jur ba ka bor synshar ka dei ban weng noh ia ka jingpynjari kyndon 144 CrPc na ka shnong namar ba ka la don hapdeng ka jingjai jai bad kam don kano kano kaban don ha ka jingma.
Ki jingmyntoi kiba ki paidbah ki dei ban ioh na ka kompeni Lafarge ruh ki la sangeh lut tang namar kane ka jingpynjari kyndon ain, kaba mana ban ialum briew palat ia ka san ngut".
Hynrei ha kajuh ka por, u bah Pynthymmaibor u la kynthah ia u MLA ka thain u Dr Donkupar Roy uba dei ruh u trai shnong bad u MDC u bah Teinwell Dkhar kiba khlem leh eiei ban wanrah ia ka shongsuk shongsain ha shnong“Kum ki nongmihkhmat paidbah ki dei ban don ka jingkitkhlieh ban wanrah ia ka shongsuk shongsain ha ka shnong", la ong u bah Pynthymmaibor.
Ia ka jingpynjari 144CrPc la sdang naduh u Risaw jong u snem  ba la dep hadien ba ka la mih ka huri hura hapoh ka shnong.
U la iathuh ba ki paidbah ka shnong Shella, kim kwah ban don kano kano ka huri hura bad ki thrang ia ka jingsuk bad ki la kyrpad ia u SDO (civil) Sohra, ban weng ia ka 144 CrPc hynrei haduh kine ki sngi khlem leh eiei.
“La shu pynsangeh shipor ia ka 144 CrPc tang lai sngi  ha ka aiom Khrismas naduh 24-26 tarik Nohprah 2018", la kam u bah Pynthymmaibor.
U working President u la ong ba un pynsngew ia kane sha ki bor ba kham halor shen lada ka dang bteng ka jingpynjari 144CrPc.
Shillong: Ka Executive Committee jong ka Khasi Hills Autonomous District Council, ka khot ka wer ia baroh ki Rangbah Kur jong ki Seng Kur bapher bapher ka Bri U Hynniewtrep sha ka jingialang, ka ban long ha ka 7tarik Kyllalyngkot (January) 2019 ha Conference Hall jong ka Khasi Hills Autonomous District Council, ha ka por 1baje nohphai sngi.
Ka kyrwoh na U Secretary Executive Committee, jong ka KHADC, ka kyntu ia ki Rangbah Kur, ba kin ia poi ryntih sha katei ka jingialang.
Nongpoh: Ki khynnah skul jong phra tylli ki skul na Meghalaya, kiba la leit ban shim bynta ha ka ‘26National Children Science Congress’ kaba dang shu dep shen ha u Nohprah ha Bhubaneswar, Odisha, ki la ioh jingmyntoi shibun ym tang shaphang ka jingnang jingtip halor ka jingstad Saian, hynrei ki la ioh ruh ia ka lad ban iashimbynta lyngba ki jingwad bniah ha ki project bad ki kam ba ki leh kaba iadei bad ka saian bad khamtam eh shaphang ban pynlong ia ka ri kaba khuid kiba dei lyngba ki jingstad saian.
Kitei ki khynnah skul, kiba la ioh ban leit iashimbynta ha katei ka Science Congress, ki kynthup u Davidson Lyngdoh na ka Jingiaseng Kynthei Mawkyrwat, u Edward Kharthangmaw na ka James Memorial HSS Umbir, Fanny Grossly Lyngdoh na Anderson HSS Upper New Nongstoin, u Goldstar Son Stenton na Govt.
UPS bad RMSA Secondary School, Mawkaiaw, ka Ibalordor Khongsit na Seng Khasi HSS Jaiaw Shillong, Janvi Mishra na Alpha English HSS Nongpoh, ka  Laiohdianghun H.Kharkongngor na Shillong Public School Laitumkhrah bad ka P.Sarasaphi Lyngdoh na Anderson HSS Nongstoin.
Nalor kitei ki khynnah skul, la synranlang pat da Lai ngut ki nonghikai kaba kynthup ia u Babu Bakhrawlang Marbaniang, u Paiabanylla Syiemlieh bad ka Kong Shidalin Dohling, ha kajuh ruh ka por la synranlang ruh da u  Madhav Singh, kum u state coordinator ka Meghalaya.
“Ngam sngew dei ban iakren halor ka jing iapher jong ka rta bad katei ka long hi ka jingshisha, ba ki arngut ki briew, ki don ka jingiapher, naduh ka rta, ka jinglong jingman, ka jing iaid lynti ha ka jingim jongki bad ka kolshor ruh kumjuh, hynrei kitei ki dei kiba donkam ban sngewthuh bad ban pdiang kumba ki long.
Ki don ki jinglong kiba rim jongphi, kiba phi dei ban weng noh, na ka bynta ban pynlong ia ka jingiadei kaba khlain bad kaba iaid beit bad ka long kaba donkam ia kaba ieid jongphi, ba kan sngew hun mynsiem bad ba kan ioh ia kaei kaba ka kwah" ong U Milind Soman, uba ia poi kha bad ka Anikta Konwar, kaba dei hi na Assam.
U Milind Soman bad ka Ankita Konwar, ki ia poi kha ha ka 22tarik Iaiong ha  ka shnong Alibaug.
U Milind, ula shah kren bein har rukom, halor ka jing iadei jongu bad ka Ankita, namar ba ialade, ula don 52snem ka rta, katba ka tnga jongu, ka dei kaba dang shiteng jong ka rta jongu; hynrei kitei kim shym la pynleit jingmut satia bad ki ia poi kha donburom.
Kane ka dei ka jing ia poi kha kaba ar jong U Milind, ha kaba ula ia pyllait noh bad ka  Mylene Jampanoi, ka aktress kaba na France, ha u snem 2009.
Shillong: Ka Supreme Court, ka la pdiang ia ka jing ujor jong U Aditya N Prasad, uwei na ki riewsaid ain, ha kaba u kwah ban tip ia ka jingshah tap jong ki 15ngut ki nongtih dewiong ha Jaintia Hills.
Ka kashari, ha ka rai jongka, ka kwah ban tip, la kitei ki 15ngut ki dang im ne ki lah iap hangtei hapoh krem dewiong.
La tian bishar mynta ka sngi, da ki arngut ki nongbishar, kiba kynthup ia U  Justices A K Sikri bad U S Abdul Nazeer, ha kaba ki la pynpaw ia ka jingsngew lyngngoh ba balei ym shym la wad ia ka jingiarap jong ki shipai halor katei ka jingjia.
Kitei ki nongbishar, ki ong ba katei ka jingjia, ka long kaba kordor ha man la ka sekhon, namar ba ka dei ia ka iap ka im jong ki briew bad kumta ka kashari, ka kwah ba ka jingkhynra ia katei ka krem dewiong, ka dei ban long kaba stet bad kaba kyrkieh bha.
Ka kashari, ka la bthah ruh ia U Solicitor General, U  Tushar Mehta ba un shim khia bad ban tip ia ka jingtrei kaba dang iaid shakhmat bad ba un jubab ha ka sngi thohdieng.
Ka kynhun ialehkai ka Meghalaya ka la shah rem noh ha ka Bihar bad ha ka Puducherry ha ki lympung ialehkai U-19 Cooch Behar Trophy bad ka U-23 Col.
CK Nayudu Trophy.
Ha ka jingiakhun ha ka Cooch Behar, ka Bihar ka la tied nyngong 404 ron bad u Abhishek 5/89, ha kaba u Sudhir Sahani u kamai 4/117 bad Aryan 1/95, ki la ioh ban khur ia ki wiket.
Haba la wan ban tied, ha ka pali ba nyngkong ka Meghalaya ka la lah ban kamai 183 ron bad haka pali kaba ar ka la lah ban kamai tang 43 ron bad pynlong ïa ka Bihar ban jop da 178 ron.
Ka namrem ka la mih paw ruh hakhmat ka kynhun ïalehkai ka Puducherry naka bynta ka U-23 Col.
CK Nayudu Trophy ha kaba ka Meghalaya ka la liem da 93 ron.
Ka kynhun ialehkai kriket ka Meghalaya ka la ioh ban kamai ron ba heh tam  hadien ba ka la lah ba kan kamai haduh 826 ron na ka bynta 7 wiket, na ki 171.4 over, ha ka lympung ialehkai ka Ranji Trophy, ba la long pyrshah ia ka Sikkim ha Bhubaneshwar.
Wat lada ka Meghalaya ka la lah ba kan kamai haduh kane spah ron  hynrei ka jingmih ka la kut ha ka jingiakhaid.
Ka daw ba ka Meghalaya kam shym la lah khur  jingjop, ka dei tang namar ba ka la ap slem palat ban ailad ia u Gurinder Singh ba un kynjoh ia la ka spah ron ka jong u, kaba u la lah ban kamai 101 ron, hynrei ha ka por ba wan pat ban bol, ki bowler ki jong ka, kim shym la lah ban pynhap lut ïa ki wiket jong ka Sikkim.
Kane ka jingbym shym la khyllïap noh kham kloi ïa la ka pali wan tied , ka la pynbitar bha ïa u Hony.Secretary ka Meghalaya Cricket Association, u Naba Bhatacharjee.
U Secretary ka Meghalaya Cricket Association (MCA) u Naba Bhattercharjee u la pynpaw ia ka jingbym sngew tynnad ia ka jingshah pyniakhaid ha kane ka jingialehkai.
Ha ka pali tied jong ka Meghalaya, u Punit Bisht marwei u la kamai 343 ron, u Raj Biswa u kamai 175 ron, Yogesh Nagar 148 ron bad 101 ron na u Gurinder.
Hadien ba ka Meghalaya ka la lah ban kamai ia ka 826 ron, ka Sikkim ha ka pali wan tied ba nyngkong, ka la lah ba kan kamai tang 219 ron.
Kane ka dei artad ka jingïalehkai ba khatduh naka bynta ka Meghalaya ha kane ka kynti ïalehkai ba mynta ka Ranji Trophy hadien ba ka la lah ba kan jop saw sien, dro arsien bad ban shah rem noh arsien.
New Delhi: Ka Sumitra Mahajan, ka lamphang jong ka dorbar Lok Sabbha, hynnin ka sngi, ka la sospon na ka iing dorbar ia 24ngut ki dkhot jong ka  All India Anna Dravida Munnetra Kazhagam (AIADMK), na ka bynta san sngi kynthih, namar ba ki pynthut ia ka jingiaid beit jong ka iing dorbar ha ka Sngi Balang.
Ha Rajya Sabbha pat U  M Venkaiah Naidu, lamphang jong ka iing, ula bthah ia 13ngut ki dkhot jong ka iing kiba dei na ka seng  AIADMK bad jong ka Dravida Munnetra Kazhagam (DMK), ba kin mih noh na ka iing, namar ba ki pynthut ia ka jingshong dorbar.
Hynnin ka sngi, ka la don ka jing ia tainia kaba khluit shibun eh, halor ka jingsam um na ka wah Cauvery, kaba don ka jing iaknieh hapdeng ka Kartanataka bad ka Tamil Nadu, ha kaba ki dkhot jong ka seng AIADMK, ki la tur shapdeng jong ka iing bad ia hylla kyrkait.
Nangta ha ka por janmiet, ki ia rah bad ki jingthoh plakad bad ki ia sdang ban tar ia ki kot bad kawang sha ka jaka ba ki shong ki nongtrei jong ka Lok Sabbha Secreteriat bad dei na kata ka daw, ba ka Mahajan, ka sospon ia  24 ngut ki dkhot ka AIADMK, kat kum ka rule 374 (A), kaba ailad ia ka lamphang jong ka iing dorbar ban sospon ia ki dkhot bad kiba tur shapdeng jong ka iing.
Ka jingtip kaba la ioh ban lum da ka u nongthohkhubor, la iathuh ba katei ka jingpluh jong kitei ki iing ka la sdang ha ka por 1:30 ei ei, ha kaba ka ding ka la sdang ban kem ding na kawei ka dukan kaba don hapdeng, hynrei suki suki ka la par sha kiwei pat ki dukan tad haduh ba kan da ioh ban bam shnaim ia kitei ki hynniew tylli.
La ioh jingtip ruh, ba ki paidbah tang mar iohi ia katei ka jingkem ding ki dukan, ki la pyrshang ban lei tai jingiarap da kaba tem ia katei ka ding, hynrei namar ba katei ka ding ka la klang shaba palat, ka pynlong ia ki paidbah ba kin ym lah ban leh ei ei, watla katta ki paidbah kim shem la shongthait hynrei ki la lah ban pyllait ia ar-tylli ki dukan na ka jingshah bam ha ka ding.
Kitei ki dukan kiba la shah bamduh ha ka ding, ki kynthup ia ka dukan jong u Bah Smilling Makri, u Bah Keron Syngkli, u Bah Standard Lyngdoh, u Bah Kordor, Gobin Syiemlieh, ka Kong Pleasure Wahlang, ka Anita R.Marak lem bad ka jong ka Mohina Boro, na kitei ki dukan ki don ki dun barit bad don ruh kiba heh, la ioh jingtip ba haba khein kyllum ka jingjulor ka la poi sha phew lak tyngka.
Ka seng Congress, ka la khyrwait kylla, halor ka jingkren jong U Narendra Modi, myntri rangbahduh ha ki kotkhubor.
U Randeep Singh Surjewala,  nongai ktien ka seng Congress, haba kynthah halor ka jingkren jong u myntri rangbahduh, ula ong  ba ka jingiakren kaba 95 minit, ka long beit “Nga, ianga, ka jongnga bad tang manga ‘I’, ‘me’, ‘mine’, and ‘myself’,".
U Surjewala, na ka liang jongu, u pan jubab na u myntri rangbahduh, halor ki shiphew tylli ki jingkular elekshon jongu, kiba ula kular ha u snem 2014 bad kawei na kitei ka long ban thep pisa T.15lak ha kawei pa kawei ka account bad ban wan rah ia ka pisa tuh, kaba don sha ki Ri bapher jong ka pyrthei.
U Surjewala,ula kynnoh ba u myntri rangbahduh, u kren beit tang da ki kyntien kiba thok suda, ha kaba u iathuh ia ka jingtrei kam jong ka sorkar jongu, ha ki 55 bnai ba ladep.
U nongkren jong ka seng Congress,u pynkynmaw ruh ha u, halor ka jingtohkit jong ka kynhun ki nongmihkhmat halor ka jing ia thied bad ia die ia ki liengsuin iapom rafale bad U Surjewala, u ong “Balei phi tieng ia katei ka jingtohkit?".
Na ka liang jong u myntri rangbahduh, haba kren ha kawei na ki lad pathai khubor, ula ong “Tharai ngan sngew diaw, haba ki kynnoh ianga shimet halor ki liengsuin Rafale, ne nga dei ban pynbiang ia ki jingdonkam jong ka Ri"?Ha ka jingkren jong U Modi, ula pynsngew halor ka jinghiar thma jong ki shipai India sha Pakistan, kaba dei ka hukum, kaba ula ai hi ma u bad nangta ula pynsngew halor ka temple jong U Ram, ha kaba ula pynsngew ba katei ka rai kan wan lyngba jong ka hukum jong ka kashari.
U Modi, u iathuh ruh ba ka jinghiar shuki jong U Urijit Patel, ka dei ka daw jongu hi shimet, ha kaba ula ju iathuh bad pyntip sha u, la 6,7 bnai mynshwa bad ula kyntait ruh ba ka don ka jingshah pynbor ha ka jing trei kam jongu, na ki riew sain pyrthei.
Ka jingthmu ban wad ia ki nongtih dewiong kiba la shah tap ha ka par dewiong ha ka shnong Ksan, kam shym iaid kam satia mynta ka sngi ruh bad la iathuh ba ka daw jong ka jing bym lah ban wad ia kitei kiba shah tap um, ka dei namar ba ka jingjylliew jong ka um, ka long kaba jur bha ha katei ka krem.
Ki pulit pynlip ding na Odisha, kim shym la lah ban tan ia ka um na ka jaka kaba jngai haduh 500metre, kaba don hajan katei ka krem dewiong, kaba la antad ba ka dei kawei pat ka krem, kaba pyntuid um sha katei ka par dewiong.
“Ka jingshlei um, ka hiar tang hynriew inshi, hadien lai kynta jong ka jingtan ia katei ka um" ong ka khubor na ki bor pyniaid jong ka East Jaintia Hills District mynta ka sngi.
La iathuh ba ki nongngam um jong ki shipai um lem bad ki pulit NDRF, ki la leit rung sha katei ka krem ha ka por 4.30 nohsngi jong ka sngi hat majai, hynrei kim shym la lah ban leh eiei namar ba ka um, kam shym la hiar satia.
“Ki pulit jong ka  Odisha Fire Service, kin iai bteng ban tan ia katei ka um bad la khmih lynti ba hadien phra kynta, yn sa lah ban tip bha ia ka jinglong jingman ha katei ka krem dewiong" ong ka khubor.
La antad ba ka jingjylliew jong ka um ha katei ka krem, ka long kumba 380 phut eiei.
Shillong: Ki nongniah trok na Bhutan, kiba kit maw ban shalan sha Bangladesh, ki la shah shoh ha Ampati, ha ki khyndiat sngi ba ladep.
La iathuh ba kitei ki nongniah trok, kiba kynthup ia U Tashi Phuntsho, U Kinley Wangchuk, U Uma Tamang, U Thimley Dorjey, U Suresh Guraj bad U Nidup bad kitei ki kit maw na Gelophu Bhutan sha Bangladesh, lyngba ka jingmynjur ka sorkar India ban ia treilang ha ka khaii pateng bad ka Bhutan.
La iathuh ba ynda ki la poi ha Tura, ki la  bakla lynti bad leit poi sha Ampati, ha kaba la ialam ia ki sha ka jaka, kaba kim tip satia bad hangta k la ktah kti ia U Tashu Phuntsho, U Kinley Wangchuk bad ia u nongialam lynti jongki, U Bijoy Marak, ha kaba ki la pynjulor ia kawei ka kali Maruti Swift, kaba don ia u number AS 19 5335.
Shillong: Ka seng UDP, ka la pyllait shuh shuh ia ki kyrteng jong ki kandidet, ki ban iakhun ia ka elekshon MDC 2019 bad kitei ki kynthup ia U bah Paul Lyngdoh, u ban iakhun na Jaiaw, ka Saralinda Kharlukhi na Mawkhar Pynthorumkhrah; nangta la jied ia U bah Toning Tyrsa, u ban iakhun na Nongstoin, U Bah Kisborlang Kharbani, u ban iakhun na Mawhati, U Ma Marki Mulieh na Jowai North, U Ma Dawan Lyngdoh na Mynsngat Khanduli,U Ma Herman Khonglah na War West, U Ma Shanbor Sumer na Barato Mukroh bad U Ma Lakhon Biam na Nangbah.
U Bah Jemino Mawthoh General Secretary jong ka seng UDP, haba pyllait ia kitei ki kyrteng hynnin ka sngi, u iathuh ba ki dang don kiwei ki Constituency, ki ban dang rai ia ki kandidet bad kitei ki kynthup ia 2 tylli na East, West bad na Ri bhoi ruh kumjuh bad sa phra tylli na West Jaintia bad sa hynriew tylli na East Jaintia Hils, kiba dang dei ban rai pat kham hadien.
Shillong: Ha ka 30tarik Nohprah 2018, ki pulit ki la ioh bat ia 3 tylli ki trok kit dewiong beain na Ri Bhoi District bad kitei ki dei kiba don number AS 01 FC 0932, ML 10B6686, AS 11CC 8056, ha kaba la ioh bat na Umroi, katba ha ka 28tarik Nohprah, ki pulit ki la ioh bat sa 15 tylli kiwei pat na Shillong Bye pass.
La iathuh ba kitei ki trok, ki dei kiba pynkhein ia ki kyndon NGT bad ki bym don ki kot ki sla kiba biang.
U Kader Khan, u aktor ba khraw jong ka bollywood, ula khlad noh ha Canada hadien ka jingshah sumar kaba la slem ha katei ka Ri.
U Khan,  u don 81snem ka rta.
Ka jingpang U Khan, ka kham jur ha ka sngit thohdieng bad la sngewthuh ba yn tep ia u, ha katei ka Ri ha ka Sngi Hat Majai, ha kaba ki don kiba ha iing ha sem jongu kiba shong ba sah ha katei ka Ri, ong ka khubor.
“I Pa ila khlad noh bad ula khlad ha ka 31tarik Nohprah ha ka por 6baje janmiet ha ka por jong ka Canada.
Ula don ha Hospital la 16-17 taiew, ka jingleh niam ba khadduh yn pyndep ha Canada" ong U Sarfaraz u khun jong U Khan.
La kha ia U Kader Khan ha Kabul bad ula sdang ha ki kam ak phlim ha u snem 1973, ha kaba ula ia ak lang ia ka phlim Daag bad haduh mynta, ula ak ha ki 300 tylli ki phlim bad ula thoh ha ki 250 tylli kiwei pat.
Kum u nongthoh phlim, U Kader Khan, u ju ia treilang bad U Manmohan Desai bad U Prakash Mehra.
U Khan, u bit bha ha ki kam ak komik, khamtam ha ki phlim kiba u ia ak lang bad U Govinda bad ki katto katne ki phlim, kiba u ak ki long Dulhe Raja, Coolie No.1, Bade Miyan Chote Miyan, Raja Babu, Saajan Chale Sasural, Aunty No.1″.
Ka Sheikh Hasina, ka la jop biang ha ka sien kaba saw ban khlieh ia ka sorkar ha Bangladesh bad kane ka dei hadien ka elekshon kaba la pynlong hynnin ka sngi ha katei ka Ri, ha kaba ki liang pyrshah ki shim ba ka dei ka elekshon, kaba la shu thom da ka bor bad kaba leh shiliang da ka liang synshar ka Awami League.
Ki la don 17ngut kiba iap, ha ka jing ia umsnam hynnin ka sngi, na ka daw jong katei ka elekshon.
Ka seng synshar ka Awami League, ka jop 288ngut ki dkhot ha ryngkat bad ki paralok ba ka ia treilang, na ka jingdon ki dkhot kaba 300ngut ha katei ka Parliament, katba ka liang pyrshah ka Bangladesh National Prty, ka jop tang hynriew ngut, ong U Helal Uddin Ahmed, Secretary jong ka  Election Commission.
Ka Hasina (71), ka la lah ban pynjem toin ia ka liang pyrshah kaba la ialam da ka Khaleda Zia.
Shillong: Ha ka 29 tarik Nohprah shisngi shwa ka lyngkhuh sngi iap ba 156 snem jong u Woh Kiang Nangbah ka KSU Mawkynroh Umshing Unit hapoh ka jingialam u President, Secretary bad baroh ki dkhot jong ka unit kila lah ban pynlong ia ki jingialehkai ba shisngi kum ka dak ban kynmaw burom ia utei u Khlawait uba kum ka Jaidbynriew ka la pynmih.
Ha katei ka sngi ka unit ka la pynlong shwa da ka jingiamareh marathon ha ka por mynstep ha kaba la iawan shim bynta shitrhem da ki hep kiba rit kiba la pynshongshit ia ka jingiamareh bad ha ka por 10 baje mynstep ka la don sa ka jingiasiat khnam hapdeng ki para nongshong shnong jong katei ka shnong bad hadien kine ka bud sa ka jingialang sam khusnam.
Ia katei ka jingialang la pyniaid da u secretary jong ka unit bad la pdiang sngewbha da u president.
La ioh ia ka jingkren na u rangbah shnong bad ula iaroh ia ka unit kaba la lah ban pyniaid beit ia ki prokram kiba pher tad haduh kaba kut.
La ioh ruh ia ka jingkren na u president jong ka circle u Samla Biangbor L.Paliar uba la pynkynmaw ia ka jinglen lade utei u Khlawait kat haduh ba um salia ban iakhun pyrshah ia ki bor kiba nabar kiba mut ban wan tuklar iaka synshar ka khadar ha kane ka Ri baieid.
La ioh ruh ka jingkren na u bah Teibor Pathaw, symbud kongsan, uba long u kyrtong ban ia aireng ha ka elekshon MDC 2019.
Une u rangbah ula pynpaw ia ka jingdonkam ban kyntiew ia ki kam ialehkai ha kine ki sngi khnang ba ki samla kin lait na kino kino ki jingmlien ba sniew kiba ker tawiar iaka Jaidbynriew.
Khatduh la ioh ia ka jingkren na u samla rangbah u bah Daniel Khyriem, president barim jong ka KSU Sengkmie uba la pynpaw ia ka jingsngewkmen ba kum ka unit ka kynmaw ban khot lang ia ki nongialam kiba rim bad ha ka jingkren ka jong u ula pynpaw ba kum ka jaidbynriew ngi dang donkam ia shibun ki Kiang Nangbah, ki Tirot Sing bad kiwei de ki riewkhraw ki ban iakhun na ka bynta kiba bun ki dawbah kiba ka jaidbynriew ka hap ban iaid.
Hashwa ban pynwai noh ia ka jingialang la ioh ia ka jingsam iaki khusnam sha ki nong ialehkai kiba la jop ha kitei ki ar tylli ki jingialehkai bad kum ka jingwanrah ia ka jingiadei bad ki nongshong shnong ka unit ka la sam ruh da ki jaiñ tapmoh sha ki 30 ngut ki longkmie jong katei ka shnong.
Ha katei kajuh ka sngi ka KSU Mawlai Mawiong Umjapung Unit ruh ka la pynlong ia ka prokram kaba shitrhem.
Ia kane ka lympung la plie pyrda da u samla Joe Joplin Marbañiang uba dei u Organizing Secretary barim jong ka KSU Sengkmie.
Ki samla ialehkai phutbol hashwa ka jingiapynibor ha ka lympung ba la pynlong da ka KSU.Jowai: U ma Jopthiaw Lyngdoh, 61 snem ka rta, uba dei u Deputy Commissioner (DC) barim jong ka East Jaintia Hills bad u IAS ophisar barim jong ka sorkar Meghalaya mynta ka sngi ula khlad noh ha Bethany Hospital, Shillong.
Tad haduh ba la thoh ia kane ka khubor la iathuh ba la leit rah ia ka met sha ka iingsah jong u ha Ummulong, West Jaintia Hills.
Lah ban pynkynmaw ba u ma Jopthiaw ula iakhun ruh ia ka elekshon MLA ba la dep na ka seng Congress ha kaba ula iakhun pyrshah ia u ma Sniawbhalang Dhar na ka konstitwensi Nartiang.
Ia ki jingtip ba kham bniah yn dang buddien biang.
Nongpoh: Ha kaba sdang jong ka lympung ialehkai phutbol kaba la pynlong da ka Umden Area Local Taxi Driver’s & Owners Association (UALTD & OA) ha madan Umden, Ri Bhoi, ka Diwon Sports Club ka la ioh ban khur ia ka namjop, hadien ba ka la lah ban pynliem noh ia ka Himpala Sports Club da 1-0.
Ia katei ka lympung ialehkai kaba la pynlong da katei ka kynhun ki nongniah Taksi, la wan ban plie pyrda da u Bah Spill Thamar, Superintendent of Police ka Ri Bhoi kum u Kongsan, ha ryngkat ka jingdonlang kiwei ki riew rangbah kiba kynthup ia u Alfoz Nongkhlaw, u Bah Marcus Marten, u Bah Lucas Maring lem bad kiwei ki riew rangbah jong katei ka thain.
Haba kren kum u kongsan, u Bah Spill Thamar, ula pynpaw ia ka jingkmen ban iohi ia ka jingshimkhia da ki nongialam ka (UALTD&OA), ha kaba watla ki long tang ki nongniah taksi, hynrei ki don pat ia kata ka jingthmu ban iarap ha ka ban kyntiew ia ki kam ialehkai phutbol, kata da kaba pynlong syndon ia katei ka lympung ialehkai phutbol.
Na ka liang u SP, ula kyntu ruh ia kitei ki nongialam bad ki nongniah taksi jong katei ka Association ba ki dei ban iai pynlong ia kiba kum kitei ki lympung ialehkai, khang ba kan long ka jingmyntoi ia ki paidbah ha katei ka thain hi baroh kawei, ha kajuh ruh ka por u la kyntu ruh ia ki ba ki dei ban iai pyni ia kiba kum kine ki nuksa ba bha, khang ba kiwei pat ki nongialam jong kiwei pat ki kynhun nongniah kali kiba don ha kiwei kiwei ki jaka kin ioh ban bud.
Ka kynhun kaba ioh ban rah ia ka namlahduh ha katei ka lympung kan sa ioh ban rah ia ka song pisa ka T.30 hajar bad kaba wan ha ka kyrdan kaba ark an rah ia ka song pisa kaba T.20 hajar, na ka bynta ban pynshlur ia ki rangialehkai, na ka liang ka UALTD&OA kan sa sam ruh ia ki khusnam shimet.
Nongpoh: Kum ka dak ban pynpaw ia ka jingburom halor ka jingshah thngan da  ki nongialam ka Hynniewtrep Achik National Movement, Women Wings, na ka bynta ban pynioh ia ka surok iaid kali kaba 5 Km, kata na 13 Mer Tamulkuchi sha Killing, hynnin ka sngi Saitjain, ka ophis u Syiem ka Raid Marwet ha Ri Bhoi, ka la pynlong da ka jinngpynkup burom ia kitei ki longkmie ha madan shnong Jorbil, Killing.
Ha kaba pynkup burom ia kitei ki nongialam ka HANM, WW, na ka liang ka ophis u Syiem ka Raid Marwet, ka la ai sngewbha da ki Jain bad Syntiew sha baroh ki dkhot bad nongialam ka HANM, WW, kiba la donkti ha ka ban iashahthngan ban pynioh ia katei ka surok kaba 5 Km.
Khyndiat kum ban shu kdew hangne, ba dei ha u snem 2015 ba ki nongialam ka HANM, Women Wings, ki la pynlong da ka jingshah thngan kaba ar taiew lynter ha Nongpoh, kiba la dawa na ka sorkar ba ka dei ban shna pynbha bad siangrong ia katei ka surok kaba don ia ka jingjngai kumba 5 Km bad kaba dei ruh ka surok kaba donkam tam ia ki bun phew tylli ki shnong kiba don ha katei ka thain.
Haba kren ha katei ka sngi, u Paiem Ken Syiem, u la ong ba kaba la pynlong ia ka ophis u Syiem ban pynkup burom ia kitei ki nongialam ka HANM, WW, ka dei hadien ba ki la iohi ia ka jingmyntoi ia ki paidbah jong katei ka thain lyngba jong katei ka surok kaba la dawa da ka HANM.Ula kyntu ruh ia kiwei kiwei ki kynhun sengbhalang, ba ki dei ban bud ia katei ka nuksa kaba la pyni da ka HANM,WW, namar ki la dawa ia kaei kaba la long shisha ka jingmyntoi kaba khraw ia ki paidbah.
Nongpoh: Hadien ba kawei na ka Chanel TV na Assam kaba la tip kum ka Time-8, ka la pynmih ia kawei ka Khubor bad kaba la kynnoh ba ki nongshong shnong ka Quinine kaba don ha surok bah NH-6 ha Ri kawei, ki ju theh da ka umphniang Diesel bad kynja Mobil ha surok, ban pynap shrip ia ki kali kiba wan na Assam, hynrei na ka liang ka Dorbar Shnong Quinine lem bad ki paidbah, ki la pynrem jur da kaba pynlong syndon da ka jingiamih paidbah ha surok lem bad ka jingiarah Plakad ban pynrem jur ia katei ka Chanel TV na Assam, kaba la pynmih ia kaba kum katei ka khubor ka bym shem la don nongrim haei haei ruh.
Ka daw hi kaba la pynlong ia ka Dorbar Shnong Quinine ban iamih paidbah, ka dei hadien ba ki la sngew ba katei ka jingpynmih khubor da katei ka Chanel TV na Assam, ka la ktah shikatdei eh ia ka nam bad burom ym tang ia ka shnong, hynrei ia ki paidbah nongshong shnong hi baroh kawei, namar kum ki paidbah hapoh ka shnong kim ju leh ia kaba kum kitei ka kam bymman, ha kaba kum ki paidbah kiba don hapoh ka shnong.
Haba iadei bad katei ka jingkynnoh thep Umphiang Diesel bad Mobil ha Surom bad kaba la pynbudnam  shikatdei eh ia ka shnong, na ka liang u Bah Bhastar Lyngdoh, Rangbah shnong ka Quinine, u la ong ba katei ka jingkynnoh ka long kaba ym don nongrim bad ka bym shisha.
U la ong ruh, ba katei ka jaka kaba la ring Video da kito kiba la ngat ha ka jingjia aksiden bad pynmih ha ka Chanel TV Time-8, ka dei ka jaka ka long khongdong bad bun na ki kali ki hap sha nala bad kaba kham jia ka dei ia kito ki nongniah kali ki bym pat wan bad kito kiba niah stet ia ki kali.
Ki paidbah hapoh ka shnong, bunsien ki ju iarap kylluid mynsiem ia kito ki nongleit nongwan kiba iakynduh ia ki jingjia kylla kali ne aksiden, khlem da khein la ki dei ki nongwei ne ia ki trai shnong, hynrei haba mih kum kitei ki jingshah kynnoh ka ktah shikatdei eh ia ki paidbah ha ka shnong hi baroh kawei, u la bynrap.
Wat na ka liang ki Pulit ka Ri Bhoi, ki la kyntait halor katei ka jingkynnoh ba don kiba theh Umphniang Diesel bad Mobil ha Surok.
Tura: Saw ngut ki nongkitkam jong ka Khasi-Jaintia and Garo People (FKJGP) ki la shah kem noh ha ki pulit jong ka East Garo Hills hadien ba ki la donkti ban pynshitom ia u nongkhaii jong ka Assam haduh ba un da iap noh.
Kine ki dkhot jong ka FKJGP ki la pynlong ka jingkhynra ia ki laisen khaii pateng ha ka sngi Palei ka taiew ba la dep ia kito ki bym dei ki riewlum.
Ka tyllong khubor jong ki bor pulit ka la iathuh ba ki ar ngut ki nongkhaii jong ka Assam kiba la ithuh kum u Johirul Islam, 45 snem ka rta uba shong ba sah ha ka distrik Goalpara ryngkat bad u para kynsi jong u u Sofijur Rahman ki la wan sha ka iew Rongsak kaba long shisien shitaiew ban die ia ki jingbam shet hi ki jong ki kum u ruti, bon bad kiwei de bad dei hangne ba ki dkhot jong ka FKJGP ki la dawa ia ka laisen khaii bad ki la pynshitom ruh ia ki.
Kane ka jingpynshitom jong kine ki dkhot ka ka FKJGP ka la pynlong ia u Johirul Islam ba un shitom jur bha bad la pynkit noh ia u mar mar sha Bansamgre Primary Health Centre da ki paidbah hynrei kaba sngewsih ka long ba u doktor jong kane ka jaka ai jingsumar ula iathuh ba u Johirul ula khlad noh.
Hadien kane ka jingjia ki pulit ki la ioh ban kem ia lai ngut ki dkhot jong ka FKJGP kynthup u Tamseng Marak, 26 snem ka rta uba shong ba sah ha Samanda Megapgre, u Wonder M Sangma, 27 snem ka rta jong ka Bansam Awe bad u Taichan M Sangma, 24 snem ka rta.
Katba u Rikrak N Sangma uba long u Chief Organising Secretary jong kane ka seng ula phet rieh noh hadien kane ka jingjia.
Hynrei ha ka sngi Saitjain jong ka taiew ba la dep u Rikrak ula leit ban aiti noh ialade sha ki bor pulit.
Jowai: Mynta ka sngi sa ar tylli ki kynhun kynthup ia ka Indian Navy bad ka Odisha Fire Service kin pyrshang ban pynlait ia ki 15 ngut ki briew kiba la sahkut ha ka krem dewiong.
Ka National Disaster Response Force (NDRF) kaba la pyrshang katba lah ban pynlait ia kine ki nongtih dewiong naduh ka 14 tarik Nohprah kan dang don ryngkat bad kine ki ar kynhun khnang ban ai jingkyrshan kaba kham bha shuh shuh.
Ka kynhun jong ki lai ngut ki shipai Navy, uwei u ophisar bad ar ngut ki nongjngi kiba tbit bad ki 21 ngut ki briew jong ka Odisha Fire Service ki la wan ban peit ia kane ka jaka ha ka sngi Saitjain bad kine ki ar kynhun ki la ioh ruh ia ka jingbthah na u Santosh Kumar Singh, assistant commandant, 1Battalion of the NDRF.“Ngi la bthah bad iathuh ia ki ia baroh ki lad ki lynti kiba ngi la dep ban leh naduh kaba sdang jong ka jingtrei jong ngi," la ong u Singh sha ki lad pathai khubor.
Hadien ka jingwan jong kitei ki ar kynhun, u Singh ula pyni bad batai bniah ia ka jinglong ka jaka bad ki jingeh kiba ka kynhun jong u ka la iatyngkhuh ha kaba iadei bad ka jingsei ia ka um na ka krem.
U Singh ula iathuh ruh ba ki briew jong ka Odisha Fire Service kin pyrshang ban sei ia ka um na ka krem katba ki shipai Navy kin leit ban wad ia ki nongtih dewiong.
“Ka NDRF kan ai ia ka jingkyrshan ia kine ki ar kynhun," la ban shuh shuh u Singh.
“Ki briew jong ka Odisha Fire Service ki la pyrshang ia ki tiar ki jong ki ha kane ka jaka.
"Une u heh jong NDRF ula iathuh ruh ba ki shipai Navy ha ka sngi Saitjain ki la hiar sha kane ka krem tad haduh ban da tyngkhuh ia ka um khnang ban sngewthuh bha ia ka jinglong jong ka jaka.
Katkum ki tyllong khubor jong ka Navy ki la iathuh ba haduh 11 ngut ki shipai ki dei ban sdang ban treikam naduh ka step jong ka Sngi U Blei mynta ka taiew bad ki tiar ba remdor jong ki kin iarap ia kine ki shipai ba kin ngam sha ki jaka kiba bun bad kiba jylliew jong kane ka krem.
Ki heh jong ka NDRF ki la iathuh ba ka jingjylliew jong ka um ka kot haduh kumba 176 phut ei ei.
Kane ka long ka kam kaba eh wat ia ki nongjngi batbit jong ka Navy namar ka rukom long jong kane ka krem ka long ba haduh 176 phut ka jylliew bad ha kaba kut jong kane ki don sa ki thliew tih dewiong kiba rit bad kiba bun ha baroh ki liang.
Na ka liang jong ka sorkar, u Additional Deputy Commissioner bad u Superintendent of Police, East Jaintia Hills ki la pyrshang katba lah ban ai ia ki jingkyrshan kiba donkam bad ban jubab ruh ia kiba bun ki jingkylli.
Ka krem dewiong kaba jylliew ban sei ia ki 15 ngut ki nongtih ha Ksan, Jaintia Hills.
Nongstoin: Ka Fedaration of Khasi Jaintia and Garo People’s  (FKJGP) Rambrai circle ha ka sngi Thohdieng jong ka taiew ba la dep ka la ioh ban pynskhem ia ka shnat treikam sha ki thaiñ Mawdoh bad la ioh ban shna ia ka FKJGP Mawdoh area unit.
La jied President ia u samla Dlasfulwel Kyniong, Vice-president u samla snanding Paliar, General Secretary u samla Jitbor Shianglong, Asst.Secretary u samla Plistar Kyniong, Publicity secretary u samla Kren Lyngdoh, Asst.publicity u samla Thwestar Kyniong, Organising secretary u samla Pratstar Lyngdoh, Asst.Organising secretary u samla Shanbor Wahlang, bad kumba 30 ngut tam kiwei pat ki nongialam bad nongkitkam jong ka FKJGP Mawdoh area unit.
Hashwa ban pynskhem bad pynsmai ia ki nongkitkam la pyniaid ia ka jingialang da u samla Manstarwel Iawphniaw General Secretary FKJGP Synia area unit nangta la ioh jingkren na u samla Moonderful Shianglong president FKJGP Synia Area unit uba dei ruh u Asst.Secretary jong ka FKJGP Rambrai circle.
Ka surok kali na Pynursla sha Nongshken (kumba 25 Km na Pynursla) ka la sniew palat ha kine ki sngi.
La bunsien la siang rong ia ka, bad bunsien ruh ka la sniew – la iai sniew haduh ba la dik bad shitom palat  ban shong kali, khamtam ki longkmie kiba armet kiba kwah leit sha Shillong ban kha khun.
Kane  ka surok kali ka hap hapoh ka Pynursla L.A  Constituency ba la mihkhmat da i Bah Prestone Tynsong kum u M.L.A bad iba long ruh ha kajuh ka por u P.W.D Minister jong ka sorkar M.D.A jong ngi.
Kane ka surok kali ka long kaba donkam bad larkam bha.
Ki kali rit bad ki kali heh ki her hangne man ka sngi bad ka miet ruh.
Ngi lah ban ong ba ka dei u thied snam jong kane ka thain jong ngi.
Nangta ka jingiaseng ka sohra Presbytery kan long hangne ha Balang Nongshken hapoh u bnai February, 2019.
Bad ngi sngewsih, ba lada kane ka surok kali ka shu sah kumne kumba ka  long mynta, ki para bangeit bad ki paidbah wan jingiaseng na kiwei ki shnong kin hap ban shah shitom ha kaba shong kali ha shi lynter kane ka surok kali.
Kin um lah lait na ka shong kynruh bad ka pawang met na ka diang sha ka mon hapoh ka kali ba ki shong.
Kumta, da kane ka jinthoh la jyrpad jur ia ka sorkar Meghalaya jong ngi, khamtam ia ka P.W.D ba  kan pyrkhat kyrpang da kaba sdang noh sa shisien na Pynursla bad siang rong biang ia kane ka surok kali na Pynursla sha Nongshken, kaba suh shaduh Hat Thymmai (Ngan Bazar) kaba long ka Haat kaba don ha syndah u pud ka India bad Bangladesh.
Ka jingsngewnguh baroh ka leit sha kita kiba sngew ia kane ka  jingkyrpad.
Bah Jara Iawim, Nongshken, East Khasi Hills District.
Haba u iam, ka mih da ka snam na ki khmat jongu bad kam dei satia da ki ummat bad ki doktor, ki la shem jingeh shibun ban sumar ia utei u briew, uba don ka jinglong kaba khyllah.
Utei u dei u briew, uba don 22 snem ka rta bad ula leit sha ki doktor, hynrei kim lap satia ia ka daw, kaba don ha lyndet jong katei ka jingiam da kaba mih snam.
Utei u briew, u bym shym la tip kyrteng, ula leit sha ka Hospital ha  Andaman and Nicobar Islands Institute of Medical Sciences ha Port Blair bad ki doktor, ki la test ia ka met jongu, hynrei kim shym la lap ia kano kano ka daw kaba pher, kaba pyni ba ka ummat jongu, kan kylla long da ka snam.
Kat haduh mynta, katei ka jingjia, ka shu long kaba phylla, hynrei ki don kiba ong ba katei ka lah ban dei namar ba ki don ki kynja jingat ha ki ir mat jong u briew.
Palat shi hajar litar ka kyiad kaba la ioh kurup da ki pulit jong ka  Bareilly Cantonment, ka la jah rngai na katei ka thanat bad ki pulit i kynnoh ba ki la dih shngiam ki khnai.
Ki khnai ki dei kiba la ju shah kynnoh nongdih, haba don ka jingjah jong ka kyiad ha ki jylla bapher kum ha Bihar,Katei ka jingjia ha Bareilly Cantonment, ka la jia ha ka Sngi Balang ba ladep, haba la khura ia katei ka kamra, namar ba u leit iap uwei u ksew hangta apoh, hynrei ynda haba la khura, la lap ba ka kyiad kaba la ioh kem, ka la jah lut khoit bad ki pulit kiba don hangtei ki kynnoh, ba ki la dih lut ki khnai.
U Abhinandan Singh, Superintendent of police, ula pynlong ia ka jingtohkit halor katei ka jingdih lut ki khnai ia ka kyiad.
U Singh, u iathuh ba ia katei ka jingjia la lap da U Naresh Pal, uba trei ha katei ka thanat bad ym tang ba u lap ba ka la jah lut ka kyiad, hynrei, u lap ruh ba ki don bun ki khnai kiba la iap hajan kitei ki bitor kyiad.
Da U Bah Philip MarweiñKa dei ka sien kaba nyngkong eh ba la pynlong ia ka dorbar bah (Parliament) jong ki Nongrep ha ka 4 bad 5 tarik u Nohprah, 2018 ha Convention Centre, Shillong, ha kaba kumba 400 ngut ki Nongrep na Khasi Hills ki la iashim bynta.
Katkum ki report, ki Nongrep ki la pyndap shoin ia ka Hall jong ka Convention Centre baroh kawei.
Ia kane ka dorbar la pynlong kyrpang da ka sorkar lyngba ka Agriculture Department bad ka la long ruh kaba jop da ka jinglah jong ki ophisar bad kiwei kiwei ki nongtrei jong kane ka Department sorkar.
Ha ka jingshisha ia kaba kum kane ka dorbar la dei ban pynlong manla ka snem naduh ki snem kiba mynshuwa lada ka sorkar ka niewkor ia ki nongrep.
Kam don jingeh ei ei ruh na ka bynta ka sorkar ban pynlong ia ka dorbar bah na ka bynta ka jingmyntoi jong ki nongrep, haba da ki bun klur tynkga la shu pynsyrwa kai ha ki kam ki bymler ei ei tang na ka bynta ban ia-bam sap ia ka tyngka ka jong ki paidbah.
Hynrei, ia kiba kum kine ki dorbar pyllun (Parliament) la dei ban pynlong ha la ki jong ki jong ki District bapher bapher.
Ka don ka daw bah balei hab ban pynlong dorbar na ka bynta ki nongrep ha ki district.
Ka daw ka long ban tehsong ia ki ha la ki jong ki jong ki District bad ban pyniajan ia ki, para nongrep.
Nangta ban ïoh iamir jingmut kham bha para nongrep bad kumjuh ruh bad ki briew sorkar jong ki Department bapher bapher halor ka rep ka riang bad halor kiei ki jingeh ba ki iakynduh.
Nangta, hapoh ka District ruh ka rukom rep ka dang don ka jingiasyriem, laitnoh tang hangne hangtai bad ki jingeh ruh, ki dang iasyriem bha; hynrei, lada ialong dorbar lang ha ka jylla baroh kawei, kan ym poi shano shano ruh, namar ka rukom rep rukom riang bad ki jingeh ruh ki la iapher bak-ly-bak bad, kam don jingiasyriem shuh.
Nangta, ka jingiasngewthuh ruh kan ym don shuh, namarba la iapher ha ka ktien ka thylliej bad wat ha ka riti ka dustur ruh, kumta ka long kaba eh ban iasngewthuh jingmut.
Hynrei, lada long dorbar nongrep ha la ki jong ki jong ki District kan kham suk, kham bha bad kham lah ban iasngewthuh jingmut lang.
Ia ki jingeh bad ia ki jingai jingmut kumno ban law ia ki jingeh jong ki nongrep lah ban buh jingthoh thik-pa-thik bad ban iamir bad iaphylliew kham bha.
la jar katta ruh, katei ka dorbar pyllun jong ki nongrep kaba la dep long ha Convention Centre, ngi ngeit skhem, ba ka la long ka jingmyntoi ha ki katto katne ki bynta na ka bynta ki nongrep bad ngi shaniah ruh ba ki la mih ki jingiakren halor ki jingeh ba ki nongrep ki iakynduh bad kumno ruh ban jop ia ki jingeh kyllum ba ki nongrep ki iakynduh.
Ngi ngeit ba na ka liang ka Agriculture, Horticulture, Animal Husbandry, Fishery, Soil, Water Resources bad kiwei kiwei ki ba la iashim bynta ha ka dorbar kaba ar sngi lynter, ki la buh jingthoh ia kiei kiba ki nongrep ki la pynpaw bad kumno ban loit ban law ia ki jingeh jong ki nongrep.
Ngim tip la ka dorbar ka la iakren ei ei ne em shaphang ka khyndew.
Kam don jingmut ei ei ruh ban iakren shaphang ki nongrep lada ym iakren ei ei ruh halor ka khyndew.
U Nongrep um dei u nongrep satia khlem ka khyndew.
Ka long kaba sngewsih shibun ban kdew hangne ba kiba bun ki nongrep ha ki jaka sor lane ha ki nongkyndong kim don khyndew lajong hynrei, ki rep ha ka khyndew jong kiwei.
U Nongrep uba rep ha ka khyndew lajong hi u kham pher ban ia u nongrep u ba rep ia ka khyndew jong kiwei.
U Nongrep uba rep ha ka khyndew lajong, u da ieid ia ka khyndew bad u sumar bha ia ka ba kan ym shah skut ne shah knieh noh ha kiwei.
U da ker da da ia ka, u da phikir bha ba kan don ki khlaw la ka jong bad ki jaka rep la ka jong.
U da sumar ba kan seisoh bad kan sbur bha khnang ban kham seisoh ha ka por rep.
Hynrei, u nongrep-wai jong ka khyndew kiwei um salia ia ka khyndewi, u shu pyndonkam ia ka namar um don khyndew lajong hynrei, kumno ban sumar, ri,da bad pynbha ia ka, um leh namar kam dei ka jong u.
Shuh shuh kumno kein un leh ia ka haba tang ka baiwai khyndew um don.
Kaba sngewsih ruh ka long ba kham bun ka khyndew ka la leit lut sha ka kti jong ki hehspah, wat ha ki jaka kyndong ruh.
