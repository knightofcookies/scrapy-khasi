U la ong ba ia kane ka jaka ha Jail Road la aiti sngewbha da ka sorkar phareng ha u snem  1914, sha ka Jail Road Society Hall.
“Ka jaka ialum puja kaba heh tam bad kaba khadduh ka ju long ha  borabor ha  Jail Road  namar ba ngi tip ba kan long kaba biang tam.
Ngi sngew kmen ban lah ban bat ia ka jinglong kaba kyrpang watla ngi don shibun ki jingeh" la ong u Dey.
U secretary ka JRCDPC u la ong ba mynta u snem la pynheh ia ka mang tyngka ban pynlut namar ba ka dei ruh ka snem ba dap shi spah snem kane ka puja naduh ba la aiti ka sorkar phareng ia katei ka jaka.
Katba u president ka CPC u  Naba Bhattacharjee  u la iathuh ba kane ka jaka ka don ka khana kaba kyrpang namar ba dei hangne ba u Subhash Chandra Bose u la wan jngoh ha u snem 1937 ban thung ia ka sorkar jong u Gopinath Bordoloi.
Ka jingleh kmen puja mynta u snem ka la sdang ha kane ka sngi Saitjain ha katei ka pandal ha Jail Road ba la pynlong da ka Central Puja Committee (CPC).
Ha kajuh ka por u Lat ka jylla u Dr KK Paul haba kren ha kane ka sngi Saitjain u la ong ba  “ka Durga Puja ha Meghalaya ka kdew ia ka jingkmen jong baroh ki jaidbynriew lyngba ka jingiaim lang ha ka imlang sahlang kaban pynkhlain ia ka jingiadei hapdeng baroh ki jait niam".
U Dr Paul u la ong ba ka jinglong jingialong kawei ka dei ka jingialum lang bad kane ka pyni ia ka jingangnud jong ki paidbah ban bat ia ka jinglaitluid bad ka jingsuk.
Ka long ruh ban lait na ki jingsniew na ka mynsiem u bymman.
La ioh ruh ia ka jingkren na kiwei pat ki nongialam na ki kynhun niam bapher bapher ha kane ka sngi.
Shillong, 27 Nailur:Ki paidbah nong shong dukan ha Iewduh ha ka kyrwoh ba la pyllait lyngba I Kong O Khong kliam, Kong E Sun, Kong J Kurkalang, Kong M Sohtun bad kiwei kiwei ki la pynpaw ia ka jing sngew burom ia u Bah Bindo M Lanong, Working President ka UDP kumba la paw ha ka lad pathai khubor ha kane ka sngi Saitjain.
Ha kane ka khubor, u Bah Bindo u la ong, “Ngi kum ki nongiew, ngim kwah ban ia khublei kti ia mynta ka kynti.
Ngin ym shong kli kti bad ngin trei shitom ha kine ki saw snem ban sa wan.
".
Kane ka jingkren jong u Bah Bindo ka la pynbitar ia ki nongiew ha Iewduh haduh ba ki la byrthen ba kin sa ai ia ka jubab ha ka elekshon 2018.
“Da kaba burom ia phi, Bah Bindo ngin sa iakynduh ban ia khublei kti ha u snem 2018 da ka jinghun mynsiem shisha bad phi.
Ko Bah Bondo ia mynta ban pynjrong than ruh ym pat sngew iahap ki kyntien jali jaum ia phi, ngin sa khlei lut ha u snem 2018, ka por ba kordor ban pynshkem ia ka lama" la bynrap ka kyrwoh.
Shillong,25 Nailur:Ka Golden Jubilee Celebration Commitee jong ka skul Raid Sha bong Border Area Govt Upper Primary School, Pynursla,ka la pynkhreh ban pynkut noh ia ka jingrakhe Dap 50 snem ka skul ha u bnai Risaw 2014 bad ka skul ka la khmih lynti ba kin don bun ki Prokram khamtam ha ka sngi pynkut.
Ka kyrwoh na u bah B.B Khonglam bad u bah Iengskhem Diengdoh Convener ki la pyntip sha   ki khynnah skul barim jong ka skul ba  kan don ka jingiakynduh lang kaba kham kyrpang  khamtam ia kiba pule ha ki snem 1958 haduh 1964 bad ka bynta ba kongsan  eh ha kane ka jingiakynduh ka long ban iapyrkhat lang ia ki jingiashimbynta ha ka rakhe sngi pynkut  bad khamtam eh ha ka jingiashondur lang na ka bynta ka kot sah kynmaw (Souvenir) kaba yn sa pyllait paidbah ha ka sngi rakhe pynkut.
Ka kyrwoh ka la khot la wer ia ki  khynnah skul barim kiba ju pule ha kane ka skul ha ki snem bala dep ban ia poi khnang ha ka 27 tarik u bnai Nailur 2014 por 11 baje  ha hall jong ka skul na ka bynta kitei ki kam.
Ka kyrwoh ka la kyrpad ruh  ia ki paidbah  nongshong shnong  jong ka Thain Riwar Pynursla bad na kiwei ki jaka ba kin shimkhia ia kane kum ka jingtip na ka bynta jong ki bad ruh la kyrpad ia kito kiba don mynsiem ban ianoh Synniang lang sha katei ka jingrakhe ba kin sngewbha ban leh ia kata lyngba ka Finance Committee bad ruh lyngba ka jingpynbna ha ka Souvenir,lyngba  ka Souvenir Committee.
Ha ka juh ka por la kyntu  ia ki nongiashimbynta ha ki Prokram bapher bapher ba kin ia pynbeit bad ki nongpyniaid ia ki Prokram namar ka don katto katne ka jingpynkylla na ka daw jong ka jingpynthut ka mariang.
Shillong,28 Nailur:Hadien ba ka HSP DP bad ka UDP kim treh ban shimti ia ka shuki CEM kaba ki la ia khyn niat iwei sha iwei pat, ka jingialang ki lai seng kaba la long ha ka sngi saitjain ki la khynniat kylla sha ka KHNAM kaba don khyn diat tam ki MDC hapoh ka ARPA ban shimti ia katei ka kam.
Ki lad khubor ki la iathuh ba ka KHNAM ka la pynkhreh ban shimti ia ka shuki kaba ki ar seng ki la kyntait, bad la shai ka sngi kan pynlong ia ka jingialang jied CEM jong kaba ha kaba napdeng ki saw ngut ki MDC hano kin bynshet ia katei ka kam.
Saw ngut ki MDC ka KHNAM ki long u bah Adelbert Nongrum , u working President, u bah Latiplang Kharkongor, PP Leader uba long ruh u Secretary jong ka ARPA, ubah James Ban Basiawmoit, bad u bah Process T Sawkmie MDC ka Mawlai.
Haba wad jingtip napdeng ki saw ngut iano ka KHNAM kan bynshet ban shimti ia katei ka shuki, u nongthohkhubor u la ioh jingtip ba napdeng ki saw ngut, ka KHNAM ka lah ban aiti ha ubah Adelbert Nongrum, Working President ban shimti ia katei ka shuki, namar ba wat la ka la don ka jingthmu ban aiti ha u bah Latiplang Kharkongor ruh ka KHNAM ka shem jingeh, namar kiba bun ki MDC ka UDP kim sngewtynnad namar ka jingleit ia shim bynta jong u ha ka jingialang u bah Ardent.
Shuh shuh u nongthohkhubor u la wad jingtip ia ka daw ba ka UDP, kam treh ban bat ia katei ka shuki CEM kaba la ka HSPDP ka la bret sha ka, ha kaba la ioh jingtip ba ka daw ka dei ka jingtieng ia ka jingshah woh kjat na ka HSPDP ha ki samoi treikam jong ka ARPA.Tura, 28 Nalur:U myntri khynnah ki kam poh iing, U  Khi ren Rijiju, ula iakynduh hynnin ka sngi, ia u myntri rangbah ka Jylla, U  Mukul Sangma hynnin ka sngi ha Tura, ha kaba ula kular, ba ka sorkar India, kan ai jingiarap ia ki riew shem lanot jong ka Meghalaya bad ka Assam.
U Rijiju, ula peit na suin ia ki jaka shlei um ha Garo Hills, ha ryngkat bad U Director General ka NDRF, U  D P Singh.
U Rijiju, u iathuh ba un iakren ia kane ka sobjek bad u myntri kam poh iing mynta ka sngi bad un iathuh shaphang ka jinglong jingman jong ka Jylla Assam bad ka Meghalaya bad mar ia dep khein ia ka jinglut, ki heh sorkar, kin sdang ia ka kam, ban tei thymmai biang, ia kaei kaba la duh la julor, ong U Rijiju.
U Commissioner of division (Garo hills), U Peter W Ingty, u iathuh ha ka jingiakren hapdeng U Rijiju bad u myntri rangbah, U Mukul Sangma, ha kaba la don lang ruh, U PA Sangma,MP jong ka Tura, ba ka jingjulor, ka la poi sha ka T.2,000klur ha Garo Hills bad ha Khasi Hills ruh kumjuh.
U Rijiju, u iathuh ba U Narendra Modi, myntri rangbahduh, un sa pynbna ia ka jingai jingiarap sha ki ar tylli ki Jylla, ynda un wan phai na America bad ha kajuh ka por, ula iathuh ruh ba u myntri kam poh iing, un wan jngoh ia ka Assam bad ka Meghalaya, ha ka 1tarik Risaw, na ka bynta ban peit ia ka jinglong jingman jong kitei ki ar tylli ki Jylla.
U Mukul Sangma, ula thoh ruh ia ka dorkhas sha u myntri rangbahduh, na ka bynta ban shna noh mardor, ia ki ar tylli ki jingkieng ha Mendipathar jong ka North Garo Hills bad ka jingkieng Krishnai ha Assam, kaba hap ha Goalpara District bad u kwah ruh ba kin iarap lem ki shipai ban pynstet ia ka kam.
Shillong, 28 Nailur:Kiba iap, ki la poi sha ka 52ngut, haduh mynta, na ka jingshlei um bad katei ka dei haba la lap, sa kawei ka met iap na ka shnong Balalggri, South West Garo Hills.
La iathuh ruh, ba ki don sa lai ngut, kiba la shah tap khyndew bad kitei ki dei na ka shnong Mena doba,North Garo Hills Districts bad haduh myn ta, ym pat shym la lap satia ia ki met jongki.
Haduh mynta, la iathuh ba la plie ia ki kali rit ha ka surok NH 37, nangta ka NH 62 ruh ka plie tang ia ki kali rit.
Ka surok NH 51, AMPT, ka surok Tura –Baghmara, ka surok Shillong-Nongstoin- Williamnagar- Tura, ka surok Damra- Dainadubi- Mendipathar, ka surok Paikan-Resubelpara, ka la long ban iaid ia baroh ki jait kali, katba ka surok Williamnagar bad Mendipathar, ka dang khang haduh mynta ruh.
Ka bor ding, ka la poi lut sha baroh ki jaka, lait noh ha  Baghmara.
Ka Resubelpara ruh, la khmih lynti, ba kan ioh bor ding noh kloi.
Ka jingsam bor ding sha  Baghmara, Resubelpara, Nongpoh bad Byrnihat, ka dang don jingthut hi haduh mynta ruh bad la sam bor ding, da ki kali kit um bad kiwei de ki lad iarap ba shipor.
Ki dawai dashin,ki biang lut nadong shading bad kam don kano kano ka jingkhie jong kano kano ka jingpang ia bit, la iathuh.
Shillong,29 Nailur:Ka jingiap briew ha ka jingshlei um ha Garo Hills ka la kiew sha ka 55 ngut hadie n ba la lap biang sa 3 tylli ki metiap mynta ka sngi na West Garo Hills.
La iathuh ba mynta ka sngi ka la don ka jinghap slap ha ki katto katne bynta ka jylla tangba kam long than kaba jur katta katta.
La iathuh ba ha ka surok   NH 61, la pyllait lut ia baroh ki jait kali ban iaid lynti , ka NH-62 ka la plie lait noh tang ha ki katto katne bynta, ka surok  ka NH 51, AMPT Road, Tura –Baghmara Road, Shillong-Nongstoin- Williamnagar- Tura Road, Damra- Dainadubi- Mendipathar Road, Paikan-Resubelpara Road k ala plie lynti lut ia baroh ki jait kali tang ka surok Mahendraganj – Purakhasia ka la khang.
Ha ki ba bun ki jaka la ai  ia ki bor ding ilektrik  lait noh tang tang ha  Resubelpara bad katto katne kiwei pat ki bynta.
Ka  POL supply ka la poi sha  Tura.
Shillong, 29 Nailur:Ka HNLC, ha ka jingpynmih khubor mynta ka sngi, ka kren shai, ba kam ju ialeh pyrshah ia kano kano ka kynhun niam, wat lada dei ka niam Hindu, niam Muslim, Sikh ne Kris tan ruh kumjuh.
La iathuh ba ka jingkhot pakhang shnong, ka dei namar ka jingleh thombor jong ki pulit, ha kaba ki pyniap ei ia ar, ki mynsiem briew, ka kong S Phawa bad U bah D Siangshai bad sa ka jingshah pyniap bein jong U Banker Passah ha Karnataka.
Halor ka jingweng jingiakhih jing ka MIPRL, la kynthoh da ka seng, ba ka dei tang ka jingthmu, ba kin ioh shim kabu sain pyrthei ialade bad ka HNLC, ka suba ba la pynshit da U Ma Vincent Pala, na ka bynta ban ioh pynkhyllem ia kane ka sorkar, namar ba um shym la jop ha ki sien ba ladep.
Ka Council, ka khot ruh ia ka CPC, ba ba kan bthah ia ki briew jongka, ba kin nym ialeh shongshit, da kaba dih buaid, kaba ialeh kmen ha ka 1 bad 2 tarik Risaw, kum ka jingsngew lem ia kito kiba la duh ia ka jingim jongki.
La rai ruh ba ka 2tarik Risaw, kan dei ka sngi deng lama iong.
Ka HNLC, ka kren shai, ba kan ieng halor kaei kaba ka la dep rai, na bynta ka pakhang shnong, ha ka 1tarik bad ka 2tarik Risaw 2014, wat la ka ong, ba kan nym khang satia ia kino kino ki jinglehniam.
Shillong,28 Nailur:Ha ka miet sngi saitjain ka 27 tarik mynta u bnai, ki kynhun ki runar kiba la suba jur ba ki dei ki kynhun seng lehnoh ki ba dang shu mih thym mai, ki la rung hapoh Shahlang bad ha ka por 7 baje eiei ki la rung ha ki ar tylli ki ing briew bad ki la sei ia ar ngut ki rangbah kiba dei ki malik dew iong  ha katei ka thain.
Ki ar ngut kiba la shah sei jubor ki dei u bah Kendar Nongbri, 50 snem  bad u bah Edward Nong min, 30 snem karta.
Ki tyllong khubor ki la iathuh ba kitei ki runar ki la rung ha ka ing jong kitei ki ar ngut ha ka juh ka por, la iathuh ba ki la don da ki phew ngut kiba ap habar ing katba hapoh ing pat ki rung tang ar ngut.
Ki tyllong khubor ki la iathuh ba kitei ki saw ngut (ar ngut ha kawei ka ing bad ar ngut ha kawei pat) ki rah da ki wait tukri bad ki pistol, bad la iathuh ruh ba ym shym la iohi tiar siat kiba kham heh, hynrei la suba pat ba kiwei pat kiba ap shabar ki don ki tiar siat kiba khlain.
Uwei napdeng kitei ki malik dewiong u bah Edward Nongmin la iathuh ba u la khreh ban thiah noh, bad u la law luit ki jain phong kiba rben, (namar ka jingshit ka bneng).
Hynrei ha katei ka por u la ioh sngew ba don ba kyndar ing bad da ka jingmut ba ki dei ki paralok u la leit ban plie, hynrei kyndit kyndit , la rung ar ngut ki briew kiba la rah da ka wait bad ka pistol ki la tan ia u bad ki ong ia leit noh ba ngi donkam, la iohi ia katei ka jingjia da ki khun bad ka lok.
La iathuh ba kitei ki briew kiba rung hapoh ing ki kren da ka ktien Garo, bad ki maham ruh ia ki khun ki lok ba kim dei ban hylla briew ne ban saham hano hano ia katei ka jingjia.
Kitei ki lehnoh,  kim shym la tap dur khmat ha ka por ba ki rung ha kitei ki ing bad la pynthikna na ka dur khmat jong ki bad ka sur ba ki kren ba ki dei ki Garo, iathuh ki lad khubor.
Kiba la iohi ia katei ka jingjia, ki la iathuh ba kitei ki suba lehnoh ki la leit ban ialam ia kitei ki ar ngut ki malik sha ka lynti ban leit sha Wahthre.
Hadien shiteng kynta ba la jia katei ka jingjia, ki pulit ki la poi sha Shahlang  bad ki la leit ban buddien lyngba ka lynti ba kitei ki lehnoh ki la leit, hynrei kim shym la iohi dak eiei, bad haduh mynta ki pulit ki dang khynra ha ki khlaw barben jong katei ka thain, bad shiteng pyrton na ki ka sah miet ha khlaw shimiet kiwei bad shimiet kiwei pat.
Kham hadien la iathuh ba ka la poi ka phone sha ki ar ngut ki lok jong kitei ki malik ba la shah rahbor, ha kaba ki la iathuh ba kitei ki kynhun lehnoh ki la dawa T.2 klur tyngka marwei, bad lada ki ioh ia katei ka T.2 klur kin pyllait noh ia ki, haduh ba thoh ia kane ka khubor kitei ki ar ngut ki malik dewiong ki dang don ha kti ki lehnoh bad kim pat wan phai ing, iathuh ki tyllong khubor.
Shillong, 29 Nailur:Ka jingsangeh jong ki doktor ban leit eksamin ne peit ia ki masi ha iew Khanapara ka dei namar ka jingshah pyndik ha ki kynhun riew pyntriem.
Katkum ka tyllong khubor ba la iohlum, la iathuh ba kane ka jingthait jong ki doktor mrad na ka tnad Animal Husbandry and Veterinary ban pynlong ia ka jingeksamin ia ki masi ka la bun snem mynta naduh ki snem 1990 eiei.
Shwa ia kane, ki doktor ki ju leit ban eksamin ia ki masi kiba wanrah nabar ha katei ka iew ban tip la ki long kiba koit ba khiah ne em.
“Ka jingsangeh ka dei namar ba don ka jingshah pyndik ia ki doktor da ki riew pyntriem ha katei ka iew", la ong ka tyllong khubor ba la iohlum.
Ha ka jingshisha, ka jingtest ne eksamin ia ki masi ka long kaba donkam khamtam ia kiba thmu ban ot doh ban pyndonkam da u briew.
Mynta lei ba ka sorkar ka la jan dep ban shna ia ka iing shohdoh ha Mawiong, ki nongthied  ki dei ban tip lypa ia ka jingkoit jingkhiah jong ki mrad namar ba lada kin wanrah ban ot doh ha katei ka iing shohdoh, lada shem ba kim long kiba koit ba khiah kin nym shah ban ot.
Kham mynshwa, Bah H Warjri uwei na ki nongot doh masi naduh u snem 1952 ha iewduh, u la ong ba mynshwa ha ka ki snem 1980 eiei ka doktor mrad na ka tnad Veterinary ki ju wan peit (check) ia ki masi shwa ba ki nongthied masi kin thied na ki dkhar kiba wan die masi ha iew Khanapara.
“Kane ka jingleh ka jingshim khia jong ki doktor na Veterinary ka long ban tip la ki masi ki don jingpang ne em", la ong u Bah Warjri  bad u la bynrap ba ngi thied ia ka doh masi na ki dkhar ba wanrah ia ki masi na shabar.
Hynrei  kane ka jingwan test ki doktor na ka tnad Veterinary ia ki masi, ki la shu jah klep naduh ki snem 1990 eiei haduh kine ki sngi.
U Bah Warjri u la ong ba ka jingwan test ki doktor ia ki masi ba wanrah nabar ka long ban tip la ki masi ki dei ki ba koit ba khiah ne em shwa ba ki nongdie doh ki thied ia ka masi bad ruh khnang ba ka doh ba ki die sha ki paidbah kan nym don jingma eiei ruh em ia ki lada ki bam ia ka doh masi.
“Ia ki masi la wanrah na Bihar, Uttar Pradesh, na Assam bad na kiwei kiwei ki jaka, ngim da tip tikna ki dkhar ki wanrah ia ki masi kiba kumno", la ong u shuh shuh u Bah Warjri.
Ha ka jingshisha kum ki nongthied kiba ju mlien bad im ha kane ka kam ki lah hi ban ithuh ia ki masi kiba pang ne kiba koit hynrei ka pher hi lada ki leh ki doktor kiba la dep pule bad kiba la pas ha ka jingpule doktor mrad, u la ong.
Shillong, 29 Nailar:Ka jingdawa dud masi ka jur bha katba ka jingpynmih ia ka dud ka long kaba duna  bha ha kane ka jylla.
Haba iakren bad u Director ka tnad Veterinary u Dr JS Jyrwa u la iathuh ba palat phra hajar litar shi sngi wanrah dud masi ki nongrep sha ka sorkar hynrei ka jingdawa ka dang jur bha.
U la iathuh ba ia ka dud masi la ioh tang na ki nongrep na ka thain Upper Shillong kum na Umlyngka, Laimer, Bad kiwei kiwei ki jaka ba marjan bad na ki katto katne na ka thain Ri Bhoi.
Ia ki dud la wanrah da ki nongrep sha kane ka tnad bad la shimti bad la thied da kawei ka agency jong ka sorkar ka District Milk Procurement and Marketing Agency ban die sha Iew.
U Dr Jyrwa u la ong ba ka agency ka thied ia ka dud na ki nongrep ha ka dor T.34 shi kilo  bad hadien ba la dep song ia ki dud ka la die pat sha iew ha ka dor T.38 shi kilo.
“Ki don kumba 10 tylli ki society na ka thain Upper Shillong bad kumba 2 tylli na ka thain Ri Bhoi District kiba die sha katei ka Agency", la ong u Dr Jyrwa bad u la bynrap ba ia ka dud la leit lum hi da ki briew na katei ka tnad Veterinary man ka step na kitei ki jaka.
Shillong,29 Nailur:Ka HSPDP bad ka UDP ki la kyntait ban shimti ia ka shuki CEM ha KHADC bad ki bynshet ia katei ka lyngkor ha ka KHNAM, bad na ka liang ka KHNAM ka la koh nguh ban shimti ia katei ka kam ban pynneh ia ka ARPA haduh ba kut ka san snem.
Ka KHNAM ka la jied ia u bah Adelbert Nongrum , u MDC ka Jaiaw ban long u nongialam bad ia kane ka la leit rah ha ka jingialang ki lai seng ka UDP,HSPDP bad KHNAM kaba la long mynta ka janmiet ha ing sah u Dr.Donkupar Roy u President Rangbah ka UDP.Ha katei ka jingialang kaba la wan ban ia shim bynta da ki nongialam rangbah jong ki lai seng, ba kynthup ia u President ka KHNAM, u bah Pyndapbor Saibon, u president rangbah ka HSPDP u bah Hopingstone Lyngdoh bad kumjuh u President Rangbah ka UDP u Dr.Donkupar Roy ki la mynjur bad pdianghun ia u bah Adelbert kum u nongialam ba thymmai ka ARPA, u ban mih pli ha ka jaka u bah Ardent M Basaiawmoit, uba la iehnoh ia katei ka kam.
Lah ban pynkynmaw ba naduh ba u la long u MDC ka Jaiaw, u bah Adelbert um pat ju long Excutive Member,  mynno mynno ruh; wat la ha kane ka sien ba mynta ka KHNAM ka la ioh ban ia thaw EC ha KHADC ha ryngkat kiwei pat ki seng trai ri; namar ba u la ailad ia ki lai-ngut kiwei pat ki para MDC ka KHNAM ban bat ia ka shuki EM, namar ba ka KHNAM ka don ia ka bhah kaba tang lai-ngut, bad ka hap ban pynshong noh ia uwei.
Hynrei ha kane ka kynti kaba mynta ka KHNAM ka la jied ia u ban long u nongialam ka ARPA, bad ban long u CEM.Haba kren hadien ba la wai ka jingialang ki lai-seng mynta ka miet, U Dr.Don u la ong ba hadien ba baroh ki MDC bad ki  kynhun kiba don hapoh ka ARPA, ki la hun  bad mynjur ia ka kyrteng u bah Adilbert, ka ARPA ka la pynher wut wut da ka jingthoh sha u Lat ka jylla bad kumjuh ruh sha u myntri ka District Council Affairs ban buh sngi noh ia ka tarik ban pynlong ia ka elekshon jied CEM.Ha ka juh ka por , ka jingialang ki lai-seng ka la aiti ha ki MDC ba kin pyrkhat halor ka kam Secretary ARPA bad ka kam Chairman ha KHADC.Ki nongialam ki la pynthikna ba ka jingbym wan ki katto katne ngut ki MDC ha katei ka jingialang  kam dei na kano kano ka daw, hynrei ki la ai da ka jingthoh ban pyni ia ki daw kiba kim lait ban poi sha ka jingialang, hynrei ki kyrshan ia ka ARPA, ki nongialam ki la pynthikna ruh ba ha ka elekshon jied CEM u kyrtong jong ka ARPA u dei ban jop.
Shi kyntien ar kyntien kum u nongialam ka ARPA uba dang shu shah jied thymmai, u bah Adelbert haba kren sha ki nongthohkhubor, u la ong ba u la ioh shibun ki jingkyntu na ki nongialam, bad un bteng ban trei ia ki kam ba bha ryngkat ryngkat bad ki para MDC bad un buh hakhmat eh ia ka jingiaburom mar kylliang.
U la pynkynmaw ba ha ka jingiatreikam ka donkam ka jingiashaniah mar kylliang iwei ia iwei pat.
U la ong biang baroh ki jingdonkam ban pyndep hapoh ka ARPA, yn pyrshang ban pyndep mynta hi ka miet.
Na ka liang u bah Pyndap Saibon u la ong ba baroh ki la ia pynpaw ban kyrshan ia u nongialam ba ka KHNAM, ka la jied bad kam don ka jingbym ia shaniah.
Haba kren ba ka KHNAM ka dei ka kynhun kaba rit paid kaba la shimti ia katei ka kam u Dr.Don u la pynkynmaw ruh ba ha ka sorkar jylla ha ki snem kiba la leit noh u Dr.FA Khonglam ( Bam kwai ha dwar u Blei) u MLA shimet u la ioh ban bat ia ka shuki Myntri Rangbah.
Ha kawei pat ka khubor la iathuh ba ki MDC ki bym shym poi jingialang mynta ka sngi ki long bah Latiplang Kharkongor ka KHNAM, bah Ardent M Basaiawmoit, kong Teilinia Thangkhiew bad u bah Pyniaid Sing Syiem baroh lai ngut ki dei na ka HSPDP.Kiwei pat ki lad khubor ki ba dang shu ioh lum mynta ka miet ki iathuh ba ki la don arngut ki MDC seng Trai ri ki ba la kular ban kyrshan noh ia ka Congress nangne shakhmat ha ka ingdorbar ka KHADC.Ym pat lah ban tip ia ki kyrteng jong ki haduh ba thoh ia kane ka khubor.
Shillong, 29 Nailur:Ka World Mission, Shillong, ka pynpaw ka jingsngewsih ban pyntip shaphi ki paralok ba ia ka  Gospel Concert kaba ngi la pynbeit ban  pynlong ha ka tarik 02, Risaw,2014, ha Khasi Naational Dorbar Hall, Mawkhar Shillong haka por 2baje janmiet, ngi la hap ban pynkynriah noh sha kawei pat ka  tarik, kata ha ka  09 tarik Risaw 2014,namar ka jingdon ka pakhang shnong ba la khot da ka Seng HNLC ha katei ka sngi baroh shi sngi.
Kumta, da kane ngi pyntip shaphi baroh ki la thmu ban wan iashim bynta lem bad ngi ka World Mission ha katei ka sngi ban shim ia kane kum ka jingpyntip bad ban wan pat ha ka 9 tarik,ha ka juh ka jaka bad  ha ka juh ka por  kumba la pynbeit,ong ka kyrwoh ba la pyllait da u Bah K.K.D Samiam, General Secretary World Mission.
Shillong, 2 Risaw:Ka Dorbar Shnong Wapungskur ha ka jingialang ba kyrkieh ba dang shen jong ka ka la pynrem jur halor ka jingshahsiat iap jong ki arngut ki nongshong shnong jong ka ha ki pulit kata u Derestmon Siangshai bad ka Setlang Phawa lem bad ruh halor ka jingsiat pynmynsaw ia 8 ngut kiwei pat ha ka miet 24 tarik u bnai ba la dep ha ka shnong Mookhep, East Jaintia Hills District.
“Ka Dorbar Shnong hi baroh kawei ka la pynrem jur ha lor ka jingshahsiat iap jong ki arngut ki nongshnong jong ka bad ruh halor ka jingsiat pynmynsaw ia ki 8 ngut kiwei pat ha ki pulit ha ka miet 24 tarik u bnai ba la dep ha ki pulit ha ka shnong mookhep.
Kane ka jingleh jong ki pulit ka dei ka jingiuhroit ia ka hok longbriew man briew ha ka ri synshar paidbah" ong u Rangbah Shnong jong ka shnong Wapungskur, u Bah Satly Ryngkhlem.
“Ka jingduh noh jong ngi ia kitei ki arngut ki mynsiem ba kordor jong ka shnong ha u kuli jong ki pulit ka long ka jingduh kaba khraw ym tang ia ka iing ka sem jong ki hynrei wat ia ka shnong bad ka imlang ka shahlang hi baroh ka wei" ong sa u General Secretay jong ka shong Wapungskur, u Bah HD Dkhar.
Kum ka jingkynmaw ieit ia kitei ki ar ngut kiba la shah siat iap ka Dorbar shnong ka la pynlong da ka jingiaieng lang baroh bad ka jingsngap jar kaba ar-minit.
Ka dorbar shnong ka la pynpaw ka jingsnghewnguh ia baroh kiba la wan ban ia donlang ha katei ka jingjia ba sngewsih naduh ka miet 25 tarik hadu ban da dep pynkhuid ia ki met iap, ka la pynpaw ka jingsngewnguh naduh ki sengbhalang, ki bor sorkar bad kiwei pat.
Ka shnong ka ka dawa ruh na ka sorkar jylla ba ka dei ban sngap bad ruh pynioh ia ki mat jingdawa jong ka shnong kaba ka la dep phah da ka dorkhast sha ka sorkar naduh ka 25 tarik u bnai ba la dep halor katei ka jingjia ba sngewsih ia ka shnong.
Shillong, 3 Risaw:Ka Council of Catholic Women of India (CWCI) jong ki Katholik kan rakhe ia ka jingdap 50 snem ka 23rd National Conference ban long ha St Francis Mount Umbir Parish naduh ka 9 tarik haduh 11 tarik Risaw.
Kane ka Conference kan kut ha Cathedral Parish, Laitumkhrah  ha ka 12 tarik.
Ia kane ka Conference la pynlong ka CCWI unit ka Meghalaya ka Nongstoin bad ka Jowai Diocese.
Ka myntri ka tnad sor ka Kong Ampareen Lyngdoh kan long kum ka kongsan ha kane ka jingsdang katba u Arch Bishop ka Shillong Diocese u Rev Dominic Jala un ai ia ka jingkren maitphang.
U MP ka Shillong u Bah Vincent H Pala un long u kongsan ha ka sngi ba pynlong ia ka mass ha ka sngi kut.
Ka president ka CCWI ka DR Rumnong ka la iathuh ba ka phang jong kane ka Conference ka long, ki kynthei ka mluh jong ka pyrthei" da kaba kdew kyrpang ia ka jingpynkiew ia ka jingim jong ki kynthei", “Ka kynthei ka nongri ia ka jingim"bad ki kynthei ka nongpynkylla ia ka jingim".
Kane ka Conference  kan iapyrkhat ia ka jingpynkiew ia ka jingim jong ki kynthei bad ban iakren ruh ia ka jinglong nongialam jong ki kynthei bad ka jingiashim bynta ha ki dorbar Shnong" la ong ka Kong  Rumnong.
Ha kane ka jingialang, yn pynlait ruh ia ka kot sahkynmaw jong ka Council.
Ia ka Council of Catholic Women of India (CCWI) la seng ha u snem 1964 da ka jingthmu ban aibor bad pynkup bor ia ki kynthei ha ki jaka sor, nongkyndong jong ka thain bad ha ka ri.
Ka Convener ka Council ka kong M Syiem  ka la ong ba ka Council ka la leh bun ki kam na ka bynta ban pynkiew ia ki kynthei da kaba ai jinghikai kum ha ka pule puthi bad kiwei ki kam.
La seng ia ka skul miet ha Laitumkhrah ha u snem 1985, ka la ong nalor bun kiwei pat ki skul.
Shillong, 3 Risaw:Ki pulit ka nongbah kim pat lap dien satia ia ki runar kiba pynpra dusmon ia ki jingtep ha ki jaka bapher bapher jong ka nongbah haduh kine ki sngi.
Ka jingpynpra ia ki jingtep bad ki diengphna ka la jia kynrei bha ha kine ki sngi ha kylleng ki jaka jong ka nongbah hadien ba la mih ka khubor mane ksuid.
Ki pulit ka East Khasi Hills haduh mynta ki dang sah ha ka umdum ban thwet ia kito ki briew kiba donkti ban pynpra ia ka Lum jingtep jong ka Balang Katholik ha Lumshyiap ka ba dang shu jia shen ha ka 18 tarik tarik Naitung bad kaba dang jie shen ha kane ka sngi Balang ha Lawmali jong ka Balang Presbyterian.
Ka jingjia ha Lumshyiap ka la jan dap shi lai eiei mynta naduh ba la jia hynrei ka la buh ia ki pulit ha ka jingeh ban lapdien ia ki.
Haba kren bad u SP ka East Khasi Hills u Bah Maiahom Kharkrang u la iathuh ba ki pulit haduh mynta pat lah ban lapdien satia ia kito ki briew kiba donkti ha kane ka kam.
Wat la kim pat lap dien halor kane ka jingjia, hynrei na ka liang ki pulit, kim duh jingkyrmen satia bad ki dang iai pynlong ia ka jingthwet ban lap ia ki briew ba donkti ha katei ka kam leh sang ia ka dur jong u Jisu bad ban pynpra ia ka iing kyrkhu Lum jingtep.
Ki runar ki la pynpra ruh wat ia ka jingtep ha utei u lum.
“Ngim pat lap dien hynrei ngi dang trei shitom ban tohkit ban thwet ia kiba donkti han kane ka kam", la ong u SP bad bynrap, ba ka jingeh ban lap ia ki, dei namar ba ki dak ba la pynsma da ki ksew ruh ki la jah noh.
U SP u la ong ba ki pulit kim shong kli kti bad kyrmen ba kin ioh beit ban kem ia kiba donkti ia katei ka kam.
Lah ban kdew ba ki suba mane ksuid kynsha ki la pynpra ia u tala iing kyrkhu ha Lum Jingtep ka Balang Katholik kaba don ha Lumshyiap ha ka 18 tarik Naitung, da kaba ki phrung shapoh ka iing bad ki la sei ia ka dur u Jisu Khrist napoh iing kyrkhu bad ki la buh ha khmat katei ka iing bad ki tap ia ka dur u Jisu da ka jain ba lah ban tam na katei ka Lum Jingtep.
Hakhmat ka dur (statue)u Jisu Khrist kaba khia kumba 2 kilo eiei, ki la pynieng da khongpong ia u diengphna,katba ha ka jingjia ha Lawmali ki la tih ia ka jingtep bad ki khlong da kaba pynkylla ruh ia u diengphna.
Shillong, 3 Risaw:Ka Dorbar shnong Seng Longkmie bad ka seng Samla Mawlai Phudmuri kan pynlong ia ka jingpyn kup burom ia ki Master Degree bad ki PHd jong ka shnong Mawlai phudmuri bad ha kajuh ka por kan pynlong ruh ia ka jingialap pynshai paidbah ia ki khynnah kiba 10 snem rta haduh 18 snem kynthup kynthei bad shynrang.
Ia kane yn pyn long ha ka 6 tarik Risaw 2014 ha skul Presbyterian Phudmuri ha ka por 12 baje nohphai sngi.
Shillong,29 Nailur:Ka kynhun kaba la rahbor ia  ar ngut ki ma lik dewiong na Shahlang ha ka miet sngi saitjain, u Tender Nongbri ( 50 snem)  bad u Edward Nongmin (30 snem) kar ta, ka la pynthikna ba  ka dei ka seng lehnoh kaba dang shu mih thymmai kaba la tip kum ka AK KA, kaba ia ka jingmut jong ka ym shym la batai satia.
Ia kane ka khubor la pynthikna da ki dkhot katei ka kynhun kiba la phone sha ki lok jong kitei ki ar ngut naduh mynta ka step bad haduh ka por janmiet kumba lai –saw sien phone.
Ki tyllong khubor ki la iathuh ba ha ka jingiakren bad ki ar ngut ki lok jong kitei ki malik, ba la shah rahbor, ki dkhot jong ka AKKA ki ba kren da ka ktien Garo, ki la kam ba ka seng jong ki, ka donkam ban thied bun ki tiar siat bad ka donkam pisa bun, kumta kam banse ban rahbor ia ki malik dewiong ban dawa pisa na ki haduh T.2 klur.
Ha ka phone ki dkhot katei ka seng ki la batai ruh ba kim banse ban thaw ia katei ka seng lehnoh namar ka jingshah khang tih dewiong bad kim don lad shuh da kumwei pat hynrei ban thaw da ka kynhun lehnoh ban ia leh pyrshah ia ka sorkar.
La iathuh ba ki la byrngem ba lada jia ba ki bahaing hasem kim siew ia katei ka pisa kaba la dawa, kin siat iap noh ia kitei ki ar-ngut.
Haba phla sha ki lok jong kite ki ar-ngut ba ka AKKA ka donkam pisa kyrkieh ki dkhot jong katei ka kynhun lehnoh ki la ong ba ha ka list jong ki la pynkhreh ban rahbor bad dawa pisa na ki 10 ngut ki malik dewiong kiba dei ki Khasi bad 10 ngut pat kiba dei ki Garo, kaba mut dang sah sa 8 ngut ki malik dewiong Khasi, ha kaba marsien ioh jingtip ia kane ka khubor bun na ki malik dewiong ha Shahlang ki la phet krad lut sha kiwei pat ki jaka.
Namar ka jingshah byrngem ba lada ym siew yn siat iap noh ia kitei ki ar-ngut na ka liang ki kurim jong ki, ki la lum da ka Dorbar kur jong ki Ar-kur  bad kin pynlong la shai ka sngi, bad katei ka jingialang ka long ban thaw lad kumno ban pynmih pisa ban pyllait im ia kitei ki ar-ngut.
Ki tyllong khubor kiba la ioh ban ia kren bad kitei ki ar-ngut ki lok jong kitei ki rangbah ba la shah rahbor ki la iathuh ruh  ba na ka liang jong ki ki sngew eh ban pynmih ia katei ka T.4 klur tyngka ( T.2 klur marwei), hynrei ki la kut jingmut ban leit ai katba ka mih ka pisa ka ban ia pynmih ki kur bad lada jia ba ka AKKA kam treh, ki la rai kut ba kim lah leh eiei shuh lada jia ba ki lok jong ki kin shah siat iap noh.
Shuh shuh ki tyllong khubor ki la iathuh ba na ka liang ki bahaing hasem ki la pyrshang ban wad jingtip la ka dei pynban ka seng GNLA kaba la rahbor ia kitei ki rangbah, hynrei la iathuh ba ka GNLA ka la thet kti bad kyntait ba ka donkti ha katei ka kam, kaba phylla la iathuh ba ka GNLA ka la byrngem kylla ban pynhiar kput ia ka AKKA, namar ba ka la leh ia kitei ki kam pyntriem pyrshah ia ki riew paidbah.
Ka tyllong khubor ka la iathuh ruh ba kitei ki kynhun jong ka AKKA ki don mynta ha kliar jong uwei u lum uba don hapdeng ka shnong Niangchigre bad ka shnong Riangdim, ki la thmu ban kam sha shiliang wah ban leit sha East Garo Hills, hynrei la iathuh ba na ka daw ka jingheh um ki sahkut hapdeng utei u lum.
Shillong, 3 Risaw:Mynhynnin ka miet ki pulit ka nongbah Shillong ki la ioh kem haduh 26 ngut ki briew, bad kitei ki 26 ngut ki  la shah kem na ka daw ka jingiahylla bad ka jingiakyrkait hadien ba ki bu-aid, kitei ki kyn thup ia kiba ia hylla hapoh kali, kiba niah kali bu-aid bad kiba hylla ha ki lynti syng kien.
Ki pulit ki la rejistar case pyrshah ia ki.
Lah ban pynkynmaw ba kham shuwa ia kane ki pulit ki la kem hadudh 12 ngut ki briew kiba leh ia kitei ki kam, kynthup ki nongniah kali kiba bu-aid.
Nongstoin, 3 Risaw:Ka FKJGP Rambrai Circle hapoh ka jingialam jong u President bad General Secretary ki la ioh ban bat ia ki 3 ngut ki bar jylla na ka shnong Nong kroh Rambrai ryngkat ki sertiphiket Shnong jong ka Shnong Mawthaw.
Kitei ki  khar muslim ki dei kiba  la tip kyrteng kum u Md.
Barak Ali na ka shnong Bhang namari, Nalbari District, u Md.
Durog Ali na ka shnong Bhangnamari, Nalbari District bad u Md.
Jonap Ali na ka shnong Bhangnamari kiba la kam ruh ba ki dei na Nalbari District.
Ka seng hadien ba kala ioh bat ia kitei ki khar Muslim kila pan iaki kot ban pynshisha la ki dei neem ki nong India, hynrei kaba sngew kyndit ka long ba kitei ki 3 ngut kila sei pynban da ka sertiphiket Shnong jong ka Mawthaw da kaba thoh shai kdar “Mawthaw Village Rambrai Syiemship" bad ia kitei ki sertiphiket  Shnong ym shym la don uba soi la na kaliang jong u Sordar ne u Secretary Shnong.
Ka seng kala lap ruh ba kitei ki khar Muslim ki dei ki nongbylla jong u Bah Sralsing Kharmawphlang uba dei u nongshong shnong jong katei ka shnong.
Haba ki nongialam jong ka seng ki la leit kylli na u Bah Kharmawphlang shaphang kitei ki briew, u tei u Bah Kharmawphlang u la kyntait bad ong ba um don jingtip eiei ia kitei kibar jylla, ka seng leit ban buddien pat na u Sordar Shnong ka Shnong Mawthaw, halor kane ka jing ioh sertiphiket  Shnong jong kitei ki 3 ngut ha kaba u Sordar jong ka shnong Mawthaw ruh um don jingtip eiei ia kitei ki briew.
U Samla Wadbor Nongphud haba iakren bad ki nongthoh khubor ula pynpaw ka jing sngewkhia halor kane ka jingpyndonkam jong kitei ki briew ba na bar jylla ia ka Syrnod jong ka shnong bad kam ruh ba ki la long ki nongshong shnong ha ka shnong Nongkroh Rambrai khlem ka jingtip jong U Sordar.
Ka seng kala ong ba kan iai bud-dien halor kane ka jing ioh syrnod jong kitei ki lai ngut ki khar Muslim.
Ka seng ha kajuh ka por ka kyrpad ia ki paid nongshong shnong jong ka thaiñ Rambrai khamtam ia ki Sordar Shnong ban husiar na ki khwan myntoi shimet kiba pyndonkam iaka kyrteng jong ka Shnong khlem salia na ka bynta ka jingbha shimet ka jong ki.
Ka seng ka kyrpad ruh ia ki nongshong shnong ban nym ailad ba kum kane ka jingjia kan wan jia ha ka thaiñ Rambrai.
Shillong, 3 Risaw:Ka jingshah khanglad ban rung shapoh madan golflink ka la pynsngew sih ia kiba bun ki paidbah kiba wan ban iaid kai ban shongkai ha katei ka madan.
Haba u nongthoh khubor mynta ka sngi u la iohlad ban leit kai ha katei ka jaka la iohi ba bun ki briew ki iatuid ha katei ka jaka ban leit shong bam lyer pyngngad hynrei ki la shah khang lynti noh shwa ban ki rung sha madan.
Bun kiba wan iaid kai ki don na kane ka jaka bad don bun bah kiwei kiba wan nabar kiba sah lyngngoh haba mut ban rung la shah bat noh ha ki nongap pahara ha baroh sawdong katei ka madan.
Ka Shillong Golf Club ka la pynbna ha kine ki sngi ba ka la khang kdam ia ki paidbah ban rung ban iaid kai ha madan Goflink namar ba kan don ka jingialehkai golf ban sdang naduh ka 11 tarik haduh 16 tarik Naiwieng lashem bnai.
Namar ba kane ka daw, ka la khang ia kane ka madan ban rung ban mih shi bnai tam naduh ka 1 tarik Risaw haduh ka 16 tarik Naiwieng.
Ki briew kiba thmu ban shah ban rung ha katei ka madan, haba iakren bad u nongthoh khubor, ki la pynpaw ia ka jing sngew lyngngoh.
Kine kiba kham bun ki dei kiba wan nabar jylla kum na Assam ryngkat kiba haiing hasem bad ki khynnah ban iaid pyngngad ha kane madan ba itynnad ha ka nongbah Shillong.
Ki don kiba pynpaw ruh ba kan long kaba bha lada ka bor pyniaid kan buh da ka jingpynbna ha khmat jong katei ka madan khnang ban tip hynrei tang shu bat bad shah beh ha ki nongap ha katei ka jaka, la hap ban iania pynban.
La khang ia ki briew ban wan rung ha madan Golf bad ia kane la iatrei lang hapdeng ki bor shnong ba marjan kum ka Pynthor, Lumshyiap,bad kiwei nalor ki bor synshar district.
Kane ka jingkhang ia ki paidbah ban wan iaid kai, ka long ban pynlong ia kane ka jaka kaba lait na ka jingjaboh khamtam ha kine ki sngi ba don ka jingialehkai.
Shillong, 2 Risaw:Ka Divine Mercy Apostolate (DMA), Shillong Archdiocese, kan pynlong ia ka Jingkñia Mass Bakhuid ha Iingmane Bah (Cathedral) Laitumkhrah la Sngi u Trai ka 5 tarik u risaw kaba dei ruh ka  Sngi Burom jong ka Sister Faustina of Divine Mercy.
Ka jingpynbeit prokram ha ka  Nohsngi  naduh 2 haduh 3 baje janmiet kan don ka jingmane  Sakra ment; 3 haduh 4 baje kan don ka  Jingkñia Mass Bakhuid.
La pyntip ba  kiba la leit Mass ha Parish la jong ki lah ban wan sha kane ka Mass bad pdiang biang ia ka Kommunion Bakhuid.
Yn sa pyndoh ruh ia ka Snap (Relic) jong ka Sr.
Faustina.
Shillong, 3 Risaw:Ka kynhun ka Khasi Hills United Democratic Alliance (KHUDA) ba ialam da ka Congress ha KHADC kam pat shim kano kano ka rai ban pyniakhun na ka bynta ka shuki CEM ba la buh ban long ha ka 8 tarik Risaw pyrshah ia ka All Regional Parties Alliance (ARPA).
Na ka liang ka ARPA ka la pynieng ia u MDC ka KHNAM na Jaiaw u Bah Adelbert Nongrum hadien ba la iehnoh u Bah Ardent M Basaiawmoit na ka kam CEM uba dei na ka HSPDP.Haba iakren bad u MDC ka Congress, u Bah Jansing Tynsong u la iathuh ba haduh mynta ka KHUDA kam pat rai iano ban pynieng ha kane ka kynti namar ba kan sa shong ia ka jingialang shen ha kine ki sngi.
“Ngim pat rai iano ban pynieng ban iakhun ia ka shuki CEM hynrei ngi dang iakren iasyllok halor kane", la ong u Bah Tynsong.
U la ong bynrap, ba ka KHUDA kan sa shong jingialang ha kine ki sngi shwa katei ka sngi ban iatynjuh bor bad lada ka ioh ia ki number jong ki MDC ban jop, kan sa pynieng ia u kyrteng ban iakhun ia katei ka shuki hynrei lada kam sngew ioh ia ka jingbun paid, ka lah ban nym pynieng kyrtong satia hynrei kan aiti suk sha ka ARPA.“Lada ngi ioh ia ka jingbun paidbah, ngi lah ban pynieng ia u kyrtong CEM hynrei lada ngim lah ban ioh ngi lah ban shu kyrshan ia u kyrtong ka ARPA ban iatreilang", la ong u Bah Tynsong.
Halor ka jingkylli, ba la don ka jingiakren ba ka KHUDA kan pynieng biang ia u CEM barim u Bah Pynshngain Syiem, na ka liang u MDC ka Lyngkyrdem, u la ong ba haduh mynta kam pat don ka jingiakren ha ka party iano bad mano ban iakhun ia katei ka shuki CEM.Ka KHUDA ka don 14 ngut ki MDC kynthup 12 ngut na ka Congress, 1 indepdent, 1 wei NCP katba ka ARPA ka don 17 ngut kynthup 6 ngut ka UDP, 6 ka HSPDP, 4 ka KHNAM bad kawei ka independent ka Kong Grace M Kharpuri kaba la iehnoh dang shen na ka party HSPDP.Ha kawei ka khubor, la iathuh ba ka don ka khubor kaba iakren sharum shaneng ba ki don katto katne ngut ki MDC na ka ARPA kiba la leit pasiaw ban kyrshan ia ka KHUDA bad lada ka long kaba shisha, ka ARPA ka lah ban khyllem ha ka jingiatynjuh bor kaban long ha ka 8 tarik ban wan.
Ka huri hura ka ARPA ka la mih hadien ba ka UDP ka la dawa bad pyneh beit triang ban bujli noh ha jaka jong u Bah Ardent namar ki kam leh hi jongu ia ki kam jong ka Council.
Ka HSPDP ka la mad ia u soh kthang hadien ba ka MDC na Nongshken ka Kong Kharpuri ka la iehnoh na ka party hadien ba kam lah ban iapyniahap bad ki katto katne ngut ki para MDC kane ka party.
Shillong, 3 Risaw:Ka jingduna doktor ha ka jylla Megha laya ka jur bha khamtam sha ki jaka nongkyndong namar ba bun na ki doktor kim treh ban leit sha ki jaka nongkyndong namar ba bun ki jingeh.
Ha ka jingiakren bad u ophisar ka tnad ka koit ka khiah, u la iathuh ba ki don tang lai ngut ki doktor kiba la treh ia ka jingtyrwa ka sorkar ban leit sha jaka nongkyndong bad kine baroh ki dei ha Garo Hills.
Ka sorkar dang shen, ka la tyrwa da ka tulop heh kaba T.2 lak shi bnai na ka bynta kito ki doktor kiba treh ban leit sha ki jaka nongkyndong kum kawei na ki lad ban khring ia ki doktor ban leit trei sha ki jaka nong kyndong.
“Wat la ngi la tyrwa ia ka tulop kaba heh haduh T.2 lak shi bnai na ka bynta ki doktor kiban leit sha nongkyndong hynrei ki don lai ngut kiba la treh bad kane ka long tang ha Garo Hills", la ong u ophisar jong ka tnad ka koit ka khiah.
U la ong ba katkum ka jingpule bniah jong ka International Corporation Study for Medical College ka jingdon jong ki doktor ha Meghalaya ka long 0.2 na bynta shi hajar ngut kaba mut uwei u doktor u hap ban sumar haduh lai hajar ngut tam ki briew katkum ka jingdon ki nongshong shnong.
Haba iakren bad u heh uba dei peit ia ka tnad ka koit ka khiah ha ka jylla, la iathuh ba ka jylla ka don 801 ngut ki doktor bad napdeng kine tang 135 ngut ki dei ki doktor specialist kiba don ha ki hospital bapher bapher.
La iathuh ba ka daw lehse ba ka ki doktor kim treh ban leit sha ki jaka nongkyndong ka dei namar ba ki ia kynduh jingeh ha ka lynti synkein, ka thaih ka dem bad kiwei kiwei ki lad kiba pynlong ia ki ban kynran dien ban leit sha ki jaka nongkyndong.
U la iathuh ba katkum ka rekod ba la ioh napdeng ki nongshong  shnong ha kane ka jylla ba don kumba 29 lak tam katkum ka khanasumari 2011, 65 percent ki nongshong shnong ki jied ban leit shah sumar ha ki jaka sorkar khamtam ha nongkyndong.
Ka daw ka long ba ki kompeni ne ki kynhun shimet kim treh ban leit buh ha ki jaka nongkyndong namar ba kim da iohnong than kumba long ha ki jaka sor.
Kane ka la pynlong ia ki ban pynleit jingmut beit ban plie ban buh jaka sumar beit tang ha ki jaka sor namar tang ban ioh jingmyntoi.
Shillong, 3 Risaw:Shiphew tylli ki sengbhalang na Jaintia Hills ki la dawa tohkit da ka CBI halor ka jingshah siat iap jong ki ar ngut ha shnong Mookhep ha East Jaintia hills dang shen.
Kine ki sengbhalang ki la aiti ia ka dorkhas ha ka myntri kam pohiing ka jylla ka Kong Roshan Warjri.
Hynrei ka Kong Warjri ka la iathuh ha ki ba ka sorkar kan ap shwa haduh ba ka sorkar kan ioh ia ka kaiphod jong ka jingtohkit ba la phah ha u majistor.
Lah ban kdew ba ar ngut ki briew ki la shah siat iap ha ka shnong Mookhep ha East Jaintia hills district  ha ka jing iakhih jong ka MIPRLM ban pyrshah ia ka jing khang tih dewiong ka National Green Tribunal (NGT).
“Ngi dawa ban pynlong ia ka jingtohkit da ka CBI khnang ban ioh ia ka jingshisha khlem iashah liang", la ong u President ka Meghalaya People United Federation (MPUF) Bah Dapoiwanmi Laloo hadien ba la iakynduh ia ka Kong Warjri.
U Bah Laloo u la ong ba ki sengbhalang kim shaniah ha ka jingtohkit ba la thung da ka sorkar.
“Ngi dawa ba ia ki pulit, ki majistor kiba don ha ka jingjia, dei ban pynsangeh kam mardor ban pynthikna ba ka jingtohkit kan long kaba khuid bad kaba hok", la ong u Bah Laloo  bad bynrap lada ki leh bakla, dei ban pynduh kam shi syndon.
U la ong ba ki sengbhalang kim lah ban pdiang ia ka jingkam jong ki pulit ba ki siat ban iada ialade.
“Ngi dawa ba ka sorkar ka dei ban pynshitom ia kito kiba donkti ban siat", u la ong.
U la ong ba lada ki pulit ki pyndonkam da kawei ka buit, kan nym don kano kano ka jingjia ba sngewsih ha katei ka sngi.
Ha kawei ka liang, ki la sngewsih ia ka jingbym kular eiei ka myntri kampohiing ban aiti ia ka jingtohkit sha ka CBI.Ki la ong ba kin ap haduh ka 30 tarik Risaw ban ioh ia ka kaiphod jong ka sorkar halor katei ka jingjia.
“Lada ym hun ia ka kaiphod, ngin sa rai da kawei ka lynti", la ong u president ka Ri Jaintia Youth Federation (RJYF) Bah R Rymbai.
U la ong ba ka sorkar ka dei ban siew khambun sha ki longing ba khlad namar ba T.3 lak ka long kaba rit than.
Shillong 5 Risaw:Ka Seng Khasi Ri-Bhoi Circle ka la pynrem jur ia ki runar ba pynjot ia ka sainbud (signboard) jong Seng kaba wah hakhmat ophis ha shnong Mawpun Raid Madan Kyrdem.
Katkum ka kyrwoh ba la pynlait da u bah A Dohling, ki runar ki la pynjot ia ka sainbud jong ka seng ha ka miet 25 tarik Nailur.
Halor kane, na ka liang ka seng ka pynrem jur bad aiti ha ka hok kan peit kan khmih namar kum ki briew kim lah ban iohi.
Shillong, 5 Risaw:Ka Hima Khyrim ha ka 30 tarik Nailur ka la pynrung Myntri thymmai ia u Bah Wonderful Nong rum uba mih bujli ha jaka jong u Myntri Tham Nongrum uba la khlad noh shen.
U Myntri Wonderful u ei na ka shnong Siatbakon Raid Shabong.
Ia u Bah Wonderful Nongrum la pyn skhem ha ka jingialang kaba long ha ophis Pomlum Wahrew kiba san Raid Mawlieh hapoh ka jingialam jong u bah JS Khongwir.
Ki la pynlong ia ka jingialang ba shong kun ha kaba la ai pynskhem sanad ia u Myntri thymmai hapdeng ka jingiphuh iphieng bad ha ka jingiadon ryngkatlang u Lyngdoh SL Lyngdoh Mawlieh, u Myntri SS Khongsngi, u Bah Baristar Khongsti bad u Myntri Bah JS Khongwir.
Nalor kine la don lang ruh ki kur Nong rum kiba la wan na Mawlai, Laitlyngkot, Langkyrdem bad na Tangmang.
Hadien ba la ioh ka jingkren na baroh ki Raid Mawlieh Khyrim Syiemship la ioh ka jingpynspng donburom da Lyngdoh Mawlieh.
Ha kane ka jingialang la kitbok ia u Myntri thymmai ba un nang lah ban trei bha ia ki kam ba la bynshet ha u.
Kane ka long katkum ka kyrwoh ba la pyllait da u Basan Raid Mawlieh.
Shillong, 5 Risaw:Ka MDC na Nongshken ka lah ban duh shuki EM aha kane ka kynti bad katkum ka khubor, ba la ioh lum, ka daw ka long ba ka KHNAM kaba don saw ngut ki MDC ka lah ban shimti EM lut, bad mar saw ngut na HSPDP bad UDP.Ka Kong Kharpuri ka la long MDC independent hadien ba la iehnoh na ka party HSPDP hadien ba ka la don ka jingiapher jingmut.
Ha kawei ka liang, la iathuh ba ka kynhun Khasi Hills United Democratic Alliance (KHUDA)  ha KHADC ka lah ban nym pynieng kyrtong na ka bynta ka shuki CEM  kaban long ha ka 8 tarik Risaw ha kane ka sngi Balang.
Hynrei ka rai ba khadduh kan long lashai la ka Congress kan iakhun ne em ia kane ka shuki.
“Ka rai kan shong lashai la yn pynieng ne em ha ka jingiatynjuh bor", la ong uwei u MDC ba kham slem ha ka Congress ha kane ka sngi u Blei.
Kumba long mynta, kim don ki number ban jop ia ka jingiatynjuh bor watla katta, ha ka politik, ka lah ban don ka jingkylla wat ha ka khyllipmat ruh.
Ka All Regional Party Alliances (ARPA) kham mynshwa ka la jied ia u MDC ka KHNAM na Jaiaw u Bah Adelbert Nongrum kum u nongialam ban iakhun ia ka shuki CEM.U Bah Adelbert uba la jop ar sien na Jaiaw, um pat ju bat EM ha kano kano ka Executive Committee ba la dep.
Ha kane ka EC ba la ialam u Bah Ardent M Basaiawmoit u la dei ban shah thung EM hynrei u la len lada da kaba aiti noh ha u MDC ka Mawlai Bah PT Sawkmie.
Hynrei, donbok u la shah jied pynban ban shimti syndon ia ka kam CEM.Shillong,3 Risaw:Na ka T.2 klur tyngka marwei ba ka kynhun lehnoh, ka la dawa na ki ba ha ing hasem jong ki ar-ngut ki malik kiba la shah rahbor na Shahlang; ki bahaing ha sem ki la lah ban pynmih pisa tang T.6lak tyngka kaba mut T.3 lak marwei, bad ia kitei ki pisa ki la phah sha ka kynhun lehnoh kaba dang shu mih thymmai kaba la tip kum ka AKKA.Hadien ba la dep ban phah ia ka T.6 lak tyngka ki lehnoh ki la pyllait noh u bah Tender Nongbri bad ia u bah Edward Nongmin ki ar ngut ki malik dewiong kiba la shah rahbor ha ka miet 28 tarik mynta u bnai.
Kitei ki ar-ngut ki la sah san miet lynter ha ktem jong kitei ki lehnoh.
La iathuh ba ki bahaiang hasem jong kitei ki ar-ngut ki don hapdeng ka jingeh kaba khraw ban pynmih ia katei ka pisa kaba la dawa da ki lehnoh namarba ki don hapdeng ka jingkordit pisa namarba ki bai dewiong jong ki ki dang sahkut lut.
Hynrei la pyrshang ban pynmih pisa jubor justi da kaba lum ia ka Dorbar Kur jong ki.
La iathuh ruh ba ki bahaing hasem ki la pynmih ia katei ka  T.6 lak tyngka da kaba die lilam ia baroh ki sniang, ki blang, ki masi jong ki bad kiwei pat ki jingdon jingem ba ki don, hadien ba ki la pynbiang ia katei ka pisa la wan buh ia ki da kitei hi ki kynhun lehnoh ha ki rud shnong ka Shahlang.
U Bah Tender u la poi ing ha ka por 6:15 janmiet katba u bah Edward pat u la poi ing ha ka por 6:30 janmiet bad ka por poi ing jong ki ka iapher tang 15 minit.
Kitei ki ar ngut ki malik ki la poi ing da kaba suk kaba sain, bad kam shym la don kano kano ka dak mynsaw ha ki met jong ki, hynrei ka dur khmat bad ka met jong ki ka shu ring rai khoh namarba ba kam biang ka bam, iathuh ki tyllong khubor.
Shuh shuh ka tyllong khubor ka la iathuh ba mynhynnin ka miet sa 6 ngut ki malik dewiong kiba dei ki Khasi kiba don ha Shahlang ki la shah byrngem ha kitei ki juh ki kynhun lehnoh , kaba ki la kam ba ka dei ka AKKA, bad ha ka jingiakren phone kim lah bat ia ka kyrteng pura jong ka AKKA tangbah ki shu ioh kem ba ka sdang na Achik bad ka kut ha ka kyntien Army.
Kitei ki lehnoh ki la byrngem ia ki hynriew ba lada kim pynpoi ia ka T.2 klur tyngka marwei kin leh da ka kam.
La iathuh ba ka jingbyrngem  jong kitei ki lehnoh kam dei da ka shithi hynrei ka dei da ka jingiakren lyngba ka mobile, ha ka phone la iathuh ba la ong ba lada ki wan pynpoi ia ka pisa kin lait na ka jingshah rahbor.
Shillong, 5Risaw:Ka HNLC ka la pynpaw ka jingsngewlem halor ka jingduh ei ki 56 tylli ki mynsiem, ha ka jingshlei um ha Garo Hills.
Ka la pynpaw ruh ka jingsngew duhnong kaba khraw halor ka jingshah ktah jong ki palat 2 lak ngut ki briew, na ki 1172 tylli ki shnong jogn ki 27 tylli ki Block ha Ri-Lum Garo.
Halor katei ka jingjia ka la kyntu ia ka sorkar ba kan pyrkhat da ki plan ba thymmai kumno ban iada ia ki briew jong katei ka thain khamtam ha West Garo Hills kaba la  dei ka jaka them kaba ap jingma na ka jingshlei um.
aHa ka jingpyllait khubor mynta ka sngi da u Publicity Secretary u bah Sainkupar Nongtraw ka HNLC ka la pynpaw ba kam kwah shuh ban dang ia umsnam hynrei ka kwah ba kan wan noh sha ka miej jingiakren bad ka sorkar ha kaba ka jingbteng ia ka jingkynad kan wanrah pynban ka jingduhnong kaba lah ban nang bun ki mynsiem ki ban shah ktah bad kan lo ng pynban ka jingiam briew kaba khraw.
Ha ka kyrwoh ka la pynpaw ruh ka jingthrang jong ka ban pynkut noh ia ki jingaumsnam bad ban wan da kawei pat ka lynti ban ia kren, bad ka la ong ba ka don ka jingshaniah ba ka sorkar India kan sngewthuh ia ka jingthrang jong ka.
Ka seng, ka la iaroh ia u myntri rangbah ka jylla u Dr.Mukul Sangma ha kaba ka la ong ba u Dr.Mukul Sangma um dei tang u nongialam ha ka synshar paidbah ha ka jylla hynrei u dei ruh u riew satar jogn ka sorkar , ha kaba dalade hi u la rai ban shim ia ka jingkitkhlieh ban khot sha ka miej jingiakren.
Ka HNLC ka la ong ruh ba kam don kano kano ka jingeh ia ka sorkar jylla bad ka sorkar pdeng ba kan khot ia kren, naba ki la don buh bah ki sorkar ha ka pyrthei kiba la khot ia kren wat zia ki seng lehnoh ki bym I don jingkyrmen shuh ban wan sha ka miej jingiakren.
Ka la pynkynmaw ba haduh kine ki sngi mynta ka sorkar kam shym la thung ksiang ban ia kren watla ka 24 tarik u nailur ka dei ka sngi ba ka seng ka la pruid dak ia ka sorkar ba kan thung ia u ksiang.
Ka la ong ba katei kam dei ka jubab hynrei ka long pyrshah ia ka jingthmu jong ki briew kiba kwah ban pynkut ia ki jingialeh na ka bynta ban wanrah ia ka jingroi ha ka jylla.
Ha ka kyrwoh ka la ong ruh ba lada ka sorkar jylla ka pyni ia ka jingbym patiaw ia ka jingtyrwa ia kren jong ka, ka HNLC ka la ong ba kan pynsniew shuh shuh pynban ia ka jinglong jingman ka jylla.
Ka la ong ba lada ka sorkar jylla ka kwah ba ka HNLC kan wan sha ka miej jingiakren ka dei ban ym khein kam kai hynrei ban shimkhia ia katei ka phang.
Shuh shuh ka kyrwoh ka la ong ba shisien ba ka HNLC kan sdang biang ia ki kam pyntriem da ki ktang suloi kan ym don shuh kano kano ka jingkyrmen jingsuk ha ka jylla.
Shillong 5 Risaw:U Suba ba dei u dkhot jong ka seng ASAK u la shah bom iap ha ki paidbhur haa iew Neng kong ha South Garo Hills  katba u dang thmu ban lute pisa na ki nongshong shnong ha kane ka janmiet sngi Saitjain.
Katkum ka khubor na ki pulit, lai ngut ki dkhot katei ka seng ki la rung ha katei ka iew Nengkong kaba jngai  40 km na Baghmara bad ki la pyrshang ban byrngem ia ki paidbah da kaba dawa pisa ha ka por:30 baje janmiet.
Ki paidbhur kiba la bitar ia kane ki la kthong kylla ia kitei ki briew bad ki la ioh bat ia uwei na ki uba la tip kyrteng kum u Pongreng R Marak.
ki paidbhur ki la tied la bom haduh ba un iap syndon.
Une uba khlad u dei na shnon  Rewak ka thain Siju.
la ioh kurup ia ka pistol 7.62 pistol lem bad ka shithi ka seng ASAK na ka met jong u bad la aiti sha ki pulit da ki nongshong shnong.
ia ka met jongu la rah sha Baghmara ha ka sngi u Blei ban leh ia ka post mortem.
Shillong,5 Risaw:Ka  Dorbar  Pyllun  jong  ka  Kpoh  Basaiawmoit  na  ki  7  Kpoh  ki khun  ka  Meisin,  ka  la  ia  kyn duh  ha  Dorbar  Hall  jong  ka Dong  Mission  Compound.
Shillong ha  ka  Sngi thohdieng, ka 03  tarik, U  Risaw,  2014  ki rai kiba la mih na katei ka jingiakynduh ki long, ban  don  noh  la  ka  jong  ka  rukom  pyniaid  kam  hapoh  ka riti  pyniaid  kam  jong  ki  7  Kpoh  ki  khun  ka  	Meisin bad la thung  ia  ka  Komiti  Pynkhreh  kaba  8  ngut  ki  dkhot  kiba  long u  Bah  Aris,  Kingsley,  Sori,  Lawrence,  Khrawbok,  P.B.M.Basaiawmoit,  ki  Kong  Rosemary,  Christine  Basaiawmoit  bad  Nongkhot,  Bah K.L.Basaiawmoit.
La jied  ruh ia u Myntri  Lawrence,  Samla  Trueman  Elias  &  Kong Ballerina  Basaiawmoit ban  mih  khmat  na  ki  Basaiawmoit sha  ka  Central  Executive  Committee  jong  ka  Seng  Kur  Pyllun ki  7  kpoh.
La  thung  ia  ka   Executive  Committee  shipor  kaba  kynthup kitei  ka  Dkhot  ka  Komiti  Pynkhreh  Rukom  Pyniaid  Kam  bad  ki lai  ngut  ki  Dkhot  ka  CEC  Seng  Kur  Pyllun  ryngkat  bad  ki nongkitkam shipor.
La  jied  ia  u Rev.Dr.P.B.M.Basaiawmoit, kum u-  Chairman,   Secretary  –  Bah  K.L.Basaiawmoit  bad  Treasurer  –  Myntri  Lawrence  Basaiawmoit ban  long  ki  Nongkitkam  shipor.
Shillong, 6 Risaw:Ha ka 3 tarik mynta u bnai ka Iai Kyrsoi ka la pynlong ia ka jingai jinghikai kumno ban rep Soh niamtra, ba la pynlong ia katei ka prokram ha Pyndensohsaw, ka shnong kaba don sha ki thain Mawsynram, ha katei ka jingai jinghikai la wan ban hikai ia ki paidbah nongrep da u  Bah Buhphang Neng nong, EFC Mawsynram bad u Bah Foning Marwein Field Assistant Horticulture.
Ia kane ka jingai jinghikai la bei tyngka da ka Sorkar Meghalaya kaba hap hapoh ka Voluntary Action Fund (VAC) 2012-13 lyngba ka ophis u Deputy Commissioner, East Khasi Hills District.
U Bah Buhphang Nengnong, E.F.C.Mawsynram Block ha katei ka jingai jinghikai ban rep soh niamtra ia ki nongrep u la ong ba la ju ia thuh nam ba u Soh niamtra na Wahkhen, Mawphu bad Nongsteng ba ki dei ki soh niamtra kiba bang ba thiang ban bam, hynrei u la ong ba lada ki paidbah katei ka shnong ki ang nud ba ki soh jong ki , kin long kum kiba pynmih da kitei ki shnong kam don jingeh ia ki ban poi sha kata ka thong.
“U sohniamtra uba pawnam ha jylla u dei na Wahkhen, Mawphu bad Nongsteng hynrei lada ki nongrep na ka shnong Pyndensohsaw ki trei shitom ma ki ruh kin ioh ia ka juh ka nam namar u soh ha kane ka shnong u long uba bang bha" u la ong.
Katba u Bah Foning Marwein, Field Assistant Horticulture, Mawsynram Block u la batai haba sara ia u sohniamtra dei ban wad ia u soh uba koit ba khiah bad u dei ruh u diengsoh uba la san palat 15 snem.
Nangta ia u shyieng dei ban sait ha ka um ia kiba per dei ban bret noh bad shim tang ia kiba ngam hapoh bad dei ban thad ha ka jaka bym dei sngi.
U la iathuh ba ka sorkar jylla mynta ka la pynduh ia ki sboh dawai ia ki jingthung jingtep bad ka la pynmih da u Bio-fertilizer.
Ha ka juh ka por u la kyntu ia ki nongrep lada kwah ban khlaiñ ka rep sohniamtra wat thung ia kiwei pat ki jait dieng namar ki iaknieh ia ki jingbam.
U la kyntu ia ki nongrep ban bha u sohniamtra dei ban thung bynrap da u motor, u sohkynphor bad sohtrun.
Shuh shuh u la iathuh ba kawei ka skhim kaba T.10 lak kaba wan lyngba ka sorkar jylla ka la duh ei noh ha Mawsynram Block namar ym don ki Self Help Group kiba biang jaka ban pyntrei ia kane ka skhim.
U la iathuh ruh ha ka por ba tyrkhong slap dei ban ai um ar sien shi bnai khamtam kiba dang rit.
U Bah Foning u la iathuh ka sorkar ka don ia ka skhim ka Drip irrigation ban ai um kaba shu pynjaw ha ki tynrai dieng jong ki sohniamtra.
Ia ka jingialang la pyniaid da ka kong Elizabeth Nohriang bad la ai jingkren da ka kong Sarababel Wanniang, President.
Ia u sohniamtra ha ka shnong Pyndensohsaw, la shalan sha ïew Mawsynram, Shillong, Balat bad sha Bangladesh lyngba ka Border Haat hynrei mynta ki don satang khyndiat ngut kiba dang bteng ia kane ka kam rep namar ka jingjur ka jingiap khlam ki tynrai dieng.
Shillong, 6 Risaw:Hynriew ngut ki dkhot ehrang ka seng Garo National Liberation Army (GNLA) ki la wan ban pyndem wait noh ha kane ka sngi Nyngkong ha ki pulit ka Meghalaya ha ophs u SP ka West Garo hills ha Tura.
Kine ki lehnoh ki la wan pyndem hakhmat u IGP (western range) u Bah H Nongpluh ba don lang u SP u Mukesh Singh, u deputy commissioner u Pravin Bakshi bad u commandant ka 5th Meghalaya Battalion u Aditya Goenka bad kiwei ki heh sorkar.
Kiba wan pyndem ki dei ba la tip kyrteng kum u Manan Ch.
Sangma, 30 snem ba ju khot sin kum u s Kimpret uba bat kum u Area commander ka Dadeng, u Kasan Ch.
Marak 20 snem ba ju khot sin kum u Habraghat, u Simarong S.Sangma 24 snem ba khot sin kum u Sainal, u Chakseng Ch.
Marak 24 snem ba khot sin kum u Malran, u Jemistar D.Sangma 21 snem ba khot sin kum u Deniram bad u Tengku S.Sangma 19 snem ba khot sin kum u Watcheng.
Bun na kine kiba dang rung ha u snem 2010 bad la pynhikai shipai ha khlaw Durama ka Garo Hills.
Ki la wan pyndem ryngkat ki tiar ialeh kynthup ka AK-56, 2 magazines, 82 kuli ka AKs, 2 tylli 7.65 pistol bad 2 magazine bad 12 ki kuli siat ka 7.65 pistol, bad uwei u bom grenade.
“Ngi sngew kmen ba ki samla ki la wan phai biang sha ka lynti kaba ju long, namar ki sngewthuh ba ki suloi bad ki kuli kim lah ban wanrah ia ka jingsuk", la ong u Bah Nongpluh haba pdiang sngewbha ia kitei ki dkhot ba wan pyndem wait.
“Ia kitei ki ehrang la buh ha Meghalaya police battalion na ka bynta lai sngi.
Kin sa ioh ia ka song jingiarap na ka sorkar ban im ka jingim ba bha", la ong u SP u Mukesh Singh.
U Singh u la ong ba ia kitei ki lehnoh la wanrah na shnong Rongbakgre hajan ka Jengjal kaba jngai kumba 25 km na Tura ha West Garo Hills.
Shillong, 5 Risaw:Ka Seng Biria U Khasi kaba ju tip paidbah kum ka SBUK, ka la khylliap ia ka jingrakhe dap 25 snem ha kane ka sngi Saitjain ha Don Bosco Square, Laitum khrah Shillong.
Ka  sangot jong kane ka jingiaid lynti haduh kine ki sngi, ka long, Wat Khuslai, Ka Biang Beit" bad kata ka dei namar ba ka SBUK ka iai im ban tyllun sha ki sngi ban dang wan.
Ha kane ka sngi pynkut ia ka jingiaid lynti jong ar phew san tylli ki snem, la kyrkhu kyrdoh da ka Principal barim ka Shillong College ka Kong MPR Lyngdoh ba la iadon lang khrui ki dkhot ka SBUK, kiba haiing hasem jong ki dkhot, kynthup ka Chairperson ka KHADC ka kong Teilinia Thangkhiew, u principal ka St Edmund’s College Dr Sylvanus Lamare, u riew saidain Bah W Humphrey D Syngkon, u nonghikai kolej Prof SS Majaw bad kiwei pat ki kynrem ki lyndan bad ki ba ha iing ha sem jongki dkhot ka SBUK kiba la khlad noh.
U president ka SBUK u la pule ruh ia ka shithi kaba la phah da ka kynhun ki seng Biria na ka ri Isreal kaba la ai khublei kitbok kitrwiang ia kane ka seng kaba la kot shaduh une u Mawjam.
Ha ka jingkren kum ka kongsan kala ai khublei bad kitbok kitrwiang ba ka SBUK kan nang lah ban shakri iaka imlang ka sahlang da ki jingialehkai jongki bad khamtam ban noh synniang iaki briew kiba donkam ka jingiarap kumba kila ju leh ha ka por ba la leit.
Ka Kongsan ha kane ka sngi, ka la pynlait ruh ia ka kot sahkynmaw ne ka souvenir jong ka SBUK.Ia ka SBUK la seng ha ka 2 tarik Risaw, 1989 da ki katto katne ngut ki riew rangbah kiba donsap bad iar jingmut.
Ka jingthmu jongki, ka long ban pyndonkam ia ka biria kum kawei na ki atiar ban phrung ia ka mynsiem shipara hapdeng ki jaitbynriew bapher bapher bad ruh ban long ka iitkhmih ia ka imlang sahlang.
Ha kane ka sngi, la pynlong ruh ia ka jingpyni video ia ki drama bad ki kam ba la pynlong da ka SBUK ha ki snem ba la dep kaba la pyni kumno ki nongpeitkai ki la rkhie iap ler kih shi kih.
Ha ka kot sahkynmaw, ka SBUK la pyni ba ka la shang kylleng ki jaka ka ri Khasi ban pynlong ia ka jingialehkai na ka bynta ki kam ban iarap ia kiba jynjar, na ka bynta ki skul, ki klob, bad kiwei kiwei ki kynhun.
Ka la iarap ruh ia ki para Khasi ha Kolkata ban thied ia lyngkhot ia ki jaka ban ioh la u lum jingtep jongki, nalor bun kiwei pat ki kam.
Shillong, 5 Risaw:Ki nongkitkam bad  ki volunteers  jong ka  Central Puja Committee  hadien ba la dep ban  lehniam Puja ki la pyn long  ia ka jingpynkhuid ia ki rud ki kiar  jong ka Wahumkhrah kaba don ha Polo naduh mynhynnin ka step.
La pynkhuid bad ka lum ia baroh ki blei thaw bad kiwei pat ki tiar ki tar na katei ka wah ha ryngkat ka jingpyndonkam da kip uh shilum  bad ki kali kit nuit ka tnad Municipal ban leit bret ia ki jaboh sha ki jaka bret niut.
Ha katei ka jingpynhkuid ki dkhot ka Puja Committee ki la pynthikna ba ka Wah umkhrah ka la khuid bad la pynkynkie ia ki jaboh barit baria sha ki bynta ba sharum katei ka wah.
Ia katei ka jingpynkhuid la ju leh manla u snem shuwa ban sdang ba hadien ba la kut ka Puja bad katei ka jingpynhkuid kaba la ong ha ka sngi saitjain ka la long haduh 12 kynta, kane ka long ka kyrwoh ba la phah da u  Naba Bhattacharjee  President, CPC, Meghalaya.
Nongstoin, 6 Risaw:U samla Robert Nigil Rashir 17 snem kyrta bad u ba dei napoh ka shnong Mawiong Pyndengrei Nongstoin West Khasi Hills District u la poi shaduh ka Final jong All Meghalaya No.1 Dancing Star ba la pynlong da ka Meghalaya People United Front (MPUF).
Ha kane ka jing iakob kaba la long hapoh Donbosco Hall Laitum khrah Shillong u tei u samla napoh ka thain West Khasi Hills ula poi shaduh kane ka thong lyngba kiba bun tylli ki wat  ha ka ne ka jingiakhun.
Kumta kum ka dong bad ka thain West Khasi Hills kala dei ban kyrshan radbah ia utei u samla uba tang marwei ban mih khmat iaka thain shapoh ka nongbah Shillong, kumta utei u samla u la pynpaw ruh ba u donkam ka jingkyrshan na ki paidbah ka thain lyngba ki vote khnang ba un lah ban kynjoh sha ka thong jong ka jingjop ha ka ne ka jingiakhunU samla Robert Nigil u la kyrpad ia ki paidbah jong ka District ne ka jylla baroh ka wei bad khamtam na ka Sor Nongstoin ba kin sngewbha ban ia kyrshan lem ia u ha ka ne ka jingiakob khnang ba un lah ban poi sha ka thong jong ka jingjop bad u don ruh ka jingkyrmen ka ba skhem ba un ioh ia ka nam lah duh jong ka ne ka jingiakob lyngba ka jingai jingkyrshan jong ki paidbah daka ba ia vote ia u bad da ka ba thied ia ki voting coupon ha u code No.MDS 22Ia kane ka Final jingiakob shad yn pynlong ha ka 25 tarik u bnai October 2014  ha U Soso Tham Auditorium Hall (State Central Library) Shillong.
Shillong, 6 Risaw:Ki khubor Khasi kiba ki paidbah ki ju iohi ryngkat ruh bad ki jingring dur, la ju iohi tang ha ki jaka sor hynrei kiba bun bah ki nongkyndong kim ju ioh lad ban peit ia kitei ki khubor namarba ym don Cable kaba pynpoi sha ki shnong jong ki, kumta kiba bun kiba kwah iohi ia ki khubor Khasi ki ju wan ban sahmiet khnang ha Shillong ban peit ia ki.
Hynrei mynta ka la mih kawei ka seng kaba la tip kum ka Hynñiewskum Cable TV Network ki paidbah ha ki jaka nongkyndong ruh ki lah ban peit ia katei ka khubor Khasi kynthup ia kiwei pat ki jingpynbyrngia ne ki antor.
Ka Hynñiewskum Cable TV Network lane ka HCN ka dei kaba la seng da ka Hynñiewskum Media Group (HMG) ha u bnai Lber mynta ka snem ban ai ka jingshakri ïa ki paidbah kiba shong ba sah sha ki thaiñ nongkyndong bad ki bym ïoh lad ban peit ïa ki Programme Khasi kumba ïoh kiba shongshnong ha sor Shillong.
Lyngba kane ka Network, la ïohlad ban pyni ïa ki khubor u PCN bad Batesi TV ha ki katto katne tylli ki shnong kiba kynthup ïa ka Umsning, Nongpoh bad Mawleiñ Mawkhan ha Ri Bhoi District bad suki suki mynta ka la nang pynïar shuh shuh sa sha ka shnong Sohra, Pynursla, Mawsynram, Kynshi bad dang shen ka la lah ban leit ai connection sa sha ka shnong Lawbah.
U nongaikhubor u la ïohlad ban ïakren bad u Manager kane ka Network, u Bah Basan L.Nonglait, bad ha ka jingïakren, une u rangbah u la ïathuh ba ïa kane ka Network la pynmih hadien ba la lap ba bun na ki shnong kum ka Nongpoh kaba long ka District Headquarter jong ka Ri Bhoi ruh ym don ba pynïaid cable bad kumta ki paidbah kim lah ban peit ïa ki programme Khasi kum u PCN uba baroh ki kwah peit, bad ki hap ban wan shaduh sha Shillong ban ïohi.
Nangta shuh shuh ka shnong Sohra, kaba lah long teng ka nongbah ruh ka dang sah umdum ha kane ka liang, namar wat lada ki ïoh ban peit ïa ki satellite channel kiba na kylleng ka pyrthei lyngba ka DTH hynrei ïa ki channel ha ka ktien la jong kim lah ban ïohi.
Kumta ka thong ka jong ngi kum ka HCN ka long ban plie lad plie lynti ïa kito kiba kwah ban peit ïa ki Programme Khasi ba kin tan laiñ na kane ka Network.
Utei u rangbah u la iathuh ba ka dei ka network jong katei ka seng ka don  tang shi channel ar channel, bad ha kane ka channel la pyni ïa ki programme kiba kynthup ïa u PCN, Batesi TV, Amirphor TV, Goodnews TV, PotterNet bad SEM.Ha kaba ia dei bad ki jingsiew u la ong ba Ka shong ha ki jaka jaka, lada ka shnong ka dei kaba ïajan kawei ka ïing bad kawei pat lane ka bym da jngai palat, ka bai connection ki ju kheiñ ha ka dor 1000 tyngka bad ka bai bnai ka long tang 100 haduh 150 tyngka kawei ka connection.
Bad u la ong ba kim  kwah ban oh dor palat namar ki kwah ba kiba duk kiba jynjar ruh kin ïoh lem ka lad ban peit ïa ki prokram Khasi.
U la pynkynmaw ba  kiba don Tata Sky bad Dish TV ki lah ban shim Connection na ka Network jong ki, , namar u plug u dei la ka jong, bad kam don jingthut ei ei ruh em lada ki kwah ban kylliang na ka Channel Khasi sha ki Satellite channel, namar u ïaid lyngba na uwei pat u plug kaba ki lah ban kylliang na u remote jong ka TV jong ki.
Haduh mynta katei ka seng ka dang lah ban ai konekshon tang ia 8 tylli ki shnong kiba don ha ki thain nongkyndong, ba u la bah Nonglait u la ong ba ka seng ka dang pyrshang ban pynpoi sha kiwei pat ki shnong lada jia ba ki ioh jingkyrshan na u paidbah.
Kane ka jingpyrshang jong ka HCN wat lada ka long kaba shitom bad kaba bun ki jinglut jingsep, hynrei sngewdei pat ban ai jingïaroh ïa kane ka kynhun kaba la shlan ban thom ïa kita ki jingeh baroh, da ka jingkyrmen kaba skhem ba ki paidbah ha ki shnong kyndong ruh kin ai ka jingkyrshan da kaba shim connection na kane ka Network bad ba kane ka network ruh ka lah ban nang kiew bad nang kham pynbha shuh shuh ha ka jingshakri jong ka ban pynphriang khubor bad pynbyrngia ruh ha kajuh ka por lyngba ki programme na ki production bapher bapher kiba ka la ïateh na ka bynta ban pyni paidbah ha kylleng ka Bri U Hynñiewtrep Hynñiewskum.
Kiba kwah ban tip kham bniah shuh shuh ha kaba ïadei bad kane ka Network ki lah ban phone lane sms ha une u no.8731909558.
Shillong 6 Risaw:Ka Meghalaya State Commission for Women (MSCW) ka la dawa da ka jingpynsaja kaba tyngeh ia ki briew kiba donkti ban shim ia ka jingim jong ka khynnah ba 15 snem ha East Garo hills district.
“Ngi kyntu ia ka sorkar jylla bad ka tnad ba dei peit ba kan pynngat da ki kyndon ba tyngeh ban pynsaja ia ki briew kiba pyniap ia ka khynnah", la ong ka chairperson ka MSCW ka Kong Theilin Phanbuh ha kane sngi Nyngkong haba kren sha ki nongthoh khubor.
Ka kong Phanbuh ka la ong ba ka jingiam bein ia ka khynnah ba lui lui ka Grikchina N.Sangma, ka khynnah pule jong ka Sacret Heart H.S.School ha Kusimkolgre, William nagar, ka la long ka kam riew khlaw.
Ka MSCW ka pyn rem jur ia kane da ka jingsngew khia bad ka jingpang mynsiem kaba long pyrshah ia ka jinglong briew.
“Ki kam thombor ia ki kynthei ka la nang kiew na ka sngi sha ka sngi, kumno shuh ngin iai shah ia kane ka kam beain jong ki riew runar", la ong ka Kong Phanbuh.
Ia katei ka khynnah la lap ha kaba ka khlieh, ki kti jongka la pra na kawei ka khlaw kaba don ha East Garo hills district.
Ki pulit ki la ong ba katei ka khynnah ka la jah na jaka sah jongka kumba shi taiew shwa ban lap ia ka met iap jongka.
Ka met lyngkhuit jongka kaba la pyut la lap na ka khlaw hajan ka ka jaka kaba tip kum ka Songsak kaba jngai khyndiat na ka shnong Kisumgolgre ha katei ka district.
Ki pulit ki dang ap ia ka repod jong ka post mortem na ki doktor.
Bthat ia ki jingdeng ksiar,ki nongshong bosShillong,6 Risaw:Ki kam pyntriem jong ki runar ka la pynher syrngiew ia ki ba bun ba lang ha kaba mynta ka step ha ka por 5 baje eiei; katba kawei ka Bus ML 06 5380,kaba la niah da U bah Shrek Nongbet, uba don 50snem ka rta, uba na ka shnong Pomblang, kaba la mih na Phudkroh ban wan sha Shillong, ka la shah bat ha ka lynti ha mar ba poi ha ka lad ban leit sha Balat bad sha Ranikor.
Ha katei ka jingjia kynsan kynsan ki runar kiba la kieng atiar da ki pistol bad kiwei pat ki tiar pynmynsaw ki la mih kynsan hapdeng surok  bad ki la pynsangeh ia katei ka Bus.
Da kaba pynap jubor da ki  tiar pynmyn saw,  ki runar ki la pyn ieng ia katei ka Bus, bad ha kaba ka katei ka Bus ka la ieng bad ki la ioh   lute haduh kumba T.3 lak duna tang ka pisa bad ki la pajut jubor ia kiwei pat ki jingdeng ksiar ba ki nongshong ha katei ka Bus ki la deng.
Haba ia kren bad u OC ka Mawsynram PS, u la iathuh ba ki nongshong ha katei ka Bus, ki la iathuh ba ki briew kiba la mih ha katei ka jaka ki dei kiba la tap khmat tap khmut bad ym shym la ithuh ia ki, katba na ka jingkren jong ki pat ki la sngewthuh ba ki dei ki Khasi.
U OC u la iathuh ba kitei ki runar kiba don haduh kumba 6 ne 7 ngut ki la pynsangeh ia katei ka Bus ha lad ban leit sha Balat bad haba ka Bus ka la sangeh, ki la pynap da ki pistol bad ki wait tukri, ia ki nongshong Bus bad ki la lute haduh kumba T.2.50 lak, tang ka pisa na ki nongshong Bus, kynthup ia kiwei pat ki jingdeng ksiar.
U OC u la ong ba haduh mynta ki pulit ka Mawsynram ki dang ap ia ka jing ujor, wat la ki la ioh jingtip lyngba ki pulit ka Balat.
U la iathuh ba kitei ki briew ki la hiar na kawei ka Taxi kaba la ap thap lypa ha katei ka jaka  bad ha katei ka por ki paidbah kim poi pyrkhat ban peit ia ka nombar jong katei ka local Taxi.
Katba ha kawei pat ka khubor,  la iathuh da ki nongshong shnong jong katei  ka thain ba ha ka por 5 baje eiei ki runar ki la mih kynsan ha lad Balat bad Ranikor kaba ki khot ka lad Bakli  bad ki la pynieng ia ka wei ka Mini Bus.
Kitei ki runar la iathuh ba ki la mih na ki bynta jong ka khlaw ba rben bad ha katei ka jingjia ki la tur puk sha ka Bus ba shong ki paidbah bad ki la lute khait katba ki paidbah nongshong Bus ki don la ka dei ka pisa ne ki jingdeng ksiar.
Ki lad khubor ki la iathuh ba ka jinglut ha katei ka jingjia ka la kot sha ka T.5 lak tyngka.
La iathuh ba ki paidbah nongshong Bus ha katei ka por ki don kumba 12 ne 13 ngut bad baroh ki dei na ka shnong Laitkroh bad ka shnong ba marjan.
Haba u nongthoh khubor, u la pyrshang ban wad jingtip kham bniah na ki briew kiba don hapoh katei ka Bus, ym shym la ioh ban ia kren eiei bad ki.
Shillong,6 Risaw:Ka seng Congress ha ka jingialang kyrkieh jong ka kaba la long mynta ka miet kam shym la lah ban shim rai la kan ia aireng ne kan pyndem noh ha kane ka elekshon CEM , KHADC ka ban long ha ka 8 tarik u Risaw  hynrei ka la shim ia ka rai ban pynbna lashai ka sngi ka 7 tarik u Risaw  ha ka por 12 baje myn sngi la ka pynieng kyrtong ne-em ban ia khun ia katei ka kam.
Katkum ki tyllong khubor ba la iohlum la iathuh  ba mynta ka jan miet ka Congress kam pat lah ban shim ia ka rai la ka lah ne-em ia ka tyrpeng ban ia tynjuh bor ha ka ka elekshon jied CEM ka ban long ha ka 8 tarik u Risaw.
Haba la kylli na ki katto katne ngut ki  MDC ka seng Congress ki la iathuh ba haduh mynta ka seng ka dang ia ksaid ban ia khun ban tan tyllai ia kiwei pat ki MDC kiba don hapoh ka ARPA bad lada ka sngew ba ka jingdon paid kan kot sha ka jingiakhun u kyrtong jong ka un leit ban thep kyrteng na ka bynta ban ia khun ia katei ka kam CEM.Haba ia kren pat bad u nongialam ka liang pyrshah u bah Pynshngain N Syiem u la ong ba haduh mynta u dang dei ma u u nongialam ka liang pyrshah hynrei um pat lah pat ban ong iano ka Congress kan pynieng kum u kyrtong CEM ha kane ka sien kaba mynta, hynrei na ki jingiakren bad u bah Pynshngain, CEM barim  la sngewthuh ba lada jia ba ka Congress kan pynieng kyrtong un dang dei hi ma u – u kyrtong CEM ha kane ka sien ruh.
Haba la kylli bniah na u bah Pynshngain hato ka long ne-em kaba shisha kumba la kam da ki katto katne ngut ki nongialam Congress ba ka seng Congress ka la ioh ban tan ar ngut ki MDC ka ARPA, haba jubab ia katei ka jingkylli u bah Pynshngain u la ong ba hadien ba la hiar shuki u bah Ardent M Basaiawmoit la iohi ba ki la don bun ki jingiapait ia pra hapoh ka ARPA, u la ong bay m lah ban ong la ki dei ar ngut bad ym pat lah ban ong ruh haduh mynta  namarba ki lah ruh ban long lai ne saw ngut.
Katkum ka jingiakren bad utei u nongialam ka seng Congress ha KHADC la sngewthuh ba mynta ka miet ka la don ka jingiakdaid kaba jur hapoh ka seng Congress ban tan ia kiwei pat ki MDC kiba don hapoh ka ARPA, bad la sngewthuh na ka jingiakren ba lada jia ba ka Congress ka lah ban kot sha ki nombar ba kan lah ban jop ia ka shuki CEM khlem pep kan sa thep kyrteng ban ia khun na ka bynta ka shuki CEM.Lah ban pynkynmaw ba ha ka por ba u bah Ardent M Basaiawmoit u la jop ia ka shuki CEM , u bah Pynshngain N Syiem u la thep kyrteng kum u kyrtong jogn ka KHUDA u ba ia khun ia ka shuki CEM, hynrei kham hadien ba la sngewthuh ba un ym kot ia ka jingbun paid u la weng noh ialade na katei ka elekshon, bad u bah Ardent u la jop da kaba suk.
Shillong,6 Risaw:U bah Adelbert Nongrum u MDC ka Jaiaw uba long ruh u kyrtong ka ARPA  ban ia khun na ka bynta ka kam CEM hapoh District Council ha ka jingiakren bad u Rupang mynta ka miet u la ong ba um don jingartatien eiei lane ban don kino kino ki jing khanglad ia u ban long kum u CEM ka KHADC.Haba ia kren bad u Rupang u bahrit Adelbert u la ong ba kumba ka long haduh mynta u don ka jingkyrmen kaba skhem ba un long kum u  CEM ka KHADC bad un ioh ia ka jingbun paid na baroh ki MDC jong ka KHADC lyngba ka jingkyrshan jong ki 17 ngut ki MDC kiba don hapoh ka ARPA.U la pynpaw ba ka kumba ka long haduh mynta um don kano kano ka jingartaiten ia baroh ki MDc ka ARPA bad u la kyrmen skhem ba kin kyrshan ia u kumba ka ARPA k ala jied, haba la kylli mano ban leit synran ia u sha ka jingthep kyrteng jong ki MDC ka ban long lashia ka sngi u bahrit Adilbert u la ong ba haduh mynta um pat lah ban ong namarba ka jingialang jong ka ARPA kan long biang lashai ka step ha ka por 10 baje mynstep bad un leit ban thep kyrteng ha ka por 11 baje.
Lah ban kdew ba ka elekshon jied CEM ka KHADC kan long ha ka 8 tarik u risaw, bad ha katei hi ka sngi yn pynbna ia u nongjop la ka dei na ka liang ka Congress kaba don hapoh ka KHUDA ne ha ka liang ka ARPA kaba don ia ki seng trai ri.
Lah ruh ban pynkynmaw ba ka Congress ka la kam ba ka la ioh ban bat ia ar ngut ki MDC ka KHADC , kaba ki lad khubor ki la pynthikna ba kan ioh a ka jingkyrshan na kitei ki ar ngut ha ka sngi thep vote jied CEM.Shillong, 6 Risaw:Kumba ar hajar ngut tam eiei ki nonghikai primary ha ka jylla kin hap ban ialeh biang ia ka eksamin ki bym pat ioh ia ka 45 percent, kin hap ban ialeh biang ha u snem ban wan.
Kat kum ka jing iakren bad u general secetary ka All Meghalaya Primary School Teachers Association (AMPSTA) u Bah FC Shullai u la iathuh ba ki nonghikai ki pdiang sngewbha ia ka jingbthah jong ka National Council for Teacher Education (NCTE)ban ialeh biang ka eksamin.
U Bah Shullai u la ong ba ki nonghikai ka AMPSTA ki pdiang ia kane ka jingbthah jong ka sorkar namar kane ka long kum shi bynta ban pyntbit shuh shuh ia ka kam hikai skul.
“Ngi la rai ban ialeh beit ia kane ka eksam namar ba kam don kano ka kyndon ba ong lada ki nonghikai kim lah ban ioh ia ka 45 percent kin shah beh na ka kam hynrei ka long tang na bynta ban pyntbit shuh shuh ha ka kam hikai", la ong u Bah FC Shullai bad u la bynrap ba ka lada ki pheil ki lah ban ialeh biang ia ka sobjek kaba kim kot ia katei ka mark ba la buh.
“Haba khein kyllum ki nonghiakai ki bym pat ioh ia katei ka 45 percent ki don kumba 2600 eiei ha baroh kawei ka jylla Meghalaya", la ong u Bah Shullai.
Ka Meghalay Board of School Education (MBOSE)ka la pynbna ba ka la rai ban buh ia ka examination centre na bynta kito ki nonghikai skul Primary kiba hap ban ialeh biang ia ka eksam klas XII(HSSLC) 2015.
Kito ki nonghikai kiba hikai ha ka Primary School naduh ki skul sorkar skul deficit, skul Adhoc bad ki SSA ki bym pat biang ia ka kyndon ba la buh da ka National Council for Teacher Education (NCTE), kata 45 percent lane ki bym pat pas ia ka HSSLC eksam kin hap ialeh biang ia ka eksam klas XII ba la pynkhreh da ka MBOSE ha u snem 2015.
Kane ka long na ka bynta kito ki nonghikai kiba la shah thung ha ne hadien ka 3 tarik Nailur 2001.
Kito ki nonghikai na ki District bad ki sub-Division bapher bapher ki hap pyndap ia ka examination phom ban ialeh ha ka klas XII eksam 2015.
New Delhi, 7 Risaw:U Myntri Rangbah Duh ka Ri u Narendra Modi u don ka jingdon jingem kaba kot T.1.26 klur tyngka, bad ia kane la lap lyngba ka jingtip kaba la pyllait paidbah ia ka jingdon jingem jong ki myntri sorkar pdeng kaba la pyllait paidbah ha   ka website jong u myntri rangbahduh, ha ka lah sngi u Blei.
U myntri ka pla tyngka uba dei ruh u myntri iada Ri ka sorkar pdeng u Arun Jaitley u dei u myntri sorkar uba riewspah tam bad ka jingdon jingem jong u ka long T.72.10 klur tyngka, katba u myntri ka tnad pynroi sor u  Venkaiah Naidu u dei uba duk tam u don tang T.20.45 lak tyngka.
Ki jingdon jigem u Modi kiba T.1.26 klur tyngka ki kynthup ia ka pisa ba u don T.38,700  ha kti, ki pisa ha bank ki long T.1,32,698 bad T.17,00,927  tyngka, T.20,000 tyngka ka dei kaba don ha ka  bond, T.2,35,000  ha  NSC, T.1,99,031 ha ki insurance policies bad ki ksiar ki rupa bad ki mar remdor ba u don ki kot sha ka T.1,20,980 tyngka.
U don kawei ka ing ha  Gandhinagar kaba shongdor T.1 klur tyngka.
Kaba kham sngew phylla ka long ba u Modi um don jingtip katno ka lok jong u ka don jingdon jingem, bad ha ka jaka ban pyndap ia ki jingdon jingem ka lok jong u ka Jashodaben u thoh ‘Ym tip’.
Ha katei ka thup jingkhein ia ka jingdon jingem ki myntri sorkar pdeng la iohi ba ki don haduh 17 ngut ki myntri na ki 22 ngut kiba dei ki klur pati, katba ki san ngut ki bym pat kot klur ka jingdon jogn ki ki jkynthup ia u A Naidu uba don tang T.20.45 lak tyngka, u myntri ba peit ia ka bam u  Ram Vilas Paswan u don T.39.88 lak tyngka , u myntri ka tnad  labour and employment u Narendra Singh Tomar u don T.44.90 lak tyngka , u myntri ka koit ka khiah u  Harshvardhan u don T.48.54 lak bad u myntri ka  chemicals and fertilisers u Ananth Kumar u don T.60.62 lak tyngka ki jingdon jingem.
Kiwei pat ki myntri kiba don ha ka thup riewspah ki kynthup ia ka myntri ka  women and child development ka  Maneka Sanjay Gandhi, ka pyrsa kurim jong ka Myntri Rangbah Duh barim ka Ri ka  Indira Gandhi, bad ka don haduh T.37.68 klur tyngka ki jingdon jingem.
U myntri ka tnad bording u Piyush Goyal u don T.31.67 klur tyngka bad sa uwei pat u dei u myntri ka tnad  minorities affairs u Najma Heptulla uba don T.29.70 klur tyngka.
U myntri ka tnad kam pohing ka Ri u Rajnath Singh u don T.2.56 klur tyngka katba u myntri tuklar bar Ri ka   Sushma Swaraj  ka don  T.2.73 klur tyngka nalor ki lyngkha rep kaba ka don ha  Palwal, Haryana.
U myntri ka tnad Law and telecom u Ravi Shankar Prasad u don T.14.91 klur tyngka, u myntri ba peit ia ka bam u  Harsimrat Kaur Badal u don T.12.82 klur tyngka, u myntri ka Transport u  Nitin Gadkari u don T.3.34 klur tyngka.
U myntri ka tnad Tribal Affairs u  Jual Oram, u don T.1.77  klur tyngka ki jingdon jingem, u u myntri ba dei peit ia ka thain shatei Lam Mihngi u  Gen V K Singh, uba dei ruh u khleih duh barim ka tnad shipai Army u don ka jingdon jingem kaba  T.68.76 lak tyngka  u myntri khynnah ba peit ia ki kam pohing u    Kiren Rijiju u don ka jingdon jingem kaba T.66.55 lak tyngka.
Shillong, 7 Risaw:“Nga sngew kmen namar ba ngan shah jied khlem don nongialeh pyrshah.
Ka thong ba kongsan jong nga ka long ban tei ia ka jingiatreilang kaba sngew tynnad hapdeng ki MDC baroh", la ong u CEM ka KHADC uban sa jop lashai ka sngi u Bah Adelbert Nongrum hadien ba la thep kyrteng hynne ka sngi.
U Bah Nongrum na KHNAM uba dei u MDC ar sien na ka KHNAM u la thep kyrteng mynta ka sngi ha ka chairperson ka KHADC na ka bynta ka shuki CEM.Ka KHNAM ka dei ka kynhun ba rit napdeng ki paralok ka ARPA kaba don tang saw ngut ki MDC.Ia ka kyrteng u Bah Nongrum la tyrwa da u nongialam ka UDP Bah Teinwell Dkhar bad la kyrshan da u MDC ka HSPDP u Bah Ardent Miller Basaiawmoit.
La synran lang ia u Bah Nongrum da Bah Dkhar, Bah Metbah Lyngdoh, Kong Rona Khymdeit bad u Bah Hadrian Lyngdoh, u Bah KP Pangniang, u Bah Latiplang Kharkongor bad ka MDC na Nongshken Ka Kong Grace Mary Kharpuri.
U Bah Nongrum u la ong ba un khot noh ia ka jingialang jong baroh ki MDC ka ARPA ban iakren na ka bynta ki mat jong ka Executive Committee.
U Bah Nongrum un shah jied suk khlem don nongialeh pyrshah hadien ba ka kynhun pyrshah ba ialam ka Congress ka KHUDA ka la rai ban nym pynieng kyrteng na ka bynta ban iatynjuh bor ia ka shuki Chief Executive Member (CEM).
U nongialam ka KHUDA u Bah Pynshngain N Syiem u la iathuh ba ki la rai ban ym pynieng kyrteng namar ba kim ioh ia ka jingbun paid.
Shillong,7Risaw:Ka KSU Maw kajem Area Unit ha ka 1 tarik u bnai Risaw ka la pynlong ia ka jing pynkhuid ia ka surok Shillong-Pynursla (NH.40)da kaba pyn khuid ia ki surok iaid kali ha ka sngi sdang pynkhuid naduh ka shnong Laitlyngkot haduh ka shnong Pom lum ha kaba baroh ki plastik bad kiwei kiwei ki jaboh la pynkhuid lut baroh bad la thang ia ki , Ia katei ka jingpynkhuid la ialam da u President ka Seng u Bah Amosstar Khongknaw.
Ka jingpynlong ia kane kapynkhuid shnong ka long namar ba ki briew kin bud bad pynkhuid man ka sngi na kawei ka por sha kawei pat ka por khamtam ha ki jaka paidbah bad ka la kyntu ia ka  Dorbar shong jong ki shnong kiba don hajan jong ka Surok bah  ba kin iasnohkti lang  bad ki ha kane ka jingpynkhuid ia ka surok khnang ba ryntihlang kin lah ban pynkhuid ia ka surok bad kiwei kiwei ki jaka ban pynlong kaba khuid kaba jyrngam bad ka jaka ba ym don plastik.
Ki la mana ruh ia ki paidbah ba kin ym bret nuit bad plastik pathar ha ki jaka paidbah bad ha ki surok bad lada lap iano iano baleh pyrshah yn sa pynhap ha ka kyndon ain, ong ka kyrwoh na u Pynbhalang Mylliem Publicity Secretary.
Shillong, 7Risaw:Ka CSWO kan pynlong ia ka jing iathang Mombati ha ka 9 tarik ha Khyndailad ha ka por 6 baje janmiet kum ka dak ka jing kynmaw sngewlem bad ka jingiakhih ba jar jar ban pynrem ia ka jing shah batbor jong ka khynnah rit ha ka jaka kaba jngai tang 8 km na katei ka nongbah Williamnagar.
Katei ka jingthang mombati ka long ka jingiakhih kaba jar jar halor ka jingpynslem ia ka bishar hok halor katei ka jingjia.
Ka CSWO lyngba ka kyrwoh na ka kong Agnes Kharshiing, President ka la khot la wer ia ki paidbah jong ka jylla ba kin ia snohkti lang ha katei ka jingthang mombati kaba shi kynta naduh ka por 6 haduh 7 baje janmiet ban pynrem pyrshah ia ki kam thombor ia ki khynnah rit.
Shillong, 7 Risaw:Ka UDP ka la lap ba ka jingtih ia ka surok bah Fourlane ka long kaba thurmur namar ba ka kompeni ka la shu tih lymmuh ia ki lum.
Haba iakren bad u Working President ka UDP u Bah Jemino Mawthoh uba la pynlong ia ka jingjurip ia katei ka surok mynta ka sngi hadien ba la mih ka jingiap briew na ka jingtwa ka khyndew, u la ong ba ka long kaba pangmet ban iohi ia ka rukom pyntrei ia kane ka surok naba ka long thurmur bad lymmuh bha.
“Ka kompeni ka la shu tih ka la shu ot ia ki lum lymmuh bad pathar khlem da bud katkum ki kyndon ba la pynkhreh ha ka DPR", la ong u Bah Mawthoh.
U la ong ka UDP hadien ba la lap bad iohi ia kane, kan sa ai jingmut sha ka sorkar ba ka dei ban thung ia ka jingtohkit ban pynthikna ba ka kompeni kaba pyntreikam ia kane ka surok naduh Jorabat haduh Lad Umroi ka dei ban bud ia ki kyndon.
Katkum ka jingong jong u Bah Mawthoh, ha ka DPR la kdew shai ba ia ka khyndew dei ban tes ban tih katkum ka kyndon ym ban shu tih pathar bad thurmur.
“Haba wan kane ka surok, ngi kmen shi katdei eh hynrei mynta ka long pynban ka jingsngewsih haduh ba la mih ka jingiap briew namar ka jingtih thumur", la ong u working president ka UDP.Hynne ka UDP hapoh ka jingialam u Bah Mawthoh ka la pynlong ia ka jingjurip ia ka jaka kaba ha Umling kaba twa haduh ba la mih ka jingiap briew ha kine ki sngi.
“Ia kane la bun bnai, ngi la kyntur ia ka sorkar ba kan shim khia pynban kam shym la leh", la ong u Bah Mawthoh.
u la ong ba ka jingiap briew na kane ka jigntwa ka khyndew ka dei ka kam beain kaba mih na ka jingleh torti jong kiba pyntrei ia ka.
Ha ka jingshisha katkum ka DPR dei ban bud ia ki kyndon thik pa thik, hap tes ia ka khyndew, bad ka jingpom ia ki lum ruh kam dei ban long thurmur, la ong u working president ka UDP.U la ong ba kaba ima ka long baroh shi lynter ka surok ka long kaba ima, ia ka rukom tih ia ki lum.
“Na ka liang jong ngi, ngi dawa ba ka sorkar ka dei ban thung ia ka komiti kumno kin pyntreikam ia kane, dei ban don ki lad iada ha ki jaka ba don jingsyier namar ba lah ban mih biang ka jingjia lada ym shim ia ki lad jingiada", la ong u Bah Mawthoh.
U la ong ba kane ka surok ka dei kaba bunkam tam ha kaba da ki hajar ki kali ki iaid man ka sngi kiba leit wat shabar jylla ruh ki iaid na kane ka lynti bah hynrei lada jia ba kan twa biang, kaei kaban jia.
Shillong, 7 Risaw:Ka MeCEL kam shym la shah shkor ia ka jingthoh jong ki bor pyniaid ka Ganesh Das Hospital ban kynriah noh ia u transformer uba don ha syndah ka hospital, sha kham pajih.
Ki la phah bujli noh da uwei pat bad ia kane, la phah la kham slem da ka bor pyniaid na Ganesh Das Hospital sha ki bor ka MeCEL.U Medical Superintendent ka Ganesh Das Hospital, u Dr Tyngshain Wahlang u la ong ba ha ka jingshisha u la dep phah jingthoh sha ka MeCEL ban kynriah noh ia utei u transformer hyn rei imat ha ka kam ophis ka shim por ba kin leh.
“Nga la thoh ban kynriah noh sha kham pajih na ka hospital ia u transformer", la ong u Dr Wahlang.
Hynnin ka kamra kha jong katei ka hospital ka la kem ding hadien ba u Transformer uba don hajan katei ka hospital u la bthei kynsan haduh ba la julor jur hynrei donbok bym don kano kano ka jingduh ki mynsiem.
Ha kawei ka liang, na ka liang ka MeCEL ka la kyntait ban ong eiei halor kane ka jingjia da kaba kam ba ki bor bahalor kim shah ban kren sha ki lad pathai khubor.
Ka kamra kha khyllung ka la ing khong khait ha kane ka jingjia hynrei donbok ba ki nongpang ki la lait thaw na ka jingjia ba sngewsih hadien ba ki bor hospital ki la pynkynriah wut wut sha jaka ba lait na ka jingma.
Shillong, 7 Risaw:Ka National Green Tribunal (NGT) ka la pynjynsur noh khyndiat ia ki nongkhaii  bad ki trai par dewiong ha ka jylla ha kaba ka la ailad ia ki ba kin siew lai sien siew ia ka bai khajna kaba ki hap ban siew na ka bynta ban die ia u dewiong ba la dep tih bad uba la dep ban shim jingkhein.
Ka la ailad ba katei ka lai sien siew kan long mar katjuh katjuh ha baroh lai sien.
Katba ia ka jingkhang tih dewiong thliew khnai pat ka NGT kam pyllait hi tdot.
Ki nongkhaii bad ki trai par dewiong ki la buh jingkyrpad sha ka ing bishar halor ka jingeh ba ki ia kynduh  ba hap ban siew ia ka bai khajna hapoh 14 sngi kumba la buh kyndon da ka Komiti ba la thaw da ka NGT , kaba la khlieh da u Additional Chief Secretary u  KS Kropha bad u  Principal Secretary u MS Rao.
Kham ha shuwa ia kane ka komiti ka la hukum ia ki nongkhaii bad par dew iong ba ki dei ban siew noh ia ka khajna hapoh ka 14 sngi shuwa ban die ia ki mar ba la dep sei.
“Ka Court ka la hukum ba baroh ki nong khaii bad trai par dewiong ki lah ban siew khajna lai sien bad ki dei ban pyndep hapoh 45 sngi ha ka jaka ka 14 sngi.
Katno ka jingdon u dewiong uba la dep sei, ki nongkhaii ki lah ban shalan dei tang hadien ba ki lah ban siew dep ia ka khajna" ong u  Ranjan Mukherjee, u nongiasaid ain ka sorkar haba kren sah ki nongthoh khubor hadien ba la wai ka jingshong bishar kaba la long mynta ka sngi hat majai.
U Mukherjee,  u la ong ba kitei ki lai sien siew katkum ka kyndon ba ki la buh ka long hapoh 14 sngi, bad la pynmih ia katei ka hukum ha ka 1 tarik u Nailur, bad la pynbna ha ka 4 tarik u Nailur, hynrei katei ka jingpynbna ka la kut noh ha ka 18 tarik u Nailur.
U la ong ruh ba ki nongkhaii dewiong ki la kyrpad ban pynthymmai noh ia ki kyndon pan khajna bad ki la pan bor ba ia ki khajna kin siew toit toit ym shisien siew.
Katkum ka jinglap jong katei ka komiti la iathuh ba ki don haduh kumba 6.3 million tones u dewiong ba la dep sei, uba shong dor antad kumba  T.3078 klur tyngka bad ka khajna kaba dei ban leit sha ka sorkar kan long T.400 klur tyngka.
Ka komiti ka la lap ruh ha ka jingtohkit jong ka ba ki don ki nongkhaii dewiong kiba pynheh bad kiba pynrit ia ka jingdon u dewiong ha ki Dipu jong ki.
“Ka jingleit shim jingkhein ia ka jingdon u dewiong ba la dep sei ka la thud bha namar ka jingbym ia hap ka jingdon dewiong bad ka jingkam jong ki trai dewiong.
Kiba bun bah ki trai dewiong ki la shu thok , don ruh ki bym don dewiong ha Dipu, katba don pat kiba la pynheh ia ka jingdon u dewiong kumba u don ha Dipu" ong ka Komiti.
“Ka NGT ka la kyntait ia ka jingkyrpad ki  nongkhaii bad ki trai par dewiong , kaba la ong ba khajna ka dei beit ban shim jingkhein katkum ka jingkhein ia u dewiong ba la dep sei ne uba la ioh jingkhein la ka long kaba heh ruh" ong u Mukherjee.
U Mukherjee u la ong ba ka khajna kaba hap ban siew ka long katkum ki jingioh jingkhein bad ak jingkam jong ki trai dewiong la ka long kaba khajna kaba heh ruh.
U Mukherjee u la ong ba ym dei ban shalan ia u dewiong wat tang shi phngit ruh khlem da siew ia ka khajna.
U la pyntip ba ka jingkhang tih dewiong kan iai bteng lada kan long ka jingtih thliew khnai ne lada ym shym gla tih katkum ka juk stad saian mynta.
“Ki la don ruh ki kynhun kiba kyrpad sha ka ing bishar ba kan ailad ba kin bteng ia ka jingtih dewiong,  hynrei ka ing bishar ka la kyntait ia katei ka jingkyrpad" iathuh u Mukherjee.
Lah ban kdew ba ha ka jingshong bishar kaba la long mynta ka sngi ka NGT ka la hukum ia ka komiti ba la thaw ka sorkar ba ka dei ban pynpoi ia ki jingkhei ba thymmai hadien ba la ioh lum jingkhein kiba biang, kynthup ruh ia ka Mining Plan bad Mining Polisi.
Ka Ing bishar ka la pynbna ruh ba ka tarik ban shong bishar biang halor katei ka kam kan long ha ka 8 bad 9 tarik u nohprah 2014.
U Mukherjee u la pyntip ruh ba ha kaba ia dei bad ka jingjia ha South Garo hills ha u 2012, la pynkynriah ban ia kren ia katei ka mat  sha kawei pat ka jingiashong bishar ka ban sa wan.
“La hukum ia ka sorkar jylla ba kan sei ia ka thup kyrteng ne ka list jong ki nongsakhi , ba la ai por shi taiew naduh mynta ka sngi" ong bian gu Mukherjee.
U  Mukherjee u la pynkynmaw ba katkum ka affidavit ba ka sorkar jylla ka pyni ka la ong ba don 6 ngut ki sakhi, u la ong ba kane kan dei ka sien ba khadduh ba lada kano kano ka kynhun kam lah ban sei ia ki sakhi ha ka sngi shongbishar ka ban wan , baroh ka bor kan shong ha ka ing bishar.
Ha ka juh ka por ka National Green Tribunal (NGT) ka la hukum ia ka sorkar jylla, ia ka Meghalaya State Pollution Control Board (MPSCB) bad Shillong Municipal Board (SMB) ba kin phah ia ki jubab jong ki hapoh 3 taiew.
La phah  ruh ia ka jingpyntip  sha ka sorkar jylla ha kaba ia dei bad ka jingujor ia ka jingpynjaboh Wahumkhrah bad ka Wah Umshyrpi kaba don ha nongbah Shillong.
Pynursla, 7Risaw:Ki trai par maw, ki nongkhaii  bad ki nong bylla sngi ha ka par maw kaba don ha shilynter ka riat Ryngngain, ka surok ban hiar sha Pynursla mynta ka sngi ki la pynlong ia ka jingialang jong ki kaba la long ha Communitty Hall ha Neng Gate,Pynursla.
Katei ka jingialang kaba la wan ban ia shim bynta da ki Khlieh Nongsynshar Shnong, jong ki Raid bad ki shnong bapher bapher ka thain Riwar, kumjuh ruh  kaba la wan ban ia donlang u MLA katei ka thain u bah Prestone Tynsong, ka dei ba ki paidbah katei ka thain kiba im jakpoh na u maw ka riat Ryngngain kin ioh ban pynpaw ia ka jingsngew jong ki halor ka jingkhang kynsan kynsan ia ka jingtih maw ha baroh ki par maw kiba don ha shi lynter ka surok ban leit sha Pynursla.
Katto katne ngut ki riew rangbah kiba la ai jingkren ha katei ka jingialang ki long u Sordar ka Raid Lyngkyrdem u bah T.Rynjah , u sordar ka Raid Wahkhen u bah S.Khongjirem, u Secretary ka Raid Shabong,  u bah Hambul Khongthaw, bad kiwei de ki riew rangbah bad ki la pynsngew ruh ia ki jingeh ba ki nong khaii, trai par maw, bad ki paidbah kiba la im ja kpoh na katei ka kam tih , bad shain maw ki ia kynduh jingeh ha kine ki sngi namar katei ka hukum khang tih maw.
La mait phang ia ka jingialang da u bah H Khongstid,uba la batai ba dei ha ka 22 tarik u Nailur 2014 ba la wan ban khang ia ka jingtih maw ha katei ka thain, hynrei katei ka jingkhang kynsan kynsan ka la pynsah ia ki paidbah ha ka dum ka lyngngoh namarba la shu wan khang jubor ia katei ka jingtih maw da ki pulit, katba ki trap par ne ki trai khyndew kim shym la ioh jingtip eiei kaba long da ka jingthoh.
U bah Khongstid, uba la pyniaid ia katei ka jingialang u la ong ba katei ka jingkhang tih maw ka la ktah  naduh ki nongkit ne ki daju kiba pyndap maw ha ki trok, ka la ktah ia ki trai kali , ki nongniah kali, ki dukan sha, dukan die waidong sikret , ki kynthei ba bylla shain maw bad ia kiba bun ki paidbah.
U la ong ba tang kiba im beit na katei ka kam tihmaw ki la poi hadudh 1400 ngut, hynrei haba khein pat ia ka jingiap thngan jong ka ing ka sem ki 1400 ngut ka poi haduh kumba 8400 ngut eiei.
Kiba bun na ki nongkren kiba la ai jingkren ha katei ka jingialang, ki la pynpaw sha u MLA katei ka thain u bah Prestone Tynsong uba ia donlang ha katei ka jingialang ba un leh eiei khnang ban lah ban weng noh ia katei ka jingeh ba ki paidbah katei ka thain ki ia kynduh.
U bah Prestone haba kren sha ki paidbah u la ong ba kim dei ban khuslai lane ban khohnioh mynsiem namarba katei ka hukum kaba la pynmih da ka Pollution Controll Board ka dei kaba la shu pynsangeh tang shipor ym shi junom.
U la ong ba katei ka hukum ba shipor ka dei namarba ka tnad ka kwah ba ki trai par ki dei ban pynbit pynbiang ia ki jingdonkam ha katei ka kam, bad u la ong ba katei kan nang pynbha pynban  ia ki ba kin lait na ki jingeh hadien habud.
U la bynrap biang ba katei ka jingkhang  tih maw kaba shipor kan ai jinghikai ia ki paidbah ba kim dei ban shu leh kulmar hynrei ban leh ia kino kino ki kam da ka jingsngewthuh ba kan ym ktah iano iano ruh.
U la ong ba hadien ba u la ioh sngew da la ki jong ki shkor ia ki jingeh ba ki paidbah ki la pynsngew sha u , shen un sa lum ia ka jingialang jong katei ka tnad kaba dei ruh shi bynta na ka tnad mariang kaba ma u -u dei u myntri ban pynsngew sha ka jingialang ia ka sur kaba la mih na u paidbah mynta ka sngi, bad  kaei ka ban mih na ka jingialang un wanrah ia ka jubab sha ki paidbah.
Na ki jingkren ki riew rangbah bad ki trai par ha katei ka jingialang la sngewthuh ba ka daw bah ba la khang ban tih maw ha Riat Ryngngain ka dei hadien ba ki bor sorkar ki la ioh ia ka jingujor na ka shnong Mawkhap, ka shnong kaba don  shatrai ka Riat Ryngngain, kaba la ujor ba ka jingtih maw ha Ryngngain ka la pynjulor ia ka rep ka riang, ka khlaw ka btap bad ka pynjaboh ia ki umbam umdih.
Dei halor katei ka nongrim ba ka Board ka la rai ban pynsangeh shipor ia katei ka jingtih maw ha Riat Ryngngain.
Lah ban kdew ba ia katei ka jingialang la khot da ki nongkhaii Maw jong katei ka thain kiba kynthup ia u bah Ribanroilang Lyngdoh, u bah Shining Khongthohrem, bah Pynhun Massar, ban Wan Massar, Hiw Massar, bah  Ri Massar, Alvinstone Khongthohrem bad kiwei pat ki nongtrei maw kiba la shah ktah jur namar katei ka hukum jong ka Meghalaya Pollution Controll Board.
Shillong, 15 Risaw:Ki enjiniar ka MeCEL hapoh ka lama ka MeCEL Engineer Association ki la pynnong jingiarap T.1 lak sha ka sorkar na ka bynta ki lanot shlei um kaba la ji ha Garo Hills dang shen.
“Kum ka jing iarap ia ki briew kiba iakynduh ia ka jingshem lanot shlei ha ka jingjia ba dang shen ha Garo Hills, na ka liang ka seng ka la pynnoh jingiarap sha ka Chief Minister Relef Fund T.1 lak", la ong ka kyr woh ba la pynlait da Bah FE Kharshiing u general secretary ka seng.
Shillong, 7 Risaw:U Medical Superi tendent ka Ganesh Das Hospital, U Dr Tyng shain Wahlang, u la pynbna paidbah ba ka Ganesh Das Hospital kan khang shwa shipor ban pdiang ia kito kiba wan kha khyllung na ka daw ka jingpluh ka kamra kha kaba la jia hynnin ka janmiet ka sngi Nyngkong.
Kane ka jingsah ngeh ban pdiang ia kiba wan kha khyllung ka long naduh mynta ka sngi haduh ban pynbna paid bah da kumwei pat, la ong u MD katei ka Hospital, wat la ym tip, la kan shim por haduh katno, na ka bynta ban sdang biang ka jingpynkha khun.
Ym tang katta, ha kawei pat ka khubor, la iathuh, ba na ka jing bym don ka bor ding, ka la pynlong ia ka jingtreikam ha Ganesh Das Hospital ban thut haduh ba la hap ban pynsangeh shwa ia ka jing puid briew bad kiwei ki kam ha emergency room.
Haba iakren mynta ka sngi bad u Medical Superintendent ka Ganesh Das Hospital u Dr Tyngshain Wahlang, u la iathuh naduh hynnin ka sngi ba lip bording, baroh ki kam puid briew la hap ban pynsangeh noh.
“Ngi la hap ban sangeh ia ka jingpuid briew namar bym don bording", la ong u Dr Tyngshain.
U la iathuh ba ha kane ka hospital, ym don generator satia kaba lah ban kit ia ka bording ban puid briew hynrei ka don tang ban ai jingshai.
Katkum ka jing iakren bad ki bor ka MeCEL, kin sa lah ban pynmeh biang ia ka ding haduh lashai ka sngi namar ba kin wanrah da ka transformer kaba thymmai hadien ba kaba rim ka la bthei noh hynnin ka sngi.
Ki tiar kiba duh ha ka jingkem ding ha kamra kha ki kynthup ki jingthiah kha, ki fridge, bad kiwei kiwei ki tiar ba pyndonkam haba pynkha khyllung.
“ngim pat lah ban tip haduh katno ka jingduh na ka jingpluh katei ka kamra", u la ong bad bynrap ba ki dang ialum iakhein iadiah ia ka jinglut halor kane ban aiti pat sha ka sorkar.
Hynnin ka sngi ar ngut ki khyllung la pynkynriah ba dang kha hadien ba la kem ding ka kamra bad 12 ngut kiwei kiba dang thmu ban wan kha, la phah leit noh sha kiwei ki hospital hadien katei ka jingjia.
Shillong, 15 Risaw:U Syiem Ka Hima Khyrim,Smit  U la pynbna ba ka Shad Ka Hima Khyrim Smit kan long ha ka 31tarik Risaw 2014 bad ha ka 1tarik Naiwieng 2014.
Kane ka nguh ka dem ba shisien shisnem jong ka Hima Khyrim ha u Blei Trai Kynrad ka long ban pynneh pynsah ia la ki Riti ki hok na  ka bynta ka jingsynshar kumba la buh ki Longshwa ki Manshwa na ka bynta ka bha ka miat ki Khun ki Hajar.
Kane ka Shad ka Hima ka khring ruh ia ki khun ka Ri na kylleng kynthup ia ki khun ki hajar,bad ki nongwanjngoh ri(Tourist)na shabar ka Jylla bad shabar ka ri India.
La iawer ia baroh ban iadonlang ha ka shad ha kitei ki arsngi ha Smit.
Shillong, 07 Risaw:U Samla Kitbok Thyrniang u la pynlong da ka jingiakhih shah thngan halor ka jing kynnoh ba ym shym la pyntreikam satia ia ka kular jong u phadar halor ka kam hikai skul ha St’ Mary’s Rangblang.
Katkum ka khubor ba la ioh lum mynta ka sngi la iathuh ba ka kmie jong u samla Kitbok, ka hikai ha ka skul St’ Mary’s Pre Primary skul ha Rangblang South West Khasi Hills District, hynrei hadien ba ka kmie jongu ka la ioh pang ka la hap ban phah hikai bujli noh.
La iathuh ba na ka liang jong ki bor ba dei peit ia katei ka skul, kynthup u phadar Sebastian uba dei u Parish Priest Rangblang bad kumjuh ruh kum u Secretary jong katei ka skul, u la kylli la don ne em da uwei pat uba la kham biang ka kyrdan pule ban hikai bujli ha ka jaka jongka bad ka kmie jong u Kitbok ka la iathuh ba u don u khun jongka tangba u hikai skul ha Phlangdiloin.
La ong ba dei ha katei ka por u phadar Sebastian u la ai jingmut ban phah wan hikai noh da u khun jongka, u Kitbok ryngkat ka jingkular ba un sa bteng ban hikai ha ka jaka jong ka kmie hadien habud.
La iathuh ba hadien kane ka jingkular u Kitbok, u la iehnoh ia ka kam na ka jaka kaba u hikai bad u la leit hikai bujli noh ha ka jaka jong ka kmie ha katei ka skul Rangblang.
La ong ba ka kmie jong u Kitbok ka la khlad noh hadien katto katne por na ka daw jong ka jingpang bad dei ha katei ka por ba u phadar Sebastian uba la leit jngoh ia ka ha ka por ba ka pang bad kumjuh ruh ha ka sngi jingiaseng pyntngen ba u phadar u la kular ba ia ka kam jong ka kmie yn ai noh ha u Kitbok.
Hadien kane na ka liang jong u Phadar Sebestian, u la hap ban leit noh sha kawei ka jaka bad ha ka jaka jongu la wan shimti noh da u Phadar Stephan Kharbani bad la iathuh ba u Phadar Kharbani u la leit synran lang ia u phadar Sebastian ha ka por ba u leitjngoh ba ka pang ka kmie jong u Kitbok bad kumjuh ruh ha ka sngi jingiaseng pyntngen halor ka jingkhlad noh ka kmie jongu Kitbok.
Hynrei na ka liang jong u Phadar Jahrin u la pynmih da ka jingpynbna paidbah ba donkam nonghikai bad na ka liang jong u Kitbok ha katei ka por u la ieng ha ka nongrim ba kumno yn pynbna paidbah haba la dep kular ban aikam ia u.
La iathuh ba u Samla Kitbok u la leit iakynduh ia u Phadar Kharbani, hynrei ha katei ka por u phadar kharbani u la ong ba ka dei tang ka rukom ba dei ban pyndep hynrei ia ka kam yn ai beit ha u bad u la ai jingmut ruh ba u dei ban apply ia kane ka kam.
Hynrei hadien ba la pynmih ia ka result u la pass, tangba u wan ha ka kyrdan kaba lai bad um shym la ioh shuh ia kane ka kam bad dei hadien kane u samla Kitbok u la pynlong da ka jingshahtngah naduh ka 6 tarik mynta u bnai kum ka dak jingpyrshah halor kane.
Na ka liang jong u Phadar Stephan Kharbani, haba iakren had u nongthoh khubor u la kyntait ba la kular ban ai kam ia u samla Kitbok bad u la ong ruh ba ka dei ka rukom ba hap ban pynlong da ka interview bad u la ong ruh ba um shym la ioh ia kane kam namar ba um pat biang ka kyrdan pule.
Kiwei pat ki khubor ki iathuh ba u Samla Kitbok mynta ka sngi u la sangeh noh ban shah thngan hadien ba la tuklar da ki bor pyniaid District jong ka South west Khasi Hills District.
Hynrei la sngewthuh ba lada u samla Kitbok un dang bteng biang ban shah thngan lada um pat lah ban pynurlong ia ka jingdawa ban thungkam ia u ha katei ka skul kumba la dep kular.
Shillong, 15 Risaw:U Deputy Commissioner ka East Khasi Hills mynta ka sngi Balang u la sam ia ka thup kyrteng jong ki nongthep ne ka electoral roll sha ki seng sain pyrthei ha ka jingialang kaba long ha Conference Room jong ka DC ophis ha Shillong.
Napdeng ki seng sain pyrthei kiba wan ban shim ki kynthup ia ka UDP, Congress bad ka NPP.Ha kane ka jingsam ia kane ka electoral roll, la pynlong ruh shi bynta ban pyntip bad kyrpad na ka liang ka ophis jong u DC sha ki seng sain pyrthei ba kin iarap ban pynsngewthuh ia ki paidbah ba kin wan shakhmat ban pynrung kyrteng kum ki nongthep vote.
Haba kren ha kane ka jingialang kaba lyngkot u Deputy Commissioner ka East Khasi Hills u Bah CVD Diengdoh u la ong ba ha ka por elekshon ka dur thep vote ka long kaba donkam palat.
Hynrei ym tang ha ka por elekshon hynrei wat ha kiwei kiwei ki jingdonkam ruh, ka dur thep vote (EPIC) ka long kaba donkam bad namarkata, ki paidbah ki dei ban shon dur thep vote bad ban pyndonkam ruh ia ka hok kum ki  nongthep vote kum ki nongshong shnong ka ri khnang ban pynkhlain ia ka riti synshar paidbah.
“ngi donkam ia ka jingiatreilang ki kynhun, ki dorbar shnong, ki seng sain pyrthei ban pynlong ia ka jingthmu kaba jop", la ong u DC.Haduh u Lber 2014, ka jingpynrung kyrteng ia ki nongthep vote ka la kot sha ka 4,48,767 ngut ha ka East Khasi Hills ba kynthiup 17 tylli ki constituency.
Ka ophis u DC ka la pynlong ia ka jingpynrung kyrteng thymmai naduh mynta ka sngi ia kito ki nongshong shnong kiba don 18 snem shaneng ban rung kum ki nongthep vote.
Ha kane ka jingpynrung kyrteng, ki nongtrei kum ki Booth Level Officer ban iarap da ki Booth Level Agent kin leit sha man ki jaka thep vote ne ki polling station ban shim kyrteng ban pynrung kum ki nongthep vote.
Na ka bynta kane, na ka liang ka ophis jong u DC ka la kyntu ia ki bor shnong, ki seng sain pyrthei bad ki paidbah ba kin ia leit ban shim ia kane ka lad.
Naduh une u mynta Risaw haduh u Naiwieng ban wan, ka jingpynrung kyrteng kan iaid bad kan don ruh ka jingpynlong ia ka jingbishar ia ka jingpynrung ia ki kyrteng da kaba pynlong ia ka jingbishar paidbah.
Kiba kwah ban pynbeit kyrteng bad kiwei ki jingdonkam ki lah ban leit ha ki jaka thep vote ban wan da ki briew na ka ophis jong u DC election.
Ha kane ka sngi, la don lang ruh u ADM u Bah Banri Mawlong, ki samla na ki kolej kiba la iateh bad ka ophis DC Shillong ba kin pynrung kyrteng ruh ha ki kolej ia ki samla pule.
Ban pynsted ban ialap paidbah ban tip bad sngewthuh ia kane, ka ophis u DC ka la pyntreikam ruh da ka Systematic Voters Education and Electoral Participation (SVEEP).
Ka jingpynrung kyrteng kan sdang naduh 15 tarik Risaw haduh 10 tarik Naiwieng bad ka jingpdiang ia ka jingujor dei ban leh shwa ka 10 tarik Naiwieng 2014.
Shillong,15 Risaw:U Director General of Police u Shri PJP Hanaman mynta ka sngi u la plie ia ka ophis ba thymmai jong ka Mawlai Police Station  bad katei ka iing, ka don mar pyrshah ia ka Modrina ha Mawlai.
Ha katei ka jingplie ia katei ka iing thymmai la donlang ki heh pulit jong ka jylla, u MLA ka Mawlai u bah Embhah Syiemlieh, u MDC ka Mawlai u bah PT Sawkmie , u President ka Mawlai Dorbar Town u bah SD Khongwir, ki Rangbah shnong na ki dong bapher bapher ka Mawlai bad la pyniaid ia ka jingialang da u Superitendent of Police ka East Khasi Hills u bah M.Kharkrang.
U DGP u la long u kongsan ha katei ka jingplie ia ka ophis thymmai bad haba kren kum u kongsan u DGP u la ong ba katei ka Police station kaba la  pynkynriah sha katei ka jaka thymmai kaba la don ruh ka iing kaba paka kan iarap shibun ia ki pulit ban shakri khambha ia ka Mawlai, bad u la ong ba ka tnad pulit kan iai trei ryngkat ryngkat bad ki paidbah ban ai ka jingshakri kaba paka tam.
Kiwei pat kiba la ai jingkren ki kynthup ia u bah Embhah Syiemlieh, MLA; U bah PT Sawkmie MDC,  bad u bah SD Khongwir ha kaba kitei ki la pynpaw ba ka jingplie ia katei ka ophis thymmai kan nang pynjanai shuh shuh ia ka jingshakri ki pulit ia ka thain Mawlai baroh kawei bad ki la kitbok kitrwiang ia ki pulit ba kin nang kham lah ban shakri kham bha na ka bynta u paidbah ka Mawlai.
U bah P.T Sawkmie u la ong ba ka jingioh ia ka iing kaba paka ka dei ka jingsngew sarong ia ka Mawlai bad u la pynkynmaw ruh ba ha ka por ba u la long u MLA ka Mawlai u la wanrah sha ka Ing Dorbar Thaw-ain ban ia kren ba ka Mawlai ka dei ban ioh noh ia ka Police station kaba kham paka  bad kumjuh ruh ban don ki pulit pynlip ding.
U la pynpaw kawei na ki jingeh ba ka Mawlai ka ia kynduh ka dei ka jingdheng kali bad u la ai jingmut ia ki pulit pyniaid kali ba kin ialeh katba lah ban pynduna ia ka jingdheng kali ha kane ka surok kaba long ka kad bah ia kiwei pat ki jylla ban rung shapoh Shillong.
U la kyntu ia ki pulit ba kin ia trei ryngkat ryngkat bad ki nongshong shnong khnang ban wanrah ia ka jingsngewjan hapdeng jong ki na bynta ka jingbha jong baroh.
U MDC ka Mawlai ka u la ai jingiaroh ruh ia ki pulit kiba aiti lade ban trei ha Mawlai khamtam ha ki snem kiba la dep ha ka por ba dang jur bha ki kam pyntriem jong ki seng lehnoh bad khamtam eh u la pynkynmaw ba ka jingiaroh ka dei ban leit sha ki pulit kiba la duh ei la ka la jingim ha kito ki por ia khun lehnoh.
Na ka liang u bah Embhah u la kitbok ia ka Mawlai PS ba kan nang iai ai ka jingshakri khambha ia ka shnong Mawlai kaba don ka jingheh  kumba shi pawa na ka sor Shillong.
U SP U bah M Kharkrang u nongpyniaid ia katei ka jingialang u la pynkynmaw ba la wanrah nyngkong ia ka Police Out post ha Mawlai ha u Nailur jong u snem 1980, hynrei kham hadien la kyntiew kyrdan sha ka Police Station bad  ka la don ha ka juh ka jaka kaba don mar syndah bad ka CRPF Camp bad mynta pat ka la ioh ia la ka jong ka iing kaba paka kaba la tei ha ka jinglut kaba T.2.26 klur tyngka, bad ka ai ka jingshakri sha ki paidbah ka Mawlai kaba don kumba 45 haduh 60 hajar ngut ka jingbun briew, bad la bei tyngka ban shna ia katei ka Building da ka sorkar jylla bad la pyntrei da u bah O.C Passah uba dei u kontraktor.
Shillong, 15 Risaw:Ka seng jong ki briew kiba duna dkhot met ka Association of Challenged People Meghalaya (ACPM) ki la ong ba ki pulit ba pyniaid kali bad ki nongniah kali kim ithuh ia u Diengduh lieh  ban pynieng ia ka kali haba thmu ki briew kiba duna dkhot met ban jam na shiliang surok sha kawei pat.
“Ia kane ngi la lap ba bun ki pulit pyniaid kali ba ki nongniah kali ha ka thain Laitumkhrah kim tip ia une u diengduh lieh", la ong u President ka seng ACPM u Bah Gabriel Nongrum ryngkat ka jingdonlang ka kong S Lawai ka General Secretary bad ka kong Rida Khyriem ka Treasurer haba iakren mynta ka sngi Balang sha ki lad pathai khubor ha Shillong Press Club.
U Bah Nongrum u la ong ba ia kane ka jingbym ithuh ki pulit bad ki nongniah kali ia u Diengduh lieh ki lap hynne ka sngi haba ki dang sam ia ki kot lyngkdop kum shi bynta ban rakhe ia ka sngi World White Cane Day ne ka sngi ban kynmaw ia ki briew kiba duna dkhot met kiba pyndonkam ia u Diengduh lieh.
Don ruh napdeng ki pulit pyniaid kali kiba tip hynrei tang khyndiat eh, la ong  u Bah Nongrum.
Katkum ka rukom, haba iaid ki briew ryngkat u diengduh ban kam na shiliang sha shiliang ka surok, ki pulit pyniaid kali ki dei ban pynieng shwa ia ki kali bad ki  nongniah kali ruh ki dei ban pynsuki bad ban ieng kham katto katne ka jingjngai ban ailad ia ki ban iaid.
Ka jingdon jong kiba duna dkhot met ha kane ka jylla baroh ki don 46,417 bad kine ki kynthup lut ia baroh kiba don duna jingduna dkhot ha ki bynta bapher bapher.
Kine ki nongialam kane ka seng, ki la pynpaw ruh ia kawei ka jingeh namar ba ka sorkar bunsien ka heh tang ka nia katba ki kam pat ki jngai.
“ngi la ju leit mih leit iakynduh ia ki ophisar ban iarap ia ki jingdonkam jong ngi, hynrei haba phai pat ia ki kam, kam long kam satia", la ong ka Kong Lawai.
Ka la ong ba ka jingdonkam bad ka jingdawa jongki na ka sorkar ka long ban shna bha ia ki lynti iaid, ki iing ophis ban don da ki lynti iaid kaban pynlah bad pynsuk ia kiba duna dkhot met.
“Katkum ka People With Disable (PWD) Act 1995, man ki ophis sorkar ki dei ban don ka lynti iaid ba la shna ban pynlah ia kiba dukan dkhot ban iaid, ki bym dei kyndon", la ong ka Kong Lawai kaba duna dkhot met ha ka bor iaid hynrei kaba la pyndep ia ka kyrdan pule B.ED.Na ka bynta kito ki briew kiba donkam ia une u diengduh lieh, lah ban ioh ei na hospital sorkar na Shillong Civil hospital, na ki CHC ba don ha man ki district.
Lah ban kdew ba ia kane ka sngi rakhe ia u diengduhlieh la pynbna nyngkong ha ka 15 tarik Risaw 1970 da u President ka International Federation of the Blind (IFB) bad la pynrung ruh ha ka nongrim jong ka United Nations Convention.
Nongstoin, 14 Risaw:Ha ka jingialang, kaba la long ha ka 13 tarik mynta u bnai ha Dorbar Hall Pyndeng Umjarain,  Ka synjuk Rangbah shnong Warsan Lyngdoh area kiba kynthup ia ki 18 tylli ki da ka wei ka jingmut ka la rai ban leit ujor hakhmat ka iing bishar pyrshah ia ka sorkar lyngba ka Maw kyrwat Block halor ka jingpynduh ia ki scheme bapher bapher  ha ka thain Warsan Lyngdoh  mynta la ar snem naduh ba la pyniasoh jubor ia ki sha South West Khasi Hills District, Mawkyrwat.
U bah R.Marthong nongai ktien ka tei ka synjuk U la pynpaw ka jingsngewkhia ba jur halor ka jingduna ki kam pynroi naduh ba ka sorkar ka la pynhap ia ki 18 shnong sha ka South West Khasi Hills District, Maw kyrwat kata naduh ka 2 tarik u bnai August 2012 haduh mynta.
Ki tei ki 18 shnong naduh ba kila shah pynhap sha ka SWKHD kim ioh shuh ia ki scheme pynroi na ka sorkar kynthup ia ka IAY, TSC, NREGA bad kiwei kiwei, na ka liang jong ka synjuk ka la rai ba kan leit dawa ia ka bailutksan ki paidbah ka tei ka thain shaduh ka Iing bishar ia kaba ka sorkar lyngba ka Mawkyrwat Block ka khlem leh ei ei ha ki tei ki ar snem bala leit.
Na ka liang jong u bah R.Marthong u la pyn paw ka jingsngewsih ka ba khraw bad u la bynrap ruh ba mynshuwa ngi ju ioh ia ki nongsam umphniang sharak bad u khaw kat kum ka allotment napoh DC, Supply West Khasi Hills hynrei kaba sngew sih ka long ba mynta ha Mwkyrwat mala ki shnong la shah khate ka umphniang sharak  haduh 100 liter.
Ha ka tei ka sngi ka synjuk ka la pynlong ruh ia ka jingjied bad pynthymmai ia ki nong kitkam,u bah S.Thongni u la shah jied kum u president, bah Livingstone Thongni  Vice President, bah Amos K.Bani General secretary bad kiwei kiwei.
Kum shi bynta ban pynkloi noh ia ka jingpyntrei ia ka Kynshi Hydel Electricity Power Project Stage I ka ba la sdang ban sahkut noh mynta la katto katne por, ka synjuk Rangbah shnong Warsan Lyngdoh Area ka la shim ruh ia ka rai ban kyntu ia ka sorkar ba ka dei ban pynkloi noh ban pyntrei ia ka tei ka kam.
Shillong, 17 Risaw:Ka KSU Maw kajem Area Unit kaba na ka por sha ka por ka ju iai khynra bad kem ia ki kali ba ieng ha ki rud surok  Shillong-Pynur sla ki baleh ia ki kam awria bad dihkyiad tanglang ha kane ka surok;myn ha ka 11 tarik Risaw 2014 por kumba 5.30 janmiet eiei ka la ioh ban bat ia kawei ka thei khasi ba shong basah ha Laban Last Stop bad uwei u Khyllah jait ba ki ialeh kam jaboh kam awria harud kane ka surok.
Kumta na ka liang ka seng ka la pynshitom ia kitei ki riew leh kam jaboh, katkum ki kyndon ain  ba la buh ryngkat ka jingmaham kaba tyngeh ba nangne shakhmat lada dang lap sa shisien ka seng kan pyndonkam sa da kiwei ki kyndon ain  kiba kham tyngeh ban rah sha ki Bor shnong ne sha  ka bor jong ka Ain.
Hadien ba katei ka thei khasi bad utei u khyllah jait ki la panmap; ka seng ka la pyllait ia ki ryngkat ka jingpyntip  lyngba ka phone sha ki kmie ki kpa jong katei ka thei khasi, ia katei ka jinglehkam jakhlia jong ka bad u khyllah jait harud surok paidbah.
Ha kajuh ka por ka seng ka maham tyngeh kumba ka ju maham na ka por sha ka por ia ki nongwankai sha ka tei ka surok ba ka seng  kan nym map iano iano ruh lada lap ba kileh ia kino kino ki kam awria ne kam jakhlia harud katei ka surok kiba pynpoh dor bad pynjah burom ia ka jaitbynriew khasi ha khmat u briew u Blei bad ban nym ieng kali ha katei ka surok  palat ia ka 6 baje por miet.
ka Seng ka kyntu bad maham  ruh ia ki paidbah nongleit nongwan bad ki nongwan jngohkai ba iaid lyngba katei ka surok ban nym bret jakhlia Plastik ne kino kino ki kynja jaboh bym pyut ha kane ka surok.
Shillong, 17 Risaw:Ka sorkar ka la pynkiew ia ka jingmang pisa na ka bynta ban iarap ia ki jingdonkam kyrkieh ne ka Contingency Fund na kaR.105 sha ka T.605 klur.
Haba kren mynta ka sngi hadien ba la wai ka jingialang ka kynhunmyntri, u myntri rang bah ka jylla u Dr Mukul Sangma u la ong ba kapisa na ka bynta ki jingdonkam kyrkieh lah ban ioh na kano kano katnad na ka bynta kano kano ka jingdonkam kyrkieh.
Kano kano ka tnadkaba donkam pisa kyrkieh ka dei ban wanrah ban panjingbit ha iingdorbar.
U Dr Sangma u la ong ba ia ka pisa la pynkiew namar ba bun ki tnadsorkar ki donkam ban ioh pisa shwa ia ki jingdonkam bym lah ban iohilypa.
Shillong, 17 Risaw:Ka Khasi Jaintia Dificit School TeachersAssociation (KJDSTA) kam iahap jingmut satia ia ka jingthmu ka sorkarban pynialeh eksam biang ia ki nonghikai skul LP Skul bad ka sngewkhiajur ia kane ka jingphah ialeh eksamin biang ia ki nonghikai hadien bala shah thung nonghikai la da ki phew snem.
“Ha ka por ba ki shah thung ka sorkar ka ong ba ki biang bad ki lapynbiang ia ki kyndon ba la buh hynrei mynta ka ong ban pynialehkaibiang ia ka eksamin, kane kam dei ka jingbakla jong ki nonghikai hynrei ka dei ka jingleh bym dei jong ka sorkar", la ong u President ka KJDSTA u Bah ED Nongsiang haba kren mynta ka sngi,sha ki nongthoh khubor ha kaShillong.
Kumba 11447 ngut ki nonghikai kin hap ban ialeh biang ia ka eksamin,6479 ki dei ki nonghikai skul sorkar, 3852 ngut jong ki deficitschool bad 1116 ngut jong ki ad hoc school kynthup kito kiba hap ha ka SSAschool.
Kham mynshwa, ka sorkar ka la pynmih ia ka jingpynbna ba baroh kinonghikai Lower Primary kiba shah thung shwa ka 2001, ki dei ban ialehbiang ki bym kot ia ka jingioh mark 45 percent ha ka klas XII.Ha u 2004, ka sorkar ka la pynmih ia ka hukum ban nym shah thung banthung nonghikai skul LP bym pat pyndep ia ka klas XII."Ki la dep shah thung kam la slem da ki phew snem bad ki la don khun don kti don ksiew ruh hynrei kin hap ialeh eksamin biang mynta hadien da ki phew snem nalor ba ka sorkar ka la dep pdiang ia ki bad kane kadei ka jingshah shukor ha ka sorkar", la ong u Bah Nongsiang bad bynrap ba ka MBOSE ka dei ban pyrkhat bha ia kane ban nym shu pdiang mat lah tang ba la shu ioh bthah na kata ka National Council for Teacher’s Education (NCTE).
U la ong katkum ka kyndon ka NCTE na ka bynta ki nongshong shnong ne ki nonghikai kane ka jylla, ka la don ka jingbthah ba ka don kajingpynlait ne pyrkhat kyrpang ia ki briew kane ka jylla bad kan shongha ka sorkar ba ka dei ban pdiang ne ban nym pdiang.
NCTE ka dei tang ka kum ka jingai jingmut ia ka sorkar bad ka shong ha ka sorkar ban leh ne ban nym pynialeh.
President KJDSTA u la ong ba ka seng kam iahap ruh ia ka rejister ar sien ka MBOSE ia ki khynnah namar ba kane kam ju dei ka rukom kumba long kiwei kiwei ki rukom pyniaid ha kiwei kiwei ki Board ne ki university.
Kumba long mynta, ki khynnah ki hap ban rejister ha klas IX bad kaweipat ha klas XI ka bym iahap ban rejister ha kajuh ka Board ar sien.
"Kane ka dei tang ka jingban bein ia ki khynnah bad ka bym iahap satia", la ong Bah Nongsiang bad kyntu ba ka Board ka dei ban pynkylla ia kane ka rukom ban rejister tang shisien.
Kumba ju long u khynnah u rejister shisien ha ka MBOSE shw ka 2007 hynrei la pynkylla dang shen kaba long pynbankum ka lad kamai pisa Kum ha ka NEHU bad ha kiwei ki Board ki samla pule ki rejistershisien wat haduh ba kin pyndep ia ka doctorate ruh hynrei deitang haMBOSE ba la phah ban rejister arsien ha klas IX bad klas XI ha kajuh ka Board da kijuh ki kot ki sla.
Ka KJDSTA ka la ong ba lada kynriah skul naduh klasIX shaneng ne kynriah jaka ialehkai eksamin na kawei ka jaka sha kawei pat ki khynnah ki donkam ban pan jingbit shwa na ka MBOSE da kaba siew haduh T.500 marwei.
Ha ka jingshisha, ka dei ka hok jong ki khynnah katkum ka RTE ba kin leit ha kano kano ka skul ne ba kin ialeh ha kano kano ka jaka ialeh eksam.
Nalor ka bai siew bai kynriah skul ne kynriah jaka ialeh eksamin ka long kaba la heh palat.
Halor kane, ka KJDSTA ka la sngew ba dei ban shim da ka dor kaba khamrit tang na ka bynta kane ka kam kaba rit eh.
Shillong, 17 Risaw:Ka jingialang jong ka kynhun myntri hynne ka la mynjur ia ki rule ba la thaw da ka Search Committee na ka bynta ban thung ia u ne ka chairperson bad ki dkhot jong ka State Lokayukta.
U myntri rangbah ka jylla u Dr Mukul Sangma hadien ba la wai ka jing ialang mynta ka sngi u la ong ba ka sorkar ka la kut jingmut  ban pyndep ia kane ka kam ban thung ia ka Lokayukta ha ka jylla.
Ka Search Committee kan don san ngut ki dkhot bad uwei u chairpersonbad kan nym don kano kano ka jingsiew ia ki dkhot hynrei ia uchairperson yn ioh T.2500 ha man ka jingiashong jingialang katba ia kidkhot kin ioh T.2000 lem bad ka TA bad ka DA na ka bynta ki Grade- 1 officer jong ka jylla haba ki leit ban shong ia ka jingialang.
Lah ban kdew ba ka la don ka jingiakhih kaba jrong bha ha ki snem bad bnai ba la dep ban dawa pynurlong ia kane ka Lokayukta ha ka jylla Meghalaya.
Kane ka Lokayukta kan bishar ia ki kam bamsap jong ki nongtrei sorkar bad ban pynshitom lada lap ia ka jingshisha katkum ka ain.
Ia ka Meghalaya Lokayukta Act la pas ha u snem 2014 ha ka dorbar kaba long ha u bnai Lber.
Shillong, 17 Risaw:Ka Procession Maria jong ka Visitation Church,Mawprem Parish,Shillong kan long ha ka 19 tarik u Risaw 2014 ha ka por 1.30 noh phai sngi na phyllaw iingmane sha ki surok shnong jong ka Lower Mawprem Shillong.
Yn sdang iakane ka sngi da ka Mass Bakhuid ha ka por 10.00 baje mynstep ha kaba yn ai ia ka communion Banyng kong sha ki khynnah.
Ha kaba iadei bad kane ka Mawprem Parish Pastoral Council ka wer sngewbha ia baroh kiba don ka mon sngewbha ban iasnohkti ha kane ka sngi, ong shuh shuh ka khubor ba la pynmih.
Jowai, 17 Risaw:Ka NSS Unit jong ka Thomas Jones Synod College Jowai ka la pyn long ia ka jingtrei kaba kyrpang bad kaba shim por  shiphew sngi lynter naduh ka 29tarik Nailur haduh ka 7tarik Risaw  ha ka shnong Pynthor Lang tein, West Jaintia Hill District; hadien ba la jied ia kane ka shnong kum ka shnong ban peit da katei ka shnat jong ka NSS.Kat kum ka jinglum jingtip jong ki NSS volunteer lyngba ka Socio-Economic survey, la lap ba haduh 86% na ki nong shong shnong ki im ha ka rep ka riang bad kiwei kiwei ki jait kam.
Ha kitei ki sngi, la shna ruh ia ka lynti iaid kjat, ba jrong kumba 100 meter kum shi bynta ban pyntrei kam ia ka  lyngba ka jingiarap pisa na ka NSS Cell, N.E.H.U.U Rangbah shnong, Bah Armynos Lypon u ong, “Ha ki  por mynshwa katba ngim pat ioh ia kane ka lynti iaid kjat, kine kiba shong shane sha khlieh lum ki juh iaid lynti lyngba ki phyllaw iing ki briew ban mih haduh ka surok rong" U la ai ka jingiaroh ia ka NSS Unit ba kan nang lah ba shakri hok ia ka imlang sahlang bad ia ki khynnah kane ka College ba kin nang kiew ha kijingpule jongki.
Ha katei ka jingtrei ba kyrpang, la ioh ruh ban pynlong ia bun ki prokram kyrpang, kynthup naduh ki rukom pyni sap na ki khynnah rit lyngba ki jingia kob shad bad ka jingialeh kai phutbol paralok hapdeng ki NSS volunteers bad ki khynnahsamla jong ka shnong.
Haba kut kitei ki prokram, la plie ia u maw nongrim ha ka jingshna ia ka lynti iaid kjat da u Principal ka College, bah RR  Kharkongor, ryngkat ka jingia don lang u bah WE Lamin Programme Officer NSS Unit, u Rangbah shnong, ki Nonghikai, ki khynnah pule bad kiwei kiwei.
Shillong, 17 Risaw:Ka Pomblang bad ka shad ka Hima Khyrim kan long ha ka 31 tarik jong u bnai Risaw bad ka 1tarik u bnai Naiwieng 2014; kumta ka Executive Committee jong ka Smit Pyllun kaba la long ha ka 15 tarik Risaw 2014 ka la rai ba mynta u snem la khang ban die Kyiad-um(Rice Beer) bad baroh ki jingdih bu-aid ha kitei ki sngi.
La kyrpad ia ki Nongshong shnong,ki shnong ba marjan bad kumjuh ki nongwan ha kitei ki sngi sha smit ban pyni ia ka akor tynrai u Khasi.
La khang ban iaid trok baheh bad barit ha ka 1 tarik Naiwieng 2014 baroh shisngi.
Shillong, 17 Risaw:Namar ka jing pynkhein jubor ia ka hok longbriew man briew ha ki bynta bapher jong ka Ri bad kumjuh ruh ha ka dong shatei lam mihngi, kumta ka  North East Students’ Organization (NESO) ha ryngkat bad kiwei ki seng, ki la pynbeit ban pynlong ia ka seminar, ha kaba iadei bad ka hok long briew man briew bad kaba la buh kyrteng ha ka phareng, kaba ong  “North East Consultation on Human Rights: Soliciting People’s Opinion on Armed Forces (Special Powers) Act 1958″ bad katei ka dei halor ka jingleh niewbein ia ki briew jong ka dong shatei lam mihngi, lyngba ki ain thombor jong ki shipai bad ba la ju iai kren ia ka sorkar India ban weng noh ia katei ka ain, kaba la tip ka  Armed Forces (Special Powers) Act na ka dong shatei lam mihngi.
Ki seng, kiba don bynta ha kaba khot ia katei ka mat iakren, kin long ka  NESO lem bad ki seng synrop jongka, kum ka KSU, NSF, AMSU, AASU, AAPSU, MZP, GSU bad ka TSF, ha kaba kin pynlong ia katei ka Seminar, ha ka 21tarik Risaw 2014 ha Shillong Club, naduh ka por 12baje nohsngi haduh ka por 3baje nohsngi, ha kaba kin don ki nongkren, kiba tip bha ia katei ka phang ha katei ka sngi, ong ka kyrwoh na U bah Auguster Jyrwa General Secretery ka KSU.Ha kawei pat ka khubor, ka KSU, ka pynrem tyngeh ia ka jingktah kti ia ki samla pule jong ka dong shatei lam mihngi, kiba pule ha ki bynta bapher jong ka India.
Ka KSU, ka dawa na ka sorkar, ba ka dei ban sangeh, na ki jingkular, ba tang da ka rmiang shyntur bad ban ai jingiarap mardor ia kitei kiba shah lehbein, ong ka kyrwoh, na u bahDaniel Khyriem, President,Khasi Students’ Union.
Na ka liang jong ka  North East Students’ Organisation (NESO), ka la thoh sha u myntri kam poh iing ka sorkar India, U Rajnath Singh, ha kaba ka pynpaw, ia ka jingsngew pyrshah halor ka jingshah ktah kti jong ki samla pule jong ka thain shatei lam mihngi ha  Bangalore bad ha Gurgoan, ha ka 15 bad 16tarik Risaw, ha kaba U  T Micheal Lamjathang Haokip, uba na Manipur, ula shah bom jem ha  Bangalore, tang namar ba um tip ia ka ktien Kannada bad nangta sa U  Awang Newmei bad U Aloto Chishion, uba na Nagaland, kiba la shah bom jem ha Gurgaon.
Kine ki jingjia, kin ktah shibun ia ka jingsngew tieng, khamtam ia ki kynthei, kiba don ha kitei ki jaka ri thor.
Ka NESO, ka dawa namarkata ia u myntri kam poh iing, ba un thung da ki pulit ba kyrpang, ha ki nongbah kiba heh, halor ka jingshah thombor jong ki samla pule na shatei lam mihngi bad ban buh ruh ia ki jingpule ha ki skul, shaphang ka dong shatei lam mihngi bad nangta ba ka dei ban don ka jingthung kam na bynta ki pulit Delhi, kumba 5000ngut eiei, ban jied da ki briew, kiba na ki dong shatei lam mihngi.
Srinagar, 17 Risaw:Ka la don biang ka jingpynher ia ka lama ki ehrang  ISIS, mynta ka sngi, hadien ka jing duwai sngi thohdieng bad la iathuh ba kitei ki samla, kiba la tap jain iong ialade, ki rah ia katei ka lama ki ehrang ISIS, ha ki bynta jong ka   Jamia Masjid.
Ki pulit, ki iathuh ba kim shym la tip satia ia katei ka jingjia, kaba jia ha ki bynta jong katei ka them jong ka Jammu and Kashmir mynta ka sngi.
Kane ka jing pynher lama mynta ka sngi, ka dei ka sien kaba saw, kaba la pynlong, ha ki jingiakhih bapher, kiba la pynlong ha Kashmir, ha kine ki lai  bnai ba ladep.
Na ka liang ki shipai, ki shim ba ka jingpynher lama jong ki ISIS ha Kashmir, ka dei ka phang, kaba ki sngewkhia bha  bad kaba donkam ban don ka jingpynleit jingmut kaba khraw shibun eh.
Kiwei ki lad khubor, ki iathuh ba ki don mynta ki nongniah liengsuin jong ka Iraq, kiba la leit ban pyniasoh ialade bad ki ehrang ISIS ha Syria, kiba la hikai ia kitei ki ehrang, ba kin pynher ia ki liengsuin iapom bad la iathuh ba katei ka dei ka jingjia, ha ka sien kaba nyngkong, ba ki ehrang, kin ioh ban pyniaid ia ki liengsuin.
La iathuh ba katei ka kynhun jong ki ehrang, ka pynher ia ki liengsuin ha ki bynta ba ka la ioh kurup ha Syria bad ha Iraq bad ha ki jaka, kiba hap ha ka kad liengsuin, jong ka  al-Jarrah, kaba don sha mihngi jong ka  Aleppo.
Kitei ki nongniah ia kitei ki liengsuin jong ka Iraq, la iathuh ba ki dei kiba triem bha, namar ki dei kiba la hikai, da ki nongniah liengsuin kiba na America.
Shillong, 17 Risaw:Ka MDC ka Nong shken ka Kong Grace Mary Khar puri kanneh kum ka Executive Member ha ka Executive Committee jong u BahAdelbert Nongrum.
Ka Kong Kharpuri kan neh kum ka EM hadien ba u MDC ka KHNAM na Mawkhar, u James Ban Basaiawmoit u la rai ban lenlade ban ieh noh ia ka kam EM khnang ban pynrung sa uwei u MDC ka HSPDP kum u EM ha kane ka EC ba thymmai ba la ialam da u Bah Nongrum kum u Chief Executive Member (CEM) ka KHADC.Ka jinglenlade jong u Bah Basaiawmoit ia ka shuki EM ka long ban ailad ia ka Kong Grace ban neh kum ka EM hadien ba ka HSPDP ka la pyneh patho ban pynrung EM sa uwei u MDC ha kane ka EC ba thymmai.
Kane ka rai jong u CEM ka long hadien ba ka HSPDP ka la byrthen badka la pyneh snieh kyndad ba ka dei ban ioh EM sa uwei ha kane ka EClym kumta kan nym lah ban iatreilang ha ka ARPA.Haba kren mynta ka sngi, sha ki nongthoh khuboru president ka KHNAM u Bah Pyndap borthiaw Saibon u la iaroh ia ka rai jong u Bah Basaiawmoit ban lenlade na ka bynta ban pynneh ia ka kynhun ARPA." U Bah Basaiawmoit u la hap ban shim ia kane ka rai khnang ban pynrung EM sa uwei na ka HSPDP kaba iai pyneh ia ka jingdawa", la ong u Bah Saiborn.
U la ong ba u khmih lynti ba ka HSPDP kan nym wad daw shuh hadien kane ka rai jong u MDC ka Mawkhar.
"Nga kwah ban kren shai ba kan nym don shuh kano kano ka jingsngew umdum ia ka jingwan jngoh bad aiti syntiew jong u Working President ka UDP u Bah Paul Lyngdoh ia u Bah Nongrum.
Ngi tip ba u Bah Lyngdoh u la pyrshang ban pynduh ia ka KHNAM hynrei ngi ia long paralok", la ong u Bah Saibon Shwa ia kane, u CEM u la pan por na ka HSPDP ba un sa pynrung EM sa uwei hadien ba la dep ka dorbar ban sdang ha ka 28 tarik mynta u bnai.
Ha kawei ka liang ka KHNAM Pynthorbah circle ka la ai jingiaroh ia ka jingrai jong u Bah Basaiawmoit ban ieh noh ia ka shuki na ka bynta ban pynneh ia ka ARPA.Ha ka kyrwoh u publicity secretary ka seng u bah WM Shylla u la ong ka long ka burom ia ka rai jong u Bah Basaiawmoit ban ieh noh ia ka shuki na ka bynta ban iaid beit ka kam ka jam bad na ka bynta ka ri bad ka jaitbynriew ban pynneh ia ka ARPA.Ka KHNAM Riatsamthiah Unit  ka sngew sarong ia u MDC jong ngi u Bah James Ban Basaiawmoit u ba la kloi ban len lade  da kaba aiti noh da lade hi ia ka shuki EM jong ka KHADC sha kiwei pat,na ka bynta ban iada na ka jingorpait jong ka ARPA.Kane ka pynpaw ba kum u nongialam ba dap shynrang shisha u kham ieid iaka jaitbynriew ym iaka shuki.
Kum ka unit ka kyntu kynpham ia ka EC ba thymmai jong ka KHADC ban bud ia ka nuksa jong u Bah Adelbert Nongrum C.E.M khnang ban teh song ia ka jingiatylli da ka mynsiem ba sngewrit bad burom para MDC khnang ban dup lah ban kyntiew na ka bynta  ka myntoi u paidbah hapoh ka Bri HynniewTrep.
Shillong, 21 Risaw:Ki nongtrei ka Meghalaya Transport Corporation hapoh ka lama jong ka Meghalaya Transport Corporation Workers Union, Khyndailad, Shillong ki la byrngem ban pynlong da ka jing iakhih lada katei ka tnad kam siew ia ka tulop jong ki hapoh ka 30 sngi.
Ka kyrwoh na u bah K.Rum nong uba dei u General Secretary jong katei ka union u la ong ba mynta la jan kot sawbnai katei ka tnad ka khlem siew tulop ia ki nongtrei jong ka kata naduh u bnai naitung haduh u Risaw.
U la pynpaw ia shibun ki jingeh ba ki nongtrei katei ka tnad ki ia kynduh namar ka jingbym lah katei ka tnad ban siew tulop ha kaba u la ong ba don kiba sah ingwai ki shah beh ing, don ki bym don pisa ban phah sumar haba don ba pang ha ing hasem, bad kiwei pat ki daw.
U la ong ba ki nongtrei ki la leit ban ia kynduh ia ki bor ba pyniaid bad kiba peit ia katei ka tnad ban dawa tulop, hynrei ka jubab na ki nongpyniaid ka long bym don pisa, bad bym don kamai, u la ong ba ki jubab ba ka tnad ka khlem ioh kamai.
Haba kynthoh kylla halor katei ka jubab u bah Rumnong u la ong ba katei ka tnad ka sei 10 tylli ki kali rit dang ar bnai mynshuwa, hynrei ia kitei ki kali kam shym la phah,    kamai, hynrei ka la shu pynieng kai, kaba u la ong kumno kin ioh kamai haba kim leit jingleit khamtam ha kine ki sngi lehniam puja.
Shillong, 17 Risaw:Haduh saw sngi kyn thih rahbor u hijra ia uwei u shynrang sha Guwahati da kaba set kut ia u hapoh Hotel kaba don ha Guwahati bad u la shong kurim jubor ruh ia u.
Haba kren mynta ka sngi Thohdieng bad u Mohan Pegu uba la shah bor ha u Angelbeth Lyng doh Nongpiur u shynrang ba pynkylla kynthei naLaban, u la iathuh ba ha ka miet sngi Saitjain por 11:15 janmiet une uAngelbeth u la wan da ka kali Maruti Zen Estilo rong saw (ML05-F-1977)sha iing sah jong u.
U la tied iing bad la plie hynrei mar ia plie ia ka iing, u la khot ia u Mohon bad patan syndon ha kali bad rahbor bak khlem tip shaei.
Une u Angelbeth ba kylla kynthei u don ia ka Beauty Parlour hapoh RedCross Laban.
U Mohon u la iathuh ba hapoh u la hylla bad pyrta briew haduh ba ka shnong ka la ioh sngew lut.
Ha ka jingshisha, u la pyrshang ban iaksaid hynrei namar ba ka kali jong u ka dei kaba shu khang hi necentral locking, um lah plie shuh ia ka kali.
Kawei pat ka jingeh ban iakhun bad une u Hijira ka dei namar ba u khlain bha ka bor met watla u la pynkylla kynthei ruh bad uba la pynkhreh lypa na ka bynta kane ka jingthmu jongu, katba u Mohun pat u dei uba loi loi bad kane ka la pynshem jingeh ia u ban iakhun pyrshahia utei u shynrang kyn thei.
“U khlong u dait ruh ia nga hapoh kali baiaksaid ban phet", la ong u Mohon.
Na iing sah jongu, une u Hijira ne shynrang kylla kynthei, u la kitbeit shaduh ka iingbasa ha Guwahati bad u la set ia u haduh saw sngi kynthih.
Haba kylli kaei ka daw kaba pynlong ia u ban shah rahbor ha utei uhijira, u Mohon u la iathuh ba ka jingthmu jongu ka long ban shongkurim ia u bad u la byrngem ruh ia u ba lada um treh ban shong kurim bad u un pyniap ia kiba haiing hasem jongu, un sashim wat ia ka jingim jongki khun ki kti jongu, kiba haiing hasem jongu Katkum ka jingiathuh u Mohun, hapoh iingbasa ha Guwahati, une u hijra u la shong kurim ia U Mohun, da kaba pyndih jubor da ki dawai   ia u haduh ba um ioh sngew shuh haduh saw sngi kynthih.
Kumno u lait phet na katei katei jaka, u Mohun u la iathuh ba kajinglait phet jong u na katei ka jaka ka dei hadien ba la u ioh banphun sha u hynmen jongu katba utei u Hejira u dang mih shabar ban leit thied jingthied.
Da ka jingai jingmut jong u hymen jongu uba sah ha shnong ha Assam, u Mohon u la lah ban pynngeit ia utei u Hijira ban wan phai sha Shillong.
Hadien ba la ioh ban pyntip ia kane, kiba haiing u Mohon, ka shnong Nongsohphoh Upper Lumparing ki la pynlong ia ka jingpynap shrip ban bat ia utei u Hijira.
Dei ha ka janmiet sngi Palei ha ka por 11 baje eiei mynmiet ba ka shnong bad kiba haing bad ka seng 19-Shillong South Women Association,ki la kthong ia u naduh Mawlai bad ioh bat syndon haduh Rhino.
Katkum ka jingiathuh kiba ioh bat, une u Agelbeth u dei uba khlain bha namar ba haduh jan 10 ngut ruh u dang jan lait phet na ki hynreidei hadien ba la iakhun tyngeh ba la ioh bat ia u uba la pyrshang ban phet krad.
Hadien ba la ioh bat ia u, ki la aiti sha ki pulit ban leh ia kaba donkam bad mynta u don ha kti jong ki pulit.
Hynne ka sngi na ka liang jong u Mohan bad ki bahaiing hasem jong u ki la pan jingiada na ka liang ki pulit namar ka jingshah bynrngem ha utei u Angelbeth.
Na ka liang ka Dorbar shnong Lumparing ka la kyntu ia ka Dorbar shnong Laban ba kan shim khia ia kum kine ki jingjia khnang ban nym ailad ia ki briew ba kin leh ia ki kam sniew.
Ki la pynrem jur ruh ia ka jingleh jong utei u Angelbeth da kaba byrngem wat ban shim ruh ia ka jngim jong u bad ki bahaiing hasem jong u.
Shillong, 21 Risaw:Ka North East Student Union ( NESO) ka la pynlong ka jing iasyllok halor ka phang ka hok longbriew man briew bad katei ka jingiasyllok ka long ban pan jingmut na ki paidbah bad ban sngap ia ka jingsngew jong ki halor ka jingtrei kam jong ka ain ktang suloi ne ka Arm Forces Special Powers Acts, 1958.
Katei ka jing iasyllok la pynbit pyn biang da ka Khasi Student Union (KSU) mynta ka sngi ha Shillong Club.
La pynlong ia katei ka jing iaphylliew jingmut shi bynta ruh kum ka jing rakhe ia ka lyngkhuh sngi iap ba 26 u Wickliffe Syiem.
Ki riew shemphang kiba la wan ha katei ka jingiasyllok ki kynthup ia u bah G.P Wahlang uba long ruh u kongsan, u bah Alester Diengdoh, u Rev.PBM Basaiawmoit, u Bablu Loitangbam, Director , Human Rights Alert na ka jylla Manipur, u Samla Samuel Jyrwa, Chairman ka NESO, u Sinam Prakash, General Secretary NESO, u Rev.Kyrsoi Pyrtuh uba dei u Moderator  bad la pdiang sngewbha ia baroh da u samla Auguster Jyrwa uba long u General Secretary ka KSU Central body.
Ha katei ka jingiasyllok baroh ki nongkren ki la kren shaphang ka jingeh kaba mih na katei ka ain kaba pyntreikam da ki tiar ialeh, ki la kren ba katei ka Act ka la pynshitom ia ki paidbah ha kaba bun ki mynsiem ba lui lui ki duh ei la ka jingim namarba la pyntreikam ia ka ha ka kyrteng jong ka jingiakhun lehnoh.
U Sinam Prakash haba kren ha katei ka jing iasyllok u la ong ba la pyntreikam ia katei ka Act naduh 56 snem mynshuwa hynrei haduh mynta ruh ym pat shym la pynkylla ia ka, kumba la kren da u myntri ka tnad pohing u G B Pant ha u snem 1958 ha ka Ing Dorbah bah ha Parliament.
U la pynkynmaw ba ia katei ka Armed Forces Special Powers Act ( AFSPA) la pyntreikam tang ha Lum Naga ha u snem 1950 hynrei ka la saphriang sha Lushai ha u snem 1960, shuh shuh sha Tripura ha u snem 1970, nangta sha ka them Brah maputra ha u snem 1980, katto katne ki bynta jong ka Meghalaya bad ka Arunachal Pradesh la pynbna ba ki dei ki jaka don jingma hapoh katei ka ain.
U Prakash u la pynkynmaw ia kiba bun ki jingjia kiba la jia ha kylleng ka thain shatei Lam Mihngi kaba la shah ktah namar ka jingpyntreikam ia katei ka ain, bad kumjuh ruh ka jingiakhih pyrshah ia katei ka ain, u la pynkynmaw ia ka Ms Irom Sharmila Chanu kaba la shah thngan, bad na ka jingshah thngan jong ka la mih ka jingshah siat iap jong 10 ngut ki riew paidbah ha ki shipai India ha Malom kaba don markhap bad ka sor Imphal kaba la jia ha ka 2 tarik u Naiwieng, 2000.
U la pynkynmaw ia ka jingiakhih ha Manipur ha u snem 2004 ha kaba ka Ms Thangjam Manorama ka la shah kem na ing , hynrei kham hadien la lap ia ka met iap jong ka na ka jaka kaba jngai tang  lai kilomitar na ingsah jong ka.
U la pynkynmaw ruh ia ka jingshah iakhih ki 12 ngut ki longkmie Manipur kiba la tur sha khmat ophis ki shipai ha Manipur khlem jain lyngkhuit , ban pyrshah ia ka jingshah batbor ha ki bor shipai, kumjuh ruh u la kdew ia ka jingthang im u Pebam Chitaranjan ialade da ka petrol ha surok bah ha khmat ki paidbah , ha kaba u la iap na katei ka jingjia.
Dei namarba  ka sorkar  India kam shym la pynshah shkor ban weng noh ia katei ka ain ba ki samla pule ka Thain shatei Lam Mihngi ki la khot ia kane ka jingiaphylliew jingmut ban shim ia ka rai, ong u Prakash, GS NESO.U Samla Samuel Jyrwa , Chairman NESO u la ong ba namar ka jingtreikam sah katei ka ain ki paidbah ki la mad ia ki jingeh kiba bun kynthup ka jingshah klun jaka jubor bad kiwei pat ki jingshah ban bein.
U la ong ba ka NESO kam dei ka kynhun kaba nyngkong ban pyrshah ia katei ka ain da ki jingiakhih ne ki jingiaid paidbah hynrei ha shwa ia kane ki la don bun ki kynhun kiba la iakhih, u la ong ba katei ka jingiaphylliew jingmut ba ka NESO ka la khot ka long ban pan jingmut na ki ba bun balang bad hadien ka jingai jingmut jong ki yn shim ia kawei ka rai kaba lah ban long ban dawa na ka sorkar India ban weng noh ia katei ka Ain ‘Iak jakor na ka thain shatei Lam Mihngi.
U kongsan u bah G.P Wahlang u la kren shibun halor ka phang ka hok longbriew man briew  bad kiba kumno kita ki hok longbriew man briew, u la ong ruh ba ka hok longbriew man briew ka kynthup ruh ia ka hok ban ia khun pyrshah ia ka sorkar, ba ka hok ka iaid ryngkat ruh bad ki kyndon jong ka ain.
Haba kren shaphang ka AFSPA u bah Wahlang u la ong ba ka jingdon katei ka ain pyndonkam suloi ka la pynmih bun ki jingpynkhein ia ka hok longbriew man briew.
Ki rai kiba la mih na ka jingiaphylliew jingmut ba la pynlong mynta ka sngi ki long ban ban weng noh ia kitei ki ain iak jakor jong ka AFSPA bad kiwei pat ki ain kiba ia syriem kum ka  Meghalaya Maintenance of Public Order Act bad ka  Meghalaya Preventive Detention Act.
Ban pynkylla ia ka jingthoh jong katei ka ain sha ka ktien ba ki jaitbynirew bapher ha ka thain kin sngewthuh.
