Ha ka jingialang jong ka UDP Youth Wing Shillong City kaba long ha kane ka sngi Saitjain, u Bah Robert u la iadon lang ha kaba u la ai jingkren ruh hakhmat ki samla ka UDP.U General Secretary ka UDP, u Dr Jemino Mawthoh u la ong ba ka jingwan iadon bynta lang u Bah Robert ka ai mynsiem shibun ia ka seng, namar ba u dei u met ba kynsai ha ka jylla uba la noh synniang ha ka roi ka par bad ha ka sain pyrthei.
“Ka jingdon jongu, ka la ai mynsiem ia ka UDP hynrei ngim pat lah ban ong ba un wan iasoh bad ka party.
Ngi khot ia u ban ia ai jingmut lang kum uwei na ki riew sain dur ha ka roi ka par", la ong u Dr Jemino.
Ha kajuh ka por, u Dr Jemino u la ong ba ka jingiadon lang jongu ka thew ba u lah ban don bynta bad ka party ban long kum uwei na ki nongialap elekshon watla um pat rung sha ka party.
“Ka jingdon mynsiem jongu bad ka party ka thew ba u lah ban iadon bynta hynrei kaba kongsan ka long ba ka shong u kum u rangbah ba la ih", la ong u general secretary ka UDP.Ha ka jingialang ha kane ka sngi Saitjain, la don lang u Bah Bindo M Lanong, nalor u Bah Joe Marwein, bad u Bah Allan F DKhar.
Ka jingialang ka long ban pynnep ia ki samla kumno ban tur na ka bynta ban trei ha kane ka elekshon ban pynthikna ba ka party kan ioh ia ka bor synshar ha ka jylla.
Ha kawei pat ka khubor, ba la phah da U bah BM Lanong Senior Working President ka UDP, la iathuh ba ka jingialang ki samla UDP ka sor Shillong kaba la long ha ka sngi saitjain 30 tarik Nailur,da kawei ka sur ka pynpaw ba ka por ka la dei ban weng noh ia ka Sorkar Congress u Mukul Sangma ha ka election 2018 bad ban ailad noh ia ki seng trai ri UDP-HSPDP-GNC ban shimti ia ka Sorkar Meghalaya.
Ka jingialang ka kyrpad ia ki paidbah ka Ri ba kin kyrshan ia katei ka jingthmu, khnang ban wanrah jingshngain bad jingroi-jingpar ha ka jylla, ha bun ki liang, namar ki nongialam Seng Trai ri ba mynta ki kham shemphang, kham tbit, kham hok bad kham don ka mynsiem shakri, ban ia ka kynhun Congress u Mukul Sangma.
U Bah R.G.Lyngdoh Minister bad Vice Chancellor barim uba la long u kongsan, u kyntu ia ki samla ba kin long kiba iohi jngai haba kyrshan ia kino-kino ki seng bad ban wanrah noh ia ki jingkylla, namar ka sorkar Congress kam don ki nongialam babit bad ka sorkar ka tlot ban wanrah jingroi ha ka ri, namar ka dei ka Sorkar kaba trei matlah khlem Policy bad ba ka jur ruh shibun ka bamsap.
Ka la don ka jingsngew khia ia ki jingma babun kiba ap ia ka jylla bad ia ki paidbah ha kine ki por bad ki nongkren ki la kyntu ia ki samla bad ia ki paidbah ba kin long kiba peitngor, husiar bha bad ban ieng tylli lang ha ka nongrim ban iada ia ka jylla bad ia ki paidbah da ka jingiatylli lang.
Ka jingialang ka la duwai kyrpang na ka bynta arngut ki samla kiba la khlad kyndit kiba long ki nongkit kam ka UDP bad la ieng sngap jar ar minit ban duwai na ka bynta ka jingjah thait basuk kitei ki arngut ki samla, u Yosil Mawlein bad u Gary Field Basaiawmoit.
Shillong, 01 Risaw:U President ka Ri u Ram Nath Kovind ha ka sngi Saitjain ula thung ïa u Lat ba pura jong ka Jylla Meghalaya u Ganga Prasad.
Kane ka jingthung ia u Lat ba pura ka long hadien phra bnai naduh ba u Lat barim u V.Shanmuganathan u la risain na ka shuki, ha ka 26 tarik Kyllalyngkot mynta u snem.
Ia u Prasad la jied kum u Member of the Legislative Council (MLC) ka Bihar ha u snem 1994.
U la long u dkhot ka MLC la 18 snem lynter bad u la long ruh kum u nongïalam ka BJP ha katei ka Council.
Ia u Ganga Prasad la kha ha ka 8 tarik Naitung 1937 ha Patna, Bihar.
U la pyndep ïa ka jingpule haduh ka B.Com bad u dei uwei na ki nongïalam ba la rim bha jongka BJP.U la long teng ruh u General Secretary ka BJP ha Bihar.
U la ïalam ïa ka Liang pyrshah ha ka Legislative Council na ka bynta 5 snem.
Na ka liang u Myntri Rangbah ka Bihar u Nitish Kumar u la ai khublei ïa u Prasad uba la shah thung kum u Lat ka jylla Meghalaya bad u kitbok kit rwiang ïa u ba un lah ban ai ka jingshakri ba bha tam.
U Lat ba shipor ka Meghalaya u Banwarilal Purohit uba peit ia ka Jylla Assam, ula shah thung mynta kum u Lat ba pura ka Jylla Tamil Nadu ha ka jaka jong u C Vidyasagar Lat ka Jylla Maharashtra, uba peitlang shipor ïa ka Tamil Nadu.
Ha ka jaka jong u Purohit, la thung ïa u MLA barim ka BJP na Delhi u Jagdish Mukhi kum u Lat ka Assam.
U Nong ïalam ka BJP u Satya Pal Malik ula shah thung kum u Lat ba thymmai ka Bihar, kaba u Kovind u bat ïa ka shuki kum u Lat shuwa ban shah jied kum u President.
U Heh shipai bala shongthait u Brigadier (Dr) BD Mishra ula shah thung kum u Lat ka Jylla Arunachal Pradesh kaba ju peit lang shipor da u Lat ka Jylla Nagaland u Padmanabha Balakrishna Acharya.
Ha kajuh ka por, u President ula thung ruh ïa u Chief Admiral bala shongthait ka Navy, u Devendra Kumar Joshi kum u Lieutenant Governor ka Andaman and Nicobar Island.
Jowai, 2 Risaw:U Rangbah shnong bad Secretary Shnong ka Ummulong ki la ujor ejahar ia ki paidbah nong shong shnong ka Ummulong kiba la iaid paidbah ha kane ka 29 tarik kum ka dak ka jingpyrshah jong ki ia utei u rangbah shnong bad Chairman Shnong bad Secretary ShnongU ma SS Langngi bad u ma Pyrkhatbha Lamare ki la ujor FIR ia u Chambel Myrboh bad ia kiwei kiwei kiba leit ban pyrta pyrshah ia ka jingleh kitei ki nongialam shnong.
Kitei ki paidbah ki la iaid paidbah bad pyrta ba ki kwah dorbar shnong, ki kwah ban jied rangbah noh da kiwei.
La kynnoh ruh ba kitei ki nongialam shnong kim shym la khot dorbar la lai snem eiei mynta.
Haba la dawa ki paidbah ruh kitei ki nongialam shnong kim shym la khot ia ka Dorbar bad kumta ki la thoh sha u Dolloi bad na ka liang u Dolloi ka Elaka Jowai ruh u la thoh sha u Rangbah ban hukum ia u Rangbah shnong ban lum ia ka Dorbar ha ka 28 tarik.
“Kitei ki nongialam shnong ki la thok ia u Dolloi ha kaba ki la jubab ba la dep pynlong ia ka Dorbar", la ong ki paidbah na katei ka shnong.
Jowai, 2 Risaw:U wei u rangbah uba la tip kyrteng kum u Tam Biam, 56 snem u la shah kem ha ki pulit halor ka jingkynnoh ba u la pyniap ia uwei pat u briew uba kyrteng u Bringstone Pyrtuh (32) ha ka shnong KhanduloiKane ka la jia ha ka 30 tarik une u bnai ba la dep ha kaba ka hynmen jong utei u ba la shah pyniap ha ka jingujor sha ki pulit ka la iathuh ba utei u briew u la bom ia utei u para jong ka da u Nar Rod bad u la khlad noh hashen.
Ki pulit kila ioh kurup ruh ia utei u nar.
Jowai, 2 Risaw:Ki pulit ka Nartiang ki la ioh ban bat ia kawei ka trok 12 shaka ba la pynieng ha Lad Durga Temple, Nartiang bad hadien ba ki pulit ki la talasi ia katei ka trok la lap pynban ba ka kit da u dewiong kaba long pyrshah ia ka rai jong ka NGT.Ki pulit ki la bat ruh ia u driver katei ka trok (NL02L-6407) u Danga-hi Phawa bad ia u nongbud jong u, u Larmi Lamin.
Shillong, 02 Risaw:Ia ka kynhun jong ki sengbhalang bapher bapher jong kane ka dong mihngi ka India, ka North East Indigineous People Forum (NEIPF) la suit la shor mynta ka sngi ha ka jingialang kaba long ha Orchid Lake Resort, Umiam.
Ban pyniaid ia kane ka kam shakhmat, la jied ia u Chairman barim ka seng lehnoh u Anup Chetia kum u Chief Convener bad yn don ki convener man ki jylla jong kane ka thain hynniew tylli ki jylla.
Ki seng kiba don ha kane ka kynhun ki kynthup ki dkhot barim ka ULFA , NSCN(IM), ANVC, DHD, ENPO , FKJGP bad kiwei ki seng.
Ka jingialang kaba long mynta ka sngi, ka la shim ia ka rai ban pynbiang pynbiang ia ki jingdonkam jong kane ka kynhun kum ka riti synshar, ka logo, bad kiwei shwa ban jied pat ia ki nongkitkam ba pura.
Haba kren hadien ba la wai ka jingialang, u nongaiktien kane ka kynhun, u M.Ibumgochoudibi na Manipur u la ong ba ka jingialang ka la iathir bha bad ka sngew khia jur ia ka jingwan buhai shnong ki briew nabar sha ki jylla kane ka dong mihngi kaba la pynkylla rit paid ia ki trai shnong.
“Ngin pynkhreh ia ka lynti treikam nangne shakhmat, ngin don ki convener man ki jylla ban pynkhlain ia ka jingtreikam jong ngi ban iada ia ki trai jaka trai muluk", la ong u M.Ibumgochoudibi.
U M.Ibumgochoudibi u la ong ba ka mat ba kongsan ba ka NEIPF ka long ban iada ia ki trai shnong na ka jingwan buhai shnong beain ki briew na Bangladesh, Mynmar, Bhutan, Nepal.
“Ngi don 5500 km ki khappud ha kane ka dong mihngi baroh kawei kynthup bad ka Nepal, Mynmar, Bhutan, Bangladesh bad ki khappud ha kine ki bynta ki dei kiba laitlan bha ban rung ban mih katba mon bad kane ka long ka jingma ia ngi ki trai shnong ban wan tyllep ki briew nabar", la ong u M.Ibumgochoudibi.
U la ong ba ka jingwan buhai shnong ki briew nabar ka dei kawei kaba kongsan tam ha ka thong jong ka NEIPF kaba ktah jur ia ki trai shnong ki jylla kane ka dong mihngi bad bun kiba la kylla rit paid.
“Ka Furom kan peitngor ia ki jingeh jong ka thain bad ban iada ia ki hok jong ki trai shnong", la ong u M.Ibumgochoudibi.
U M.Ibumgochoudibi u la ong ba ka jingrai ai trai shnong ka Supreme Court ia ki Hajong bad ki Chakma ha Arunachal Pradesh ka la long kaba sngew khia jur namar ba kane kan ktah ia ka jinglong trai shnong tynrai jong ki trai shnong bad kumjuh ruh ka jingphet shnong ki Muslim na Ronghiya na Mynmar, ka la ktah jur ia ka dong mihngi kaba long kum ka thet nuit ia ki briew nabar.
Ha kajuh ka por, u la ong ba ka kynhun kan pyrshah jur ia ka jingthmu ka sorkar pdeng ban wanrah ia ka jingkylla ia ka riti synshar nongshong shnong ne ka Citizenship Amendment Act namar ba kane kan ktah jur ia ki trai shnong jong ki jylla kane ka dong mihngi bad kan long pyrshah ia ka jingsngew jong ki briew kane ka dong mihngi.
U la ai nuksa kum ka jylla Assam, ka Tripura kiba la iakynduh jingeh mynta ha kaba ki bar shnong ki long nongsynshar katba ki trai shnong ki kylla rit paid.
Shillong, 03 Risaw:U Lat ban mih na ka jylla u Banwarilal Purohit u la ong ba ki nongtrei ka Raj Bhavan baroh ki long kum shi iing shi sem bad lada ki pynjah burom ma ki, ma u ruh u jah burom lang.
Haba kren ha ka jingialang kitbok ia u mynta ka sngi shwa ban leit shimti kum u Lat ka jylla Tamil Nadu, u Purohit u la ong ba ki nongtrei ka Raj Bhavan ki dei ban don ka jinglong kaba ryntih bad kaba don burom namar ba lada ma ki, ki long ki ioh burom ma u, ruh u ioh burom lang hynrei lada ki pynjah burom, ma u ruh u jah burom lang.
Ha kawei ka liang, haba kren bad u nongthoh khubor, u Purohit uba dang shimti phra bnai kum u Lat ka jylla, u la iaroh ia ka jingriew spah ka jylla ha ka kam jngohkai pyrthei kham palat ban ia ka jylla Kashmir ruh hynrei ka sahdien ha kane ka long namar bym biang ka jingpynbna paidbah ban pyntip sha ka pyrthei.
“Ka Jylla Meghalaya ka kham lah shibun ban ia ka jylla Kashmir ha kaba iadei bad ka kam jngohkai pyrthei ha India hynrei ka jingbym biang ka jingpynphriang khubor, ka la pynsahdien iaka Meghalaya", la ong u Lat.
Ha kajuh ka por, u Lat u la ong ba ka la dei ka por ba ki samla na kane ka jylla ki dei ban long kiba tbit hi ban pyniaid ia ka kam jngohkai pyrthei khlem da donkam ban khot ia kiwei pat kiba nabar.
U la ai nuksa ba ha ki kam hotel bad kiwei ki kam, la bun ki briew ba wan trei nabar katba ki briew na kane ka jylla ki duna bha bad u la kyntu ba ki samla ki dei ban kyndit bynriew ia kane ban shim kabu ia ka jingdon ka spah ha la ri lajong.
Haba kyntu ia ka sorkar jylla ba kan shim khia, halor ka kam jngohkai, u Lat u la ong ba ka sorkar jylla ka dei ban shim khia kham bun ban ia kaba ka la leh mynta ban kyntiew ia ka kam jngohkai pyrthei namar ba ki don shibun ki tnad bei pisa nabar lada ka kam jngohkai ka kiew.
“Lada ka kam jngohkai pyrthei ka kiew, ki bun ki nongbei pisa nabar ban theh pisa ia ka jylla", la ong u Lat.
Ha kajuh ka por, u la ong ba watla um dei shuh u Lat ka Meghalaya hynrei un pynphriang ia ka khubor ia ka jingitynnad ka jylla Meghalaya.
“Lada u Lat ba thymmai un long uba shemphang, u dei ban leh khambha shuh ban ia u ban kyntiew ia ka kam jngohkai ha kane ka jylla Meghalay", la ong u Purohit.
Shillong, 02 Risaw:Ka met iap jong uwei u samla Khasi la lap kaba thiah lyngktar ha lynti ha sor Bangalore mynta ka sngi.
Katkum ka jingtip ba la iohlum, une u khynnah la tip kyrteng kum u Savio Diengdoh uba dei na shnong Mairang, ka West Khasi Hills.
La iathuh ba u dei uba dang pule ha Bangalore.
La suba jur ba une u khynnah u la bthat noh ia la ka jingim lajong namar ka jingiahuri hura bad ka kam samla katkum ka shithi ba la paw.
Na ka met jongu, la lap ia ka shithi khatduh kaba la soi hi da ma u.
Kane ka dei ka shithi ba la ioh tam na ka jaka ba don ka met iap jong une u samla, kaba la thoh ha ka ktien Mairang hi.
“Mei, pa, deng, thei thei, duh duh, bah, hep, heh, rit, duh, map ia nga nga long u khon u roit bitam sneng tam na iung, map ia nga map wat ju iasngewsih map ia nga…bad wat ju dih ong ye ye ia ka bru bi pynlong ia nga ba pynlong ia nga ban leh kumnoi namar dei nga bilei ym dei kati ka bru, map ia nga baroh map….
map blei map ia ka pop ong nga, map baroh…from Savio DiengdohSorry I cant live in this earth full of sins.
"Haba ia kren bad U Rupang lyngba ka phone u Secretary jong ka KSU Bangalore Unit u samla Amos John Syiemlieh uba don mynta ha Bangalore, u la iathuh ba u Savio u la jah na ingsah jong u naduh ka por 8:30 ne 9 duna mynmiet bad ym shym la wad ia u namar ba ki pyrkhat ba u leit kai sha ing ki paralok.
U samla Amos u la ong ba dei haduh ka por 12 baje shiteng miet hadien ba um poi ing shuh lano lano ruh la phone sha ki paralok jong u ban kylli, hynrei kim tip.
Kumta ki samla Khasi ryngkat bad kiwei pat ki paralok jong ki, ki la leit wad kylleng ki jaka bad namar ba ka ingsah jong u Savio ka ia jan bad ka lynti Rel ki la leit iaid ruh hajan lynti Rel bad kyndit ki la iohi ia kawei ka metiap kaba thiah lyngktar.
“Ngim pat nud ban peit, ngim pat nud ktah, ngim tip la ka dei ne-em u Savio, mar mar ngi la pyntip pulit bad hadien ba la wan poi ki pulit ngi sa tip ba ka dei ka jong u Savio" ong u samla Amos.
U samla Amos u la iathuh na ka kamra kaba sah u Savio hapoh Hostel, ki la lap ia ka jingthoh kaba u la thoh ha ka ktien shnong jong u ba u pan map na ki kmie ki kpa jong u kaba pyni ba ka jingpan map ka dei halor ka jingshim jong u ia la ka jingim bad ia ka mobile phone ruh u la ieh ha kamra bad ki don katto katne tylli ki mesej, kiba u shu pan map beit.
Na katei ka jingthoh la sngewthuh ba u Savio u pan map na ki ba haing hasem jong u bad u ong ba ka jingleh jong u ka dei na ka daw jong u bad kim dei ban sngewsih.
Utei u samla u dei uba la tip kyrteng kum u Savio Diengdoh na ka shnong Pynden Umiong-Mairang.
U dei u samla uba dang pule ha ka 3rd Semester Diploma Civil ha R.R Institution, Bangalore.
Ia ka metiap jong u la dep ban leh post mortem bad haduh mynta ka metiap ka dang don ha Bangalore bad la iathuh ba lashai ka sngi yn pynkit na Bangalore sha Mairang.
Katkum ka jingbatai ki paralok jong u kiba lap ia ka metiap ki la iathuh ba mar shiteng ka met naduh ki bynta jong ka kpoh la tylliat da ka rel, hynrei ia ka dur ka dar dang ithuh.
Shillong,3 Risaw:Ka Mawlynnong ka shnong kaba don sharum Pynursla sa shisien biang ka la ioh ia ka khusnam kum ka shnong kaba khuid tam ha ka ri India baroh kawei.
Ia katei ka khusnam la leit shimti da u bah Mathew Khongsar (uwei na ki rangbah uba la mihkhmat ia ka shnong) mynhynnin ka sngi na kti jong u Vice President ka ri India u Vankaiah Naidu.
Ia katei ka khusnam la sam ha Lalit Hotel ha New Delhi.
Katei ka khusnam ka dei kaba la tip kum ka ‘Safaigiri’ kaba la pyniaid da ka India Today Group.
Shuwa ban ioh ia katei ka khusnam ka kynhun ka India Today ka la leit ban jurip ia ka shnong Mawlynnong bad ha ka sngi ba la sam khusnam la donlang ruh u Editor In Chief katei ka kot khubor u Aroon Purie.
Haba ia kren bad u Rupang u bah Mathew Khongsar u la pynpaw ia ka jingsngew sarong ba sa shisien biang la jied ia ka Mawlynnong kum ka shnong kaba khuid tam ha ri India hadien ba ka la ioh kumba 3 ne 4 tylli ki khusnam shuwa ia kane.
U la ong ba ha katei ka jingialam sam khusnam ki kynrem ki lyndan ki la ai mynsiem ia ka Mawlynnong ba kan nang bteng ia ka jingleh khuid jong ka ba kan nanglah ban nang ioh bun tylli ki Award naba ka la dei lypa ka shnong kaba khuid tam ha ka dewbah Asia.
U bah Mathew u la kyntu ia kiwei pat ki shnong ba kin bud ia ka nuksa jong ka Mawlynnong ba ki ruh kin ioh ia katei ka khusnam bad ba ka jylla hi baroh kawei kan long kaba khuid.
Ka Mawlynnong ka shnong kaba don sha kyndong jong ka thaiñ Pynursla mynta ka la kylla long kawei na ki jaka jngohkai pyrthei kaba paw bha ha ka ri India ha kaba ym tang ki briew na ka ri India kiba ju wan sha katei ka shnong hynrei na kiwei pat ki ri ruh ki wan ban sakhi ia ka jingkhuid jong ka.
U bah Mathew u la iathuh ba ka jingtuid ki nongwan jngohkai pyrthei na kylleng ki jaka sha Mawlynnong ka la nangkiew nangkiew na kaba mynshuwa.
U la ong ba manla ka sngi ki nongjngohkai pyrthei ki poi kumba 500 kali bad ka kham jur palat ha ki por shuti.
Na kate ika jingtuid ki nongjngohkai pyrthei u la ong ba ka la kyntiew ia ka ioh ioh jam hapoh shnong ha kaba bun ki samla kim donkam shuh ban leit wad kam shabar hynrei ki la leh ban seng ia la ki dukan bad kiwei ki kam kiba ki lah ban ioh kamai.
Katba nangiaid ki sngi katba nangbun ki nongwan jngohkai pyrthei , u bah Mathew u la ong ba ki jingduna ruh ki nangiai mih bad hap ban pynbit pynbiang suki suki ia kitei baroh ki jingduna.
Ki jingduna kiba hakhmat eh mynta u la ong ba dei ka surok hapoh shnong kaba la donkam palat ban pynbha bad donkam ruh sa kiwei pat ki surok ki ban pyniasoh sha kiwei pat ki jaka peitkai kiba itynnad ha katei ka shnong namarba ki nong wan kai, kim lah shuh ban iaid kjat ba ka la jngai.
Nangta u la ong ba ki jingdonkam kiba kham hakhmat ki long ka jaka ieng kali hynrei ia ka jaka ieng kali u la ong ba la sdang ban shna lyngba ka jingiarap u MLA ka Pynursla u bah Prestone Tynsong uba la kular ruh ban pyndep noh hapoh une u snem hi mynta.
Shillong, 03 Risaw:Ka UDP ka la pan jubab na u MDC ka Mairang u Bah Equator L Nongrang ba un ai ia ka jubab hapoh ka 5 tarik Risaw halor kano ka nongrim u kyrshan ia ka Executive Committee ka People Democratic Forum (PDF) ha KHADC.“U dei ban ai jubab hapoh 5 tarik Risaw bad lada kam iahap ka party kan sympat ia u", la ong uwei u nongialam ka UDP.U MDC ka Mairang u la ai jingkyrshan ia ka PDF ba ialam da u Bah Pynshngain N Syiem wat ha ka jingshisha ka UDP ka don ha ka liangpyrshah ha KHADC.Watla kiwei ki MDC ki don kiba dang sah bun ka pisa bym pat pynlait da u CEM katba don kiba la del ioh lut bad don kiba sah sa khyndiat.
U MDC ka Mairang ula jan ioh lut ia ka MDC skhim kaba T.3 klur uba la ioh T.2.80 klur.
Kham mynshwa u president ka UDP u Dr Donkupar Roy ula ong ba u Bah Pynshngain ula pyndonkam da ka pisa ba ioh na ka sorkar pdeng ban thied ia ki MDC ka UDP bad na kiwei ki party.
Shillong, 3 Risaw:Ka la pynkyndit ia ki nongthohkhubor ban tip na u President ka Synjuk Ki Nongsynshar Shnong Krang Pyllun u bah L.Step War, ba ha ka shnong Krang kaba don tang 700 tylli ki ïng briew ki don pat haduh 11 ngut ki Sordar.
U bah Step War u la ong ba ka jingkheiñ sordar ha katei ka shnong kam dei satia kaba la kheiñ katkum ki kyntoit ne ki shnong, hynrei la shu kheiñ ïng briew, kaba mut ba kino kino ki longing kiba ia hap jingmut bad u sordar watla ki sah ha kawei pat ka shnong ruh ki leit ban iasoh ialade hapoh ka jingsynshar jong u.
U la ong ba hapoh ka jingsynshar uwei u sordar ki don kumba 20 ne 25 tylli ki longing na ki kyntoit ba pher bapher jong ka shnong Krang kaba mut ba katto katne ing na kawei ka kyntoit bad katto katne ing na kawei pat ka kyntoit.
U bah Step War u la ong ba katei ka rukom synshar shnong ha Krang ka la pynmih ia ka jingdkoh ha ka synshar khaddar bad ka jingbym ia sngewthuh jingmut para nongshong shnong ha kaba u la ong ba teng teng la i lehraiñ briew haba jia ka kam iap kam im, “Haba iap briew ngi sngew lehraiñ teng teng ban iathuh haba ki briew na bar shnong ki kylli ia ka jingbym ithuh ithaw ha ka rukom mih shnong" ong u bah L Step War haba kren sha ki nongthohkhubor.
U la iathuh ba haba iap briew ha ka ïng kaba hap ha ka jingsynshar jong uwei na ki 11 sordar ki hap mih paidbah tang kito ki tnum ing briew kiba hap ha ka jingsynshar jong uta u sordar , ym dei ba hap mih paidbah ka shnong, “Ngi sngew lehraiñ shisha" u la ong.
U la kynnoh ba ka daw ba katei ka kynrum kynram bad ka jingbym bit bym biang ka mih ka dei beit na ka daw ka jingai Sanad pathar jong u Lyngdoh Sohiong, “Dei na ka jingleh u Lyngdoh Sohiong kat kiba wan pan Sanad kiba la kam ba ki don 20 ne 25 ing kiba hap ha ka jingsynshar jong ki u ai beit, ngim tip na kae ka daw u ai Sanad khlem kynjoh ktien ia ka Synjuk kiba la don lypa da ki phew snem, ngi shu ia mutdur ba lehse u Lyngdoh u dei uba don mynsiem sngew synei palat kat kiba wna pan Sanad u shu ai beit" ong u bah Step War.
U la iathuh ba ka Synjuk Ki Nongsynshar Shnong Krang Pyllun ki la leit ban ujor sha District Council halor katei ka jingjia bad ka District Council ka la hukum ia u Lyndoh Sohiong ban pynbeit noh ia u pud u sam uba biang ban ym ia milai jaktung ka rukom synshar bad dei ha ka 11 tarik u nailur u la ong ba u Lyngdoh u la phah briew ban leit jurip bad hadien ka jingjurip ym pat mih soh eiei, kumta ki la leit ban pan jubab na u Lyngdoh halor ka jingjurip bad ki la ai por 15 sngi ba un pyntip hynrei haduh mynta um a ijingtip eiei ia ki.
U la ong ba katei ka jingbym biang u pud u sam ha ka rukom synshar ka la ktah ruh ia ka skhim bylla 100 sngi ne ka MNREGA, u la iathuh ba ha katei ka shnong ki don 1600 ngut ki nongthep vote hapoh ka jingpeit kitei ki 11 sordar, “Ngim sngewthuh sngewthaw shuh ki mih ki Sordar la kum ki tit" u la ong.
Utei u President ka Synjuk u la kyntait ia ka jingkynnoh ki 6 sordar ha katei ka shnong kiba la kam ba la thombor ia ki da ka jingthmu ban pynduh ia ka jinglong sordar jong ki.
U la pynrem ruh ia ka HYC Krang Unit kaba la kynthoh pyrshah ia ki nongialam shnong jong katei ka shnong kaba ka la don ruh ka jingkynnoh bamsap.
Jowai, 3 Risaw:Mynta ka sngi ym duna ia ki 20 ngut ki paidbah kiba la ioh ia ka shithi hajir na u In charge ka Ummulong Police Beat house, ki la wan hajir ban shah tohkit ha ki pulit halor ka ejahar ba la ujor pyrshah ia ki da u Rangbah Shnong, Chairman Shnong bad Secretary Shnong.
La synran ia kitei ki 20 ngut da ym duna ia ka 150 ngut ki ki paidbah nongshong shnong katei ka shnong.
U Rangbah Shnong, u ma SS Langi, u Chairman Shnong u ma Briwon Pohshna bad u Secretary shnong u ma Pyrkhatbha Lamare ki la ujor pyrshah ia kitei ki 20 ngut da kaba kynnoh ba ki la rung jubor shapoh phyllaw iing bad ka shapoh iing jong ki bad ruh ban byrngem byrsit ia ki ha ka por ba kitei ki paidbah ki iaid paidbah ban pyni ia ka dak ka jingpyrshah halor ka jingkynnoh ba kitei ki nongialam shnong ki la lehdonbor bad synshar donbor ia ka shnong.
Utei u Rangbah Shnong uba dei ruh u Chairman ka VEC u la shah kynnoh leh shilliang bad pyndonkam bakla ia ka hok u paidbah na ka skim bylla 100 sngi nalor ba u la synshar donbor khlem da khot jingialang lane Dorbar ha kine ki lai snem.
Kitei kiba la wan hajir mynta ka sngi haba iakren bad ki nongthoh khubor ki la iathuh ba ki jingkynnoh kitei ki lai ngut ki nongialam shnong ba ki la rung jubor shapoh iing jong ki bad byrngem ia ki ka long ka bym ym don nongrim satia hynrei kadei tang ka jingujor ba shuthok.
Ka kong Wanda Lamare ka la ong ba ha katei ka sngi 29 tarik une u bnai ba la dep, ngi la iaid paidbah ban pyrshah ia u rangbah shnong ba um shym la khot dorbar shnong shuh la lai snem.
Katei ka rally kalong kaba ym don kano kano ka jinghuri hura lait noh ka jingpyrta ba “Ngi Kwah Dorbar Shnong".
“Ngi la iaid paidbah na u surok PWD bad ngi khlem ktah wat tang ia ka kyrdop ban rung sha iing jong ki.
Ia kane la sakhi da ki nongthoh khubor bad wat ki pulit ka Ummulong bad da u Additional SP bad Deputy SP ka West Jaintia Hills", la ong kawei pat ka longkmie, ka kong Mo Passah.
Ki don ki samla ka shnong kiba la ioh ia kitei ki shithi shah khot hajir na ki pulit katkum ba la ai kyrteng da kitei ki rangbah shnong, hynrei kaba phylla pat ka long ba kitei ki samla ki kam ba kim shym la don ha ka shnong ha katei ka sngi.
“Nga don sha Namdong ha katei ka sngi, nga lah ban wanrah bun ki sakhi halor kane, hynrei nga kyndit pat ban ioh ia kum kane ka shithi", la ong u samla Ricky-o Shylla“Nga dei u nongtrei sorkar bad ngam shym la don ha katei ka rally, kitei ki rangbah nongialam shnong ki la shu pharep ruma pat ia nga", la ong u H Lamare.
Shillong, 04 Risaw:U Lat ba thymmai ban peit ia ka jylla Meghalaya, u Ganga Prasad u la wan poi mynta ka janmiet ha Raj Bhawan, Shillong bad lashai ka sngi yn sa pynsmai ia u kum u Lat ba pura jong ka jylla.
Ha kane ka jingwan jong u la pdiang burom ruh da u Myntri ka sorkar jylla, u Bah Ronnie V Lyngdoh, u Chief Secretary ka jylla, u Y Tsering bad ki heh ophisar ka jylla haba u la poi ha ïingsah ha Shillong.
U Prasad u dei u ba la shah jied kum u Member of the Legislative Council (MLC) ka Bihar ha u snem 1994.
U la long u dkhot ka MLC la 18 snem lynter bad u la long ruh kum u nongïalam ka BJP ha katei ka Council.
Ïa u Ganga Prasad la kha ha ka 8 tarik Naitung 1937 ha Patna, Bihar.
U la pyndep ïa ka jingpule haduh ka B.Com bad u dei uwei na ki nongïalam ba la rim bha jong ka BJP bad u la long teng ruh u General Secretary ka BJP ha Bihar.
U la long ruh u National Executive Member ka BJP hapoh ka jing ialam jong u Amit Shah kum u president.
U la shimti kum u Lat ba thymmai hadien ba u Lat barim u V Shanmuganathan la risain noh phra bnai mynshwa hadien ba la mih ka huri hura shah kynnoh jrong kti kynthei.
Shillong, 04 Risaw:Ki paidbah ka Diengpasoh ki la kynnoh ba u sordar ka shnong u Bah Gordon Wahlang u la lilam hi marwei, ia ka jaka sha ka tnad pulit na ka bynta ban shna ia ka Police station ha katei ka shnong kaba heh kumba 2 akar eiei khlem kano kano ka jingsiew dor.
Kine ki paidbah kiba la pyrshah jur ia kane ka jingleh jong u Sordar, ki la kynnoh mynta ka sngi, ba u sordar lem bad ka jingiarap lem u MDC u Bah Pyniaid Sing Syiem ki la aiti sop sop ia ka jaka jong ka shnong sha ka tnad pulit khlem kano kano ka jingiatip lang bad ka jingialum dorbar paidbah ban iakren ia kane.
Ka Kong Sidramon Mukhim ka la ong ba ha ka shnong Diengpasoh wat tang ban leh ia kano kano ka kam iba rit ruh, dei ban ioh jingbit shwa na ka shnong, hynrei une u sordar kat haduh 2 akar ka jaka ka shnong, u la shu ai ei sha ka sorkar khlem kano kano ka jingsiew shi naia ruh bad na ka liang jongki, ki pyrshah jur ia kane.
Ki la dawa ba u sordar u dei ban lum beit mardor ia ka dorbar pyllun jong ki paidbah ban iakren ia kane ka kam namar ba ki paidbah ki ieng beit ban nym ai ei ia ka jaka sha ka sorkar khlem da siew ia ka dor.
Ka Kong Sidramon ka la ong ba u MDC ka Sohrymgkham u Bah Pyniaid, u la wan ban iarap ia u sordar katei ka shnong ban leit kdew ia ki jaka ban ai sha ka tnad pulit ban shna ia ka police station, bad kane ka jingleh jongu, ka long pyrshah ia ka mon jong ki paidbah namar ba kum u MDC ha jaka ban iarap ia ki paidbah u khnoit pynban ia ki paidbah.
Ha kajuh ka por, la iathuh ba ka tnad pulit ka la shna ia ka iing ha ka 18 tarik u bnai ba la dep, hynrei hadien ba la mih pyrshah ki paidbah, la pynsangeh hynrei la shna biang tang hadien ar sngi.
Ka la ong ba ki kwah ban pyndep noh ia ka namar ba u Myntri Rangbah ka jylla u Mukul Sangma u kwah ban plie noh ia ka ha ka 10 tarik mynta u bnai.
Ki la ujor ia kane sha u CEM ka KHADC bad ruh sha u Deputy Commissioner ka East Khasi Hills da kaba kyrpad ba ki dei ban tuklar ba dei ban sangeh ka jinglilam ei ia ka jaka ka shnong sha ka bor sorkar jylla da u sordar marwei khlem ka jingtip bad ka jingmynjur ka dorbar paidbah.
“Lada um khot noh ia ka dorbar ban iakren ia kane, ngin sa pyrkhat ban leh da kiwei ki lynti", la ong ka kong Sidramon.
Ki la ong ba ha ka por ba long sordar u Bah Maswel Kharumnuid ka la don ka jinglum ia ka dorbar pyllun ban iakren ha ki snem ba la dep ha kaba u paidbah u la kyntait ban ai ei ia ka jaka khlem jingsiew hynrei dei ha ka jinglong sordar u Bah Gordon ba u la shu iaid lait ia ki paidbah bad ka dorbar da kaba shu leh marwei.
Jowai, 4 Risaw:Uwei u riew tymmen uba la dap 101 snem ka rta uta udei u woh Shaimon Pyrbot u la ioh pdiang 10 hajar tyngka ka buskit bad ka syrnod kitbok kitrwiang ba un nang koit nangkhiah na kti jong u Deputy Chief Minister ka jylla, u Dr.RC Laloo mynta ka sngi ha ka jingialang rakhe pyndon burom ia ka sngi kyrpang ki riew tymmen lane ka World International Day of Older Persons.
Ia kane ka jingrakhe la pynbit pynbiang da ka tnad District Social Welfare Department ha District Auditorium, Jowai mynta ka sngi.
Ka District Social Welfare Officer, haba kren pdiang ia baroh ki riew tymmen kiba la wan poi sha katei ka jingialang, ka la iathuh ba ha ka jingshisha ka pyrthei ka rakhe ia kane ka sngi kyrpang ki riew tymmen ka long ha ka 1 tarik u Risaw man la u snem.
Hynrei namar ba mynta ka kynti ka hap ha ka sngi U Blei la hap ban pynkynriah noh ia ka.
Na ka liang u myntri rangbah ba-ar, haba kren ha ka jingialang u la pynpaw ia ka jingkmen ba u la ioh ka lad ban donlang ban rakhe ia kane ka sngi hangne ha Jowai.
U la ai khulei ia baroh ki riew tymmen kiba la wan poi sha katei ka jingialang bad ruh sha baroh ki riew tymmen ka District bad ka jylla.
“Nga ai khublei kyrpang ia phi namar ba phi la synniang shibun ki kam babha jong phi ha ka imlang ka sahlang", la ong u Dr.Laloo uba la sam ruh ia ki jingaisngewbha sha baroh ki riew tymmen ba don ha ka jingialang.
Ha katei ka sngi, la donlang u Deputy Commissioner, R Rapthap kum u symbud kongsan, u Dolloi ka Jowai Elaka, Puramon Kynjing, ki riew paw khmat ka Jowai kynthup ia u SK Lato bad u Dr.Bishar Plain uba la shongthait noh kum u Joint Director ka tnad Veterinary bad uba la pyniaid ruh ia ka jingialang.
Shillong, 04 Risaw:U Myntri ba peit ia ka um ka wah ka ri India u Arjun Ram Meghwal u la ong ba ki projek kiba sahteng bad ka pisa ka bym pat pynlait lut na ka tnad ba u peit ia ka Meghalaya yn sa pynlait noh shen khlem kano kano ka jingeh.
Haba kren sha ki lad pathai khubor hadien ba la wai ka jingplie paidbah ia ka prokram Sankalp se Siddhi (Ka India ba thymmai-Ngi rai ban pynlong ia ka) kaba long hynne ka sngi ha Shillong, u Meghwal u la kubur ba ki don ki projek jong ka Meghalaya kiba sahteng ha ka tnad water resources hynrei u la ong ba un sa pynlait noh ia ki ha kine ki khyndiat sngi hi bad ka pisa.
“Don katto katne ki projek kiba sahteng kiba dei ia ka Meghalaya bad nga kular ba ngan pynlait noh ia ki shen shen ia ka pisa kaba sah baroh", la ong u Meghwal.
U la ong ba ka tnad kan pynlong ia ka jingialang kaba iadei bad ka um ka wah ha ka 9 tarik ha Delhi bad ha kane ka jingialang yn sa iakynduh ruh ia ki ophisar ban leit mihkhmat na Meghalaya.
“Kano kano ka projek kaba sahteng, nga pynthikna ba ngin pyniaid bad pynlait noh wut wut", u la ong.
Ha kajuh ka por, u la ong ba ka jingpynlong ia kane ka prokram ka long ba ki paidbah ka ri ki dei ban shim ia ka jingkitkhlieh ban kular ban pynlong ia ka ri India kaba lait na ka bamsap, kaba lait na jingjaboh, kaba lait na ka jingsngewpher niam, bad ban pynlong kum ka ri kaba khlain bor ha ka pyrthei ha u snem 2022.
U la iaroh bad nguh ia u Tirot Sing Syiem uwei na ki khlawait ka jaitbynriew Khasi uba la lenlade ban iakhun pyrshah ia ka sorkar phareng.
“U Tirot Sing u dei uba khraw na ka jaitbynriew Khasi, u la noh synniang shibun bah sha ka jingiakhun laitluid ka ri India pyrshah ia ka jingsynshar donbor ka ri Bilat", la ong u Meghwal.
U la ong ba u Myntri Rangbahduh ka ri Narendra Modi u la sngew khia bad shim khia bha na ka bynta ka dong mihngi bad u la phah ia ki myntri sorkar ban leit jngoh ha man ki jaka ha kane ka dong ban sngap ia ka jingeh bad ki jingdonkam jong ki paidbah khnang ba ka sorkar kan leh ia kaba donkam.
“Dei namar ka jingbthah bad shim khia u Myntri Rangbahduh ka ri, u Narendra Modi ba nga la don hangne mynta ruh ka sngi ban wan jngoh ia ka dong mihngi", la ong u Meghwal.
Nongstoiñ, 4 Risaw:U wei u rangbah u ba tip kyrteng kum u Kynsaiborlang Wahlang 26 snem, na ka shnong Lumpyngngad West Khasi Hills, u la khlad noh hashen, hadien ba u la shah pom ha u pyrthat, katba kiwei ki ar ngut kiba la iadon lang kila mynsaw jur.
Katkum ka tyllong khubor bala ioh lum la ong ba katei ka jingjia kala jia hynne ka janmiet ha kapor 1:30PM ha kawei ka jaka kaba la tip kum ka Mawbuit katba kitei ki lai ngut ki dang iaid kjat da ka jingthmu ban leit siat sim sha khlaw hynrei kynsan kynsan ynda la poi ha katei ka jaka u pyrthat u la pom kynsan kynsan.
Kitei ki ar ngut kiba la mynsaw la tip kyrteng kum u Klaindingstar Wahlang 18 snem ka rta kiba dei na ka shnong Lumpyngngad, katba u wei pat la tip kyrteng kum u Jokendarful Syiem 24 snem ka rta na ka shnong Nongrangoi kaba don marjan bad ka shnong Lumpyngngad.
Hadien katei ka jingjia ia kitei ki ar ngut la pynkit noh mar mar sha Civil Hospital Nongstoin naka bynta ka jingsumar kaba kyrkieh.
Shillong, 4 Risaw:Ki khubor ki la saphriang ha kine ki sngi ba ki lah ban don kumba 4 ngut ki MDC ka People’s Democratic Front ( PDF) ki ban phet seng noh lada jia ba katei ka seng kam lah ban pynbeit ia ki kynrum kynram kiba don hapoh jong ka.
La saphriang ruh ki khubor ba u bah Arbinus Lyngdoh MDC ka Umroi u don hapdeng ka jingartatien ban ioh tiket na katei ka seng na ka bynta ka elekshon MLA 2018 bad la sngewthuh ba lada jia ba um ioh tiket un mih noh na katei ka seng.
La iathuh ba ha Umroi konstitwensi ka kyrteng jong u bah Mangkara ka la sawa bha kum u kyrtong ka PDF ha u 2018 bad la ong ba u bah Mangkara u dei u nongbud ba iajan eh bad uwei u MLA u ban sa long u nongialam jong ka PDF, kata u MLA ka Jirang u bah Lambok Mylliemngap.
Haba ia kren pat bad u bah Arbinus u la ong ba u la ia kren bad ki nongialam ka PDF, kumjuh ruh ia u bah Pynshngaiñ N Syiem (CEM) ba un phah ia ki nongialam ka PDF ba kin pynbna tiket noh ha Umroi ha kane ka taiew ban wan, “Nga tharai na ka bynta jong nga ha Umroi ki lah ban pynbna noh ha ka taiew ban wan, ngam don jingartatien ban ioh tiket" ong u bah Arbinus.
Hynrei u la ong pat ba ki paidbah nongkyrshan jong u ki la kwah ba ia ka tiket dei ban pynbna noh, namar ba kumba ka long mynta ki don hapdeng ka jinglynga bad kim pat sngewthuh sngewthaw kumno ban iaid shakhmat bad ban sdang ialap elekshon.
“Nga la dep ia kren bad u CEM ruh ban pynbna tiket noh ha Umroi" u la ong.
Nalor u bah Arbinus ki lad khubor ki la iathuh ba u MDC ka Jirang u bah Victor Rani um don hapdeng ka jingiasngewthuh jingmut bad u MLA ka Jirang (u ban sa long u nongialam PDF) u bah Lambok Mylliemngap bad la ong ba tang na katei ka daw watla un ym ia khun ha ka elekshon MLA 2018 ruh la ong ba u lah ban mih noh na ka PDF.Dang shen u MDC ka Mawhati u bah James Sylliang u la leit pynskhem ia ki nongkitkam ka kynhun jong u bad katei ka jingpynskhem nongkitkam ym ha ka kyrteng jong ka PDF hynrei ha ka kyrteng jong kawei pat ka kynhun kaba la tip kum ka MPDF.Ki lad khubor ki la iathuh ba u bah James Sylliang u lah ban mih noh na ka PDF ban ia khun kum u kyrtong shimet.
Dang mynhynnin ka sngi ki nongkyrshan jong u MDC ka Nongkrem bah H.S Shylla ki la leit ia kynduh ia u CEM ka KHADC ban pan jingshai halor ka jingsahkut ki bhah ba ka Nongkrem ka dei ban ioh na ka T.133 klur tyngka.
Na ka jingiakren bad ki la sngewthuh ba lada jia ba lada kim ioh ia ka bhah jong ki kaba T.1.88 klur tyngka hapoh ar bnai u MDC jong ki u bah H.S Shylla u lah ban mih noh na ka PDF.Lah ban kdew ba dang shen 12 ngut ki MDC ka KHADC ki la leit ia soh sha ka seng saiñpyrthei kaba thymmai ka PDF ha ka jingialang kaba la long ha Communitty Hall ha Jaiaw Lum Pyllon bad ha katei ka jingialang u MDC ka Mawkyrwat u bah Hadrian Lyngdoh u la ong ba kitei ki 12 ngut ki long kum ki 12 ngut ki Apostol.
Shillong, 5 Risaw:Ka FKJGP Upper Shillong Circle hapoh ka jingialam jong u Samla Kitboklang Nongphlang, President FKJGP Upper Shillong Circle ha ryngkat ka jing synran lang da u Samla Mac Donald Kharkongor, Vice – President FKJGP Upper Shillong Circle lem bad ki Nongialam ba hakmat eh jong ka FKJGP Mawnianglah Unit, Seng Longkmie Mawnianglah mynta ka sngi, ki la leit ban synran lang kum ka jing ai mynsiem ia kiba haing ha sem jong u Bah Damas Nongkhlaw sha Mawngap Police Station ban dawa na ki bor jong ka ain, ba ki dei ban kem mardor bad ban ai da ka jing pyn saja kaba tyngeh pyrshah ia u Everest Hynniewta, Richard Umdor, Mostly Shylla bad Pynjanai Synshong kiba donkti ha kaba shoh bad pyn mynsaw ia u Bah Damas Nongkhlaw.
Kum ban shu pynkynmaw ba ha ka janmiet jong ka 24 tarik Nailur 2017 ha ka por kumba 5:00baje janmiet, U Bah Damas Nongkhlaw u dei ruh u briew uba don ka jingduna ha ki dkhot met, bym iohsngew bad bym nang kren, uba shong ba sah ha ka Shnong Mawñianglah, Upper Shillong, u la shah thombor ha kitei ki saw ngut ki riew runar ha kaba ki la shoh la dat ia u haduh ba u la mynsaw jur na ki bynta jong ka dur khmat bad kiwei de ki bynta jong ka met.
Katkum ka jingiathuh jong kiba ha ing ha sem jong utei u riew rangbah uba la ngat ha katei ka apot la ong ba kitei ki saw ngut ki runar ia kiba la tip kyrteng kum u Everest Hynniewta, Richard Umdor, Mostly Shylla bad Pynjanai Synshong, ym tang ba ki la shoh la dat ia u Damas Nongkhlaw, hynrei ki la lute ruh wat ka ka pisa katba don ha ka met jong utei u riew Rangbah.
Katkum ka jingiathuh jong ka Kong Rilang Nongkhlaw ba dei ha ka miet jong ka 27 tarik Nailur 2017 ka jingshitom ka la sdang ban ban jur bad kumta la pynkit noh ia u Bah Damas Nongkhlaw sha Nazareth Hospital khnang ba un ioh ia ka jingsumar.
Na ka liang jong ki nongialam jong ka FKJGP Upper Shillong Circle, hadien ba la ioh jingtip ba ia u Bah Damas Nongkhlaw la pyllait noh na Hospital, ki la leit ban iakynduh kyrpang ia kiba haing ha sem jong utei u riew rangbah uba la ngat ha katei ka apot ha ka 3 tarik Risaw 2017 bad hadien ba la ioh ia ki jingshai baroh na ka liang jong ka Seng ha ryngkat bad u Bah Starwin Kharjana, President Khasi Disabilities Association ha ka 4 tarik Risaw 2017, ki la leit ban iakynduh ia u Bah Vivek Syiem, SP City ban kyntu ban shimkhia bad ban tuklar lem ia katei ka kam kaba ktah ia ka hok jong ki briew kiba don jingduna ha ki dkhot met (The Rights of Persons with Disabilities Act, 2016).
Shillong, 05 Risaw:U Ganga Prasad u la bam smai mynta ka sngi kum u Lat ba thymmai ka Meghalaya ha Raj Bhavan, Shillong.
Ia u Ganga la pynbam smai da u Chief Justice ka Meghalaya High Court u Justice Dinesh Maheshwari ba la don lang ki heh sorkar kynthup u Myntri Rangbah ka jylla u Dr Mukul Sangma.
Haba kren pdiang ia u Lat thymmai ka jylla, u Dr Mukul u la pdiang sngewbha ia u Lat sha ka jylla bad u pynpaw ba un ai ka jingshakri kaba bha ia ki paidbah.
U Ganga u dei u nongialam ka BJP na jylla Bihar u la wan shimti kum u Lat ba pura hadien phra bnai ba la shu peit shipor da u Banwarilal Purohit namar ka jingrisain noh u V Shanmuganathan.
U Ganga u la shah jied kum u Member of Legislative Council ha Bihar ha 1994 bad u la bat ia kane ka kam 18 snem bad u la long ruh u nongialam ka BJP bad ialam ia ka liangpyrshah ha Bihar san snem.
Shillong, 5 Risaw:Mynta ka sngi ka la don ka jingialang jong ka BJP Sohra Mandal ha kaba ki la don kumba 300 ngut eiei ki nongialam na ki Unit bad ki Polling Booth bapher bapher kiba la wan ban ia shim bynta.
Katei ka jingialang ka dei ban pyrkhat halor u kyrtong u ban ia khun na katei ka konstitwensi ha ka elekshon MLA 2018.
Katei ka jingialang da kawei ka sur ka la shim ia ka rai ban phah ia ka kyrteng jong u ba hBantei Rumnong kum u kyrtong jong katei ka seng na Sohra konstitwensi.
Ka Sohra Mandal ka la jied ruh ia ki President, Secretary bad kiwei ki nongkitkam jong ki tnat trei kam (Morcha) ka BJP party kum ka Yuva Morcha (kynhun ki samla), Mahila Morcha (kynhun ki Longkmie), Kissan Morcha (kynhun Nongrep), ST Morcha (kynhun Schedule Tribe) bad ka Swachh Bharat Morcha (kynhun ka Khuid ka Suba).
Ha katei ka jingialang la rai ban pynkhlain ia ka party bad ruh ban ai ka jingkyrshan kaba pura ia u Bah Banteilang Singh Rumnong.
Kane ka long katkum ka kyrwoh khubor na u Pillar Nongkhlaw Presidetn bad u bah Rothel Khongsit General Secretary.
Lah ban kdew ba u MLA barim ka Sohra u Dr.P.W Khongjee dang shen u la pyniasoh ialade sha ka seng BJP da ka jingthmu ban ia khun na katei ka seng ha ka elekshon MLA 2018 hynrei la iathuh ba ka kyrteng jong u Dr.Khongjee kam shym la paw satia ha katei ka jingjied kyrtong bad la ong ba ka daw ka dei namarba um ju poi satia sha ki jingialang jong ka BJP Sohra Mandal.
KI tyllong khubor ki la iathuh ba ka Election Committee jong ka BJP ha ka jylla ka la pan 3 ngut ki kyrteng jong ki kyrtong na Sohra konstitwensi bad la pynhun ia katei ka jingkwah ka Election komiti da kaba phah 3 ngut ki kyrteng kata u bah Bantei Rumnong, u bah Rothel Khongsit bad uwei pat u President jong ka Yuva Morcha hynrei la ong ba kitei 2 ngut ki dei ki nongbud jong u bah Bantei bad kitei ki 2 ngut kiwei pat ki la mynjur ba ia ka tiket ruh dei ban leit sha u bah Bantei.
Ka BJP Sohra Mandal haduh mynta ka dang ap ia ka jingmynjur jong ka State Election Committee.
Shillong, 5 Risaw:Da ki spah ngut ki paidbah ki la ia tuid sha ka jingialang jong u bah Nit Shabong MLA barim kaba la long mynta ka sngi ha madan Mawmaram.
U bah Nit Shabong u la lum ia katei ka jingialang ym na ka bynta ban ialap elekshon, hynrei ban pynshai paidbah shaphang ka Assam Forest Regulation Act 1981 kaba ka sorkar Meghalaya ka la pyrthuh bud ia katei ka aiñ da kaba ai kyrteng kum ka Meghalaya Forest Regulation Act kaba u bah Nit Shabong u pyrshah jur ia katei ka aiñ.
Ha katei ka jingialang ki paidbah kim shym la iohsngew bha ia ka sur tynghung namarba ka rit palat ka sur bad ba ka don jingthud.
Hapdeng ki paidbah ba bun ka la mih ka jingiakren namar bym iohsngew bha ia ka tynghung bad don kiba la ong ba imat u bah Nit u la duk palat um don pisa shuh tang ban thied tiar pynsawa ruh.
Napdeng kiba bun don ka sur kaba la mih bad ai jingmut ban ia noh synñiang pisa noh ia u bah Nit ba un ioh thied tiar pynsawa bad tang mar kumta hi khrui ki paidbah ki la ia mih bad ki leit ban noh pisa ha ka miej kaba don hakhmat u bah Nit.
Ki paidbah ki la ong ba katei ka pisa ka dei kaba ki la noh synei ia u bah Nit ba un thied tynghung pynsawa ba un leit pynshai kylleng ki jaka sha phang katei ka aiñ ka sorkar bad kumjuh ruh ban iarap bai umphniang khyndiat khynsoit ia u.
Jowai, 5 Risaw:Ki lai ngut ki MDC ka JHADC kiba la jop kum ki kyrtong shi met ki la pyniasnoh ia lade sha ka seng Congress mynta ka sngi Palei.
Kitei ki lai ngut ki MDC shimet ki dei u MDC na War West, u ma Het Pohthmi, u MDC ka Nongjngi, u ma Suklang Shylla bad u ma Skhemlang Suchiang u MDC na Muthlong-Sohkymphor.
Ia u ma Pohthmi bad u ma Shylla la pdiang burom da u CEM ka JHADC uba dei ruh u Vice President ka District Congress Committee West Jaintia Hills ha ryngkat ka jingiadonlang kiwei pat ki MDC ka Congress katba ia u ma Suchiang pat yn pdiang burom ia u la shai ka sngi Thoh dieng na ka daw ba u hap ban leit Shillong na ki kam shimet jong u.
Baroh lai ngut ki dei kiba dang jop kum ki MDC ha u snem 2014.
“Ka rai jong kine ki paralok MDC jong nga ban rung sha ka party Congress ka long ka rai kaba dei bad ngi kmen ban ioh iatreilang ban pynkhlain ia ka party ha West Jaintia Hills", la ong u ma Shullai.
Na ka liang u ma Hetmi Pohthmi, u la ong ba naduh ba u la rung sha ka kam sain hima sima u la thrang ban rung sha ka seng Congress bad kane ka jingthrang jong u la la urlong mynta ka sngi.
Ha ka Election MLA ba la dep, u ma Pohthmi u dei u nongkyrshan barad bah jong u MLA ka thain, u ma Stephanson Mukhim uba la jop kum u kyrtong shimet.
Nongstoiñ, 5 Risaw:Ha ka jingjia shah pom pyrthat kawei ka Iing jong u bah Merkhior Pariong u ba na ka shnong Kharteiñ kaba don marjan bad ka shnong Mawlai Syiem West Khasi Hills District, ka la kylla dpei bad ing khong khait hadien ka jingkem ding na ka jingpom jong u pyrthat.
Katkum ka tyllong khubor ba la ioh lum la ong ba katei ka jingjia ka la jia myn hynnin ka sngi, ha ka por kumba 1:30 nohsngi, hynrei ba donbok ba ha katei ka jingjia ym shymla don kano kano ka jingjia ba sngewsih namar ba ym shymla don briew ha iing lait noh tang ka jingduh noh ia ka Iing bad ia ki jingri jingdup.
Hadien ba ki para marjan ki la iohi ia katei ka ding kaba klang ki la ialeh ban tem noh hynrei ym shym la lah ban leh eiei namar katba dang slap katei ka ding ka dang klang bad la ithik kumba theh da ka petrol ne umphniang sharak.
Katei ka jingjia kala ktah lut iaka jingdon jingem jong utei u rangbah ha kaba ki syiar bad kiwei ki jingri jingdup ki la iap lut kynthup ruh ia u khaw u kba, ki jain ki nep bad kiwei kiwei ki jingdonkam kiba man la ka sngi namar baroh ki la kylla dpei lut.
Shillong, 5 Risaw:U MLA ba mynta ka Mawhati u bah Julius Dorphang uba dang don hapoh phatok un ia khun biang ia ka elekshon MLA 2018.
Haba ia kren bad ki nongialam u bah Julius ki la pynthikna ba u bah Julius un ia khun ia ka elekshon 2018 napoh phatok kum u kyrtong shimet.
Kitei ki nongialam ki la kob ruh ba ha u 2018 sa shisien biang u bah Julius un jop.
Haba ia kren bad u Rupang lyngba ka telephone u bah A.Nongpoh uwei na ki nongialam u bah Julius u la pynthikna ba u bah Julius un dang ia khun kum u kuyrtong shimet.
U bah Nongpoh u la ong ba haduh mynta ki nongkyrshan jong u bah Julius ki dang don hapoh ka kynhun jong u ka MCCC.U la iathuh ba hadien ka jingshong phatok u bah Ju ruh kam da don than ka jingktah ia ka vote jong u watla ki don khyndiat ngut kiba la kynriah noh shawei.
Hynrei u la ong ba ka jingmih bun ngut ki kyrtong ha Mawhati konstitwensi ka la plie lad biang ia u bah Ju ban jop sa shisien pat.
U bah Nongpoh u la iathuh ba kumba ka long mynta ka MLA Scheme hapoh Mawhati ka iaid beit iaid ryntih khlem jingdkoh, wat la u MLA u don shapoh phatok ruh bad ia kitei ki skhim la pyniaid da ki nongialam jong u bah Julius.
Utei u nongbud ba hajan eh jong u bah Julius u la kob ba ha u 2018 u bah Ju, un dang jop biang na Mawhati konstitwensi.
Ki lad khubor ki la iathuh ruh ba haduh mynta ki paidbah na Mawhati ki ju leit ban ia kynduh na ka por sha ka por ia u bah Julius hapoh phatok ban ia kren kam kren jam.
Lah ban kdew ba u MLA ka Mawhati u bah Julius Dorphang u la shah kem ha ka miet 6 tarik u Kyllalyngkot , 2017 ha ka por 11 baje mynmiet na Inter State Bus Terminus kaba don ha Garchuk, Assam.
U bah Julius u la shah kynnoh ba u la leh be-i-jot ia kawei ka khynnah samla ha Marvelynn Inn, Shillong.
Lah ruh ban kdew ba kumba long haduh mynta ki kyrtong ki ban ia khun na Mawhati konstitwensi ki long u bah Julius Dorphang-MLA, bah James Sylliang-MDC, kong Eva Kharbani, u bah Dasakhiat (khun jong u bah Ngaitlang Dhar), u bah Donbok Khymdeit ka UDP.Nongpoh, 06 Risaw:“Kane ka sorkar MUA-II kaba la ialam khmat da u Mukul Sangma kum u Myntri Rangbah, ka dei ka sorkar kaba don ia kata ka jingkitkhlieh na ka bynta ka jingdonkam bad ka jingbit jingbiang jong u Paidbah nongshong shnong ha ka jylla hi baroh kawei" ong u Bah HDR Lyngdoh, ha ka sngi kaba la plie ia ka Umsohlait Police Station ba shipor bad buh ia u Mawnongrim na ka bynta ban tei ia ka Building, mynta ka sngi ha shnong Umsohlait, Ri Bhoi District.
U la ong ruh, ba kane ka sorkar MUA-II, ka dei ka sorkar kaba pyndep ia kaei kaba ka la kular sha ki paidbah bad halor kane la sakhi ruh tang hapoh ki 5 snem ka sorkar ka la lah ban plie haduh 18 tylli ki Police Station, 4 tylli ki Distrik bad 7 Administrative Units ha kylleng ki bynta jong ka jylla.
Haba kren pat halor katei ka Police Station ha Umsohlait, u Bah HDR lyngdoh u la ong ba ka jingwan kane ka Police Station ha katei ka thain, ka la long shisha ka jingkyrkhu kaba khraw ia ki paidbah nongshong shnong ha katei ka thain hi baroh kawei,namar lyngba kane ka Police Station, ka la pynsuk shikatdei eh ia ki paidbah bad ki la lait ban leit sha Umsning ne Nongpoh ha ki jingdonkam bapher bapher.
Namarkata, haba peit ia ka jinglong jingman jong ka thain bad kaei ka sur kaba la mih na ki paidbah, u Bah HDR Lyngdoh, u la kubur ruh ba katei ka thain kaba hap hapoh ka Mawhati Constituency, ka la dei ruh ka por ban iakren na ka bynta ban pynioh sa ia ka Civil Sub Division lane Administrative Unit, khnang ba kan nangpynsuk shuh shuh ia ki paidbah kiba shong basah ha katei ka thain, u la bynrap.
Kiba la wan ha kane ka jingplie ia katei ka Police Station bad buh Mawnongrim, ki kynthup naduh u Dr.Celestine Lyngdoh, Myntri ka PHE, u Bah James Sylliang, MDC ka Mawhati Constituency, u Bah B.L Buam, ADGP, u Bah A.R Mawthoh DIGP, u Bah H.L Nongpluh IGP, u C.P Gotmare DC ka Ri Bhoi, u Ramesh Singh SP ka Ri Bhoi, ki pulit ophis, ki ophisar sorkar, ki Rangbah shnong lem bad da ki hajar ngut ki paidbah jong katei ka thain.
Shilllong, 06 Risaw:Ka Myntri ka tnad bylla ka jylla ka Kong Ampareen Lyngdoh ka la ong ban kyntiew ia ka pule puthi ia ki khynnah kam dei tang ka jingheh ka tulop, hynrei kaba kongsan ka dei ban don ka mynsiem kaba kitkhia jong ki nonghikai nalor ki kmie ki kpa.
Haba kren ha ka jingrakhe dap 10 snem ka skul Emjay Secondary School, Laitkor hynne ka sngi, ka Kong Ampareen ka la ong ba ka Laitkor kam dei shuh ka nongkyndong bad ka la long sor kumba long ka Laitumkhrah bad kane ka paw ha kaba ka jinglong jong ka skul bad ki khynnah ka sakhi ia kane.
“Ki nonghikai ki dei ki kum ki mawbyrsiew kaba meh ka ding ba rhem ban ai mynsiem ia ki khynnah pule bad donkam ia ki nonghikai kiba aiti bad kiba tbit.
Ngi donkam ia ki nonghikai kiba ong watla ka tulop jong nga ka long kaba rit hynrei ngan pynlong ia ki khynnah kiba jop", la ong ka Kong Ampareen.
Ka la ong ba bunsien ki kmie ki kpa shu beh tynneng ban phah ia ki khun sha ki skul hynrei ki dei ban sngewthuh ba ym tang ki nonghikai kiba lah ban hikai hynrei ki iing ki sem, ki kmie ki kpa ia la ki khun ki dei ka bynta ba kongsan.
Ka la ong ba peit ha ki result ba la dep, ym dei shuh tang ki khynnah skul na sor kum na ka St Anthony, St Mary, Loreto kiba paw hynrei la bun ki khynnah ba wan shakhmat ki dei na kiwei ki skul na nongkyndong.
Ka la kular ba kan iakren bad u myntri rangbah u Dr Mukul Sangma ba un iarap ia ka jingdonkam jong kane ka skul.
“Ngan iakren bad u myntri rangbah ban iarap ia kane ka skul, ba kan nangkiew nangroi", la ong ka Kong Ampareen.
Shwa ia kane, la ioh ruh ia ka jingkren na u MLA ka thain u Bah Ardent M Basaiawmoit uba la pynpaw ia ka jingsngew sarong ba ki khynnah jong kane ka skul ki lah ban iakhun bad kiwei ki khynnah bad kiwei ki thain.
“Ym tang ha Shillong hynrei ngi iohi ba ki khynnah na kane ka dong jong ngi ruh, ki la lah ban poi shakhmat" la ong u Bah Ardent.
Ha kane ka sngi u Bah Ardent u la pynlait ia ka website ka skul katba ka Kong Ampareen ka la pynlait ia ka kot sahkynmaw ia ka jingdap 10 snem kaneka skul.
La ioh ruh ia ka jingkren na ka Headmistress Kong B Wankhar bad ia ka skul la seng ia kane ka skul da ka Kong Mebis Wankhar.
Shillong, 6 Risaw:Hadien ba ka UDP Pynursla Circle, ka la mynjur ia ka kyrteng u bah Nehru kum u kyrtong ka UDP na Pynursla Circle, ki nongthohkhubor ki la leit ia kynduh ia u MLA barim ka Nongshken konstitwensi u bah K.K Dkhar (bah Khan) ban twad jingmut kaei ka jingsngew jong u, namar ba ma u ruh u dei uwei na ki nongpan tiket bad ba la kyntait noh ia u.
U bah Khan u la ong ba haduh mynta um pat lah ban ong eiei namar ba u dang hap ban ia syllok bad ban ia shongpyrkhat bad kiba bun ki nongkyrshan jong u.
“Ia mynta ngam pat lah ban ong eiei nalade la ngan ia khun elekshon ne ngan shong ne, kan shong ha ki nongkyrshan jong nga, ngan hap ban sngap kaei ka sur kaba mih na ki" ong u bah Khan.
Tang mar ia mih khubor ba ka UDP Pynursla Circle, ka la mynjur ia ka kyrteng u bah Nehru Suting kiba bun ki nongkyrshan jong u bah Khan, ki la kulmar jingmut bad la iohi ba katba u dang ia kren bad ki nongthohkhubor ruh bun ngut ki nongkyrshan jong u kiba la phone ia u ban ia kren halor katei ka kam.
U la pynkynmaw ba hadien ba la phet noh na ka seng Congress bad ba u la leit ia soh sha ka UDP bad shisnem hadien ka jinglong dkhot ha ka UDP u la pan tiket na ka bynta ban ia khun elekshon, “Nga pan kumba dei ka rukom ban pan, nga long uba shisur shidur, nga la dep pan ka shong sa ha ki la kin ai ne ym ai, ngam da smat than ban da ia leh…" kren khlem pynkut u bah Khan, hynrei la sngewthuh ba ka jingkren jong u ka long ba shisien ba u la pan tiket um kwah shuh ban iaid da kiwei pat ki lynti ia lehkai politik.
Haduh mynta u bah Khan um pat lah rai la un kyrshan ia u bah Nehru ne un ia leh elekshon.
Nongstoiñ, 6 Risaw:Ka Seng Hynniewtrep Youth Council (HYC) Rambrai circle, hadien ba ka la ioh ia ka ain jingtip paidbah, halor ki skhim PMGSY hapoh ka Hima Rambrai, ka la lap ba ka la don ka jingiabam sap kaba shyrkhei ia katei ka skhim surok bad kala pynkyndit ruh ia ka seng ban lap bad iohi ba ka kaiphod, ba la ioh la ong ba ia ki surok la lah ban pyndep lut nadong shadong hynrei katkum ka jinglap jong ka seng pat dang don shibun ki surok kiba ym shym pat shna ne tih bad don ruh kiba la tih tang malu mala.
Haba iakren bad u nongthoh khubor u samla Lasmanroy Pariong Generally Secretary ka HYC Rambrai Circle, u la ong ba katei ka long kaei kaei ka ba pynjah burom ia ka dong bad ka thain hi baroh kawei namar ba katkum ka jinglap jong ki ka Seng ki don haduh 7 tylli ki surok lyngba katei ka skhim ki ban pyniasoh na kawei ka shnong sha kawei pat bad jin lada lah ban trei hok katkum bala mang pisa kan long ka jingkyrkhu kaba khraw ia ki paidbah ka thain.
“Kitei ki 7 tylli ki surok ki kynthup ia ka surok na Mawlangsu sha Mawphanlur ka jingjrong ka long 5 Km katkum ka sanction ka long 9.42 klur, na Mawlangsu sha Rambrai kaba iaid lyngba ka Phudumbah ka long 5 Km ka sanction ka long 2.40 klur, na Rambrai sha Nongriat lyngba ka shnong Mawdoh ka long 11-13 Km kaba kot 9.39 klur, nangta sa ka surok ka ba pyniasnoh na Nonglang Langpih ka long 5 Km kaba kot 20.33 klur kawei pat na Nonglang Village to Seinduli 1 Km ka sanction ka long 11.17 klur kawei pat ka surok na Rambrai Kyrshai chargoan road 6-10 Km ka sanction ka long 44-48 klur bad kitei ki surok na Rambrai ki long katkum ka report bala ioh na ka RTI hynrei ka long kaei kaei kaba sngew kyndit namar ba kine ki surok haduh mynta ki don kiba ym pat long ban iaid kali bad kane ka wanrah jingeh ia ki nong shong shnong hapoh ka Hima Rambrai bad ki don ruh kiba ym pat tih ne shna ia ki imat la shu ialeh tuh ne shna bill tuh da kaba shu shondur ia ki surok ba nangno nangno" ong u samla Pariong.
Ha kaba iadei bad katei ka bynta na ka liang jong ka seng kan sa leit ban ia kynduh bad ki engineer ka PWD bad ka Seng lada ka lap ia kiba bam klop ia kine ki surok kan ym map satia bad kan pynngat ia ki ki ha ka jingpynsajia ha khmat jong ka ain bad ka seng ka kyntu jur ruh ia ki nongmihkhmat jong ka thain ba kin shimkhia lem ia ki jingeh ki paitbah.
Shillong, 06 Risaw:Ka UDP ka la ailad ba kin iapyrkhat iamir jingmut shwa ki para MDC jongka, halor ka jingleit kyrshan jong u Bah Equator L Nongrang ia ka PDF shwa ba kan shim bishar ka seng kmie.
U Senior Working President ka UDP u Bah Bindo M Lanong haba iakren mynta ka sngi, u la ong ba ka party ka la sngewdei ban ailad ban iamir jingpyrkhat shwa ki para MDC ka party ia ka kam u MDC ka Mairang shwa ban shim bishar ka party.
“Haba sngap ia u (MDC Mairang), sngew kumba u dei lut ka jubab jongu, katba lada sngap ia ka jingong ki MDC ka party pat u lait lut", la ong u Bah Bindo.
Namar ba ka party kam kwah ban bam ja khluit halor kane ka kam, ka la aiti shwa ha ki para MDC ban iamir jingmut.
“Ki Para MDC ka party kin iapyrkhat bha ia kane bad hadien kane ka party kmie kan sa shim bishar", la ong u Bah Bindo.
Lah ban kdew ba ka UDP ka la pan jubab na u MDC ka party na Mairang halor ka jingleit kyrshan jongu ia ka Executive Committee ka PDF ba ialam da u Bah Pynshngain N Syiem haba ka UDP ka don ha ka liangpyrshah ha KHADC.U Bah Equator ba un ai ia ka jubab ha ka 5 tarik hadien ba u la shah pan jubab ha ka party ba un pynshai halor kano ka nongrim ba u leit ban kyrshan ia ka PDF.Shillong, 6 Risaw:La pynsangeh noh ia ka jingjied Rangbah Shnong Siatbakon kaba dei ban long lashai ka sngi, iathuh u myntri Nongrum ka hima Khyrim haba ia kren bad u Rupang.
U la ong ba la pynsangeh noh bad yn sa pyntip pat kham hadien ia ka sngi.
Haba kylli u la iathuh ba mynta kim pat shim ia ki kyrteng ki nongialeh Rangbah Shnong, hynrei yn pyndep beit ia baroh ki jingdonkam ha kajuh ka sngi ia jied.
Shillong, 06 Risaw:U nongialam ka Congress u Bah John F Kharshiing u la tyrwa ban iatai nia bad ki myntri ka sorkar BJP kiba ju wan khah khah sha kane ka jylla halor ka jingkhang dewiong bad ia ka jinglong trai khyndew jong ki briew kane ka jylla.
Haba kren mynta ka sngi, u Bah John u la ong ba ka jingkam jong ki myntri ka BJP ba ka sorkar Congress ka dei kaba bamsap, kaba khlem eiei ban weng ia ka jingkhang dewiong ha kane ka jylla, ka long kaba shu kren lait jynhaw.
“Ka sorkar jylla ka la dep pass da ka rai la ar sien ba ka sorkar India ka dei ban pynlait noh ia ka jingkhang dewiong ha kane ka jylla balei kim pat leh bad ki dei ban batai ki pdiang ne em ia ka jinglong trai jong ngi ia ka khyndew ka shyiap", la ong u Bah John bad bynrap, “nga kwah ban iatai nia bad ki myntri ka BJP halor kane, ban shai halor kane ka kam".
U la ong ba ka jingkam ki myntri ka BJP ba kin weng ia ka jingkhang dewiong ha kane ka jylla, ka dei tang ka kam ban shu pynthame ia ki paidbah halor ka jingkhang dewiong ban pynbeit ia ka jingeh.
U nongialam ka Congress u la ong ruh ba ki paidbah ki dei ban tip, hato kane ka sorkar pdeng ka ioh pdiang ne don ne em ka phail (file) ba ka iing dorbar Meghalaya ka la pass ia ka rai ban weng ia ka jingkhang dewiong ban pynlait na ka Coal Nationalisation Act 1972.
“Ha kane ka ri jong ngi, ki paidbah ki dei ki trai khyndew, bad ym dei jong ka sorkar", u la ong.
U la ong ba ka jingkhang tih dewiong ha ha kane ka jylla ka la pynduh kam palat 5 lak ngut u paidbah bad bun kiba khlem kam khlem jam shuh mynta.
“Palat 5 lak ngut u paidbah u la iap ja thngan na ka jingkhang dewiong ha ka jylla naduh ki nongkhai, ki trai par, ki nongdie sha, nongdie ja bad kiwei kiba buh dukan", la ong u Bah John.
Halor ka jingkynnoh ba ka Congress ka dei kaba bamsap, u Bah John u la ong ba lada ka Congress ka long kaba bamsap, hato kan wanrah ia ka RTI ban ai bor ban wad jingtip ia ki paidbah.
Ym shah ia ki MLA ban jied briewShillong,6 Risaw:U myntri ka tnad Housing ka sorkar jylla u Zenith Sangma u la ong ba shuwa ka elekshon ka sorkar kan sam tin sha ki longing kiba duk bad kan sam da ki tin Aluminium 3 ba kawei ka longing bad kitei ki tin ki dei kiba shongdor T.8200 shi ban.
U la ong ba katei ka jingsam tin kan sdang naduh shuwa ka elekshon bad kan dang iaid ruh wat hadien ka elekshon.
Katei ka skhim sam tin Aluminium ka dei kawei na ki skhim Chief Minister’s Housing Assistance Programme (CMHAP) ba ka sorkar ka la wanrah ban bujli noh da ki tin Aluminium ha ka jaka ka tin CGI.U la ong ruh ba ka sorkar kan pynshna ing ruh ha ka jinglut kaba T.3.10 lak tyngka bad ki paidbah ki ban ioh jingmyntoi na katei kin long haduh T.75 hajar tyngka kawei ka ing katba kaba duna pat yn ai ha ka dur jong ka ram.
U Zenith u la ong ba ka sorkar ka la mang T.60 klur tyngka na ka bynta ban shna ing.
U la ong ba la pynkhamti ha ka housing Selection and Monitoring Committee jong ki Block ban jied ia ki nongioh jingmyntoi.
U Zenith u la ong ba ia ki nongioh jingmyntoi na katei ka skhim ym shah ba kin ia don bynta eiei ban jied ia ki nongioh jingmyntoi ha kaba u la ong ba ki MLA ki dei tang ki nongleit pan vote na u paidbah bad lada ailad ia ki khlem pep kin ym ai sha ki bym thep vote sha ki bad katei kan wanrah ia ka jingshah iehbein.
U la ong ba ka la don ka jingdawa kaba jur na ki MLA ban pynrung ia ki kum ki nongjied ia ki nngioh jingmyntoi, hynrei namar ba ka la don lypa ka MLA Scheme ia ki kaba la poi mynta sha ka T.2 klur tyngka ym shym la ailad satia.
Shillong, 06 Risaw:Ki pulit ka Lumdiengjri mynta ka janmiet ki la ioh ban kurup 34 tylli ki song ba la thep da u kynja na Stand Jeep, Iewduh ba dei jong uwei u briew na ka thain Laimer.
Na kane ka jaka, ki pulit ki la ioh kurup ruh san song u drok ba shu thok namar ba la thep da u dai pynban hapoh ka song.
Kine ki song drok ki dei ba la thmu ban die sha ki nongthied hynrei ka la pynkyndit ia ki pulit ban lap ba ki dei kiba shu thok namar ba la thep da ki dai hapoh.
Ka jingkhia jong u kynja ba la ioh kurup ka long 1.10 kilo ba dei jong u Bah Pynbhalang Marwein 23 snem na Laimer, Upper Shillong.
Ia kine ki song kynja la buh ha kawei ka jaka kaba kyndong kaba don ha katei ka jaka jong ka Iewduh.
Ki pulit ki la ioh kurup ia ki shlim dih kynja na kane ka jaka.
Ka dor jong kine ki kynja shi song ka long kumba T.300 eiei.
Ki pulit ki dang pynlong ia ka jingtohkit halor kane ka jingjia.
Jowai, 6 Risaw:Mynta ka sngi ka la don ka jingtyngkhuh kali ha suok bah NH 44, West Jaintia Hills hapdeng ka kali kit umphniang (AS01 FC 6378) kaba dang wan na Khliehriat bad kawei ka Maruti Car (ML04 C 0580) kaba wan mar pyrshah.
Katei ka la jia ha ka por 3 baje janmeit bad ha katei ka jingjia ka kali ka jot thiaw bad 5 ngut kiba shnong hapoh katei maruti kiba la mynsaw bad la kit ia ki sha Jowai District Civil Hospital, Ialong.
Ka daw ka long namar ba u draibar ka kali kit umphniang (Tanker) u la niah khlem akor bad ki pulit ki la kem ruh ia u.
Shillong,6 Risaw:Ha ka 5 tarik u Risaw ka UDP Pynursla, ka la mynjur ia ka kyrteng jong u bah Nehru Suting kum u kyrtong jong katei ka seng na Pynursla konstitwensi ha ka elekshon MLA 2018 bad kaba sah ka long, sa ha ka rai jong ka UDP Central Body.
Hadien ba la mih ha ki kotkhubor ia katei ka rai jong ka UDP Pynursla Circle, mynta ka sngi ki nongthohkhubor ki la leit ban ia kynduh ia u bah Nehru Suting ha kamra treikam jong u kaba don ha ophis jong ka Directorate of Commerce and Industries.
U bah Nehru u la ong ba katkum ka khubor kaba paw kam pat shym la dei ka jingai tiket ia u, hynrei ka dei tang ka jingmynjur jong ka UDP Pynursla Circle, kaba ki la jied ia ka kyrteng jong u katkum ka jingioh kheiñ jong ki.
La kylli hato u la pan tiket ne-em na ka UDP shuwa ban mynjur ia ka kyrteng jong u, “Em nga khlem pan tiket" u la ong.
U bah Nehru u la iathuh ba ka don ka jingkhot na ka UDP kumjuh na ka seng Congress ban ia kren bad u, kaei ka jingthmu jong u hadien ka jingshongthait noh na ka kam sorkar, “Nga ruh nga khlem pan tiket nga shu iathuh ha ki, ia ka plan jong nga hadien ba ngan shongthait, nga shu ai da ka shithi ha ki ha ka UDP ruh bad ha ka Congress ruh, ban pyni ba ka jingmut jong nga hi hadien ka jingshongthait ka long ban ia khun elekshon" ong u bah Nehru Suting, u Director ba mynta jong ka tnad Commerce and Industries.
La kylli hato u donlang ne-em ha ka jingialang jong ka UDP mynhynin ka sngi ha Pynursla shuwa ban pynbna ia ka kyrteng jong u, “Em ngam donlang ha katei ka jingialang, nga don jingialang ha Secretariat nga bunkam baroh shisngi, ka don ka jingialang na ka bynta ka World Food India hynrei ha ka por mynmiet nga la leit sha ing u Dr.Donkupar Roy" u la ong.
La kylli na u bah Nehru na ka seng aiu, un ia khun ha u 2018 bad u la jubab ba ia mynta kam pat long ba un kren eiei, namar ba u dang don ha ka kam sorkar, hynrei ha ka 15 tarik u naiwieng u la ong ba kan shai namarba ka dei ka sngi ba ka sorkar ka la pyllait ia u, “Ngam pat kwah kren eiei hynrei ha ka 15 tarik baroh kan shai" ong u bah Nehru haba ia thuh ba ka sorkar ka la mynjur ia ka jingshim VRS jong u bad ka la dep pynmih ruh ka jingpynbna ba ka jingshakri jong u kan kut ha ka 15 tarik.
La saphriang ruh ki khubor ha kine ki sngi kiba la kynnoh ba u bah Nehru u pan tiket Congress, haba ia kren halor katei ka bynta u la ong ba sha ka seng Congress ruh u leh da katei ka juh ka rukom kumba leh ha ka UDP, “Ki kwah ban tip kaei ka plan jong nga, nga ruh nga ai da ka shithi ban pyntip ba nga don jingmut ban ia leh elekshon, nga ong ia ki lada long lei ai tiket noh ma phi ruh" u la ong.
Utei u ophisar sorkar u la iathuh ba kiba bun bah ki seng saiñpyrthei ki la wan ban khroh ia u ba un ia leh na ka Party jong ki bad kitei ki kynthup ia ka UDP, Congress, BJP bad ka PDF (shuwa ban rung ka kong Grace).
Lah ban kdew ba ka la don ka jingkhih rem ki nongialam UDP ha Pynursla halor ka khubor kaba la mih ha u Rupang kaba la ong ba tang u bah Khan uba pan tiket na ka UDP bad ki la ong ba ki don ar tylli ki aplikeshon kawei ka jong u bah Nehru Suting bad kawei pat ka jong u bah Khan hynrei haba ia kren markhmat bad u bah Nehru Suting u la ong ba u khlem pan tiket satia u shu ai tang da ka shithi hadien ba ka don ka jingkhot na ka UDP.Nongstoiñ, 06 Risaw:Ha ka janmiet jong ka sngi Palei jong ka taiew, ka la don ka jingshah pynjulor ia ka skul Rosario kaba don ha ka shnong Kynrud kaba hap hapoh Mairang Civil Sub Division, West Khasi Hills District, ha kaba ki Iit jong katei ka skul ki la pait bad kala don ruh ka jingshah phut jong ki syntiew ha phyllaw katei ka skul.
Hadien katei ka jingjia na ka liang jong ki bor pyniaid jong katei ka skul, ki la pyntip noh sha ki bor shnong bad kumjuh sha ki bor jong ka ain ha kaba kila leit ban jurip ha kaba ia dei bad katei ka jingshah pynjulor jong kane ka skul.
Ha kaba iadei bad katei ka bynta u Superintendent of Police ka West Khasi Hills District, u bah G.D.Kharwanlang u la ong ba haduh mynta ym shym pat la lah satia ban pyntikna la kadei bala leh khnang da ki riew shim kabu lane kaba shu jia ryngkhat.
Shuh shuh u SP u la ong ruh ba wat la kadei tang ka jingjulor kaba rit, hynrei na ka liang jong ki pulit ki dang pynlong ia ka jingtohkit khnang ban lap ia ka jingshisha baroh.
Shillong, 6 Risaw:Ka Kong Roshan Warjri, MLA ba mynta jong ka North Shillong, ka la rai ban nym ialeh shuh ia ka elekshon 2018 bad ha kajuh ka por, ka seng Congress, ka la rai ban ailad ia U bah WHD Syngkon, uba dei u nongai jingmut ha ki kam ain, ba un ialeh ia ka elekshon ka ban wan na katei ka Constituency.
Katei ka rai, ka dei ha ka jing ia kynduh jong ka North Shillong Block Congress Committee, ha ka iing sah jong ka Roshan Warjri, ha Mawkhar.
Ha ka jingialang, kaba ki la don bun ki heh ka seng Congress, ka kong Roshan, ka pynsngew ba kam lah shuh ban dang iakhun biang ia ka elekshon 2018, na ki daw shimet jongka hi.
Kiba bun, kiba don ha katei ka jingialang, ki sngew myllung shibun ia kitei ki kyntien jong ka kong Roshan bad ki ai khublei, na bynta ka jingshakri jongka, ha kaba iadei bad katei ka Constituency ha ki bun snem ba ladep.
Ka Kong Roshan Warjri, ka la mihkhmat kham mynshwa na ka Mawkhar Constituency, na ka seng UDP, ha ki snem 1993, 1998 bad hadien kata sa ha ha elekshon 2013 na ka seng Congress, na ka North Shillong Constituency.
Shillong, 6 Risaw:Ki pulit ki la kem ia U Jacky S Marak (21), uba na Athiabari, West Khasi Hills hynnin ka sngi bad nangta ki la kem ia U Sarmaston D Sangma (22), uba na Dholaigaon, uba na Dangar bad uba die dukan ha Golden Gate Restaurant, Nongmensong, halor ka jingdonkti jongki ban pyniap ia ka Anjana Sinha, ha ka 3tarik Nailur 2017, ha kaba ki la lute ruh ia ka mobile bad ka pisa T.2hajar na ka met jongka.
La pyniap ia ka Anjana ha ka lynti, ban leit sha Lady Keane College, ha katei ka step, hapdeng ka por 10 baje haduh 12.30 mynstep.
Jowai, 6 Risaw:Ka ophis u Deputy Commissioner, ka West Jaintia Hills District mynta ka sngi u la pyllait ia ka pisa iarap lanot ha ka thain Amlarem haduh 1, 08, 500.
Ia kane ka pisa yn sam sha kito ki longing kiba la shah ktah ha ka jingpynjot jong ka bor mariang.
Shillong, 6 Risaw:Ha ka 5 tarik mynta u bnai ha ka por 9:15 baje mynstep kawei ka Jeep kaba don ia u nombar ML-05-6333 ba la niah da u Dinos Lymba ( 27 snem karta) ka la tynrah ia uwei u rangbah uba kyrteng u Likshon Ryndong, 38 snem karta.
Katei ka jingjia ka la jia ha Mylliembah kaba hap hapoh Mawngap Police Station.
Ha katei ka jingjia utei u rangbah ba shah tynrah u la mynsaw jur bad la pynkit sha Civil hospital, Shillong hynrei u la khlad noh namar ka jingjur palat ka jingmynsaw.
Shillong, 9 Jymmang:U Combart Syad, 36 snem karta uba bat ia ka kyrdan Major ha ka seng HNLC u la wan ban pyndem wait ialade mynta ka sngi hakhmat ki pulit ka East Khasi Hills ha kaba la donlang u SP ka EKH u Davies NR Marak.
U Combart u khlem wanrah tiar siat eiei ha katei ka jingwan pyndem jong u.
U dei u khun jong u Marhil Suchiang na ka shnong Sonatila ha Patharkandi Karimganj jong ka jylla Assam, u la rung ha ka HNLC ha u snem 1996 bad dei hadien 21 snem ba u la don hapoh katei ka seng ba u la wan pyndem noh ialade.
Ki pulit ki dang tohkit ia ki kam pyntriem kiba u la leh mynba u dang don hapoh katei ka seng.
Ha kawei pat ka khubor , ka HNLC lyngba u Publicity Secretary jong ka u bah Saiñkupar Nongtraw ka la kyntait ia ka jingkam u Combart ialade ba u rung seng ha u snem 1996 bad ka la kyntait ruh ba u bat ia ka kyrdan Major , katei ka seng ka la ong ba ka dei tang ka jingthok bad ka jingpynheh jubor.
Ka kyrwoh khubor ka la ong ba ban bat ia ka kam Major dei tang ki briew kiba la biang ha ka pule puthi bad kiba don ha ka kyrdan kaba biang hynrei u bah Combart u dei u briew u bym nang bym stad bad u dei tang u khynnah u bym pat leit tang ia ka Class III ruh bad um pat nang bha btang ban thoh Khasi ruh, ong ka kyrwoh na katei ka seng.
Shillong, 09 Jymmang:U Myntri ka tnad pynroi u Bah Ronnie V Lyngdoh u la pynpaw ia ka jingsngew bitar ia ka jingbym sngap ka sorkar pdeng ban bei jingiarap ia ka sorkar jylla na ka bynta ban pyntreikam ia ka skhim Smart City ne ban pynlong ia ki nongbah kiba khuid ha ka ri India.
Kumba la pynbna da ka sorkar pdeng, ka Sor Shillong kawei na ki sor ba ju bna nam ia ka jing-itynnad bad ka jingkhuid, ka la poi shaduh ka kyr-dan ba 276 ha ka jingiakop ha ka jingkhuid jong ki nongbah ha ka ri India.
Haba kren mynta ka sngi, sha u nongthoh khubor, u Bah Ronnie u la ong ba ka jingbuh kyndon ka sorkar pdeng ban iabhah pisa mar shiteng na ka jinglut, ban pyntreikam ia ka Smart City ka la buh jingeh ia ka sorkar jylla namar ba kam don pisa ban sei.
Katkum kane ka kyndon, ka sorkar jylla bad ka sorkar pdeng ka dei ban iasei lang mar shiteng na ka jingpynlut ban pyntreikam ia kane ka skhim ban pynlong ia ka sor kaba khuid ba suba.
“Nga la dep iakren bad u myntri tnad pynroi sor ka sorkar pdeng u Venkaiah Naidu ha ka jingialang ha Guwahati ba ka sorkar pdeng ka dei ban pynjynsur ia ka jingkyrshan pisa ia ki jylla kane ka thain namar ba kim don pisa.
hynrei u Naidu u la kyntait da kaba ong, ba ym lah ban pynkylla ia ka kyndon", la ong u Bah Ronnie.
Kane ka jingkyntait ka sorkar pdeng ban pynjynsur ia ka jingbei pisa ia ki sorkar jylla kane ka thain, ka la buh jingeh ia ka sorkar Meghalaya ba kan lah ban pyntreikam ia kane ka skhim Smart City haduh ba u Bah Ronie u la ong ba ka sorkar jylla kam donkam shuh ba ka sorkar pdeng kan iarap pisa na ka bynta kane kam bad kan sa pyrshang ban leh hi noh dalade.
“Haba kim sngap ia ka jingkyrpad jong ngi, ka bha ba ngin thaw lad noh hi ban pyntreikam da ka pisa ka sorkar jylla katba lah", la ong u Bah Ronnie.
U la iathuh ba katkum ka skhim Smart City, ka donkam ban don ki nala, ki jingpynkhuid ia ki jaboh kiba biang, ki surok kiba biang, ki iew ki hat bad kiwei hynrei ha kane ka sor Shillong, ka long kaba eh ban leh ia kane khamtam haba ka sorkar kam don pisa.
Ha kajuh ka por, u Myntri tnad sor ka jylla, u la kubur ba ka sor Shillong ka la jaboh shisha bad ka daw kam dei ban shu tei pop tang ia ka sorkar hynrei ka dei ka jingkit khlieh lang jong baroh ki briew ka jylla bad ka sor.
“Ka sorkar kam lah ban pynkhuid marwei, ka dei ka kamram jong ki paidbah baroh ban shim ia ka jingkitkhlieh lang halor kane.
Lada ki paidbah ki leh khuid, ka mut ba ka sor ruh ka khuid", la ong u Bah Ronie.
U la ong ruh ba ka jingjaboh ka sor Shillong ka la long ka jingsngew lehrain ka jingsngew jahburom.
“Balei ngin kyntait ia ka jingshisha, ka sor Shillong ka la jaboh", la ong u Bah Ronie bad bynrap, “Ngi sngew lehrain ngi sngew jahburom ia kane bad ki paidbah ruh ki dei ban sngew kumjuh".
,U la ong ba ki wah ki um ki la jaboh ha sor, ki jaka kum ki iew ki hat ruh ki la jaboh namar ba kam don ka jingpyntreikam kaba biang.
U la ai nuksa da kaba ong, ki briew jong ngi kim pat don ka sngew kitkhlieh ban leh khuid.
Ka Wah umkhrah ha ki snem 60 eiei, ka dang khuid khlir khlir hynrei mynta tang ban pyndei kjat tiak ruh ym nud shuh namar ba la jubor ka jingjaboh.
Mynta ka sorkar ka la thmu ban shna noh ia ki jaka pynlang jaboh ha man ki jaka ha sor ha kaba ia ki um ba mih na jaka sum, ki jingsait jingkhlieng yn nym pyntuid shuh sha ki wah hynrei yn pyntuid shwa ia ki jaka ban pynkhuid, la ong u Bah Ronie.
Ula ong ba na ka bynta kane, ka sorkar ka dang pynkhreh ia ka plan.
Shillong, 9 Jymmang:Ka CSWO hapoh ka jingialam ka Kong Irene Hujon kum ka President, ryngkat ki dkhot na ki Unit bapher bapher ka pynrem jur ia u Balajied Kyrpang Nongrum uba la pyniap ia la ka jong ka pyrsa kur kaba dang 7 snem karta.
“Kum ia une u ksuid iakjakor la dei ban pynshitom da ka shnong bad u paidbah shuwa ban aiti sha ki bor ain bad ym dei ban ailad ba kum une u jait jingthaw un ioh ban kharoi ha kane ka jylla namar ba ka long ka jingma ia ki khyllung khynnah kiba lui lui bad kumjuh ruh ia ki samla" ong ka kyrwoh khubor.
Ka CSWO ha ka kyrwoh khubor ka la kyntu ia katei ka longing kaba ngat ha kum kane ka apot, ban iaid beit shakhmat khlem jingmap, la u dei u kñi ne u jingthaw khyllah aiu aiu ruh khnang ba ka imlang sahlang kan long kaba shngain, pynkut ka kyrwoh na ka kong Irene Hujon President bad kong Rosetta War Joint Secretary.
Sngew khia ka BJYM ba jubor ki kam thombor ia ki kyntheiKa BJYM Meghalaya ka pynpaw ia ka jingsngewsih kaba khraw halor ka jingnangkiew ki kam thombor ia ki kynthei khynnah ha ka jylla jong ngi.
Kam don shuh ka jingburom bad sngewsynei wat ia ki khyllung bad khynnah rit, kumba jia ia I heprit 7 snem ha Bynther ba shah pyniap ha la u jong u kni, kam I don jingshngain shuh ia ka leit ka wan ki kynthei.
Ha ka kyrwoh ba la pynlait, u President ka BJYM u Bah Egenstar Kurkalang u la ong ba kaba lyngngoh pat ka long ba ka sorkar kam I don kano kano ka shimkhia ban teh lakam ia kum kine ki jait kam, kumta ngi pynrem jur ia ki riew runar bym don shuh ia ka jingtipbriew tipblei bad ka mynsiem sngewlem para bynriew.
U la ong ba ka BJYM ka khot ka wer ia ki seng treimon sngewbha, ia ki seng niam bad ki Dorbar Shnong ban ia treilang ban pyrshah bad pynrem ia kum kine ki kam sniew, bad kumjuh ruh ka sorkar ka dei ban ai ka jingpynsaja kaba tyngeh ia ki runar.
Nongstoiñ, 9 Jymmang:Ka Hills State People’s Democratic Party (HSPDP) Women’s Wing Nongstoiñ Area Unit, kala pynbna paidbah ba kan sa pynlong ia ka jingialang paidbah na ka bynta ban ia pyrkhat ia ki kam jong ka Party.
Katkum ka kyrwoh bala phah da I kong S.Thongni President HSPDP Women’s Wing Nongstoiñ Area Unit la ong ba ia katei ka jingialang yn sa pynlong ha ka 13 tarik mynta u bnai hapoh Bishop House Nongstoiñ, naduh kapor 11 baje mynstep.
Kumta na ka liang jong ka Women’s wing HSPDP Nongstoiñ ka khot ka wer ia baroh ki para kynthei bad longkmie kumjuh ruh ia ki samla ba kin iapoi khnang khnang ia katei ka General Meeting jong ka Party.
Shillong,9 Jymmang:U Entra Assistant Commissioner ( EAC) ka West Garo Hills District u Labenn Ch Marak u la risaiñ na ka kam jong u namarba u don ka jingthmu ban ia khun ha ka elekshon MLA 2018.
U la phah ia ka shithi risaiñ sha u Principal Secretary Personnel & AR (A) & (B) Department Government of Meghalaya ha ka 3 tarik mynta u bnai lyngba u Deputy Commissioner ka West Garo Hills District.
Ha katei ka shithi risaiñ u Marak uba trei kum u EAC ha Tura u la ong ba ka jingrisain jong u ka dei namarba u don jingmut ban ia khun elekshon ha u 2018.
Shillong, 9 Jymmang:Ka Meghalaya Commercial Vehicle’s Union(MCVU) hadien ba la iohi ia jingeh jong ki Kali kit Mar kiba dei trai da ki trai ri trai muluk namar ka jingiohlad jong ki Kali kit Mar na shabar jylla ban kit ia ki mar hapoh ka jylla khlem da don ki kot ki sla kiba biang khamtam ka Trading Licence na ki District Council.
Kane ka jingiohlad jong ki ban kamai laitlan hapoh jylla, ka la long pynban ka jingiuhroit ia ki hok kamai jong ki trai ri trai muluk bad ka long ruh kumba knieh ia ka pliang ja jong ki briew ka Jylla, da ki briew na shabar.
Kum kane ka jingiohlad ki briew na shabar jylla kan nym jia koit ha kawei ka jylla kaba ki briew na shabar kin ioh leh katba mon.
Kumta na ka liang ka MCVU ka dawa na ka tnat pyniaid kali, jong ka jylla bad na ki District Council ka KHADC bad JHADC ba ki dei ban shimkhia ban pynsangeh ia ka jingkamai beain jong ki kali bar jylla khlem ki kot ki sla kiba biang khamtam ka trading Licence.
Ka MCVU ka dawa ruh ia ki company pynmih dewbilat ba nangne shakhmat ba kim dei shuh ban ai kit mar ia ki kali kiba na bar jylla, hynrei ki dei ban ailad beit ia ki kali jong ki trai ri trai muluk ban kit ia ki Mar, ong ka kyrwoh na U bah H Mukhim President ka Seng.
Shillong, 09 Jymmang:U myntri tnad ka Arts and Culture ka jylla u Bah Ronnie V Lyngdoh u la bitar jur ia ka jingbym lah ka tnad ban pynlong ia ka jingialang ha ka por kaba biang haduh ba un hap ban leit phai noh khlem pat sdang satia ka jingialang hynne ka sngi na State Central Library Shillong.
Ha ka jingshisha, u Bah Ronnie uba bat ia ka tnad Arts and Culture, u la shah khot ban long kum u kongsan ha ka jingrakhe ia ka jingdap 150 snem u Rabindranath Tagore da ka tnad Arts and Culture bad la buh ia ka por ban sdang 3:30 Pm.
U Bah Ronnie u la poi ha ka por kaba biang ha katei ka jaka, hynrei kaba sngew lyngngoh ka long ba ym pat don eiei lait tang kiba pynbeit ia ki jingdonkam ha katei ka jaka bad u la ap kumba 15 minit eiei bad u la phet noh na katei ka jaka.
Kaba sngew phylla ka long ba kiba pynbeit ia katei ka jingialang ruh, kim shym la leh sbun ban pdiang ia u Bah Ronnie haba u don ha katei ka jaka.
Haba kren hadien kane ha kamra jongu, u bah Ronnie u la kynthah jur ia ki nongpyniaid jong kane ka jingialang kiba long lymmuh haduh ba kim nang ban burom ia ka por.
“Haba nga la poi ha ka por kaba biang, ym don mano mano ba pyni ia ka jingsngew tynnad bad nga phet noh", la ong u Bah Ronnie.
U la ong ba kane kam dei ka sien kaba nyngkong kaba jia hynrei ka dei ka sien kaba lai.
“Ym dei kaba nyngkong, nga la lap ba kane ka dei ka sien kaba lai ka jingjia", la ong u Bah Ronnie.
"Ngam lah shah kum ia kane, ngi dei ban ai jingsneng ia kiba leh torti", la ong u Bah Ronnie.
U Bah Ronnie u la ong ba ka director ka tnad ka Arts and Culture ka Kong Matsiewdor Nongbri ka la wan ban iakren ia u halor kane namar ba ka slem ba don ka jingialang plieia kawei pat ka kam ha madan Polo kaba dei ka jingialehkai namar ba ka bat lang ia kaneka tnad ialehkai ruh.
“Haba ym don director, dei ban don ba kham hapoh ban shimti ia ka kam, kumno yn shu leh torti tang namar bym don uba kham halor, dei ban shimti da uba kham hapoh kein", la ong uBah Ronnie.
Nongstoiñ, 9 Jymmang:Ka jingailad biang jong ka NGT ban shallan ia u dewiong ba dang sah hapoh ka Jylla Meghalaya haduh 8 bnai kala khreh poi noh artad sha kaba kut ha kaba kala sah mynta sa tang kumba 20 sngi ei ei ba ki nongkhaii dewiong kin ioh lad ban shallan pyndep ia u dewiong ba dang sah.
Wat la ka por ban shalan pyndep ia u dewiong ka la khim bha ia ki nongkhaii dewiong, na ka liang jong ki bor pyniaid District jong ka West Khasi Hills District, kala phah ban pyrkhing bha ia ka iaid ka ieng jong ki kali kit dewiong da kaba la bthah ruh ia ki ophisar na ki tnad sorkar bapher bapher ba kin leit ap ha ki surok bah ba dei iaid ki trok dewiong na ka bynta ban talasi (checking) ban pyntikna ba manla kawei ka kawei ka trok kit dewiong kadei ban biang lut ia ki jingdonkam kum ka Challan shwa ban kit bad shallan ia u dewiong.
Katei ka paw shai ruh ha ka sngi ba ar jong ka taiew ha kaba ki katto katne ngut ki ophisar na ki tnad sorkar bapher bapher jong ka West Khasi Hills District kynthup lang ruh ia ki ophisar jong ka tnad DMR bad Transport kila ioh ia ka hukum na ki bor pyniaid District naduh ka janmiet jong ka sngi Nyngkong jong ka taiew ba kidei ban leit pyndep ia ka kamram bala bthah (Duty) hapoh ka surok bah Nongstoiñ – Shillong bad kumjuh ha ka surok Shallang -Nongchram – Dainadubi na ka bynta ban peit pyrman ia ki trok kit dewiong jong ka thain hi baroh kawei.
Na ka liang jong u nongthoh khubor u la lap ruh ba katei ka Jingphah ieng surok ia ki ophisar na ka bynta ban peit ia ka iaid ka ieng jong ki kali kit dewiong kadei hapoh ka shnong Sohpian WKH, kaba dei ruh ka surok kaba don arlad ban hiar sha Nongstoiñ bad kawei pat ka surok bah Nongstoiñ Bypass, bad ha katei ka jaka la lap ruh ba ki don kumba katto katne ngut ki ophisar kynthup lang ia u bah B.K.Surong ophisar ka tnad DMR bad kumjuh ki pulit.
Na ka liang jong u bah Surong haba iakren bad u nongthoh khubor u la ong ba u la ioh ia katei ka hukum naduh ka janmiet jong ka sngi Nyngkong jong ka taiew bad ka jingap duty jong u ha ryngkat kiwei de ki ophisar na kiwei pat ki tnad ha katei ka surok ka long haduh kumba 12 kynta ei ei.
Ym tang kata u la iathuh ruh ba nalor katei ka jaka na ka liang jong u kum u ophisar ka tnad DMR ha kajuh kapor u hap ruh ban peit lang sa kawei pat ka jaka ha kajuh ka sngi ryngkat lang bad kiwei de ki ophisar ha ka shnong Nongchram ka shnong kaba don ha ka thain Shallang bad ha kutduh jong ka WKH shwa ban jam sha ka Ri lum Garo.
Shuh shuh haba pyrshang ban kylli ba kaei kaba la pynlong ia ki ba kin hap ban mih bad ieng ha surok na ka bynta ban peit pyrman ia ka iaid ka ieng jong ki trok, na ka liang jong u bah Surong u la ong ba katkum ka hukum bala bthah ka long ban peit bad khmih bha ba baroh ki trok kit dewiong kidei ban don ia ka Challan, bad ki trok ki bym don ia ka Challan kin nymlah ban iaid na ka bynta ban shallan ia u dewiong bad u la ong ruh ba katei ka hukum kan neh haduh ka 13 tarik mynta u bnai.
Shuh shuh hadien katei ka jingiakren bad ki ophisar la sngewthuh ruh ba katei ka jingphah pyrkhing jong ki bor District ia ka iaid ka ieng jong ki trok kit dewiong ka lah ban iai bteng haduh ban da kut syndon kapor ban shallan dewiong kaba long 8 bnai pura naduh bala ailad biang da ka NGT.Shillong,9 Jymmang:Ki la don bun ki jingkren kiba la kynnoh ba ka sorkar India hapoh ka jingialam ka BJP kam ai VISA shuh ia ki mishoneri ne ki nongialap niam ba kin wan ialap sha kane ka Ri, la don ruh ka jingkynnoh ba ka sorkar India ka beh noh wat ia ki nongialap kiba la don lypa ruh.
Ki don ruh ki jingkynnoh ba haba ki mishonoeri ki don jingthmu ban wan sha kane ka Ri ban ialap niam la khang ia ka VISA jong ki, don ruh kiba ka sorkar ka pyllait ia ki ban wan tang katto katne sngi bad ka VISA ba ki wan ruh kam dei ban paw kum ki mishoneri hynrei ki hap ban wan kum ki nongjngohkai pyrthei.
U Rupang u la pyrshang ban lum jingtip na ki briew kiba la iaid bha ha ka kam ialap ha ka ri India ban wan jingtip na ki hato la katei ka dei kaba shisha ne em.
Haba ia kren bad u Pastor PBM Basaiawmoit uwei na ki Pastor uba la shang kylleng ka ri India ban leit ialap bad wat shabar ri ruh u la iathuh ba la don ki paralok jong u kiba la ngat ha katei ka apot kiba la pyntip sha u hynrei u la ong pat ba ki shu kwah ban pyntip sha u kum u paralok ym kum ka jingujor naba kim kwah ban iaid jngai ia katei ka kam bad ki mih suk mynsiemkane ka Ri.
U Pastor Basaiawmoit u la ong ba u shu iohi ha ki kotkhubor ba ka don kata ka jingkhang ka sorkar India ia ki VISA ki mishoneri, hynrei dalade hi um pat lap haba shai.
U la iathuh khana ba don uwei u paralok jong u -uba ki ju iaid ialap lang ha ki snem 1973-1974 bad ka khun jong u ka sah ha Mussoorie ha ka jylla Uttarakhand bad kitei ki la ioh hukum ba ki dei ban mih noh hapoh ka 48 kynta bad ki la mih hynrei la pynjynsur pat ia ka hukum ia kito kiba dang don hapdeng ka jingpule.
“Ki shu pyntip ia nga kum u paralok, kim kwah ban ialeh pyrshah, ki ong ba kim kwah ban poi sha u pud ban ujor eiei sha ki bor jong ka Amerika" iathuh u pastor.
U Pastor u la ong ba kitei ki briew ki dei na ka ri Amerika na Newyork.
U la ong ba um kynmaw shuh ki dei na ka balang aiu naba ha katei ka por ba leit ialap u ong kim leit ha ka kyrteng balang jongno jongno ruh hynrei ka long United.
Shuh shuh u Pastor u la ong ba ha ka balang Presbyterian ym don mishoneri shuh kiba dang sah hangne ha ri India.
Haba la kylli pat hato u don jingtip eiei shaphang ka balang Katholik pat la ki mad ne-em ia katei ka jingjia, u pastor u la ong ba ka Katholik ka iapher na kiwei pat ki balang Kristan kaba u la ong ba ha ka ri Italy ka Katholik ka don ia ka Vatican bad katei ka Vatican ruh ka long kum ka ri lajong jong ki bad u Pope u dei u khlieh duh jong ka Vatican.
Namar ba ka Vatican ka dei ka ri bad u Pope u khliehduh, ki Katholik ki lah ban phah briew na Vatican sha India ba kin wan ha ka dur jong ki Ambassador ne ki nongkit ‘tien syiem lada ym dei ha ka dur ki mishoneri ruh.
Haduh mynta u Pastor u la ong ba u dang lum ia ki jingtip shaphang katei ka kam VISA ka India ia ki Mishoneri.
Shillong,10 Jymmang:Ki nongialam rang-bah jong ka BJP ha kane ka jylla ki la hiar khah khah sha Shella konsti-twensi ban pynkhlaiñ ia ka seng jong ki na ka bynta ka elekshon 2018.
Kam dei shuh ka sien kaba nyngkong ia u bah Shibun Lyngdoh President rang-bah katei ka seng ban leit kren jingialang ha Shella konstitwensi, hynrei la sngewthuh ba kin dang bun ki jingialang ba un hiar sha katei ka konsti-twensi nangne shakhmat.
Ha ka sngi saitjaiñ jong ka taiew ka la don ka jingialang jong katei ka seng ha Dorbar Hall , Saitsohpen Sohra ha kaba la don lang ki nongialam kiba kham hakhmat ba kynthup ia u bah Ernest Mawrie Vice President, kong Susset Kurbah nongialam ka Mahila, kong Subitra Laloo nongialam Mahila ha State, Babul Suting nongialam ka District bad kiwei pat ki nongialam.
Ha katei ka juh ka sngi la plie ia ka ophis treikam jong ka Shella Mandal kaba don ha Saitsohpen, Sohra.
Haba kren ha ka jingialang jong katei ka seng u bah Shibun Lyngdoh, President rangbah ka BJP u la pynshai ba ka BJP kam dei ka seng kaba khang bam doh masi ne kaba pyrkhing ia ka jingngeit niam jong ki paidbah, hynrei u la ong ba kam don eiei kaba kum kata bad ka dei tang ka jingkynnoh jong ki riew shim kabu kiba tieng ia ka seng BJP, namar ka jingkhlain jong ka ha kine ki sngi.
U la kynthoh ruh halor ka jingiateh ki seng riewlum ka thaiñ shatei Lam mihngi bad ka seng BJP da kaba thaw ia ka NEDA ha kaba u la ong ba ka NEDA kam dei kata ka jingiateh kaba pyrkhat ban thaw sorkar khleh khawlang ha u 2018 ne ban ia treilang bad ki seng riewlum hynrei u la ong ba la thaw ia ka NEDA dei tang ban ai lad ai lynti bad ban ialam ia ki seng riewlum kumno ba kin kren pyrshah ia ka seng Congress ha Ijng Dorbar Thaw-aiñ.
Watla katei ka Party kam shym la pynbna satia ia ka kyrteng u kyrtong jong ka na Shella konstitwenis ha u 2018 hynrei na ka jingkren ki nongialam jong ka pat la sngewthuh ba ka tiket kan leit beit sha u bah Jropsing Nongkhlaw uba la pynheh pynsan bad trei shitom ban pynroi pyniar ia katei ka seng hapoh Shella konstitwensi.
Ha katei ka sngi la pynbna ruh ba la pynkiew kyrdan ia ki nongialam na ka Shella Mandal ha kaba la thung ia u bah Tomolin Yadborn kum u Secretary jong ka District bad u bah Rapshang Chyne kum u President jong ka Shella Mandal.
Ka BJP ha katei ka konstitwensi ka la nangioh mynsiem shuh shuh hadien ka jingwan kyrshan jong ki nongkyrshan ba radbah u Dr.Donkupar Roy na Shilliang Wah Umrew kiba la ai jingkren ruh ha katei ka jingialang bad kitei ki kynthup ia u bah Larbha Mawkon na Mawkliaw-Kemrang, u bah Baklai na nongjri, u bah Phelin Rynjah u sordar barim ka Nongjri, nangta la wan ban kyrshan ruh sa u nongkyrshan radbah jong ka Grace Mary Khapuri u bah Nanglamlad Khongshah u Sordar barim ka Umñiuh-Tmar bad utei u la ong ba ka jingwan ia soh BJP jong u ka dei hadien ba ka ong Grace ka la pynbna ba kam ia khun shuh na Shella konstitwensi.
Nongstoiñ, 10 Jymmang:Ka jingthur mur ha ka rukom shna ia ka bai ding da ka tnad MeECL, ka la wanrah ia ka jingeh ka ba khraw ia ki nong shnong shnong jong ki lai tylli ki shnong jong ka thain West Khasi Hills District, khamtam ia kito ki long iing ki bym nang pule bad ki bym tip rukom, ha kaba ki la hap ban siew ia ka bai ding kaba heh kaba la iapher shibun shah na ka bai bording kaba ki ju siew man ka por.
Kitei ki lai tylli ki shnong kiba la ngat ha katei ka apot ki kynthup ia ka shnong Sohlait, Lawse bad ka shnong Tynrong Wahladew bad hadien ka jingud jong ki paidbah ha kaba iadei bad katei ka bynta na ka liang jong ka seng Hynniewtrep Achik National Movement (HANM), ka la leit ban ia kynduh ia ki bor ba dei peit jong katei ka tnad sam bording ba ka dei ban leh ei ei noh halor katei ka jingkiew kynsan kynsan ka bai bording ha kitei ki shnong.
Hadien katei ka jingleit ia kynduh jong ka seng na ka liang jong ki bor ba dei peit jong ka tnad sam bording kila leit ban pynlong ia ka jingjurip ia kitei ki lai tylli ki shnong ha ka 8 tarik mynta u bnai ha ryngkat ka jingia don lang u Sordar Shnong Sohlait u bah B.Sohshang bad kiwei wei de ki riew rangbah na kitei ki lai shnong.
Naka liang jong ka seng ka kyntu jur ruh ia katei ka tnad ba kan sngewbha ban da phikir ha kaba iadei bad ka rukom shna ia ki bai bording bad ha kajuh kapor ka kyntu ruh ia ki meter reader ba ki dei ban pyntikna ia ka jingbam jong ka ding katkum na ka meter ym ban shu antad khlem da leit peit ia ka meter, namar ba ha katei ka jingleit jurip jong katei ka tnad la lap ruh ba ka bai bor ding ka iapher shi bun shah hadien ba la dep ban pynbeit ia ki meter.
“Sniew ki meter, kiew ka bai ding"Ka Hynniewtrep Student Union-Thadlaskein Circle, ka la lap ia ki kam thurmur jong ka MeECL halor ki bai bording ha ka thain Thadlaskein, ha ka kyrwoh khubor na ka seng ba la phah da U Organising Secretary ka seng u Bah FM Shadap u la pynpaw ia ka jingsngew bynniaw halor kine ki kam jong ka MeECL, da kaba shim kabu ia ki nongkyndong.
Na ka liang ka seng ka la ioh ia ka jing ujor na ki paidbah jong ka thain Thadlaskein bad haba ka seng ka la pyrshang ban buddien ia kane ka la lap ba don katto katne ki long ing ki bym treikam shuh ki meter, hynrei katba ka bai bording pat ka nangkiew kat dang mih ki bnai bad shuh shuh na ka liang ka Seng ka la sakhi ruh ba don kiba ujor sha ka seng ka la sakhi ruh ba don kiba ujor ruh sha ka seng ba ki nongsam ia ki bill kim shym la wan sam manla u bnai bad ruh ki shait wan sam ynda la kut ka tarik bad kane ka long kaei kaei kaba ka seng kam lah ban pdiang ia kine ki kam kiba long pyrshah ha ka imlang sahlang bad na ka liang ka seng kan nym shong kli kti bad yn iai bud dien ia kine ki kam jaboh jong katei ka tnad bording la pynkut ka kyrwoh na ka seng.
Shillong, 10 Jymmang:U ba James Ban Basaiawmoit MDC ka KHNAM na Mawkhar konstitwensi u dei u Executive Member ba thymmai ka KHADC bad ia ka kyrteng jong u la mynjur da u Lat ka jylla ha ka 3 tarik mynta u bnai.
Haba ia kren bad u -u la iathuh ba la dep ban bhah kam ruh ia u hapoh KHADC bad u bat ia ka kam roi kam par (Development).
Nongpoh, 10 Jymmang:Kan long ka jingkmen kaba khraw ia ki paid nongrep kiba don hapoh ka shatri jong ka Arsla Organic Tea Grower’s & Producers Cooperative Society Ltd (AOTG&PCS), haba mynta ka sngi u Dr Mukul Sangma Myntri Rangbah ka Jylla, u leit ban plie ia u Mawnongrim na ka bynta ban shna ia ka Karkhana pynmih Slasha ba khlem pyndonkam dawai kaba la tip kum ka (Organic Tea Processing Unit) ia kaba yn sa shna ha Nongjri, Ri Bhoi District.
Ha kaba plie ia utei u Mawnongrim kaba la long mynta ka sngi ha Umsning, la sakhi ruh da ka jingdonlang u Dr D.D Lapang, Adviser ka Sorkar jylla kum u symbud kongsan, nangta u P.Sampath Kumar Commissioner & Secretary ka tnat Agriculture, u C.P Gotmare DC ka Ri Bhoi, u Ramesh Singh SP ka Ri Bhoi, ki ophisar na ki tnat sorkar bapher bapher, riew rangbah lem bad nongrep Slasha kiba don ha katei ka jaka.
Haba kren ha kane ka sngi, u Dr Mukul Sangma, nyngkong eh u la ai ka jingiaroh kaba khraw sha ki nongialam ka AOTG&PCS, kiba la ialeh shitom ban pyniaid beit ia kane ka Society, na ka bynta ban nang kyntiew shuh ia ka kam rep ia u Slasha ba khlem da pyndonkamm da ki kynja sboh Dawai.
U la ong, kumba ka long ha kine ki sngi baroh ki briew ki iabeh ban ioh ia ka jingkoit jingkhiah bad kumta haba iadei bad ki jingbam jingdih ruh ki kham iabeh sha kiba pynmih da kaba khlem pyndonkam sboh Dawai, namar ki la tip ba ki jingbam kiba la khleh bad ki kynja dawai kan don beit ka jingktah ha ka koit ka khiah.
“U Slasha lei u dei uba baroh ki jait bynriew ki pyndonkam ha baroh shityllup ka pyrthei, kumta jin lada kane ka Society ka lah ban pynpaw pyrthei ialade bad lah ban nang pynmih shibun u Slasha ba khlem pyndonkam sboh Dawai, kan poi ka por ba kane ka Society kam lah ban pyndap, namarba bun ka jingdawa ia u Slasha ba la pynmih na kane ka jaka" ong u Dr Mukul Sangma.
U la kubur ruh ia ka jingeh jong ki nongrep, ha kaba bunsien ka jingtrei shitom ka jongki ka shu sepei, namar ki ju shah khniot bein ha ki nongkhaii bad kaba dei ruh kawei na ki jingeh kaba ki nongrep ki ju iakynduh na ka por sha ka por, kumta kane ka jinglah jong kane ka Society ban rep bad ban pynmih na kane ka jaka, kan long ka jingkyrkhu kaba khraw ia ki paid nongrep Slasha, ym tang ha kane ka jaka hynrei ha kiwei kiwei de ki jaka.
Namarkata, ka sorkar ka dap da ka jingkmen kaba khraw ban ioh ka jingiatreilang bad kiba kum kine ki Society, namar lyngba jongki yn nanglah shuh shuh ban kyntiew ia ka kam rep Slasha, ha kajuh ruh ka por u la kyntu ruh ia ki nongrep Slasha ba kin ialong kawei khnang bay n nanglah ban kyntiew shuh shuh ia ka kam rep Slasha ym tang ha kane ka jaka, hynrei ha ka jylla hi baroh kawei, u la bynrap.
Ha kane ka sngi, la ioh ruh ia ka jingkren na u Bah B.W Chyne uba long ruh u President ka AOTG&PCS, uba la iathuh shaphang ka jingsdang jong ka jingrep Slasha ha Ri Bhoi bad halor ka jingiaid lynti jong ka Society, na ka bynta ban kyntiew ia ki nongrem Slasha bad ban pynshlur ruh ia ki nongrep ban rep Slasha kaba khlem pyndonkam ia ki kynja Sboh Dawai.
Shillong, 10 Jymmang:Ka General meeting jong ka Meghalaya Upper Primary School Teachers Association(MUPSTA) West Khasi Hills District kan long ha ka 13 tarik u Jymmang 2017 ha Ri Khasi Free U.P School New Nongstoin ha ka por 11 AM.Ha kane ka Meeting,yn pynthymmai noh ia ki nongkit kam jong ka MUPSTA West Khas Hills District.
Ha ka kane ka meeting, ki nongialam na ka Central Body kin ai ruh ka jingpynshai halor ka 100% Enhancement ia ka tulop ki nonghikai Adhoc School kumba la pdiang da ka Cabinet meeting dang shen nalor ki kam (Issue) ba dang sahteng ban pyntreikam da ka sorkar.
La kyrpad ia baroh ki nonghikai Adhoc jong ki Upper Primary school kiba don kylleng ka West Khasi Hills District ba kin sngewbha ba kin ia poi khnang sha katei ka jngialang ba donkam, la ong ka kyrwoh na u Bah Keneth, Shadap u President MUPSTA.Shillong, 10 Jymmang:Ka KSU ka la buh jingkylli hato u Deputy Commissioner ka Ri-Bhoi District u GP Gotmare u dei u DC ban peit ia ka jingeh ki paidbah ne u dei u Ejen ( Agent) lynti rel?.
Katei ka dei ka jingkylli ka KSU halor ka jingkynthoh jong u DC ka Ri-Bhoi da kaba ong ba lada ka kompeni kaba shna lynti rel ka donkam jingiada ka bor District ka kloi ban ai ki lad jingiada ia ki.
“Lada u DC ka Ri Bhoi u ong ba ka kompani kaba shna lynti rel ha Ri Bhoi ka dongkam ia ki jingiada, ki bor district ki long kiba kloi ban ai jingiada ia ki, hynrei ka jingkylli kaba mih ka long balei u DC um ai jingiada iaki paidbah kiba sah ha khappud bad ka Assam kiba mad iaka jingshah pyndik bad jingshah thombor" ong u Lambokstarwell Marngar President ka KSU Central Body da kaba bynrap ba haduh mynta ka KSU kam pat ia kynduh ia u DC ka Ri-Bhoi kumba u la kam.
Ula ong ba halor ka jingkam u DC ba ka kam ban shna iaka lynti rel kan sa sdang biang, na ka liang ka KSU kan iengskhem ha ka nongrim ban pyrshah beit bad kan nym ailad ban shna iaka lynti rel katba ka sorkar jylla kam pat lah ban shna ia ki ain ki ban iada iaka jaitbynriew na ka jingwan rung kyrthep ki mynder ri bad ki bar jylla.
Ha kaba iadei bad ka jingujor ejahar ka NFR ia ka KHADC bad KSU kiba la leit pynsangeh iaka kam shna lynti rel, U Lambokstarwell Marngar ula ong, “Ha ka jingshisha dei ma ngi ki ban ujor ejahar kylla ia ka NFR namar ka la shu leh donbor ban shna iaka lynti rel khlem da ioh jingbit shwa naka KHADC namar ki jaka ban shna iaka lynti rel ki hap hapoh ka Scheduled Area, hynrei ka tnad rel ka la shu thom da ka bor ban shna ia ka lynti rel".
Shillong,10 Jymmang:Mynta ka sngi ka jaka hikai niah kali ba la pyniaid da u Wanpyn-hunlang Nongrum bad u Evalarisha Shabong na Jaiaw Mawbynna ka la noh synniang 500 tylli ki jingsp khmut sha ki pulit pyniaid kali.
Ia kitei la aiti sha u N.K Syiem SP Traffic ha kamra treikam jong u.
Ha ka jingiakren bad kitei utei u heh pulit pyniaid kali u la ai jingkhein ruh ia ka jingioh daiñ kuna ki pulit na ka jingpathar ka rukom niah kali ha nongbah Shillong.
Katkum katei ka jingkhein ka long ba ha u kyllalyngkot, 2017 ki la don 1830 tylli ki kes bad ka kuna ka long T.6, 04,300 tyngka ha u rymphang, 2017 ki la don 1976 tylli ki kes bad ka kuna ka long T.6,63,250 tyngka , ha u lber ki don 1564 tylli ki kes ka kuna ka long T.5,95,200 tyngka bad ha u iaiong 2017 ki don 1578 tylli ki kes bad ka kuna ka long T.6, 25, 580 tyngka bad baroh ka long T.24,88,330 tyngka.
Kitei ki kes ba la ioh bat ki long ka jingrung sha ki jaka bym shah iaid kali, ka jingkit palat pud, ka jingjia aksiden, ka jingniha kali bu-aid, ka jingjiah kali khlem laisen, ka jingiah thuk thuk khlem helmet bad kiwei pat.
Jowai, 10 Jymmang:U ma Sniawbhalang Dhar, uba dei u myntri sorkar ba dei peit ia ka tnad sam bording bad kiwei kiwei, u la plie paidbah ia ka jaka ai jingsumar kaba la tip kyrteng kum ka ‘Rasongsli Nursing Home", kaba don ha Amshipai, Amlarem, West Jaintia Hills District mynhynnin ka sngi ba-ar.
Ha kane ka sngi la donlang u Local MLA ka thain, u ma Stephanson Mukhim, u MLA ka Umroi, u ma Ngaitlang Dhar, u Local MDC, ma Hollando Lamin, kiwei pat ki MDC kynthup ia u ma Shemhok Garod bad ma Phillip Tangliang, ka SDO, kong I Laloo bad u SDPO bad OC ka AMlarem PS nalor kiwei kiwei ki kynrem ki lyndang.
Katei ka Hospital ka dei kaba la seng da u riew shimet, u ma Rom Dhar uba dei ruh u Kabiraj lane u nongai dawai kynbat ba pawnam ka thain.
Ha katei ka jaka ai jingsumar ka don ia ki Doctor kiba tbit kiba kynthup ia u Dr.Dameshwa Paslein kum u Resident Medical Officer (RMO), ka Dr.Da-e-wan Najiar bad ka Dr.B.Saimon kaba dei ka super specialist na ka bynta ka khlieh (neurologist) bad 4 ngut ki staff nurse nalor u Pharmacist, u Lab-technician bad kiwei kiwei ki nongtrei.
Katei ka jaka ai jingsumar ka don haduh 26 jingthiah kiba kynthup ia ki jingthiah shynrang, kynthei, khyllung bad kito kiba kha khyllung.
Kiba la ai jingkren ha kane ka sngi ki la ai ka jingiaroh ia u ma Rom Dhar bad ka iing ka sem jong u, namar kane ka jingthmu ba bha jong u ban shakri ia ki para mynsiem khamtam ia ki nongshong shnong jong katei ka thain.
Ka SDO Civil Sub-Division, ka kong Laloo ka la ong ba ka dei ka jingshisha ba dang donkam ban don shibun ki jaka ai jingsumar kiba biang ha ka jylla bad ka long kaei kaei kaba dei ban iaroh ba u ma Rom Dhar u la wan shakhmat ban pyni ia kane ka nuksa ban ai ka jingshakri ia ki para briew ha ka liang ka koit ka khiah.
U ma Lahkmen Rymbui, MLA barim ka thain, u la ong ba ha ka por jong u ruh u la pyrshang ban pynioh ia ka Hospital Sorkar ha ka thain ban shakri ia ki paidbah hynrei ka sorkar kam shym lah pynurlong ia kane wat lada ia ka jaka la ai sngewbha da ki riew paidbah.
U la ai ka jingiaroh ha ryngkat ka jingkyrkhu kyrdoh ia kane ka Nursing Home.
“Nga khmih lynti ba kane ka jaka ai jingsumar kan ai ka jingkyrkhu ia ki paidbah", u la ongNa ka liang u ma Hollando Lamin u la kyntu ia ki Doctor ban ai ka jingshakri kaba bha tam ia ki paidbah.
Na ka liang u Local MLA u la pynpaw ia ka jingsngewnguh ia u ma Rom halor kane ka jinglah jong u ban tei ia kane ka Hospital bad u la kyntu ruh ia ki paidbah ban ai ka jingiatreilang khnang ba kane ka Hospital kan lah ban shakri khambha ia ki paidbah ka thain.
“U la ong kum ki nongmih khmat ngi la ia kren bad ka sorkar ban pynioh ia ki jaka ai jingsumar kiba biang hynrei namar ba don bun ki daw, ka sorkar kam lah bad ka jingtei ia kane ka jaka ai jingsumar da u riew shimet kan long ka jingkyrkhu ymtang ia ki nongpang hynrei wat ia ki samla ka thain kiba la pyndep ia ki jingpule jong ki ha liang ba ai jingkoit jingkhiah ia ki paidbah", la ong u ma Stephan.
U ma Ngaitlang Dhar, u la kyntu ia ki Doctor ban long kiba don ka Akor ka burom, ban jem ka ktien ka thylliej bad ban long kiba trei shitom bad ruh kiba duriap ha ka kam khang ba kane ka jaka ai jingsumar kan kiew na kawei ka sngi sha kawei pat.
“Bun sien ki Doctor ki dom riang, ki kren tohmet ia ki nongpang bad lada ki Doctor lane ki Nurse ki nang ban kren ia ki nongpang, ka jingpang ka la jem lypa ha shwa ban dih dawai", la ong u MLA ka Umroi.
U kongsan, u ma Sniawbha ha ba kren u la ong, u ma Rom Dhar um da dei uba la nang la stad hynrei u dei u briew uba iohi jngai bad u la ieng rangbah ban tei ia kane ka jaka ai jingsumar kaban ai jingmyntoi shi katdei eh ia ki paidbah ka thain bad ia kiba na jan bad na jngai.
“Ngi ki nongmihkhmat ngi duh thiah ban pyrkhat ia ki jingeh jong ki paidbah khamtam ha ka liang ka koit ka khiah.
Ka koit ka khiah ka long kaba donkam.
Lada phi don ka iing dulan paki, ka surok kaba bha, ka kam ka jam kaba biang, hynrei lada phi duh ia ka jingkoit jingkhiah, kine baroh kin long leh nohei", la ong u Ma Sniawbha.
Na ka bynta ban pynurlong ia ka jingtei ia katei ka jaka ai jingsumar kaba jop, na ka liang u ma Sniawbhalang bad u ma Ngaitlang ki la ai ruh ka jingiarap nadong hadong ia u ma Rom Dhar.
Shillong, 10 Jymmang:Ka Shillong Municipality Board (SMB) ka la pynkhreh mynta ban pynbiang ia ki jaka na ka bynta ban pynshong ia ki nongdie madan ha ki katto kattne ki jaka ba la ibiang ban lait na ka jingshong pathar ha ki surok, ki lynti syngkieng.
U Myntri ka tnad pynroi sor u bah Ronnie V Lyngdoh u la ong ba ka Municipal ka la ioh pdiang haduh kumba 500 ngut ki nongdie madan ba la aplai ban ioh shong die madan na ki jaka ba hap hapoh u pud u sam ka sor.
Ka jingthmu ka sorkar ban kynriah ia ki nongdie madan ha lynti ka thain Motphran, Khyndai Lad, ka la iakynduh jingeh hadien ba ki nongdie kim shym la kohnguh ia ka hukum ka sorkar.
Hynrei na ka liang u Bah Ronnie u la ong ba ki nongdie madan ki dei ban sngewthuh ba kim dei ban shu shim kabu ba tang namar ba ki duk, kin shu shong ban die jingdie katba mon, hynrei ki dei ban burom ia ka jingpyrshang ka sorkar ban pynbeit ia ka jingeh namar ka pynwit ia ka iaid ka ieng ki paidbah bad ka wanrah ruh ia ka jingjaboh.
“Ngi la pyrshang ban pynbeit ia kane ka kam hynrei la mih pynban ka kynhun kaba pyrshah.
Ha ka jingshisha, kum ki nongshong shnong kiba don ka jingkitkhlieh ki dei ban kohnguh ia ka jingbthah ka sorkar namar ba ym lah ban shu ialeh kulmar", la ong u Bah Ronnie.
Kine kiba la aplai ban shong die madan ki dei ki longiing kiba duk bad ki kynthei kiba hap ban shim ia ka jingkitkhlieh ban pyndap ia ki jingdonkam ka iing ka sem.
Kham mynshwa, u bah Ronnie u la ong ba ka sorkar ka la pynbeit ban buh ia ki nongdie madan ha ki katto katne ki jaka kiba dei jong ka sorkar ha kylleng kane ka sor.
Kine ki jaka ki kynthup ia ka iew Malki, ka Laitumkhrah, ka thain Polo bad kiwei de.
Shillong 10 Jymmang:Mynta ka sngi, ka Thma u Rangli (TUR) ka la pynlong ia ka jingsngap paidbah halor ka jingduna bad ka jingshah ban bein ki nongtrei muster roll ha ka tnad Sericulture and Weaving, ha kaba iadei bad ka bai nong jongki bad kiwei ki jingeh ba ki iakynduh ha Deba Das Memorial Community Hall, Laban.
Ha kane ka jing-sngap paidbah, la lap ba bun ki briew kiba mih tang ka kyrteng khlem kano kano ka jingtrei kiba ioh tulop pat thik thik nalor ba ka jingdon jong ki nongtrei bad ka jinglap ha ka jingtip RTI kam iahap tara satia.
Kaba kham sngew lyngngoh ka long ba ia ki nongtrei muster roll kiba la shah beh kam naduh u snem 2015, hynrei la pyni ba la siew tulop haba ka tnad ka la ong ba kam don pisa nalor kiwei ki jingioh ba ki dei, katba kine ki nongtrei muster roll kim bna eiei bad ki la kyndit ynda la ioh ia ka jingtip ha ka RTI.Na ka liang u director ka Sericulture u C K Marak um shym la lah ban ai ia ka jubab kaba shai halor kane ka jyrsieh kumba la lap da ka RTI.U la panmap halor ki jingeh ba ki nongtrei muster roll ki iakynduh namar ba kam dei kaba la leh khnang hynrei kaba shu jia ryngkhat.
U la ong ba ka sericulture ka dei ka corporation, kum kine ki jingeh ki mih bad kaba donkam ka long ban pynbeit ia kine ki jingeh.
Ka Kong Angela Rangad na ka TUR kaba wad jingtip Right to information ka la ong ba kane ka jingpynlong ia ka jingsngap paidbah ka long kumno ban batai paidbah halor ki kot ki sla kiba la ioh na ka jingtip RTI halor ki muster roll ka Sericulture and Weaving.
Katkum ka jinglap ha ka jingtip ba la pan da ka RTI, ki nongtrei muster roll ha Sericulture Farma ha East Khasi Hills (Lawsohtun) ki don 89 ngut, ha West Garo Hills ki don 76 ngut, ha South Garo 75 ngut, ha West Khasi Hills (Umsohpieng) 107, East Garo Hills 32 ngut, ha Muga farm Sohliya,Ri-Bhoi ki don 101 ngut, Eri Seed Grainage Nonpgoh 60 ngut, Mini Eri Grainage, Umden centre 56 ngut, Jirang 46, Mulberry Nursery Mawsyntai Nongpoh 84 ngut, Government Foreign Race Seed Moodymmai 97 ngut, Government Sericulture farm 102 ngut, bad Regional Foreign Race Seed Ummulong 110 ngut baroh kiba long 1,035ngut.
Hynrei na kine, kiba bun ki dei kiba shu paw tang ka kyrteng ha ka jingthoh katba ha ka jingshisha, kam iahap satia bad ka jingdon jong ki nongtrei kumba la paw ha ka RTI.Kaba lyngngoh ka long ba la siew tulop thik thik sha kine ki briew kiba paw tang ka kyrteng.
Ki nongpeit pyrman halor kane ka jingsngap paidbah ki kynthup ka Kong Patricia Mukhim bad u Pastor Nathan Diengdoh kiba la sngap ia ka jingpynsngew jong ki nongtrei muster roll bad kumjuh ka jingpynshai na ki tnad Sericulture and Weaving ka jylla.
Ka kong Angela Rangad ka la ong ba ka jingmut jong kane ka jingsngap paidbah ka long ban phai khmat halor ka jingeh bad jingshah pynpep trei ia ki muster roll, bad ka jingshah pynduh kam namar ba katkum ki kot ki sla la shem ka la don bun kiei kiei ki jingbym beit ha ka jingtreikam jong kane ka tnad.
Ka kong Rangad, ka la ong ba kin leit ban ujor ia kane ka bamsap ba shyrkhei sha u State Vigilance Commissioner ban dawa ban thung ia ka jingtohkit halor kane ka jyrsieh bamsap ha kane ka tnad.
Ka la ong ba ha ka jingshisha, ka la ong ba ka jingpynlong ia ka jingsngap paidbah kam dei kaba la bthah da ka ain, hynrei na ka bynta ka jingbit jingbiang ki nongtrei ka long kaba donkam ban don ka jingsngap paidbah shwa ban iaid sha ki bor ba halor ne ban pan jingtohkit halor kane ka kam.
Shillong, 10 Jymmang:Ka Synod ka la pynbna ha ki jingiaseng jong kiba bun ki balang ba ki paid riewngeit jong ka balang Presbyterian kim dei ban sheptieng ia u Aadhaar nombar bad ha katei ka jingpynbna la ong ba kam lei lei bad kam don jingiadei eiei bad uta u mrad khlaw kumba kiba bun ki riew ngeit khamtam ha nongkyndong ki sheptieng lut ban leh Aadhaar.
U Pastor PBM Basaiawmoit u dei uwei na ki nongialam jong ka kynhun kaba pyrshah ia u Aadhaar ban pyntreikam jubor ha kane ka ri India khamtam ha ka jylla Meghalaya.
La kylli na u Pastor Basaiawmoit aiu u sngew halor katei ka jingpynbna ka Synod ha ki iing mane ba u Aadhaar um lei lei, “Ho, oid nga tip ba ki ong ym lei lei, nga te ngam ong ym lei lei , ngam pyrshah ia ka jingong jong ki ym lei lei hynrei ka eh bha ban ong ym lei lei, da lei lei pat yn ong kumno" ong u Pastor PBM haba ia kren bad u Rupang.
Utei u pastor uba dang wad bniah mynta shaphang u Aadhaar nombar u la ong ba lada shim katkum ka Science bad Philosophy kaba ma u, u la dep pule kam don ka jingong ba u Aadhaar um lei lei, “Ia mynta ka jingwad bniah jong nga kam pat poi sha kaba kut" ong u Pastor uba bteng biang da kaba ong “U Aadhaar um dei ban proof ia ka Identity hynrei u dei ia ka Security, ka Jenesis jong u Aadhaar ka dei naduh u 1999 ha ka por ka thma Kargil kaba u Atal Bihari Vajpayee u long myntri rangbah duh" bynrap biang u pastor.
Shuh shuh u pastor u la ong ba katkum ka hukum jong ka Supreme Court u Aadhaar um dei ban long salonsar ia baroh hynrei tang ia kito ki don ka mon lajong hynrei u la ong ba ka jingleh pat mynta ka la wan ha ka dur ka jingpynbor naba wat ia ki khynnah skul ruh la pynbor ban leh Aadhaar nombar, “Ia ki khynnah kiba dang rit ka rta kum ki khynnah skul ym lah ban ong ba ki don ka mon lajong kitei kim pat lah ban jied ia ka mon lajong hynrei katei ka dei ka jingpynbor" ong biang u Pastor da kaba ong ba ka jingleh ka sorkar ka dei ka jingleh pyrshah ia ka huku ka kashari.
U la ong biang ba ha kane ka jylla ki dang don dang 9% kiba don Aadhaar katba ka jylla Assam pat ka dei kaba rit duh ha India kaba don tang 7% ki nongshong shnong jong ka kiba don Aadhaar.
Jowai, 11 Jymmang:U MLA ka Jowai, uba dei ruh u Symbud Myntri Rangbah ka jylla, u Professor RC Laloo, u la plie paidbah ia ka Science Stream lane ka tnad pule Science ha North Liberty Higher Secondary School, Jowai.
Ka North Liberty Higher Secondary School Jowai kaba don ha Moo-kyrdup, Ladthadlaboh Jowai ka la plie ia katei ka tnad pule ha ka iing u Dr.RC Laloo, Dy.CM ka jylla kaba la tei bun mala ha Mission Compound Jowai.
Ha kane ka sngi la donlang ka kong M Pde bad u SP ka WJH kum ki nongshah khot sngewbha ba kyrpang bad u DC kum u Symbud Kongsan.
Haba kren ha ka jingialang, ki nongkren naduh u SP, R Muthu, DSEO kong Pde bad u DC ka WJH, u bah R Rapthap kumjuh u kongsan Dr.Laloo ki la iaroh ia u Principal katei ka Skul, u ma Richard Uriah uba dei u Engineer bad u trai jong ka North Liberty Hr.
Sc School.
U maPrincipal katei ka Skul u la iathuh ba ka jingseng skul kadei ka jingphoh sniew jong u bad la ialam lynti ia u da U Blei.
Ka jingthmu ban don ka Science Stream ha nongbah Jowai ka dei ka angnud ka sniew jong nga da ka jingkyrshan imei bad I pa jong nga bad kane ka jingthmu jong nga ka la urlong shisha.
U la ong ba kane ka Science Stream kan ai ka jingshakri ia ki samla pule kaba biang nadong hadong.
Ha kane ka Skul yndon ka Resource Centre bad kumjuh ka Coaching Centre ban pyntip ia ki samla pule ban jop ha ki jingiakhun jong ki ha ki Entrance Examination bapher bapher.
Ka por sdang skul kan long naduh 9:00 am baje haduh 2:30 pm.
Naduh 2:30 pm haduh 4:00 pm kan don ka por ialehkai Tenis, Carom Board, ka por ia kren ia khana shi paralok bad ka por ban peit TV bad Phlim katba naduh ka por 4 baje haduh 7 baje por miet kan don ka jingai jinghikai da ki nonghikai batbit kiban wan na ki Skul bad College bapher bapher ka nongbah Jowai.
“Kan don ruh ka online Coaching course nalor ka Coaching da ki Resources Persons bat bit bad ia ka Online Course ngi kum ka skul ngi la dep ban iateh soskular bad ka Company By Ju’s India", la ong u ma Richard UriahNa ka liang u SP u la ong ba ba ka Subject Science kadei kaba bun ki khien kaba eh bha hynrei ka Scince kadei pat ka ngim lah ban iaid lait ha ka jingim.
"Haba ngi kylli jingkylli shaphang ka jinglong jingman ki kynja baim, ki kynja bym don jingim bad wat ia ka haw haw, kata kadei ka science kaba ngi donkam ban wad ia ka jubab", la ong u SP.Ka kong Pde kum ka DSEO ka la ai ka jingiaroh ia ka North Liberty kaba la iaid shakhmat ban seng ia kane ka tnad pule ka ban iarap ia ki samla pule ha ka District.
Na ka liang u DC u bah Rapthap u la ong ba ka jingseng ia kane ka tnad pule kan iarap ia ki samla pule bad ia ki kmie ki kpa kiba ju don hapdeng ka jingkulmar jingmut man la u snem na ka bynta ban ioh pynrung skul ia la ki khun jong kiKatba u kongsan, u ma RC Laloo u la ong ba la tei ia kane ka iing (Iing Bun Mala) kum ka dak ban kynmaw ia ki kmie ki kpa bad imei ieid paieid jong u kiba bun na ki ki dei ki nonghikai.
“Nga la iaroh ia u Principal ka Skul North Liberty uba don ka jingthmu ban kyntiew ia ka pule ka dangle ha kane ka sor baieid jong nga", u la ong.
U la kyntu ia u Principal ban kyntiew ia kane ka tnad pule jong ka skul.
“Nga shaniah tylli haphi bad ngin peit hapoh ar snem, kaei ka result jong kane ka skul", u la ong.
Shillong, 11 Jymmang:U Myntri Rangbah u Dr Mukul Sangma u la ong ba ka jingslem ban ioh ia ka Shillong Medical College bad ka Tura Medical College ka dei tang namar ba slem ban ioh ia ka jaka.
Haba kren hynne ka sngi sha ki nongthoh khubor, u Dr Mukul u la ong ba ka Shillong Medical Collge, ka la dei ban ieng mynta hynrei namar ba slem ban kynriah ia ka TB hospital kaba don ha Mawprem, sha Umsawli sha Mawdiangdiang kaba don ka Sor Thymmai.
“Tang shu dep ban kynriah ia ka TB hospital, yn sa pyntreikam noh ia ka Shillong Medical College",la ong u Dr Mukul bad kumjuh ruh ia ka Tura Medical College, kaba hap ban shna dur thymmai namar ba hap ban kynriah na ka jaka kaba rim kaba la thmu ban tei ia ka.
Ha kawei ka liang,u la ong ba ka jingshah pynduh jingithuh ka NEIGHRIMS ia ka kyrdan Post Graduate na ka Medical Council of India (MCI) ka dei katkum ka jingshem kaba ki la leh ia ka jingbishar bad shim jingkhein bin pa bin.
Hynrei kane kam mut ba la pynduh junom hynrei kin sa ioh biang ia ka jingithuh hadien ba ki lah ban pynbiang ia ki jingdonkam.
Ha kawei ka liang,haba kren halor ka jingiarap ia ki lanot eriong, u la ong ba ka sorkar ka don ka pisa ban ai jingiarap ia ki lanot eriong bad ka jingong ba kam don pisa ka dei kaba bakla.
Haba kren hynne ka sngi sha ki nongthoh khubor hadien ba la wai ka jingialang, u Dr Mukul u la ong ba kito kiba la pynbiang ia ka kaiphod, lyngba ka jingujor ejahar sha ki pulit da kaba iathuh ia ki jingjia, kin sa phah sha ka sorkar ba kan pynlait ia ka jingiarap.
U la ong ba ka sorkar ka la pynlait ia ka jingiarap sha ki bank beit jong kito kiba shah ktah ha ka jingjia, ym shuh kum ha ki por mynshwa.
Jowai, 11 Jymmang:Kawei ka kong kaba la tip kyrteng kum ka kong Edel Trodis Dhar kaba na ka shnong Mynsngat ka la ujor sha ki pulit Nartiang, West Jaintia HIlla bad ha ka 7 tarik une u bnai ha ka por 7 baje mynmiet, uwei u briew uba la tip kyrteng kum u Elias Biam uba dei na ka juh ka shnong u la dung ia u khun jong ka, u Herles Dhar da ka tari haduh ba la mynsaw jur bad la pynkit ia u sha Dr.Norman Tunnel Hospital na ka bynta ban ioh jingsumar.
Ki pulit kim pat ioh kem ia utei u runar ba la dung ia utei u khun katei ka kong.
Ha kawei pat ka jingjia u ma Deibor Suiam na ka shnong Pdeiniadaw u la ujor ba ha ka 3 tarik une u bnai ha ka por 10 baje mynmiet uwei u briew uba la tip kyrteng kum u Mas Manner u la maham siat iap ia u da ka sulor ha ka jaka madan ialehkai ka shnong Pdeiniadaw, West Jaintia Hills.
Shillong, 11 Jymmang:Ka KHADC kan shong bishar halor ka jingujor pyrshah ia u Syiem Sohra ha ka 18 tarik mynta u bnai ha ka por 11 baje mynstep.
La iathuh ba ha katei ka sngi la khot baroh arliang mamla ia u Syiem bad kumjuh ruh ia ki nongujor bad ia ka rai pat yn sa leit ban pynbna ha Sohra hi.
Lah ban kdew ba kham mynshuwa u EM ba peit ia ka tnad Elaka u bah Latiplang Kharkongor u la ong ba ka KHADC kan bishar ia baroh ki jingujor pyrshah ia u Syiem Sohra bad lada lap ba ka long kaba shisha yn sospon ia u.
Lah ruh ban kdew ba ki la don bun ki jingujor pyrshah ia u Syiem Sohra ha District Council kaba kynthup ia ki nongshong shnong hapoh ka Hima Sohra bad kumjuh ruh ka la don ka jingujor na ka seng KSU kaba la kynnoh ba ka la don ka jingai pata khyndew kaba bun bha da u Syiem sha ki bar jylla ha Majai.
Shillong, 11 Jymmang:Ka GVK EMRI, ka la pynshai halor ka jingkylla jong ka kali kit nongpang 108, kaba kylla hynnin ka sngi bad kaba la pyniap ia arngut ki briew, mynhynnin ka sngi, ha kaba kiba khlad, ki kynthup ia U bah Teiborlang Lyngdoh, uba la don la 9snem ka rta bad ka 108 bad nangta sa U Bah Pyrshangbor Marwein, uba dei u nongniah jong katei ka kali, ha kaba la kam, ba u dei uwei na ki nongniah uba tbit tam ia kitei ki kali 108 bad ula don mynta la hynniew bnai bad u dei uba trei ha Mairang.
Halor ka jingkylla jong katei ka kali, la iathuh ba ki buh da ki GPS, kiba ai jingtip sha katei ka ophis, lada jia ba ki kali ki iaid palat ia ka 50 kilometre ha ka shi kynta, hynrei la iathuh ba halor katei ka jingjia, kim shym la ioh jingtip eiei satia bad la iathuh ruh ba baroh ki nongniah jong ki 108, ki lah ban niah tang haduh 70 Kilometre ha ka shi kynta bad ka kali, ka la khang hi, ba kin iaid palat ia katei ka jingsted ba la buh.
Na ka liang katei ka kompeni, ka kam ba ka jingiap jong kitei ki arngut, ki long ba ki mynsaw na ka khlieh bad na ka shadem bad ka jingdih buaid, ka long kaba kim pat lah ban pynthikna satia, namar ba ka jingtohkit, ka dang iaid shakhmat ban lap ia ki jingshisha, ong ka kyrwoh jong ka GVK EMRI.Katei ka kali jong ka 108, hynnin ka sngi, ka la kylla ha ka riat, kaba don harum Lad Mawreng, ong ka khubor.
Jowai, 11 Jymmang:Ki Pulit ka West Jaintia Hills ki la pynngat Mukotduma haduh 16 tylli ki trok na ka daw ka jingkit palat pud ban shallan ia u Clinker na ki Karkhana dewbilat sha Assam.
Ia kitei ki 16 tylli ki trok la pynngat ia ki hapoh ki kyndon ain katkum ka Section 384/420/34 IPC ha ryngkat ka Section 3 Prevention of Damage to Public Property Act 1984 bad ka Section lane kyndon 194 Motor Vehicle Act.
Baroh ki nongniah jong kitei ki 16 tylli ki trok ki la phla ruh ba ki la hap ban siew T.500 haduh T.2000 tyngka ha Umtyr-a Weighbridge ban ioh lad ka kit palat pud.
“Lada ngim siew ia kaba ki nongtrei bad nongpyniaid katei ka Weighbridge bad ki officer ka tnad Transports kiba don ha katei ka jaka thew, kin lah satia ban par ia katei ka jaka.
Katkum ka khubor na ki pulit ka West Jaintia Hills, mynha ka 5 tarik une u bnai ka kynhun ki pulit hapoh ka jingialam ka sahep Pulit kynthei, WPSI, J Nongsiej ha ka jingiadon ryngkat ki ar ngut ki sahep na ka District kiba kynthup ia ka District handloom Officer, ka kong D Lyngdoh, bad u Asst.Enforcement Inspector (Transport Deptt.
), u bah D Rongni, ki la ioh ban bat ia kitei ki 16 tylli ki trok kiba kit palat pud ki ba kit Clinker na ki Company pynmih Dewbilat bapher bapher ka East Jaintia Hills.
“Ia kitei ki trok ngi la ioh bat ia ki hapdeng ka por 12:30 pm bad 01:30 pm", la ong katei ka Officer ka tnad Police.
“Haba la bishar la kylli bad tohkit ia ki hakhmat kitei ki sahep ba la phah da ka bor District kiba la mih khmat ha ka jaka ki magistrate, ki driver jong kitei ki 16 tylli ki trok ki la iathuh ba ki la dep siew haduh Rs.500/- to Rs.2000/- na ka bynta ban ioh kit palat pud.
Hynrei haba pan ia ka receipt, kitei ki driver ki la iathuh ba ki trai ka Um-tyr-a Weigh Bridge kim shym la treh ban ai receipt ia ki", la iathuh ka khubor na ki pulit ka nongbah Jowai.
Kitei ki 16 tylli ki trok bad ki driver kiba la shah ai mukotduma ki kynthup ia ka 1.
AS-01FC-2713 ba la ñiah da u Kel Shullai khun jong u Dil Bahadur Chettri na ka shnong Ummulong WJH District.2.
ML-04C-1763 ba la ñiah da u Justarwell Tang na ka shnong Musiaw ,WJH District.3.
ML-04B-4873 ba la ñiah da u Roodaioo Tang na ka shnong Musiaw WJH District.4.
ML-05L-0269 ba la ñiah da u Julius Kharmawphlang na Lapalang Shillong, E.K.H District.5.
ML-05J-0088 ba la ñiah da u Losha Bina na Mawkynrew -Smit E.K.H District.6.
ML-04A-3219 ba la ñiah da u Wilan Earnest Dhar na ka shnong Nongbah , WJH District.7.
ML-04B-9878 ba la ñiah da u Micheal Nongrum na ka shnong Moodymmai , WJH District.8.
AS-01DD-8155 ba la ñiah da u Anuj Deb na Basistha Charali Beltola Kamrup Assam.9.
AS-01GC-9451 ba la ñiah da u Riverson Dkhar na Mowkaiaw ,WJH District.10.
ML-10A-5908 ba la niah da u Dabiangleki na Moodymmai ,WJH District.11.
ML-07A-6339 ba la niah da u Poishwa Tariang na ka shnong Tumtum ,WJH District.12.
Ml-05J-6097 ba la niah da u Phlur Mandar Nongsiej na Mawranglang Mawkyrwat, SWK Hills.13.
ML-10A-4439 ba niah da u Amos Shylla na ka shnong Umsalait, WJH District.14.
ML-04B-4973 ba niah da u Eibormi Lapasam na Rtiang Village, WJH District.15.
ML-04-9622 ba niah u Prosperson Suting na Mowkaiaw , WJH District.16.
AS-01DD-0511 ba niah u Jusme Talang na Moodymmai , WJH District.
Shillong,11 Jymmang:Namar ka jingrung tuh ki khar Bangladesh kaba khah khah shapoh u pud u sam ka India lyngba ki khapud kiba don ha ki thaiñ Shella, Nongtrai-Ryngku kaba la buh jingeh ia ki paodbah nongrep namar ka jingshah tuh ki mar-rep kiba na ka por sha ka por ka Khasi Students’ Union (KSU) Lawbah Border Area Circle mynta ka sngi ka la leit ia kynduh ia u DIG bad u Area Commandant ka Border Security Force (BSF) ha 123 Area Commandant Office ha Mawpat, Shillong ban ia kren ia katei ka kam.
U President ka KSU Lawbah Border Area Circle, u samla Truelywell Lyngdoh bad u President ka KSU Nongtrai Unit u samla Wanbok Reenborne bad jingsynran u Assistant General Secretary ka KSU Sengkmie ki la leit ban ia kynduh ia ki heh shipai BSF bad ba nai ruh da ka jingthoh ba ki dei ban pyrkhing bha ia ka jingwan rung tuh ki khar Bangladesh kiba ju rah da ki wait ki sdie bad kiwei pat ki tiar pynmynsaw ha ka por ba ki wan tuh ia ki kwai ki tympew , ki soh bad kiwei pat ki jingthung bad katei ka buh jingma ia ki nongrep.
Ki heh BSF ki la kular ban shimkhia hynrei ki la ong pat ba ki donkam ia ka jingiatreilang ki trai shnong ba ka jingiada ha khappud kan long kaba khlaiñ.
Shillong, 14 Jymmang:Ki paidbah jong ka thain Nongjri kila pynpaw ia ka jingsngewbitar ia ka jingleh jong ka BSNL ha kaba ia dei bad ka jingshna ia u tnum Mobile hapoh katei ka shnong namar ba kam shym la lah ban pyndep mynta la lai snem lynter.
U Bah Nasar Marwein, u wei na ki rangbah shnong katei ka thain, u la ong ba ka long kaei kaei kaba sngewsih ban iohi ba ka BSNL ka la leit ban shna ia u tnum mobile ha kane ka shnong lai snem mynshuwa hynrei haduh mynta kam pat lah ban pyndep ia une u tnum.
Ka thain Nongjri baroh kawei ka don kam ia u tnum mobile namar kumba ka long mynta ka net work mobile ha kane ka jaka ka wan na kiwei ki bynta kum ka thain Maweit bad ki thain Mawkyrwat bad ka net work kam biang ki don tang ki jaka jaka ba lah ban ioh net work.
U Bah Marwein u la ong ba ka thain Nongjri, ka la don kam kyrkieh ban don ia u tnum mobile khang ba kan ioh bha ka net work, la ong ba bun sien ha ba don kano kano ka jingjia ban pyntip sha ki bor jong ka ain ruh ka shitom bha hap ban leit ia thuh sha Nonghyllam, hynrei lada ka biang ka net work ka long ba lah ban pyntip wa tang da ka phone.
La ong ba na ka liang jong ki paidbah ki kwah ba ka BSNL ka dei ban pyndep noh ia u tower ba la sah teng mynta la lai snem la da ka BSNL kam lah ban pyndep kloi na ka liang ki paidbah ka tei ka thain ki hap ban ujor sha ki bor ba halor.
Nongpoh, 11 Jymmang:Kan long ka khubor ka ban pynkmen ym tang ia ki paid nongshong shnong ka thain Umsning, hynrei ia ki paidbah ha ka Distrik hi baroh kawei, ha kaba hynnin ka sngi plie ia u Mawnongrim ban shna ia ka Karkhana pynmih Slasha kaba la tip kum ka (Organic Tea Processing Unit) u Myntri Rangbah ka Jylla u Dr, Mukul Sangma, u la pynbna paidbah ba shen ka sorkar, kan sa plie ia u Mawnongrim na ka bynta ban tei ia ka Hospital ba 50 jingthiah ha Umsning, ka ban ai ka jingsumar kyrpang tang ia ki Longkmie ba armet bad khynnah.
Haba kren ha katei ka sngi, u Dr Mukul Sangma, u la ong ba ka sorkar nalor katei ka jingthmu ban plie noh ia u Mawnongrim ban shna ia katei ka Maternity& Child Hospital ha Umsning, hynrei ka sorkar ka dang wad ruh ia ki lad ki lynti ban tei sa ia ka Medical College ha ri Bhoi.
Kumta lada jia ba kitei ki kyntien ia kaba la pynmih da u Myntri Rangbah kin urlong, khamtam eh haba iadei bad ka Medical College, kan long shisha ka jingkyrkhu kaba khraw ym tang ia ka Dong Ri Bhoi, hynrei ha ka jylla hi baroh kawei.
Shillong, 14 Jymmang:Ka jingjia ia pyniap ba sngew shyrkhei ka la jia mynta ka sngi ha ka shnong Okkapara Songgitcham kaba don ha South West Garo Hills District, ka shnong kaba hap hapoh Garobadha Police Outpost.
Ha katei ka jingjia la ong ba ki don ar ngut shi ba ha ing kiba la ia shun thlong mluh thlong sying kata hapdeng u Kilman Ch Marak bad u Ranjan M Marak.
Ki lad khubor ki la iathuh ba ka la don ka jingiania hapdeng kitei ki 2 ngut bad tang kumba shiphang ar phang u Kilman u la wanrah da ka suloi shiktang (SBBL) bad u la siat ia u Ranjan hynrei u kuli um shym la dei ia u Ranjan bad tang mar kumta hi sa u Ranjan u la sei da ka wait tyngkrong u la tur sha u Kilman bad u la mait na ryndang bad na met jong u.
U Kilman u la iap hashen.
Ki pulit ka Garobadha tang mar ia tip ia katei ka jingjia ki la leit sha katei ka shnong, ki la kem ia u Ranjan bad ki la kurup ia ka wait kaba u pyndonkam,katba ia ka metiap u la pynkit sha Civil Hospital, Tura ban leh ia ka post mortem.
( SP News).
Shillong, 11 Jymmang:Ki shipai BSF kiba don ha Umsyiem-East Khasi Hills ki la ioh kurup haduh 3000 tylli ki Sari kiba la thmu ban khaïi tuh na India sha Bangladesh, kitei ki sari baroh ki shongdor haduh T.28 lak tyngka.
Ki shipai BSF ki la iohi ia kawei ka Mahindra Pickup kaba kit da ki song kiba heh ba heh hajan pud ka India bad Bangladesh, kumta ki la leit ban talasi ia katei ka kali hynrei ha katei ka por ki briew kiba dang thmu ban pynhap ia kitei ki tiar ki la phet krad noh marsien iohi ia ki shipai bad haba la poi ha katei ka jaka ki la lap ba dei da ki jain Sari.
Katei ka jia ha ki jaka bym don ka jingker sainar.
Ha kawei pat ka jingjia ki BSF kiba don ha Pyrdiwah-East Khasi Hills ki la ioh kurup haduh 2010 kilo ki kha tyrkhong kiba shongdor haduh T.9 lak tyngka kiba la thmu ban khaïi tuh sha Bangladesh hynrei ki briew ki la phet krad noh ha ki khlaw kiba rben.
Ki BSF ki la ong ba ki la I suba ia ka jingiaid lynti ki briew ha khappud ryngkat ka jingkit khlieh ha ka khlieh jong ki bad hadien ki la pynap shrip kumno ban ioh bat ia ki hynrei namar ka jingdum bad ka jingrben ka khlaw ki nongkhaii tuh ki la phet krad noh.
Ki shipai BSF ki la iathuh ruh ba ki nongkhaii tuh na kitei hi ki shnong bad ka thain ba marjan ki don ka jingiadei ba jan bha bad ki nongkhaii tuh na Bangladesh bad ki ju peit siar ruh ia ka iaid ka ieng ki shipai kumno ban ioh lad ban pynrung pynmih ia ki mar khaii tuh hapdeng ki ar ri.
Shillong, 11 Jymmang:Hadien ba la pyntreikam ia ka mishon ri dohkha, ka Aquaculture Mission ban pynshlur ri dohkha katto katne snem mynshwa, ka sorkar mynta ka la rai sa ban pynshlur ia ka kam ri jingri khamtam ka ri Sniang.
Ka jingialang jong ka kynhun Myntri mynta ka sngi, ka la pdiang ban treikam ia kam ri jingri bad ka ri Sniang ha ka jylla da kaba buh thong ba kan sdang mynta u snem.
Mynta u snem ka sorkar ka la buh thong 50 hajar tylli ki longing ban ioh jingmyntoi na ka ri Sniang bad kiwei ki jingri kum ka ri syiar, ri masi, bad kiwei ki jait sim.
Ia kane la iathuh da u Myntri rangbah ka jylla u Dr Mukul Sangma hadien ba la wai ka jingialang ka kynhun myntri.
Ka sorkar ka la mang pisa ruh T.127 klur mynta u snem na ka bynta kane bad ka la buh thong ban pyntreikam ia kane ka thong hapoh san snem kata haduh u snem 2022.
Ka la mang tyngka ban pynlut hapoh san snem T.1088.9 klur.
Ban pyniaid ia ka kam, ka sorkar ka la thaw ia ka Meghalaya Piggery and Livestock Development Society kaban peit bad pyntreikam ia kane ka kam.
U Myntri Rangbah u la ong ba na ka bynta kiba duk, ka jingiarap kan long beit da ka grant katba ia kiba leh kam khaii yn iarap da ka ram.
Katkum ka jingiathuh u Myntri Rangbah ka jingthmu ban pynroi ia ka kam ri sniang ka long namar ba ka jylla ka dei kaba bam doh bha ha kaba ka jingdawa doh ka jur bha ha kane ka jylla bad bun la shu wanrah nabar.
U la ong ka jingthmu ka long ruh ban kyntiew ia ka ioh ka kot jong ki nongrep bad ban tehlakam ia ka jingwan tuid ki nongkyndong sha sor ban wan wad kam kaba la wanrah ia ka jingkhapngiah.
“Lyngba kane, kan plie lad ia ki briew na nongkyndong ban trei ia ki kam ban kamai bad ban riew spah bad kan pynlong ruh ia ki ban sangeh ban kiew sha sor", la ong u Dr Mukul.
U la ong ba ka sorkar ka kwah ban pyntreikam ia kane kumba la dawa da ki paidbah bad ha kajuh ka por, kan pynlong ia ki jaka ha nongkyndong ba kin khring ia ki briew ban sah da ka jingmon ym da kaba bym banse.
Ha kajuh ka por, u la kyntait ba ka mishon ri dohkha ka la phiel ha kane ka jylla hynrei, u la pynksan da kaba ong ba ka la iarap ia ki nongrep naduh kito kiba don tang ki jaka kiba rit ruh namar ba ki lah ban shna pung dohkha ban ri ban die pat sha iew bad nalor ka jingpynlong ia ka jingkhwai doh, kaba shi bynta ka la pynmih pisa ia ki.
Nongstoiñ, 14 Jymmang:Ka Hima Raidmynsaw Sirdar Ship hapoh ka jingialam jong u bah Hindro Samakha sirdar jong ka Hima, ha ka sngi Saitjain, ka la ioh ban pynlong ia ka jingialang ban kynmaw burom ia ki saw ngut ki rangbah kiba la duh ei ia la ka jong ka jingim ha ka jingshah siat iap ha ki pulit Assam ha Iew Langpih hyññiew snem mynshwa.
Ia katei ka jingialang la pyniaid da u bah H.Samakha Sirdar ka Hima ha ryngkat ka jingiadon lang u Sordar ka shnong Langpih u bah S.Samakha, u secretary bad ki dkhot EC jong ka Hima, u samla R.Thongni KSU Langpih, u Kyrshan Marbaniang Asst.Secy HYC WKHD, u samla Wanteibok Lyngdoh Genl.
Secy HYC WKHD, ki baha iing ha sem jong kitei ki saw ngut ki rangbah kiba la shah siat iap, ki paidbah bad kiwei kiwei.
Kum ban shu pynkynmaw bad phai dien ia katei ka jingjia ki saw ngut ki rangbah kiba la duh ei iala ka jingim ha ka jingshah siat iap ha ki pulit Assam kaba la jia ha ka 14 tarik u Jymmang 2010, ki kynthup ia u (L) Kolombus Hoojon na Umyiap, (L) Denis Nongsiej na Mawsikar, (L) Ekros Rani na Mawdiangsnam bad u (L) Charles Lyngkhoi na Mawlan ‘A’.
U bah Hindro Samakha haba maitphang ia katei ka jingialang u la ong ba katei ka jingjia, ka la wanrah ia ka jingduh kaba khraw ia kiba ha iing ha sem jong kitei ki saw tylli ki long iing ha kaba kyndit kyndit ki la hap ban duh noh iala u kpa jong ka iing namar ka jingleh riew khlaw jong ki pulit Assam kiba la siat pathar shaphang jong ka Iew Langpih ha kapor ba ki briew ki dang ia bunkam ha ka die ka thied.
Shuh shuh u bah Samakha u la ong ruh ba wat la kitei ki saw ngut ki rangbah ki la phlei snam bad duh ei ia ka jingim, pynban ka snam jong ki kam shymla long leh noh ei bad ha katei kapor ba jia katei ka jingjia katba u Myntri jong ka kam Pohing u bah HDR Lyngdoh u la wan hiar sha ka thain Langpih ban wan peit ia katei ka jingjia na ka liang jong ki paidbah ka thain ki la ker kut ia u bad ki la ong ba u dei ban buh noh ia ki nongbud ki jong u kiba dei ki pulit ha ka thain Langpih bad ba un leit phai noh tang marwei bad na ka liang jong u (L) Hopingstone Lyngdoh MLA ka Nongstoiñ ruh u la pynbor ia ka sorkar ba kan buh ktem pulit noh ha Langpih bad naduh katei hi ka por ka Langpih kala ioh syndon ia ka ktem pulit kaba la pynlong ia ka jingshngain khyndiat ia ki paidbah.
Katba na ka liang jong u Sordar ka shnong Langpih haba ai jingkren ha katei ka jingialang kynmaw burom ia ki saw ngut, u la ong ba ka jingshah siat iap noh jong kitei ki saw ngut ki rangbah ha ki pulit Assam hyññiew snem mynshwa ka don la ka daw bad kata ka long ka jingshah thombor jong ki Khasi ha ki jaitbynriew Nepali na kapor sha kapor kaba la pynlong ruh ia ki Khasi ba kin nymlah shuh ban shah bad hap ban ia pynphai kylliang kaba la pynlong ruh ia ka jingmih jong ka jingiakynat bad ia umsnam.
Shuh shuh u la pynkynmaw ruh ba ha kito ki por kiba mynshwa ka Sorkar Assam, ka la leh meng sha ba palat ia ki Khasi kiba shong ba sah ha ka thain Langpih bad u la ong ruh ba lada leh ia kano kano hap ioh jingbit na ka sorkar Assam bad lada donkam ban pom tang ia u wei u dieng ruh ym long satia bad hap ruh ban ia kynrup bad ka Assam man ka por bad u la ong ruh ba hadien katei ka jingjia shah siat iap jong kitei ki saw ngut ka thain Langpih ka la don hapdeng jong ka jingiatylli bad katei kala neh tang katto katne por bad mynta la sdang biang ban mih ki jingkulmar da kaba pynim biang ia ka Hima kaba la iap la kumba 150 snem mynshwa.
U Sordar ka Langpih u la ong ruh ba mynta lah ban ong ba ka la kham don ka shong suk shong sain bad u ong shuh shuh ba kim pat ioh satia ia ka jinglaitluid kaba pura namar ba kat haduh mynta ka Langpih kam pat don satia hapoh ka map jong ka Jylla bad katba nangmih ki sngi bad ki por ki pulit Assam ki la sdang ban wan kyntur shuh shuh shapoh ki jaka Khasi ban buh ia ki ktem kiba skhem ki jong ki.
Kiwei kiwei kiba la ai jingkren ha katei ka jingialang ki kynthup ia u samla R.Thongni KSU Langpih, u Kyrshan Marbaniang Asst.Secy HYC WKHD, u samla Wanteibok Lyngdoh Genl.
Secy HYC WKHD, ki dkhot EC jong ka Hima Raidmynsaw, ki nongialam jong ka seng longkmie ka thain Langpih bad kiwei kiwei kiba la iakren ia katei ka juh hi ka phang.
Hadien katei ka jingialang la ioh ruh sa ka jingiabuh syntiew ha u mot sah kynmaw jong kitei ki saw ngut ki rangbah da ka Hima, ki ba ha iing ha sem bad ki khun ki kti jong kitei ki rangbah, ki sengbhalang bad kiwei kiwei.
Shillong, 11 Jymmang:U Myntri rangbah ka jylla u Dr Mukul Sangma u la ong ba kito kiba donkti ha ki kam beain ha ka tnad Sericulture and Weaving kin nym lait na kti ka ain.
Haba kren sha ki nongthoh hadien ba la wai ka kynhun Myntri mynta ka sngi, u Dr.Mukul u la ong ba ka sorkar kan phah tohkit halor ka jingmih bad jinglap ka RTI ia ka jingpyndonkam bakla ia ka pisa ban siew tulop sha ki briew kiba don tang ka kyrteng rngai khlem trei kumba la lap da ka RTI ba la pan jingtip da ka Thma u Rangli (TUR).
Hynnin ka sngi ka TUR ka la pynlong ia la jingialang sngap paidbah halor ka jinglap ia ka jingpyndonkam bakla ia ka pisa da ka tnad Sericulture and Weaving haduh ba kiba la shah beh kam ki dang ioh pisa ha ka jingthoh thik thik.
Nalor kane ka don ruh ka jingbym iahap ia ka jingpyni ha ka jingthoh bad ka kingdon ki nongtrei.
“Kito kiba la leh beain kin hap ban siew ia ka dor kaba khraw na ka bynta kane", la ong u Dr Mukul bad bynrap, ba ka sorkar ka lah ban thung da ka jingtohkit kaba kham khlain ym shuh tang da ka tnad kaba dei peit ia kane ka kam.
U la ong ba kano kano kaba wanrah sha ka jingtip ka sorkar halor ka jingleh beain, ka sorkar kan shim khia ia kata ka kam bad kiba donkti kin ngat ha ka ain.
U la ong ba ka long kaba kongsan ban pynsngewthuh ia ki briew ia ka ain ba lada ki leh beain kin sa shah trei.
“Da kane ka lynti, kan pyntieng ia ki ban leh iaki kam beain", u la ong.
Hynnin ka sngi, ka Thma u Rangli (TUR) ka la pynlong ia ka jingsngap paidbah halor ka jingduna bad ka jingshah ban bein ki nongtrei muster roll ha ka tnad Sericulture and Weaving.
Ha kane ka jingsngap paidbah, la lap ba bun ki briew kiba mih tang ka kyrteng khlem kano kano ka jingtrei kiba ioh tulop pat thik thik nalor ba ka jingdon jong ki nongtrei bad ka jinglap ha ka jingtip RTI kam iahap tara satia.
Kaba kham sngew lyngngoh ka long ba ia ki nongtrei muster roll kiba la shah beh kam naduh u snem 2015 hynrei la pyni ba la siew tulop haba ka tnad ka la ong ba kam don pisa nalor kiwei ki jingioh ba ki dei, katba kine ki nongtrei muster roll kim bna eiei bad ki la kyndit ynda la ioh ia ka jingtip ha ka RTI.Ka kong Rangad, ka la ong ba kin leit ban ujor ia kane ka bamsap ba shyrkhei sha u State Vigilance Commissioner ban dawa ban thung ia ka jingtohkit halor kane ka jyrsieh bamsap ha kane ka tnad.
Shillong, 14 Jymmang:U myntri ka sorkar jylla u bah Prestone Tynsong u la ong ba haba ka kynhun tem na Pynter (Pynursla) ka la leit sha Delhi ban tem sur tynrai ha kawei na ki jingialang, uwei na ki myntri sorkar pdeng uba donlang ha katei ka jingialang u la sngewbang palat ia katei ka sur tem tynrai jong ki bad u la ong ba dei ban hikai lem ia ki briew jong ka nongbah Delhi ruh ba kin tem kumtei.
U bah Prestone u la kren kum u kongsan ha ka Convocation kaba 7 jong ka Assembly Board of Music Institute kaba la long ha ka sngi saitjaiñ jong ka taiew ha Dinam Hall, Shillong.
Ha katei ka jingialang la sam ia ki syrnod sha ki 241 ngut ki samla kiba la pyndep ia ka jingshah hikai ha ka rukom tem tynrai na ka Assembly Music Institute jong ka jingïaseng Samla ka KJP Assembly kaba don ha Mission Compound, Shillong.
Kitei ki samla ki dei kiba la shah hikai ban tem duitara, tem ksing, piano, guitar bad tonic solfa.
Shuh shuh haba kren kum u kongsan u bah Prestone u la kyntu ia ka Asembly ba kan thaw ki lad ki lynti ban plie lad ïa kiwei de ki jaidbynriew ban wan shah hikai ha kane ka jaka hikai khnang ba ka jingrwai bad tem sur tynrai u Khasi kan nang saphriang bad nangiar ha kylleng ki jaka jong ka pyrthei.
Ha katei ka jingialang ba la pyniaid da u Chairman ka Assembly Board of Music Institute u Bah MAH Syih la donlang u T.Bn EW Kharsohnoh, Director ka Institute, u Rev SR Dkhar, Chairman ka Jingiaseng samla KJPA, u Rev.SS Majaw, Moderator ka KJPA bad kiwei.
Shillong,14 Jymmang:Kumba ju long manla u snem ha ka sngi saitjaiñ jong ka taiew ka Lait Shuthim ka la pynlong ia ka Shad Suk Mynsiem, ha katei ka shad ki la don bun ngut ki nongshad naduh ki khynnah haduh rangbah kynthei bad shynrang kiba la wan ban ia shim bynta na ki shnong bapher bapher najan bad najngai.
Katei ka Shad ka la iaid beit iaid ryntih khlem don kano kano ka jingpynthud na ki bor mariang, wat la la iohi ba ka don ka jinghap ha kylleng ki jaka.
Shillong, 14 Jymmang:U President ka party BJP u Amit Shah un sa wan sha ka jylla Megghalaya ha u Nailar ban wan ban pynkhreh na ka bynta ka elekshon MLA ha kane ka jylla kaba bun paid da ki Khristan, katba u Myntri Rangbahduh ka ri u Narendra Modi un sa wan ha u Naiwieng ban wan.
Katkum ka khubor ba la iohlum, la iathuh ba ka jingwan jong u Amit Shah ka long kumno ban pynkhreh ia ka elekshon ha kane ka jylla bad kawei pat ban pynthikna ba ka sorkar ha u 2018 kan nym dei shuh ka Congress ha kane ka jylla Meghalaya.
La iathuh ba ka BJP na New Delhi ka la thaw lad kumno ban khwai ia ki nongmihkhmat na kiwei ki party ban iakhun na ka BJP, bad ka thong ka long beit uno uno uba don ka jingkyrmen ban rah ia ka jingjop, ka BJP kan sa pyndonkam beit ha ka elekshon tang na ka bynta ban pynjah kyrteng noh ia ka Congress.
Ym tang katta ka jingwan u Amit Shah ka long ruh ban iakren bad ki seng sain pyrthei kiba don ha ka North East Democratic Alliance (NEDA) ban don ka jingiasngewthuh jingmut bad ki, lada ym dei shwa ka elekshon ruh hynrei hadien ka elekshon ban ia thaw sorkar.
Hynrei ka khubor kaba lah ban pynkyndit ha kane ka jingwan jong u Amit Shah ka long ba kiba bun ki MLA na kiwei ki party ki lah ban pynbna syndon ban rung sha ka BJP.Ha kawei ka liang, la iathuh ba u Modi un wan ban kren ia ki kam pynroi ka sorkar NDA bad khamtam na ka bynta ka elekshon MLA ban wan ha ka jylla.
Katkum ka jingtip, ka BJP na kane ka jylla ka la don ka jingiakren bad ki katto katne ngut ki MLA na kiwei ki party kiba kwah ban rung ban iakhun noh na kane ka seng hynrei kim pat kwah ban pynpaw pyrthei bad kin sa ap sa tang kumba katto katne bnai.
Shillong, 14 Jymmang:Ha ka sngi thohdieng jong ka taiew ka KSU ka la pynlong ia ka jingialang ha Nongjri (thaiñ Borsora) ban pyrshah halor ka jingshah rahbor jong u samla na ka shnong Bynther-Mairang u Dajied Kynsai Syiemlieh.
Ha katei ka sngi baroh ki dukan kiba don ha katei ka thain ki la khang lut ban ia mih ryntih sha katei ka jingialang pynrem ia ki kam leh donbor ia ki Khasi kiba shong basah ha khappud.
Haba kren ha katei ka jingialang u President jong ka KSU South West Khasi Hills u Forwardman Nongrem u la ther tyngeh ia ka sorkar namar ka jingbym lah ban pynbiang ia ki bor pahara ha katei ka thaiñ da kaba kynnoh ba dei namar ka jingbym lah iada ka sorkar ba sa mih ki riew shim kabu ban thombor ia ki Khasi kiba sah ha katei ka thaiñ kaba la ju bteng na kawei ka por sha kawei pat.
Utei u samla u la ong ba lada jia ba ka sorkar ka sngewthuh ba kam lah ka la dei ban ai noh da ka laisen AK-47 ia ki samla ba kin iada ia ka thaiñ.
“Ka sorkar kam lah satia ban ai ka jingiada, ai noh da ka laisen AK-47 ia ki samla ka thaiñ ba kin iada ialade bad ia ki paidbah" ong u samla Forward haba kren ha katei ka jingialang.
“Ka jaitbynriew jong ngi kam dei kaba leit mushlia ia kiwei hynrei lada jia ba ka jingshah thombor kan dang bteng ngim banse ban thom ia ka sang" u la ong.
Utei u nongialam ka KSU u la dawa na ki seng lehnoh ba ki dei ban pyllait noh shisyndon ia u samla Dajied khlem da pynmynsaw ne buh kyndon hynrei lada kim sngap u la ong ba ka KSU kan hap ban pyrkhat thymmai da kawei pat ka rukom ban iada ia ki para doh para snam lajong.
U la ong ba katei ka jingiaiaid paidbah kan dei ka jingkyrsiew thiah ia ka jaitbynriew ban ia ieng tylli kawei bad u la ong ba lada jia ba ka jingiasngewpher jaitbynriew kan mih ha katei ka thaiñ ka sorkar ka dei ban shim ia ka jingkitkhlieh.
Kiba bun ki nongkren ha katei ka jingialang ba kynthup ia u President ka Langkynma Circle u samla Ioanis Hashah, u samla Truely Lyngdoh General Secretary KSU SWKH, u Marconi Thongni Finance Secretary KSU SWKH ki la ban ha kajuh ka sur ba katei ka jingshah rahbor, shah thombor ki Khasi ha katei ka thaiñ kam dei ka jingjia kaba nyngkong hynrei ka la sdang naduh ki snem 1998 bad dang iai bteng haduh mynta, kitei ki nongkren ki la dawa ba ki runar ki dei ban pyllait noh ia u samla Dajied bad ki la byrngem ruh ba lada jia eiei ka sorkar ka dei ban shim ia ka jingkitkhlieh lada mih kiei kiei hadien habud.
“Lada ka jaitbynriew ka donkam ban wanrah ia ka jingsngewpher jaitbynriew ngi kloi ban wanrah lada kum kine ki kam thombor ia ki paradoh para snam ki jong ngi ki dang iai bteng" ong u samla Thongni.
Shuh shuh ki nongialam ka KSU ki la thalaiñ ruh ia ki pulit da kaba ong ba ki pulit kiba don ha Mawkyrwat ki lapmiet tang ka talasi kali katba ha ka thaiñ Nongjri -Borsora pat ym don pulit.
Ha katei ka sngi ki nongkren ki kynthup ruh ia u bah C Nongbri, u bah A Wanniang , u bah JJ Hashah Rangbah Shnong Nonghlam u bah N Marwein u rangbah shnong ka shnong Umsur bad kumjuh ruh u bah A M Diengngan.
Nongstoiñ, 14 Jymmang:Ki pulit ka Nong-stoiñ, ha ka sngi Saitjain, ki la kem noh ia u wei u briew u bala don kti ban leh kynshlein bad jrong kti ia ki saw ngut ki khynnah kynthei kiba dang hapoh 13 snem, da kaba u la shim kabu tang namar ba u sah marjan bad kitei ki khynnah.
Katkum ka khubor na u Superintendent of Police ka West Khasi Hills u bah G.D Khar-wanlang la ong ba ia utei u briew la tip kyrteng kum u Albin Nongrum 45 snem, uba shong ba shah hapoh ka dong Spengthawlangmlah kaba hap hapoh ka shnong New Nongstoin West Khasi Hills.
Shuh shuh u bah Kharwanlang u la iathuh ruh ba u tei u briew u dei ruh u Nonghikai jong ka skul Rympei Bashai kaba dei kawei na ki skul jong ki briew kiba don ha ki jingduna ha ki dkhot met kaba don ha kawei na ki jaka ha ka shnong Mawiong Pyndengrei West Khasi Hills District, bad katei ka jingjia kala jia ha u bmai ba la lah ha katei ka jaka sah ka jong u hi.
Hadien ba ki ba haiing ki la ioh ia ka jingtip halor katei ka jingshah leh kynshlein bad shah jrong kti jong kitei kitei ki heprit ha u tei u briew, na ka liang jong kiba ha iing ha sem ha ka sngi saitjain jong ka taiew ba la lah ki la leit ban ujor sha ki pulit ka Nongstoin ha kaba ki pulit ruh ha ka jan miet jong katei ka sngi ki la kem noh ia u tei u briew.
Halor katei ka jingjia na ka liang jong ki pulit ka Nongstoiñ ki la dep ruh ban register ia ka case pyrshah ia u bad na ka liang ki pulit ki la buh ruh lai sngi ha ka jingtohkit kaba bniah jong ki pulit.
Shillong, 14 Jymmang:Ki paidbah jong ka thain Nongjri kila pynpaw ia ka jingsngewbitar ia ka jingleh jong ka BSNL ha kaba ia dei bad ka jingshna ia u tnum Mobile hapoh katei ka shnong namar ba kam shym la lah ban pyndep mynta la lai snem lynter.
U Bah Nasar Marwein, u wei na ki rangbah shnong katei ka thain, u la ong ba ka long kaei kaei kaba sngewsih ban iohi ba ka BSNL ka la leit ban shna ia u tnum mobile ha kane ka shnong lai snem mynshuwa hynrei haduh mynta kam pat lah ban pyndep ia une u tnum.
Ka thain Nongjri baroh kawei ka don kam ia u tnum mobile namar kumba ka long mynta ka net work mobile ha kane ka jaka ka wan na kiwei ki bynta kum ka thain Maweit bad ki thain Mawkyrwat bad ka net work kam biang ki don tang ki jaka jaka ba lah ban ioh net work.
U Bah Marwein u la ong ba ka thain Nongjri, ka la don kam kyrkieh ban don ia u tnum mobile khang ba kan ioh bha ka net work, la ong ba bun sien ha ba don kano kano ka jingjia ban pyntip sha ki bor jong ka ain ruh ka shitom bha hap ban leit ia thuh sha Nonghyllam, hynrei lada ka biang ka net work ka long ba lah ban pyntip wa tang da ka phone.
La ong ba na ka liang jong ki paidbah ki kwah ba ka BSNL ka dei ban pyndep noh ia u tower ba la sah teng mynta la lai snem la da ka BSNL kam lah ban pyndep kloi na ka liang ki paidbah ka tei ka thain ki hap ban ujor sha ki bor ba halor.
Shillong,14 Jymmang:Ha ka sngi saitjaiñ jong ka taiew, ka tnad kaba peit ia ka bit ka biang ka bam ka dih ha ka jylla ka Food Safety ka la leit khynra ia ka dukan die marbam jong uwei u Marwari kaba don ha Keating Road.
Katei ka jingleit khynra ka dei hadien ba katei ka tnad ka la ioh jingujor na u Rangbah Dong ka Bomfyle Road u bah Keith Kharshiing.
Katei ka dukan ka dei kaba la tip kum ka Patanjali kaba dei trai da u S.S Agarwal.
La ialam ia ka kynhun leit khynra da ka kong BDS Mukhim Assistant Commissioner Food Safety bad u bah Nathaniel Lyngwi u Food Safety Officer ha ryngkat ka jingdonlang ki pulit ka Sadar PS.Ka jingleit khynra ka dei namarba ka la don ka jingujor ba ka don ka jingdie be-aiñ ia ka um bam ha katei ka dukan.
Ha ka jingleit khynra katei ka tnad ka la lap ba 3 tylli ki klong um kiba 20 litar kiba la die ha ka dor kaba tad tang T.100 tyngka bad kitei ki klong ki don ia ki kyrteng jong ki kompeni Prime, Camper bad Savor, hynrei u Agarwal um shym don kano kano ka jingiateh bad kine ki kompeni bad la suba ba ia ka um ruh u shu phylliew na la ing kaba don ha Bomfyle Road ka ing kaba dei trai da ka u wanrah na ka ing ba u shong u sah ha Bomfyle Road ia kaba la dei trai da ka Assam Pradeshik Marwari Sammelan Shiksha Kosh Trust jong ka Marwari Committee na Guahati.
La leit ban khynra ruh ha katei ka jaka sah jong u bad la lap bun tylli ki klong thylli, ki jingdih umsoh Cocacola, Pepsi kiba la kut tarik bad la lap ruh ba u die ha dukan ia ki jingbam kiba la shah dait khnai.
Ka tnad ba peit ia ka bam ka dih ka la ong ba u SS Agarwal um don ia ka Food License kaba pyni ba u la pynkhein ia ka ain 31(1) jong ka Food Safety Act bad kaba mana ia uno uno u nongdie jingdie ban buh ia ki marbam.
“Ngi lap ba u SS Agarwal u la pynkhein ia ka Section 31 (1) jong ka Food Safety Act kaba uno uno u nongdie jingdie um lah ban buh mar bam khlem ka Food License “, la ong ka kong DBS Mukhim ka bym shym la ihun ia ka rukom die marbam utei u Marwari.
La kurup ia baroh ki klong um kiba la ioh na ingsah jong u.
Nongstoiñ, 14 Jymmang:Ki seng kynthei jong ka HSPDP, ki la khie bitar jur ia U Bah Diostarness Jyndiang MLA jong ka Nongstoin, ba um shym la lum la lang ia ki, na ka bynta ban iakren ia ka tiket jong ka elekshon MLA 2018, hynrei, u la shu leit sop sop pat ialade ban thep kyrteng biang kum u kandidet jong ka Nongstoin, na bynta ka elekshon, ka ban sa wan.
Katei ka shnat jong ki kynthei, hapoh ka jingialam jong ka kong S.Thongni President bad kong P.F.Marngar Secreatary, ki la ther tyngeh ia u bah Diostarness Jyndiang, MLA jong ka Nongstoiñ Konstitwensi, ba um shym la lum ia ka jingialang paidbah kaba kynthup lang ïa ki rangbah bad longkmie ia kaba u la dep ban kular naduh ka 28 tarik u Rymphang 2017.
Ha ka jingialang paidbah (General Meeting), ba la pynlong da ka HSPDP Women’s Wing Nongstoiñ Area Unit, hynnin ka sngi kiba bun ki nongkren haba ai jingkren ki la pynpaw ïa ka jingbynñiaw ïa u President jong ka Nongstoiñ Area Unit, namar ka jingbym lah ka jong u ban lum ia ka jingialang paidbah na ka bynta ban khot application ia ki Kandidet kiba kwah ban iakhun ia ka Election ha u 2018.
Katba katei ka jingialang ka la iaid la mar shiteng bad shwa ban poi noh artad sha kaba kut U MLA ka Nongstoiñ u ba dei ruh u President ka HSPDP Nongstoiñ Area Unit, u la wan poi ha katei ka jingialang bad na ka liang jong ki nongialam jong ka Women’s Wing ki la iohlad ruh ban ther markhmat ia u tei u MLA bad pan ruh ia ka jingpynshai halor ka jingbym lah jong u ban lum ia ka jingialang paidbah bad kumjuh ha kaba iadei bad ka jingleit aplai tiket sop sop ialade.
Haba pynshai ia kitei ki jingkylli u bah Diostar Jyndiang u la ong ba naduh ka 28 tarik u bnai Rymphang hadien ba la don ki briew kiba la sdang ban pynthut ïa ka jingïalang jong ki dkhot jong ka party, te na ka liang jong ka seng, ka la ïa shong ban ïa pyrkhat bha bin pa bin ïa ka jinglong jingman ban lap ruh ïa ki briew kiba la pyrshang ban ïalam bakla bad ban pynthohbria ruh ïa ka seng baroh kawei, kaba la pynlong ruh ban pynsahteng ia ka jingthmu ban lum ia ka jingialang paidbah kumba ki kwah.
Haba ïadei bad ka kam election u bah Jyndiang u la ong “Ka kam Election kadei ka kam jong ka Central body ha kaba ngi la don ia ka State Election Committee bad yn da ki la bthah ïa ngi ba ngin leh ïa kaba donkam hangta ngin sa leh ïa ki jingdonkam bad halor kane ka kam ka shong ruh ha ka bor jong ka jingpyniaid jong katei ka committee na ka liang ka jong nga kum u President ngam lah ban ai shibun ka pynshai".
Hadien katei ka jingialang u nongthoh khubor u la iohlad ruh ban iakren bad ka kong P.F.Marngar Secretary HSPDP Women’s Wing Nongstoiñ Area Unit, ha kaba ka la ong ruh ba ka la ioh jingtip ba u MLA u ba dei ruh u President jong ka Nongstoiñ Area Unit, u la dep ban phah applikeshon sha ka central boby na ka bynta ban pan tiket ia lade ban iakhun ia ka Election 2018.
Bad ka la ong ruh ba katei ka jingleh jong u MLA khlem ka jingpyntip sha ki paidbah ka long kaba bakla shibun namar ha ka jingshisha lada u kwah ban ïakhun ia ka Election ruh u lah dei ban wan shwa ban pyntip ïa ngi ki paitbah bad ki paitbah kin sa ai ia ka rai la ki la ibit ne em ïa u ba un dang ïakhun biang, ym ba un shu leh sop sop.
“Lada bakla ka jingai ïa ka tiket ha Nongstoiñ ngin khylliap lama noh ïa ka HSPDP ha Nongstoiñ hi baroh kawei bad lada ka HSPDP kan duhjait na Nongstoiñ ngam tharai ba kiwei pat kiba na kiwei ki Konstitwensi ba kin dang im biang namar ka Nongstoiñ ka dei u budlum jong ka HSPDP", ong ka kong P.F.Marngar.
