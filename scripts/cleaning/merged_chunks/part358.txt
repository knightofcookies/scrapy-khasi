La ïathuh ba kane ka jingleh jongu bah Sanbor ka la pynsngewdiaw bad sngewsih bha ïa u Lamphang.
Sohra, Naitung, 06: Da ka jingthmu ban kyntiew shuh shuh ïa ka kam jngohkai pyrthei ha ka jylla khamtam ha Sohra, kaba la long lypa ka jaka jngohkai ba pawnam tam ha ka jylla, ka tnad Tourism mynta ka la sdang ban wad jaka ban shna ïa ka Helicopter ha Sohra.
Lah ban kdew ba dang shen ka sorkar jylla ka la rai ban shna ïa ka jaka hiar helicopter ha Sohra bad ha ki katto katne ki jaka na ka bynta ban pynbha shuh shuh ïa ka jingwan ki nongjngohkai pyrthei bad khamtam eh ban pynsuk ïa ka leit ka wan jong ki.
Halorkane, la ïoh jingtip ba ki ophisar jong ka tnad Tourism dang shen ki la leit ban peit ïa jaka ha Shnong Mawmluh na ka bynta ban shna ïa kane ka jaka hiar bad sangeh Helicopter.
Ka Mawmluh kadei kawei na ki Shnong ha Sohra bad ka jngai kumba 60 KM ei ei na Shillong.
Kadei ka shnong kaba la don lypa ki jaka jngohkai kai bad kumjuh ruh kiwei kiwei pat ki jingdonkam jong ki nongjngoh pyrthei.
Nalor ba ka jan ïa ka Krem Dam um, kaba la pawnam namar ka Meghalayan Age, kadei ruh ka lnynti ban leit sha Nongriat ha kaba ka don ka jingkieng jri ba armala.
Nangta kadei ka lynti banleut sha Cherrapunjee Holiday Resort ha Laitkyndew, ka Smoky Falls Mae Fi Resort ha Tyrna bad kiwei kiwei de ki jingdonkam ki nongjngoh pyrthei.
Dang shen ha kane ka Shnong la plie ïa ka 100 Water Falls Camp, ka Highland Camp bad mynta ka jingshna ïa ka Restaurant ba 1 klur tyngka da ka tnad Soil and Water Conservation ka dang ïaid shaid shaid.
Na kane ka jaka ba mut ban shna ïa ka jaka hiar helicopter, lah ban ïohi kyndiang ruh ïa ka kshaid Laipateng Khohsiew, ka Kshaid Daiñthlen, Kshaid Nohkalikai malu mala, ka Shnong Nongriat bad ki bynta ba long ranab bad ki jaka riat jong ka thaiñ Riwar Sohra bad Shella.
U Myntri Rangbah ka jylla, u Conrad Sangma, u ba bat ruh ïa ka tnad pla tyngka, ha ka Budget Speech mynta ka snem, u la kdew kyrpang ïa ka Sohra na ka bynta ban kyntiew ïa ka kam jngohkai pyrthei, ha kaba u la ong ba ka sorkar kan pynlut kyrpang na ka bynta ban tei ïa ki jingdonkam ha kaba ïadei bad ka kam jngohkai pyrthei ha Sohra.
U Conrad u la ong ruh ha kane ka Budget Speech ba u la pynkiew arshah ïa ka jingmang pisa na ka bynta ka kam jngoh pyrthei bad kane ka jingmang ka long 173 Klur tyngka.
Shillong, Naitung, 06: Ki shipai Border Security Force (BSF) kiba ju ap pahara ïa ka khappud ha u bnai baladep ki la ïoh kurup palat 400 tylli ki masi ba la thmu ban khaii be-aiñ sha ka ri Bangladesh na ki bynta bapher bapher jong ki jaka khappud ka Meghalaya.
Ka jingdawa shaba palat ïa ki masi shohdoh na ka bynta ka jinglehniam Eid haduh 4407 tylli ki masi la thied da ki bor sorkar jong ka ri Bangladesh.
Nalorkata, wat ha ka sngi u Blei mynta ka taiew la plie ïa ka jingïadie ïathied masi katkum ki kyndon aiñ da kaba pyndonkam ïa ki kor ki bor ka juk mynta.
Ki shipai BSF kiba pahara ha khappud ki ju peitngor bha ïa ki kam shalan be-aiñ na India sha Bangladesh bad ki kam runar ruser kiba ju jia khah khah ha khappud.
Shillong, Naitung, 06: Ka United Democratic Party (UDP) bad ka Hills State Peoples Democratic Party (HSPDP) kiba ïatreilang hapoh ka lama jong ka Regional Democratic Alliance (RDA) mynta ka kynti ki la rai ban ym ïatreilang shuh hashwa ka Elekshon 2023, hynrei ka jingïatreilang kan long tang hadien ka Elekshon.
Ha ka jingïalang jong ka RDA kaba la long ha ka sngi Balang ha kaba la ïadon lang u President ka UDP u Bah Metbah Lyngdoh bad u President ka HSPDP u Bah KP Pangniang, u Secretary ka RDA u Bah Renikton L.Tongkhar u Secretary ka HSPDP u Bah Panborlang Ryntathiang, u Associate Member u Bah Kyrmen Shylla ki la shim ïa ka rai ban dang pynneh ïa ka Regional Democratic Alliance (RDA) kaba la pynkha ha u snem 2018 naduh ka por ba u Dr.Donkupar Roy (bam kwai ha dwar U Blei) bad u Bah Ardent M.Basaïawmoit.
“Ha kane ka jingïalang, ngi la ïakren sani bad ka rai kaba shai ka long ba ka UDP bad ka HSPDP kin dang pynneh ïa ka Regional Democratic Alliance (RDA), tangba, hashwa ka Elekshon sha ka Iingdorbar Thawaiñ ka ban sa long ha u snem 2023 kan ym don shuh ka jingïatreilang kumba long hashwa ka Elekshon ha u snem 2018 hynrei mynta ka kynti, ka jingïatreilang kan long beit hadien ka Elekshon,’ong u President ka HSPDP u Bah KP Pangniang.
Kum ban shu pyntip, ka HSPDP bad ka UDP ki la rai ban ym ïatreilang shuh ha ka Elekshon MDC 2019 watla ki dang kwah ban pynsah mynsiem ïa ka RDA.Haba kylli, u Bah Pangniang u la ïathuh ba ka jingïakren bad pdiang ïa kiwei pat ki Seng Riewlum hapoh ka RDA kan sa long ha ka jingïalang ka ban sa long.
Shuh shuh u la ïathuh ba ka jingïakynduh bad ka jingïakren ha kane ka jingïalang ka long ruh halor ka jingai jingkyrshan ïa ka Draupadi Murmu kaba long ka kyrtong President jong ka Kynhun National Democratic Alliance (NDA) ba la ïalam da ka Bharatiya Janata Party (BJP) kaba bat ïa u lakam synshar ha ka ri India.
“Hadien ba ngi la ïoh pdiang ïa ka shithi na ka BJP lyngba u Bah AL Hek, ngi la shong ïa ka jingïalang jong ka RDA mynta ka sngi ha kaba ngi la pynsngew ïa ka rai ban ai jingkyrshan ïa ka Draupadi Murmu namarba ngi sngewkmen shikatdei eh ba ka Murmu kaba dei na ka jaidbynriew riewlum ritpaid kum ma ngi kan ïoh shong ha ka shuki President baheh tam ha ka ri India," ong u Bah Pangniang.
Ka Murmu ka la wan iuhkjat ha Meghalaya mynta ka sngi ban pan jingkyrshan na ki MLA bad MP jong kane ka Jylla ban ai jingkyrshan ïa ka ha ka elekshon President ka ban sa long ha ka 8 tarik mynta u bnai.
Shillong, Naitung 6 : Kawei ka longkmie na ri lum Garo ka la shah shoh shah bom haduh ban da jngem lut ka met ka phad, ki lybong bad ki kti ha ki pulit jongka Dudhnoi Police Station ryngkat bad uwei u nongkhaïi u Dhrubananda Choudhory tang namar ba une u nongkhaïi dewiong tuh u kynnoh ba u kurim jongka u khlem leit ai ka pisa 95 hajar tyngka sha ki briew ba u phah ai sha Nonggolpara, Dainadubi.
Ym tang ba ki shoh ki bom pynmynsaw ki ktah kti bad jrongkti ruh ïa ka hapoh ka police station.
Kane ka jingjia ka la jia ha 4 tarik mynta u bnai ha katei ka police station.
Kat kum ka ejahar ba la ujor da kane ka longkmie bad u kurim jongka la pynpaw ba ha ka 4 tarik mynta u bnai ki pulit jongka Dudhnoi Police Station ki la khot ïa ka bad ïa u kurim jongka ba kin ïawan sha Police Station.
Kumta baroh arngut ki la ïaleit bad ki la ïapoi ha ka por 2 baje ei ei bad ki la kylli balei ba ki phah wan ïa ki sha Police Station.
Ki pulit ki la ïathuh ba ha ka 25 tarik Jylliew 2022 u Dhrubananda Choudhory uba dei na Bichilaral Path, Goalpara u la ujor ejahar ba ha ka 24 tarik u la phah ïa ka pisa 95 hajar tyngka sha u kurim jongka ban leit ai sha Dainadubi ban pynpoi ïa u dewiong sha u kumba 29-30 ton ei ei hynrei u khlem leit ai ïa ka pisa.
Ha katei ka por ba kine ki shitnga ki poi ha katei ka Police Station u Choudhory u la don lypa bad ma u lem bad ki pulit ki la phah ba ki dei ban siew mar mar 20 lak tyngka ha poh Police Station.
Hynrei kin lah shaei ban siew haduh kattei kumta ki la ïathuh ba ki don tang 50 hajar ha pla bad kan ai lada ki donkam.
Mar kumta ki pulit lem bad utei u Choudhory ki la bom la tied ïa ki da ki lathi na kjat bad kti.
Nangta ki la phah soi jubor ïaki ha ka kotsada bym don jingthoh bad knieh ruh ïa katei ka 50 hajar tyngka ka pisa jongki.
Hadien katto katne por ki la phah ïa u kurim jongka ban leit wad ram bad siew ïa katei ka 20 lak tyngka bad ïa ka pat ki set hapoh police station ha ka por 3 baje ei ei janmiet.
Haba u kurim jongka um pat wanphai sha Police Station kawei ka pulit langrut ka Mamta Joshi lem bad kiwei ki pulit ki la shim beit da ki dieng lathi, ki wire cable bad ki la shoh la sympat bad jrong kti ïa ka hapoh ka police station bad kynthei bad shynrang.
Kumta ha kane ka jingshah leh kane ka longkmie ka la mynsaw jur.
U SI Bishnu Newar lem bad kiwei ki pulit ki la set beaiñ ïaka hapoh police station khlem kino kino ki daw khamtam kane ka jingtied bad jingbom haduh ban da mynsaw jur.
Ka la phla ba ki la jrongkti ruh ïa ka na ki bynta ba kyrpang ka jinglong kynthei jongka.
Kumta halor kane ka la leit ai da ka jingthoh sha u DC bad SP jongka Goalpara District, ha ka 5 tarik bad dawa ba dei ban pynshitom ïa utei u Choudhory bad ki pulit kiba la donkti ban tied ban bom bad ban jrongkti ïa ka kat kum ki kyndon aiñ ba pyrkhing bha.
Na ka liang ki paid nongshong shnong ka Dainadubi ruh ki la pynrem jur ïa kane ka jingleh tohmet jong ki pulit ïa kane ka longkmie bad ki dawa ba dei ban pynshitom ïa kitei ki pulit bad u Chodhory kiba ïadon kti bad leh ïakatei ka kam runar ïa ka.
Shillong, Naitung 6 : Ka kyrtong President ka NDA ka Draupadi Murmu mynta ka Sngi Balang ka la wan poi ha Orchid Lake Resort Umiam ban ïakynduh bad pan ka jingkyrshan na ki MLA bad MP jongka jylla ha kane ka election jied President jongka ri namar ka dei ka jaidbynriew riewlum ba nyngkong eh ban sa ïoh kiew sha katei ka khet hadien ka election ban long ha ka 18 tarik mynta u bnai.
ïa ka Murmu la pdiang burom da u Myntri Rangbah u Conrad K Sangma , u Lamphang ka jylla u bah Metbah Lyngdoh, ki MLA ka NPP, BJP bad MP Dr Wanway Roy Kharluki ha ka por ba ka hiar ha ka kad liengsuiñ ha Umroi.
La wan synran ïa ka da u myntri ka sorkar pdeng u Sarbananda Sonowal bad kiwei kiwei.
U Myntri Rangbah u la pynpaw ba ka sorkar MDA kan ai ka jingkyrshan ïa ka Murmu namar ka dei ka longkmie riewlum kaba nyngkong ban sa ïoh kiew sha katei ka shuki ba hakhlieh duh jongka ri.
Kumta kumba ka dei ka riewlum kan long ruh ka burom ïak a jylla ban ai ïa ka jingkyrshan ïa ka.
Ka Murmu ka la kyntu ïa baroh 60 ngut ki MLA jongka jylla bad 3 ngut ki MP ban ai ka jingkyrshan ïa ka ha kane ka election namar ba ka dei ka jaidbynriew riewlum ba nyngkong eh ban sa kiew sha ka shuki President.
Na ka liang ka Mumu ka khlem treh ban iakren bad ki nongthoh khubor da kaba ong “ Ngan sa kren ynda nga la wan biang sa shisien sha ka jylla".
Shillong, Naitung 06 : U President rangbah jong ka United Democratic Party (UDP), Bah Metbah Lyngdoh ha ka sngi Balang u la kob ba ka Party kan jop beit palat 30 ngut ki MLA ha ka elekshon kaban long ha u 2023.
Ïa kane u Bah Metbah ba dei ruh u Lamphang ka Ïing Dorbar Thawaiñ ka Jylla u pynpaw ha ka jingïalang pdiang burom ïa u DHS ba la shongthait Dr.Aman War ban long kum u kyrtong jong ka party na North Shillong Constituency.
“Nga ong ha kane ka por ba ngin ïoh 30 tam ki MLA namar nga ïohi ïa ka jingkyrshan jong ki paidbah ha kylleng ki jaka ba ngi leit bad kane hi ka pynsngew skhem ba ngin poi beit sha ka thong," u la ong.
Katkum ka jingong jong u, ka party kan pynieng kyrtong kylleng ki bynta jong ka jylla bad wat sha rilum Garo ruh ha u 2023.
Nalorkata, u Bah Metbah u la pyntip ruh ba kin don bun ngut ki MLA na kiwei pat ki party kiban wan ban pynïasoh shen sha ka party ha shwa ka elekshon.
“Ha u 2018 ngi jop tang 6 ngut ki MLA hynrei da ka jingjop ha ka elekshon shiteng samoi ngi la don mynta phra ngut," u la ong da kaba ong ruh ba ha u 2023 hi ka UDP kan ïalam noh ïa ka bor synshar khlem da donkam shuh ban sdien.
Ha kane ka sngi, u Bah Metbah u la kyntu ruh ïa ki nongtrei party ba kim dei shuh ban khein sting nangne shakhmat hynrei ban trei beit khlem sangeh tad haduh ban da poi ka elekshon khnang ba kin ïoh ban poi sha ka jingjop.
Da kaba ïaroh ïa ka jingnohsynñiang jong u Dr.Aman War kum u Director ka tnad ka Koit ka Khiah khamtam ha kito ki snem ba jur ka jingïakhun ïa ka khlam COVID, u Bah Metbah u ong ruh ba ki donbok pat mynta ba ka party ka ïoh ïa kum kitei ki riewshemphang ban ïa tynrong lang ïa ka party ha kiba bun ki liang.
Na ka liang u Dr.Aman pat haba kren ha ka jingïalang u la ong ba u kmen haduh katta katta ba da ki nongïalam ba rangbah jongka party ki wan ban pdiang sngewbha ïa u bad pynbna ruh ban long kum u kyrtong ka party ha u 2023.
U ong ruh ba watla u la shongthait na ka kam ha ka 30tarik u Jylliew hynrei ha ka 01tarik Naitung pat u khlem shongthait shuh namar u ïaid kylleng kylleng ki jaka ban bteng pat sa kawei ka kam.
“Watla nga don 58 snem ka rta bun ki ong ba la jan kut ka rta, hynrei nga pat nga sngew ba nga dang sngew samla kum ba nga dang 27 – 28 snem.
Ki 34 snem ba nga don ka jingtbit ha ka kam bad kumta kane ka jingtbit ba ngi don lang ngin wanrah ka synshar kaba paka," u la bynrap shuh shuh.
Ha kane ka jingïalang la donlang ruh ki MLA kynthup naduh u Bah Kyrmen Shylla President UDP Youth Wing bad Myntri Sorkar ka Jylla, nangta Bah Balajied Synrem, Bah Eugene Lyngdoh, President k a UDP East Khasi Hills Bah Titos W Chyne, General Secretary ka Party Dr.Jemino Mawthoh, Working President Bah Paul Lyngdoh, Vice President Bah Allantry Dkhar.
La donlang ruh naduh ki MDC ka party kynthup naduh u Bah Mitchel Wankhar kumjuh ruh u Bah Balajied Rani, President Women’s Wing Kong Pretty Kharpyngrope bad kiwei kiwei ki nongïalam.
Shillong, Naitung 07 : Ka Riwar Mihngi Social Welfare Sport Association ka khot ka wer ïa ki club baroh kiba don ha ka thaiñ Riwar ba kin wan pynïasoh bad ka Association.
Na ka liang u Bah Dewi Khonglah uba dei u President ka Riwar mihngi Soial Welfare Sport Association, u khot u wer ïa ki club baroh kiba don hapoh ka thaiñ Riwar ba kin wan ban pynïasoh noh bad ka Association.
Ki club kiba lah ban pynïasoh dei kiba la ithuh da ka sorkar (Register).
Kiba kwah ban pynïasoh bad ka Riwar Mihngi Soial Welfare Sport Association kin pynpoi ïa ka Application jong ki hapoh 11/7/2022 por 10 baje mynstep haduh 2 janmiet ha ïing Seng Khynthei Urksew Wahpathaw khnang ba ki nongkit kam kin tip ban leh ïa ka donkam.
Jowai, Naitung 07: Ka jingïalehkai phutbol ‘5th Debo Shullai Memorial Trophy’ 2nd Division Football League Cum Knockout Tournament-2022 bala pynïaid da ka West Jaiñtia District Sports Association (WJDSA) kaba la long mynta ka sngi ha madan Kiang Nangbah Stadium Jowai.
Haba phai sha ka jingïakhun hapdeng ka ka Lumpariat pyrshah ïa ka Dongmihsngi, kala long kaba ïakhait bha namar naduh ka kylla step tad haduh jong ka kylla miet na baroh kitei ki ar kynhun kim shem la ïoh satia ban thep kol, ha kaba ka jingïakhun kala poi noh sha kaba kut da 0-0 kol.
Lashai ka sngi 8 tarik ka jingïakhun kan long hapdeng ka Mynsngad pyrshah ïa ka Phramer ha ka por 3 baje nongphai sngi.
Shillong, Naitung 07 : Ka Langsning FC ka la wanphai da ka nam jop ha ka lympung ïalehkai OC Blue Shillong Premier League (SPL) 2021-22 da kaba pynliem da 2-1 kol pyrshah ïa ka Rangdajied FC ha ka jingïalehkai ha ka sngi Palei ha madan Third Ground, Polo, Shillong.
Bad lyngba kane ka nam jop ka Langsning FC ka la kiew sha ka kyrdan ba lai na ka miej kheiñ point.
Ha kane ka sngi shwa ban ïalehkai, ka Rangdajied ka kamai 5 point da kaba jop shisien bad ïakhaid arsien katba ka Langsning ha kamai 4 point.
Ka Rangdajied ha ka samoi ïalehkai 2019 jong ka OC Blue SPL ka khlem mad shisien ruh ka nam rem (jop san sien bad ïakhaid hynñiew sien) bad khatduh ka la rem ha katei ka league ha ka jingïalehkai ha ka 24 tarik Risaw 2018 ha ka Shillong Lajong FC.Haba phai pat sha ka jingïakhun ha ka sngi Palei, ka RUFC ka la jan lamkhmat nyngkong ha ka jingïalehkai ba la ïaid 18 minit hynrei ka bol ba la pynrung da u Donboklang uba la sangah da ka khlieh ym shym la kheiñ kol namar u ïeng ha ka liang ka offside.
Shwa kane ruh, u Knerktilang Buam u la khyrwit ïa ka bol kaba itynnad bha hynrei u rangap kol ka Langsning u Surjay Kumar Pariyar u la ïoh ban kyrda noh.
Ka Rangdajied ka la pyrshang ban pashat bol najan hajan ha ka kut jong ka, da kaba pashat bol napdeng hadien bad sha u rangap kol.
Hynrei katei ka rukom ïalehkai kam shym la pynneh slem ha kaba ka don ka jingbakla ha ka bynta ba shadien kaba la pynlong ba kan shah thep kol.
U Pale da kaba suk u la ïoh ban knieh ïa ka bol na ka jingbakla u Maxderidoff Wahlang hapoh box bad pyrshang ban pyllait arsien da ka kjat kadiang jong u.
Hynrei u Pale u la ïoh ban pyndei tiak bad ïoh ïa ka kabu ban thep ïa ka shi kol na bynta ka Langsning ha ka minit ba 22.
Ka Langsning ka la lah ban kyrda bad ïakhun tyngeh haduh kaba kut jong ka kylla step bad ka la lamkhmat da 1-0.
Hadien la wanphai na ka jingshong jahthait, ka Rangdajied ka la sdang sa da kawei pat ka rukom ïalehkai da kaba sdang ban pashat bol na shajngi bad ka la ïoh bun ki kabu ban thep kol.
Ka jingkum pynur bakla da u Ronney W Kharbudon u rangïalehkai ka Langsning ha syndon jong ka box u Donboklang u la wan ban shut ïa ka freekick hynrei u Pariyar u la ïoh ban pyndei ïa ka bol da ka kti.
Ka Rangdajied ka la nang ïakhun tyngeh bad ñion sha ka kut jong ka Langsning bad dei ha ka through bol u Chesterpaul Lyngdoh u la ïoh ban khyrwit hynrei sa shisien u Pariyar u la ïoh ban pyndei ïa ka bol kaba la poi sha ki kjat u Donboklang u ba la khyrwit tyngeh ïa ka bol kaba la rung beit jlang shapoh kol ban pynïakhaid na bynta ka Rangdajied.
Da ka jingïathep ba mar shi kol ka jingïakhun ka la nang ïakhaid ha kaba baroh arliang ki la ïoh ki kabu kiba biang ban thep kol.
U Tariang u la ïoh ban khyrwit ïa ka bol kaba la leit dei noh ïa u dieng kol bad phai pat sha madan ïa kaba la ïoh da u Kynsaibor Lhuid hynrei u rangap kol ka RUFC u Banshanlang Sten u la ïoh ban kyrda noh.
Ka Langsning kaba la ñion shakhmat ka la ïoh ban pynsmiej katto katne ki jingpyrshang thep kol bad da ka jingïai ïakhun ha ka minit ba 71 u Shano Tariang u la thep ïa ka kol pyntam na bynta ka Langsning FC kaba la lah ban bat skhem haduh kaba kut bad khur syndon ïa ka nam jop.
Lyngba kane ka jingjop, ka Langsning mynta ka kamai 7 point, bad don shadien ka Ryntih kaba bat kyrdan ba nyngkong bad ka Mawlai ba ar.
Katba ka Rangdajied kaba mad ka nam rem ka la hiar sha ka kyrdan ba san da kaba ïaryngkat point bad ka Nangkiew Irat da kaba kamai mar 5 point.
Ka jingïalehkai kan long biang ha ka sngi Saitjaiñ hapdeng ka Mawlai SC pyrshah ïa ka Malki SC ha ka por 4 baje janmiet.
Watla na ka liang ka National Peoples Party kumjuh na ka United Democratic Party ki la kam ba kin ïoh beit palat ïa ka 30ngut ki MLA ha ka elekshon kaban long ha u 2023 hynrei ym pat lah pat ban kheiñ troiñ ïa ka Congress wat hadien ba bun ki MLA ki la krih noh sha kiwei pat ki party ha kine ki khyndiat bnai ba la dep.
Kumba long mynta, jan man ki constituency khamtam eh ha rilum Khasi, palat mar shiteng ka jingïakhun ka dei hapdeng ka UDP bad NPP lait noh tang katto katne tylli ba ka jingïakhun ka long hapdeng ka UDP bad Congress ne NPP bad Congress.
Don ruh ki jaka ba ka jingïakhun ka long hapdeng ki party riewlum bad kiwei pat ki party bym dei NPP ne UDP.Kumba long haduh mynta hi, ka Congress ka dang don bun bha ki jaka kiba ka ktem ka dang khlaiñ la ka long naduh Mylliem, Pynthorumkhrah, Jirang, Mawryngkneng, Mawkynrew, Sohiong, Mawkyrwat, Nongstoiñ, Nongpoh, Umroi bad kiwei kiwei khlem pat kheiñ ïa ki constituency ha rilum Jaiñtia Hills bad kumjuh ha rilum Garo.
Ki don ruh ki jaka kum ha Mawkynrew ba ka jingïakhun kam dei hapdeng ka NPP bad UDP hynrei kan dei hapdeng ka PDF ba mihkhmat da u MLA ba mynta ba dei ruh u Myntri ha ka sorkar jylla Bah Banteidor Lyngdoh pyrshah ïa u kyrtong ka UDP Bah Remington Pyngrope kumjuh ïa u kyrtong ka HSPDP Bah Martle N Mukhim.
Kane kan jia kumjuh ruh kum ha Nongkrem ba ka jingïakhun kan long hapdeng ki lai ngut, kata hapdeng u kyrtong ka UDP pyrshah ïa u MLA ka Mawhati ba wan aireng noh na katei ka constituency Bah Dasakhiat Lamare bad ruh kumjuh u Bah Ardent Miller Basaïawmoit na ka Voice of the People’s Party.
Lada ïa kren pat ïa ka Trinamool Congress, laïohi ba katei ka party kaba khring haduh 12 ngut ki MLA ha kaba sdang mynta i kumba ka la nang duna duna ka jingbun paidbah hadien ba her ki khubor ba wat kiba la rung ruh ki thmu ban mih noh.
Kine kiba la paw paidbah ba ki mih noh ki kynthup ïa ki arngut ki MLA na rilum Garo kiba thmu ban leit noh sha ka NPP katba ki arngut na rilum Khasi pat ki kynthup ïa u MLA ka Mawsynram Bah HM Shangpliang bad u Bah Shitlang Palei na Sutnga Saipung.
Watla ka elekshon ka sah sa kumba san ne hynriew bnai ei ei pynban ki jingkylla kin dang bun bha namar haduh mynta wat ki MLA kiba bun ki dang kulmar jingmut la kin ïai neh na kaparty ba ki don lane kin leit ïakhun noh na kiwei pat ki party.
Kane hi ka pynlong ïa ki paidbah ruh ban sah ha ka jingkulmar jingmut wat ban ïalap ïa wer ïa ki nongkyrshan.
Tangba lah pat ban ong ba kane ka elekshon kan dei kawei na ki elekshon kaba kham pher bha kaba ki paidbah kin ïoh ruh ban sakhi ne bishar ïa ki kyrtong da ka jingïarap jong ki social media.
Tangba ha kajuh ka por ka juk jong ki social media ruh kan ktah jur pat ïa kiba bun ki kyrtong bad wat ban pynrem ruh ïa ki ha kane ka elekshon.
Ka jingpang shini ka lah ban mih ha ka por ba ki longkmie ki armet ne pun khun.
Ka jingwad bniah na US ka la ai jingmut ba kito ki longkmie ba sngaid palat bad ba don ïa ka jingpang shini Type 2 diabetes ki kham jur ka jingma ha ka por ïoh khunlung ba don jingshitom ha ka khlieh ne bor pyrkhat bad kiwei kiwei ki jinglong anna ha ki dkhot met.
Ki stad wad bniah ka University of California Davis ki la ong ba ka jingdon bun palat ka glucose ha ka por ba armet ka lah ban ktah ïa ka jingheh jingsan jong ka jabieng ki khyllung ba dang pun hapoh kpoh.
Kane ka jingwad bniah Paediatrics study ka la bishar bniah ha ka jingshim nongmuna ïa ki 1,000 ngut ki khyllung khynnah bad ki kmie ha ki hynñiew snem kiba la lah.
Ka Diabetes UK ka la ong ba dang donkam shuh shuh ïa ka jingwad bniah.
Hapoh California, ha kaba la pynlong ïa kane ka jingwad bniah, kumba 1.3% na ki longkmie ki don ïa ka Type 2 diabetes bad 7.4% ki don ïa ka diabetes ne jingpang shini ba khie ha ka por ba armet.
Ki khyllung hadien ba la kha, ha kane ka jingwad bniah ki dei ha ka rta hapdeng ar bad san snem bad la pynrung ïa ki na ka bynta kane ka jingwad bniah hapdeng u snem 2003 bad 2010.
Napdeng kito ki khyllung kiba ki kmie jong ki ki don ïa ka Type 2 diabetes ha ka por ba pun, kane ka jingwad bniah ka la shem ba 9.3% na kito ki khyllung ki don ïa ka jingduna ha ka bor pyrkhat ne jabieng bad 11.6% ki khyllung ka pyni ïa ka sakhi ba don ïa ka jinglong anna.
Kane ka long jan ar shah kumba 6.4% na ki khyllung kiba don ïa kine ki jingshitom ba kha na kito ki longkmie.
Palat 20% na kito ki kmie jong ki khyllung ba don ïa ka jingshitom ba ktah ïa ka bor jabieng ne kiwei kiwei ki jinglong anna ha ki dkhot met ki dei kiba sngaid, haba nujor bad 14% na kito ki kmie jong ki khyllung kiba heh ba san khlem kano kano ka jingshitom.
U Mathew Hobbs u la ong “Ngi ïai ai jingmut ïa ki longkmie kiba don jingpang shini ba ki dei ban leit ïasyllok bad ka kynhun nongsumar pangshini lada ki armet ha kum kane ka por ba ki don jingpang shini".
Hapoh US, kane ka jingwad bniah ka la kdew ba 34% na ki longkmie ba dang dei ban ïoh khun ki dei kiba sngaid bad jan 9% ki don ïa ka jingpang shini ne diabetes.
Kumba 29% na ki khyllung ba don jingshitom ha ka jabieng ne bor pyrkhat ki don ïa ki kmie kiba don jingshitom ha ka por ba armet, kum ka jingpang shini, high blood pressure bad sngaid palat pud.
Jan 35% na kito ki khyllung ba don ïa kiwei pat ki jinglong anna ha ki dkhot met, haba nujor bad 19% na ki khyllung ba kha na ki kmie ba sumar ne phikir bha ïa la ka koit ka khiah.
Kane ka jingwad bniah ka la bishar bniah ruh ïa ka jingïadei hapdeng ka hypertension ne ka jingkiew ka blood pressure bad ka jingshitom jabieng lane jinglong anna ki khyllung.
Ka jingdon jong ka high blood pressure ka duna ha baroh ki kynhun, tangba ka kham kynrei bha hapdeng ki longkmie kiba ïoh ïa ki khun ba don jingshitom ha ka khlieh lane long anna ha ki dkhot met.
Haba la bishar bniah ïa kata ka jingkhlaiñ ka bor pyrkhat jong ki khyllung, kane ka jingwad bniah ka la shem ba hapdeng ki khyllung ba don ïa ka autism ne jingshitom ba ktah ïa ka bor pyrkhat ne jabieng, ki khyllung kiba kha na ki kmie ba don jingpang shini kim da lah kotbor satia kum kito ki khyllung ba kha na ki kmie bym don jingpang shini.
Kane ka long katkum ka jingbishar ha kita ki jingleh test lane ki jingkhmih bniah ïa ka jingstad ban ïakren ïakhana bad ka jinglait kren lait ktien ki khyllung.
Nalorkata, ka jingdon kano kano ka jingshitom ha ki longkmie ha ka por ba armet ka don jingñadei bad kata ka jingduna jong ki khyllung ha baroh ki test napdeng kito ki khyllung bym don kano kano ka jingshitom ba ktah ïa ka jabieng ne bor pyrkhat.
Ki nongthoh ki ong ba ka jingsngaid ne obesity ka dei kata ka dak jong ka jingma ba khraw na ka jingpang shini bad hypertension.
Ka Paula Krakowiak, na ka MIND Institute ha ka University of California Davis, ka la ong “Ka jingshem jong ngi ba kine ki jinglong jingman jong ki longkmie ki lah ban don jingïadei bad kata ka neurodevelopmental problems ne kita ki jingeh ba ïadei bad ka jingheh jingsan ka jabieng jong ki khyllung kaba wanrah ïa ka jingsngewkhia kaba jur bha bad namar kata ka long kaba donkam ban shim khia bha ïa ka koit ka khiah jong u paidbah".
U Matthew Hobbs, uba long u heh ka kynhun wad bniah ha Diabetes UK, u la ong donkam ban pynlong shuh shuh ïa ka jingwad bniah khnang ban sngewthuh bad tip khambha ïa kino kino ki jingshisha ha kane ka jingwad bniah.
“Ngi ïai bteng ban ai jingmut ba ki longkmie ba don jingshitom diabetes ne jingpang shini ba ki dei ban ïathuh ïa kane ka jingpang jongki ha ki stad doktor lada ki kwah armet lane ki don ha ka jingarmet.
Nangta ki lah ban ïatreilang ban pynthikna ba ki tip ïa kita ki kyndon na bynta ka jingkongsan ka koit ba khiah jongki bad i-khyllung.
Nongstoiñ, Naitung, 7: Ka ophis jong u Deputy Commissioner (Supply) West Khasi Hills District, ka la pyntip paitbah ba ïa ka umphniang sharak rashon (PDS) na ka bynta u bnai Jylliew 2022, la dep ban pyllait lyngba ki nongsam umphniang sharak, sha ki longïing kiba hap hapoh ka AAY, PHH bad Non-NFSA kaba long 2.26 litar shi card.
Ka dor na ka bynta ki Sub-dealer ka long 84.03 tyngka shi litar bad na ka bynta ki paidbah jong ka Nongstoiñ (Town Area) ka long 87.03 tyngka shi litar bad sha bar ka sor Nongstoiñ, ka long 87.53 tyngka shi litar.
Lada lap ïa ki nongsam ba ki sam duna ne shim palat ïa ka dor ba la buh, kin sngewbha ban ai ïa ka jingujor sha ka ophis jong u Deputy Commissioner (Supply) Nongstoiñ.
Mawkyrwat, Naitung, 07: Ka lympung ïalehkai kynjatbol ba la tip kum ka South West Khasi Hills District Level Inter-School Subroto Mukharjee Cup Football Tournament 2022 ba la pynïaid da ka ophis jong u District Sports Officer, South West Khasi Hills District ka la poi noh sha kaba kut ha kaba ka Lyngdoh Wanniang Secondary School, Marshillong, ka Jakrem Presbyterian Higher Secondary School bad ka Balang Mawlangwir Higher Secondary School ki la long ki lahduh ha kane ka lympung ba la pynlong hapoh madan Artificial Turf, MDSA, Mawkyrwat.
Haba phai ha ka jingïalehkai, ka Lyngdoh Wanniang Secondary School, Marshillong ka la jop ïa ka Rangthong Christian Higher Secondary School da 2 – 1 kaba dei jong ki khynnah kynthei kiba hapoh ka 17 snem ha kaba ïa kane ka kol la ïoh ban thep da ka Baiahun Lyngdoh Marshilong ha ka minit kaba 11 bad na ka Daphibanbet Lyngdoh ha ka minit kaba 48.
Ha ka jingïalehkai jong ki khynnah shynrang kiba 14 snem hapdeng ka Jakrem Presbyterian Higher Secondary School bad bad ka Mawlieh Upper Primary School ha ka jingïalehkai jong ka Regular Time bad ka Extra Time ki la ïa khaid khlem da ïoh ba ïa thep wat kawei ka kol.
Kumta na ka liang ki nongpynïaid ban rai kano ka kynhun kaba jop ki la pynïaleh noh da ka Tie Breaker ha kaba ka Jakrem Presbyterian Higher Secondary School ka la jop da 4 – 3 kol pyrshah ïa ka Mawlieh Upper Primary School.
Nangta, ha ka jingïalehkai kaba khadduh kaba long hapdeng ka Balang Mawlangwir Higher Secondary School bad ka Mawjaraiñ Presbyterian Secondary School ka long ka jingïalehkai kaba itynnad bha bad ba ïa biang bor hynrei ha kaba kut jong ka jingïakhun ka Balang Mawlangwir Higher Secondary School ka la jop da 2 – 0 kol pyrshah ïa ka Mawjaraiñ Presbyterian Secondary School kaba dei ha ka jingïalehkai ki jong khynnah shynrang ba 17 snem.
Ïa ki ar tylli ki kol la ïoh ban thep da u Shemborlang Kharjahrin ha ka minit kaba 15 bad na u Iainehskhemlang Jyrwa ha ka minit kaba 58.
Ïa kane ka lympung ïalehkai kynjatbol la wan ban pynhap pyrda da u bah Renikton Lyngdoh Tongkhar, MLA ka Mawkyrwat Constituency bad Myntri jong ka Sorkar Jylla kum u kongsan.
Haba kren ha ka jingïalang u bah Tongkhar u la ïaroh ïa ka Sports Department kaba la pynlong kum ïa kine ki jingïalehkai kaba long ka jingmyntoi na ka bynta ban kyntiew ïa ki sap ki phong jong ki khynnah kiba don ha kane ka thaiñ.
Ha kajuh ka por u la pynpaw ïa ka jingkmen ban ïohi ba ka jingtrei na ka bynta ban pyndep ïa ki jaka shong ki nongpeitkai ne gallery kiba don ha kane ka Stadium ba ka la nang ïaid shakhmat.
Haba phai pat sha kane ka jingïalehkai u la sngewkmen ban ïohi ba ki khynnah ki la nang kiew ha ka rukom ïalehkai bad ka standard jong ki ka la jan ïaryngkat bad kito kiba ha Shillong da kaba khmih lynti ba kin mih ki nongïalehlai kiba tbit na kane ka thaiñ ki ban mihkhmat ha ka jylla bad ka ri baroh kawei.
Haba pynkynmaw ba ha kano kano ka jingïaleh kin don beit kiba jop bad kiba rem da kaba ai mynsiem ïa ki ban nangïaid shakhmat bad ha kajuh ka por u la kyntu ban kiar na ki jingmlien kiba sniew ki ban ktah ïa ka koit ka khiah bad ka jingim jong ki bad u kitbok kitrwiang ba kin nang kiew shaphang ha baroh ki liang.
Ha kane ka sngi la ïadonlang ruh naduh u Superintendent of Police, South West Khasi Hills District, bah B.J.Laloo, MPS, u District Sports Officer, South West Khasi Hills District, bah Damang Syngkong, ki ophisar sorkar bad kumjuh ruh ki riew rangbah.
Ïa kane ka lympung ïalehkai phainal jong kane ka sngi la sakhi bad pynshit pynshngaiñ da ki paidbah nongkyrshan jong baroh ki kynhun kata naduh ki khynnah skul bad kumjuh ruh ki nonghikai.
Mairang, Naitung, 7: Hadien ba la ïoh jingujor halor ka jingpyndonkam bad jingpynjaboh da ki niut bad tiar plastik ha ki ophis, ki jaka pule bad ki jaka jngoh kai pyrthei, u District Magistrate ka Eastern West Khasi Hills District, lyngba ka hukum ba la pynmih hapoh ka Section ba 144 jong ka CrPC, u la mana bad pakhang ïa ka jingpynjaboh da ki plastik ne kino kino ki tiar ba la shna na ki plastik ha baroh ki ophis, ki skul, college bad ki jaka jngohkai pyrthei kiba don hapoh ka distrik.
La pynmih ïa katei ka hukum na ka bynta ban ïada ïa ka jingpynjulor ïa ka mariang bad kum shibynta ban bud ïa ki kyndon jong ka Waste Management Act bad Plastic Waste (Amendment) Rules, 2021.
Kino kino kiba shah ktah ha katei ka hukum, ki lah ban leit mih sha ki bor ba dei khmih, bynrap shuh shuh ka hukum u District Magistrate.
Kane ka jingkhang pyndonkam plastik ka long ruh ha baroh kawei ka jylla.
Nongstoiñ, Nailar, 07: Ka KSU Mawshynrut ka la lap dalade ïa ka jingshim kabu bad leh tangdep jong u Contractor, u ba ïoh jingtrei ban shna ïa ki ïing na ka skhim PMAY ha ka shnong Mawkhumkha, ka shnong kaba don ha Mawshynrut Civil Sub Division.
Ki nongïalam ka seng ha ka jingïalam jong u Samla Armstrong Sohshang President bad Samla Ulysis Ryntong General Secretary KSU Mawshynrut Circle, ryngkat katto katne ki dkhot, dang ha kine ki khyndiat sngi ki la leit ban jurip ïa ki ïing ba ïoh ïa ka scheme PMAY ha shnong Mawkhumkha, ha kaba ki la lap ba ka jingujor ba ki ïoh ka long kaba shisha.
Haba poi ha katei ka shnong, ka seng ka dap da ka jinglyngngoh haba ki ïohi ïa ki ïing ba ïoh ïa ka scheme PMAY na ophis jong u Block Development Officer, ki shu shah ieh ryngjaiñ khlem shna pyndep.
Ka seng ka la ïoh ban kylli markhmat bad ki nongïoh ïa ka scheme ha ryngkat u Sordar Shnong, ha kaba ki la ïathuh ba ïa kitei ki hynñiew tylli ki ïing la dep ai contract lane ban pynshna ha u bah Gerald Tynhiang haduh ban da dep.
Hynrei, la ïathuh ba utei u rangbah u khlem shna pyndep ïa kitei ki ïing bad ïa ka pisa ruh baroh ar installment la dep ai ha utei u contractor.
Kaba kham sngewsih ka long ba hadien ba kitei ki longïing ki wan ban kyrpad ïa u ban shan pyndep ïa ki ïing, la ong ba u byrngem bad kren khor kylla ïa ki.
Na ka liang jong u Sordar katei ka Shnong u J.Nongbak, u la pynpaw ka jingsngewdiaw ïa ka jingleh kheiñ sting bad ka jingbym ñiewkor jong u ïa ki para briew.
U la pynpaw ruh ba kane ka jingleh, ym dei ba ka pynduh nong tang ïa kitei ki Ïing, hynrei wat ïa ka Shnong baroh kawei, namar ka ophis jong u BDO kan nym ai scheme shuh katba ym pat lah pyndep ïa kitei ki ïing.
U la ïathuh ruh ba ha jingshisha ki la pynsngew ruh ha u BDO ïa kane ka bynta.
Na ka liang u BDO u la kular ruh ban pyndep ïa ka kamram hapoh 15 sngi.
Hynrei haduh mynta shi bnai tam u khlem leh ei ei.
Dei na kata ka daw ba ka Shnong ka ai jingtip bad shaniah ha ka seng KSU ba kan ïarap ïa kane ka bynta.
Na ka liang ka seng ka la dep ïakynduh bad u BDO ban pynsngew ïa ka bynta bad ban hukum ïa utei u Contractor ban shna dep noh ïa kitei ki ïing, namar katkum ka jingïakut bad ka por kam ïahap shuh la ong ki nongïalam ka Seng.
Ki nongïalam ka seng ki la kren shai kdar ba da lei lei kin nym shnong kli kti, hynrei kin ïai buddien ïa ka kam haduh ba kiba shah leh beiñ kin ïoh ïa la ka hok.
Nongstoiñ, Nailar, 07: Ïa ka District Level Sensitization Programme jong ka World Day Against Trafficking, la pynlong ha ka sngi thohdieng ha conference Hall DC Office Nongstoiñ.
Ïa kane ka programme la pynlong da ka National Commission for protection Child Right, ryngkat ka jingiasnohkti lang bad Meghalaya State Commission for Protection Child Right, ka Office jong u Deputy Commissioner bad ka District Child Protection Unit West Khasi Hills District.
Ka jingthmu jong kane ka programme ka long ban pynsngewthuh ïa ki paitbah nongshong shnong, ïa ka jingsniew jong ka jingpyntreikam jubor ia ki khynnah ha kino kino ki jaka treikam.
Ha katei ka prokram la pynshai ruh ba ka jingthombor ïa ki khynnah kiba dang rit karta, la ka long ha kino kino ki liang, ka long kaba beaiñ haduh katta katta.
Ha katei ka sngi, ka Kong Smirta.
K.Shah Senior Technical Expert National Commission for Protection of Child Right, ka la batai shai bha halor kitei ki mat kiba donkam.
Na ka liang ki officer la donlang u Additional Deputy Commissioner bah H.K.Thabah, bah W.Shabong District Child Protection Officer, kong V.Blah Deputy Labour Commissioner kaba dei ruh ka Chairperson bad ka dkhot jong ka Child Welfare Committee, ka dkhot jong ka Juvenile Justice Board, Special Juvenile Police Unit and Anti Human Trafficking Unit.
Nongstoiñ, Nailar, 07: “Wat ym die tad ïa ka vote ba kordor jong phi ha ka dor 500 bad 1000 ha ka por Election", ong u Bah R.G Momin u ophisar u ba la pynbna ïalade ban ïakhun ïa ka election na Rambrai Jyrngam Constituency kum u kyrtong shimet.
Ïa kine ki kyntien u Bah Momin u la kren ha ka jingïalang bah kaba la long ha madan jong ka St.John Higher Secondary School Nongkroh Rambrai, ha kaba ki paidbah nongkyrshan jong u ki la tuid ban ïoh sngew ïa ka jingshim rai bad jingpynbna jong u ban ïaleh ïa ka election MLA ha u 2023.
Haba kren ha katei ka jingïalang, u Bah Momin u la ong ruh ba ka jingrai jong u ban ïaleh ïa ka election, ka dei eh namar ka jingkwah jong ki paidbah nongkyrshan, kiba na ka por sha ka por ki ju wan ban kyntur ïa u ban ïakhun beit wat lada u hap ban ïaleh kum u kyrtong shimet ruh.
U la ong ruh ba u don ka jingangnud ban wanrah ïa ka jingkylla ha Rambrai Constituency, kata kynthup naduh ki paid Khasi bad Garo.
Kum ban pynkynmaw ba u bah R.G.Momin u dei u ba trei ha ka tnad ka pule puthi kum u Additional SDSEO ha West Khasi Hills, ha kaba nyngkong u la sdang ban ïaid sha kylleng ki jaka ban pynshai ha ki paitbah, ba u don jingthmu ban ïaleh elekshon na ka party NPP.Hynrei, hadien pat ki nongïalam ka NPP ki la pynsngewthuh ba kin nym ai ïa ka tiket sha u, pynban um shym la kynran dien bah hadien ka jingïakynduh lang jong ki nongbud jong u ryngkat ki nongkyrshan, ki la rai ba u bah Momin u dei ban ïaleh beit ïa ka election kum u kyrtong shimet.
Ka jingshim rai jong u bah Momin ban ïakhun kum u kyrtong shimet ka la pynheh mynsiem ïa baroh ki nongkyrshan khamtam eh ki paralok Garo kiba shong ha ki shnong khappud.
La sakhi ruh ha ka sngi saitjaiñ ba ki hajar ngut ki nongkyrshan jong u Khasi bad Garo kiba la tuid sha ka jingïalang ban ai jingkyrshan ïa u.
Ha katei ka jingïalang la pynïaid da u bah Pynshlurlang Lyngdoh President jong ka Independent Party Rambrai Jyrngam Constituency.
Watla katei ka Independent Party kam pat jied satia ïa ka shap na ka bynta ka election hynrei ka jingpynkhlaiñ ïa ka jingtreikam ka la ïaid shait shait.
Nalor kata la dep jied ruh ïa ki nongkitkam kiba dei jong ki samla ba kin nang trei sitom ha kaban pynkhlaiñ haman la ki jaka.
Kumba long haduh mynta, na ki lai tylli ki Constituency ha West Khasi Hills, ka Rambrai Jyrngam ka dei ka Constituency kaba la don haduh san ngut ki kyrtong, kata u bah K.P.Pangniang na ka Hill State People Democratic Party, u bah Spastarlin Nongrem na ka Bharatya Janata Party, u bah Goldenstar Nonglong na ka Indian National Congress, u bah Kimfa S.Marbaniang na ka National People Party bad u Bah R.G Momin kum u kyrtong shimet.
Mawkyrwat, ‘Nailar, 07: U bah Pius Marweiñ uba long nongmihkhmat jong ka United Democratic Party (UDP) jong ka Ranikor Constituency ha ka jingkren ha ka jingïalang ban jied ïa ki nongkitkam ba thymmai jong ka UDP Women’s Wing jong ka Ranikor Circle u la pynpaw ba ka jingjop jong ka party dei da ka jingïatreilang jong ki lai kynhun kata naduh ki rangbah, ki samla khamtam eh ki longkmie.
U la ong shuh shuh ba ka jingmihshakhmat jong ki longkmie ka long kawei na ki bynta ban ai mynsiem ïa ka jingtreikam jong ki rangbah bad ki samla.
“Lada ki longkmie, ki samla bad ki rangbah ki don ka jingïatreilang ha ki liang baroh, ngi don ka jingkyrmen ban jop da kaba suk ha kane ka elekshon 2023", ong u bah Pius.
U la pynpaw ruh ba kum u nongmihkhmat u don ka mynsiem jong ka jingsngewshngaiñ namar da ka jingmihshakhmat jong ki longkmie ka la long ruh kawei na ki bynta jong ka jingkyrshan ïa u ha ki liang baroh namar u kheiñ ïa ki ba ki long ki kmie bad ki nongaibuid ai bor kumno ba un lah ban pyntyllun ïa ki kam nangne shakhmat.
Namarkata, u la ai khublei kyrpang ïa ki longkmie bad kyrpad ruh ba ai ba kane ka mynsiem kan ïai snoh ha ki ha manla ka sngi.
U la ïathuh ruh ba ha kane ka jingïalang ym dei tang ki longkmie khasi kiba wan hynrei ki don ruh ki para longkmie na ki khappud ne border naduh Maheshkola, Khonjoy, Mawpyllun, Balat, Moilam bad kiwei kiwei de kiba dei na ka Hajong bad kiwei.
Haba kren ha kaba ïa dei bad ka jingnang ïoh bor jong ka party, u bah Pius u la ong ba kumba ka paw ha ki lad pathai khubor ai ba kane ka party UDP kan sa long kawei na ki seng ka ban sa ïalam ne shynshar ïa ka sorkar lyngba ka jingdon jong ki kyrtong kiba biang bad ba don jingkyrmen ha kane ka elekshon 2023.
“Ki paidbah kat shaba phai mynta ki la sdang ban phai khmat sha ka party", ong u ba Pius bad namarkata, ka long kaba donkam ba kum ki paidbah kin long kiba trei shitom ha la ka kam.
“Shwa ka elekshon kin sa don shibun ki briew ki ban sa kynthoh da kumne da kumta ïa ki kam ba nga nga la leh bad buh jingkylli ruh ba kiei ki kam ba u u la leh na ka bynta ki paidbah, hynrei ïa kine wat sngap hynrei trei beit ïa kam da ka mynsiem jong ka jingieit bad jingkyrmen", ong u bah Pius.
Haba kren pat na ka liang u bah G.G.Bung Snaitang, President jong ka UDP Ranikor Circle u la ong ba ka jingïatylli hapdeng ka jingbun ki jaidbynriew ka long kaba donkam haduh katta katta kumba ka long ha kine ki jaka da kaba u la ban jur ba ka jingïalong kawei ka bynta kaba donkam ha kano kano ka jingïaleh, kumba ong ka ktien, “Tylli ngin ïeng saphret ngin kyllon".
Kumta ka long kaba donkam ba kum ki rangbah, ki samla bad ki longkmie kin don ka jingïasngewthuh jingmut ha ki liang baroh khnang ba kin poi sha ka thong.
Kiwei pat ki nongkren ha kane ka sngi ki long ka kong Pretty Roi, u bah Listerning Marweiñ, Adviser jong ka UDP Women’s Wing Ranikor Circle, ka kong Lista Thongni, President jong ka UDP Womens’ Wing, South West Khasi Hills District bad kiwei de.
Ki nongkitkam jong ka UDP Women’s Wing Ranikor Circle ki long President kong Larimon Kharlartang, Vice President ki don 6 ngut kiba dei ha ki Zone, General Secretary kong Nirmaya Hajong, Joint Secretary ki don 6 ngut, Chief Women Organiser kong Kwinsila Thongni bad kong Ailamina Thongni, Deputy Women Organiser kong Biliancy Shangpliang bad kong Ieitlin Wanniang, Finance Secretary kong Mildalin Thongni bad kong Philda Syiemlieh, Adviser u bah Listerning Marweiñ lem bad kiwei dei ki nongkitkam bad ki dkhot jong ka.
Nongstoiñ, Nailar, 07: Ka kur Paliar ryngkat ka jingïasnohktilang bad ka shnong Mawrok Mawliehbah bad ka san kyntoid sport club, ka la pynlong ïa ka jingpynkup burom ïa u samla rangbah u Hubert Paliar (u samla bym lait kren ne ïoh sngew), u ba la wanrah ïa ka nam bad ka burom na ka bynta ka shnong ka thaw bad na ka bynta ka Ri bad ka jaidbynriew Khasi hi baroh kawei, da kaba ïoh ban khur ruh ïa ka nam lahduh ha ka jingïakhun kti, kaba dei kawei na ki jingïalehkai kaba la tip kum ka Arms Wrestling ïa kaba la pynlong dang shen ha ka Ri.
Ïa katei ka jingïalang la pynlong ha ka ïing kmie kpa jong utei u samla, u lahduh ka Ri India u ba la ïakhun ha ka kyrdan kaba hapoh ka 55 kg Senior category, u ba la shah jied ruh mynta kum uwei na ki rang kynsai tam napoh ka Ri India, ban leit mihkhmat na ka bynta ka Ri sha ri Turkey, ha kaba utei u samla u hap ban mih nangne ha u bnai Risaw mynta u snem.
Ha katei ka sngi pynkup burom la ïadon lang ki kur Paliar, ki kmie kha na ka kur Kharbani, ki ba haïing hasem, ka kurim u bah Hubert, na ka San kyntoid Sport Club, na ka kynhun kiba duna dkhot met, ki sengbhalang bapher bapher kynthup ïa ka KSU, HANM, WKSU, WYF, MYF, NPYF bad kiwei kiwei.
“Ki samla kiba biang ha ki dkhot met ki la shah teh shah khum ha u drok, hynrei phi long u nonglamktien sha ka pyrthei ba ha khlaw bah ka Ri India don ki rang kynsai" ong u nongïalam ka KSU.“Ym ïohi shuh ïa ngi namar ngi rit palat hynrei U Blei U sei na u rit paid hapdeng ki heh paid ki bym ithuh shuh namar ki lah buh than", ong ka NPYFU nongïalam ka WKSU haba ai jingkren u la ong, “Ngi nang mut ba ïa ka nam lahduh ha India kin dei beit kiba na rithor kum na Punjab ne kino kino ki jylla.
Phewse na ka ri kaba rit kaba kum kane ruh don pleng ki rang kynsai bad kane ka la pynkyndit bad pynsngew sarong shisha".
“Ngi dei ban pynduna ïa ka jingsngew synei, hynrei ngi hap ban pynbun ïa ka jingleh isynei namar lada shu sngew synei khlem da leh isynei kam myntoi.
Namar une u para jong ngi u donkam ïa ka jingïarap ban dap ka bai lut bai sep ha ka leit ka wan, kaba u hap ban leit shaduh sha ri nongwei", ong u bah B.Marngar na ka seng kiba duna dkhot met“U khun kha u jong ngi u bym ïoh sngew bad bym nang kren u la wanrah ka burom ïa ka jaidbynriew.
Nga sngew ka dung ka mynsiem da u nar saw", ong u bah Arphul haba kren na ka liang kmie kha bad bynrap ruh da ki kyntien kitbok kit rwiang bad ai khublei kyrpang.
Nongpoh, Nailar 07: Tang hadien shisngi ba u maw bad ka khyndew ka la twa ha ka surokbah National Highway-6 ha Ri Bhoi ba hap ha ka Shnong Shangbangla bad ha ka miet jong ka sngi Saitjaiñ ruh ka la don biang sa ka jingtwa khyndew ha Umdihar ba hap ha ka bynta jong ka surok National Highway-6 ha Ri Bhoi.
Kane ka jingbteng ka jingtwa khyndew ka dei namar ba ha kine ki taiew ka la don ka jingther u lap bah ba la pynsynjor ïa ka khyndew bad kane ka jingtwa khyndew lada dang bteng ka jingjur slap kan dang lah ban jia ha kane ka surokbah kaba dei ka surok kaba dang kham thymmai hadien ka jingpynheh ïa ka surok ba la tip kum kata ka surok 4-lane.
Ha kine ki jingtwa khyndew bad twa maw ha kitei ki ar jaka, kam shym la don kano kano ka jingjia ba sngewsih bad donbok ruh ba kane ka jingtwa khyndew bad twa maw ka dei kaba jia ha ka por mynmiet ba dan duna ki paidbah ba leit ba wan.
Katkum ka khubor ba la ioh lum, kane ka jingtwa khyndew ha Umdihar ruh ka la pynthud ïa ka leit ka wan ki Kali paidbah bad da ka jingshim khia ki bor pulit na ka tnad Traffic ban kren sha ka NHAI la lah ban pynkhuid noh ïa katei ka khyndew mynta ka sngi bad ki Kali paidbah ki la ioh ban ïaid biang na katei ka surok khlem da pyndonkam shuh tang na kawei ka surok jong ka surok 4-lane.
Khliehriat, Nailar 07: Hadien ba ka Khasi Students Union Narpuh Circle ka la ïoh ïa ki jingujor na ki paidbah jong ka thaiñ khappud, kiba la pynpaw ïa ka jingsngew khia halor ka jingsuki palat ka jingpyntrei ïa ka jingkieng ha khappud kaba don ha shnong Shymplong, ka seng ka la dawa na ka tnat C.P.W.D ba ka dei ban pynkloi ïa ka jingpyntrei ïa katei ka jingkieng khnang ba kan nym buh jingeh ïa ki paidbah jong ka thaiñ khappud ha ka leit ka wan.
La ong ruh ba ka tnat C.P.D.D mynta ka la sdang ban pyntrei ïa katei ka jingkieng ha Shymplong kaba la shah rong bad shah kit noh ha ka um ha ka por ba jur bha u slap ha ki khyndiat bnai ba la leit, ka jingjot jingpra katei ka jingkieng ka la buh jingeh ïa ki paidbah ka thaiñ khappud khamtam ha ka kit ka bah, ka leit ka wan bad haba wan lap ka pang ka shitom, kumta ki paidbah ki la shu ap khmih lynti ban pyndep noh ïa katei ka jingkieng, hynrei kane ka jingkhmih lynti bad ka jingangnud ki paidbah ka pyn lynga mynsiem pynban ïa ki namar ki ïohi bad lap ba ka jingpyntrei ka long kaba suki palat, kumta ka KSU Narpuh ka buh da ka jingdawa na ka tnat CPWD ba ka dei ban pyntrei kloi ïa katei ka jingkieng namar ki paidbah ki shem shitom bha ha ka leit ka wan naduh ban dkut katei ka jingkieng.
Kum ban shu phai dien , katei ka jingkieng ( RCC Bridge No 54/1), kaba don hajan ka shnong Shymplong ka dei kaba la shah rong noh ha ka um myn ha ka 17 tarik u ïaïong 2022, ka um kaba lat-lat ka la rong lut ploiñ bad ka la buh jingeh haduh katta katta ïa ki paidbah ka thaiñ, khamtam haba wan lap ka pang ka shitom bad kumjuh ruh ha ka kit ka bah namar ka dei tang kane ka jingkieng kaba pyniasoh ïa kiba bun bah ki shnong ha ki thaiñ khappud ha East Jaiñtia Hills District.
Ki nongshong shnong jong ka shnong Shymplong bad ki shnong ba mar jan ki iathuh ba lada ki donkam bad leit sha Khliehriat, sha Umkiang ki hap ban iaid da ka kjat na kawei ka jingkieng ïaid kjat (Hanging Bridge) kaba don ha ka wah Lukha tat haduh ba kin da poi ha surok national highway ha Sonapyrdi, la ong ruh ba naduh ba julor katei ka jingkieng ym don kali shuh ki ban wan bad leit sha ki shnong khappud kiba dei iaid lyngba na katei ka jingkieng kiba kynthup ka shnong Huroi, Hingaria, Lahaleiñ, Lejri bad kiwei kiwei ki shnong.
Jowai, Nailar 07: Ka Lehñiam Behdeiñkhlam ba shi sen shisnem jong ka Seiñ Raij Ïalong kala poi noh sha kaba kut mynta ka sngi, ha ka jingiphuh ipheing bala wan ban ïashim bynta da ki khun ka ka Sieñ raij bad ki dong bapher bapher.
Ïa ki rot bala wamrah mynta ka sngi kila don haduh 12 tylli bad hadien ka jingshad ha ryngkat ka kmen ka risa ka pum ka tem ïa ka tangmuri ka bom, la leit noh ïa ki rot ha ka jaka ba la khot ka Tre-Pyrda (Aitnar), kane ka shad naim Behdeiñklam ki khun ka Seiñ Raij Ïalong kila ïoh biang ïa ka lad ban ïashim bynta hadien ar snem na ka jingwan lyngshop ka khlam Covid-19.
Haba phai sha ka jinglehñiam kala long kaba ïaid beit ïaid ryntih naduh kaba sdang bad mynta ka sngi lawan sakhi lang da u kongsan uba ruh u myntri sorkar jong ka tnad transports ka jylla ma dasakhiatbha lamare, ha ryngkat ka jingdonlang u MLA ka Jowai ma Wailadmiki Shylla, ma Shitlang Pale MLA, u Daloi ka Elaka Jowai ma Puramon Kynjing, ma Ngaitlang Dhar, ma Lakhon Biam MDC, ma A.A.Shillai MDC, ki Waheh Wasan bad kiwei de kiba la shah khot sngewbha.
Naka liang u kongsan ma Dasakhiat haba ai jingkren ha kane ka sngi ula ai ki kyntien kyrkhu kyrdoh ïa ki nong pynïaid ka Seiñ Raij Ialong kiba la trei shitom ban pynïaid beit pynïaid ryntih ïa kane ka lehniam Behdeiñkhlam bad u kyrmen skhem lyngba ka jingpyndep ïa kane ka lehñiam kan wanrah ïa ka bha ka miat, ka roi ka par ha baroh ki liang.
La ïathuh ba ki dong bapher bapher ba kynthup na ka Seiñ Raij na Wahiajer, Ïalong bad na Nongkhyllem kila wan ban ïashim bynta ha kane ka lehñiam Behdeiñkhlam.
Jowai, Nailar 07 : Ïa ka District Level Sensitization Programme halor ka “Combating Child trafficking" kaba long ruh shi bynta na ka jingrakhe ïa ka ‘World Day Against Human Trafficking’ la pynlong mynta ka sngi da ka ophis ka National Commission for Protection of Child Rights (NCPRC) ha ryngkat ka State Commission for Protection of Child Rights (SCPCRs) bad ka ophis u Deputy Commissioner ka West Jaiñtia Hills District Conference Room ka DC ophis.
La jingthmu jong kane ka prokram ba shi sngi ka long shi bynta ban ai jingbatai bniah halor kumno ban ïada ïa kito ki khynnah kiba don haka jingma haka jingim bad ka jingshah khaïi ïa ki khynnah kiba don hapoh ka District bad ki ri ba marjan.
Ha kane ka sngi i Chairperson ka MSCPCR Iamon M Syiem ila batai halor ka jingshah ktah jong ki khynnah ha ka kam khaïi, ka Senior Technical expert NCPCR kong Shaista K Shah kala batai halor ka hok jong ki khynnah ban ïada na ka kam shah khaïi, la ai jingkren ruh halor ka jingtreikam jong ka tnad pulit kaba peit thuh ïa kane kam pyrshah ïa ki khynnah da u Superintendent of Police u Bikram D Marak.
Hashwa kane u incharge Deputy Commissioner ka WJHD u P.K Boro ula pdiang sngewbha ïa baroh kiba la poi sha ka jingïalang ban ïoh jinghikai kaba bniah halor kane ka kam bad kan long ruh ka lad jingïada ba kyrpang ïa ki khynnah.
Kiwei de kiba la wan sha kane ka prokram ki kynthup ïa ka kynhun jong ka Child Welfare Committee, ki ophisar naka tnad pulit bad ki nongtrei ka District Child Protection Unit, Jowai.
Khliehriat, Nailar 07 : U samla Soni Bareh, uba na ka shnong Rymbai East Jaiñtia Hills District, u la pynbna paidbah ba un ïakhun ïa ka election sha ka dorbar thaw aiñ, ka MLA Election ka ban long ha u snem 2023 bad un ïa ai reng na ka 6-Khliehriat Constituency, une u samla u la iehnoh ïa ka kam kum u General Secretary Eastern Region jong ka Jaiñtia Students Movement bad u la jied ban rung noh sha ka kam saiñ hima sima.
“Nga la pan bor na kiba heh jong ka seng ba kin pyllait ïa nga ba ngan ïakhun ïa kane ka election"ong u bah Soni Bareh, haba kren halor ka jing angnud ban iakhun ïa ka election, u la ong ba u kwah ban wanrah ïa ka jingkhuid ha ka synshar ka khadar “Namar kito kiba dang sdang ban ïoh vote, kiba la kynjoh ïa ka 18 snem mar syn tip ba ki la ioh thep vote, ki la pyrkhat beit ba kin sa ioh pisa, hynrei nga kwah bad angnud ban pynkylla noh ïa ka jingmut jingpyrkhat jong ki samla ba kin sngewthuh ba ka election hi kam dei ka pisa".
“Haba ïohi ba ki don ki kyrtong (candidate) kiba la kynjoh ia ka 60 snem kyrta shaneng bad kum ba long mynta u don ruh u bah Kyrmen Shylla, uba dei uba dang samla, te nga ruh nga buh ka thong bad ka jingïakop (challenge) ban ïakhun para samla, namar nga ruh nga dang samla" ong u bah Soni Bareh.
U la kynyu ïa ki para samla ba kin rung sha ka politic da ka jingkhmih lynti ba ki samla ki lah ban wanrah ïa ka politic ne ke synshar khadar kaba khuid ba suba, ha kajuh ka por u bah Soni Bareh u pan ka jingkyrshan na ki paidbah jong ka 6-Khliehriat Constituency ban ailad ïa u ban poi sha ka thong ban dup lah ban shna ïa ka aiñ ban ïada ïa ka jaitbynriew.
“Na ka liang jong nga nga buh ka thong ba ngan wad ki lad ki lynti ban ioh ïa ka aiñ kaba skhem ban ïada ïa ka jaitbynriew, kumjuh ruh ba ki briew kiba duk kin ioh ïa ki skim bapher bapher bad ruh ba ki paidbah kin tip ba ki don shibun ki skim, kawei ruh ka thong jong nga ka long ban kyntiew ïa ka pule puthi hapoh ka district ban wanrah ïa ka college sorkar bad kiwei kiwei ki jait Institute hapoh ka district ban long kum ka lad ban kyntiew ïa ka roi ka par, ka ïoh ka kot" ong u bah Soni Bareh.
Nongpoh, Nailar 07: Hadien ba ïa ka shnong Umden-Diwon la pynbna paidbah ne la tip kum kata ka Eri Silk Village halor ka jingpaw ha ki kam thaiñ jaiñ bad ki jingthir ksai na u Khñiang Ryndia bad kane ka Shnong ka la daw paw pyrthei ha kaba ka sorkar jylla lyngba ka tnad Handloom and Textile ha ka Sngi Saitjaiñ ka la lah ban plie sa ïa ka ophis treikam ba la tip kum ka Design Innovation Resource Centre (DIRC) ha ka shnong Diwon ba la wan plie da u Myntri ba peit ïa ka tnad Handloom and Textile, u Bah Banteidor Lyngdoh.
Kane ka jingplie ïa kane ka Design Innovation Resource Centre ka dei ruh shi bynta ka jingrakhe ïa ka 8th Edition National Handloom Day bad kumjuh ruh ïa ka Har Ghar Tiranga Prokram.
Ha kane ka sngi nalor ka jingplie u Myntri ba dei peit ïa ka tnad Handloom & Textile, u Bah Banteidor Lyngdoh ïa ka Design Innovation Resource Centre, la sakhi lang ruh da ka jingdon lang u MLA ka Nongpoh, u Bah Mayral Born Syiem, u MDC ka Nongpoh, u Bah Balajied Rani, u DC ka Ri Bhoi, u Arpit Upadhyay, u Commissioner Secretary ka tnad Handloom and Textile, u Bah F.R Kharkongor bad kynthup ki nongïalam shnong bad ki paidbah ka thain Umden.
La sdang ruh ïa kane ka prokram da ka jingpynher ïa ka lama lai rong shi bynta na ka Har Ghaar Tirangna Prokram bad la ioh ruh ki jingpyni nam ïa ki jaiñ ba la dep thaiñ bad pynwandur da ki nongthaiñ jaiñ na ka shnong Diwon ha Umden.
Haba kren ha kane ka sngi, u Commissioner Secretary ka tnad Handloom bad Textile, u Bah F.R Kharkongor, u la ban khia halor ki kam shna kti bad ki kam thaiñ jingthaiñ lyngba ka tnad Sericulture bad Weaving ba kin pynmih ïa kita ki jaiñ ba la thaiñ da ki nongthaiñ jain bad kiba ai rong ruh khlem da pyndonkam dawai (Chemical) ba la tip kum kita ki organic dying lane ha ka ktien Khasi ka rukom wieh rong kaba ki pyndonkam khlem da wieh dawai da kaba ki pyndonkam da ki rong ba ki shu shna da ki kynbat ba ioh na ki khlaw ki btapU la pynpaw ruh halor ki song jingïarap na ka sorkar kmie lyngba kata ka scheme Silk Samagra Scheme la mang tyngkha haduh 23 klur sha ka tnad Handloom and Textile ba ka jingthmu ka long ban kyntiew ïa ki kam thaiñ jaiñ khamtam ka Raid Nongtluh ha Ri Bhoi kan sa ioh shibun ki jingmyntoi na kane ka skhim sorkar kmie.
Na ka liang u Myntri ba dei peit ïa ka tnad Handloom and Textile, u Bah Banteidor Lyngdoh haba kren ha kane ka sngi u la ai ka burom sha ki ophisar sorkar, namar dei lyngba jingtrei shitom jongki bad ryngkat ka jingïasnoh kti lang ki nongthaiñ jain la lah ban kyntiew ïa ka kam thaiñ jaiñ bad khamtam ha kaba ïa dei bad ka jingpynmih ïa ki jaiñ Ryndia ba ka jylla ka paw ha ka pyrthei na ka shnong Umden-Diwon ba la tip kum kata ka Eri Silk Village.
Shillong, Nailar, 07: U MDC jong ka Mawlai Constituency u Bah Teiborlang Pathaw uba la trei shitom ha la i jong i bor iba rit, ban peit ïa ka bha ka miat bad ïa ka roi ka par jong ki shnong kiba don hapoh ka jylli jong ka mawlai Constituency, ha ka sngi Saitjain u la plie paidbah ïa ka lynti ïaid kjat ha ka shnong Umshing-Umjapung, ïa kaba u la mang pisa 5 lak tyngka lyngba ka skhim jong ka Khasi Hills Autonomous District Council (KHADC) bad ban maramot ïa ka surok kaba rim kaba la jot kaba la pynsuhsat ïa ki nongshong shnong ha ka leit ka wan bad khamtam eh ïa ki kali kiba ïaid lyngba na kane ka surok.
Ha ka jingplie ïa kane ka lynti ïaid kjat la sakhi lang da u Rangbah Shnong jong ka Umshing Umjapung u Bah CS Khongsar, ki nongkitkam shnong bad kiwei kiwei.
Ha kane ka sngi, u Bah Teiborlang Pathaw u la ai jingïarap ruh da ka song pisa sha ki nongrep kiba shong basah ha kane ka shnong khnang ba kin nang lah shuh shuh ban pynroi ïa ka rep ka riang.
Shillong, Nailar, 07: Ka Indian Institute of Public Health Shillong (IIPHS) ka la kyntu ïa ka tnat Pule Puthi jong ka Sorkar Jylla ban pyndam noh ïa ka hukum ba la pynmih ha ka 7 tarik, Naitung, kaba bthah ïa kane ka Institute ban pynsangeh noh mardor ban pynrung klas na ka bynta ka Post Graduate Programme ha ka Masters of Public Health (MPH) da ka jingïatreilang bad ka Martin Luther Christian University (MLCU).
“….
ngi ïaiban ba ka jingthoh ha ka shithi kaba 7 tarik, Naitung, 2022 kan pynduhnong ïa ka jingpawkhmat jong ka IIPHS.Namarkata, la kyrpad ïa phi ban pyndam/weng noh ïa kane ka shithi kham kloi," ong ka Director jong ka IIPHS & IIPHS Society Member Secretary ka Prof Sandra Albert ha ka shithi ba la phah sha u Deputy Secretary in-charge Education u Bah D.Lyngdoh ha ka 3 tarik, Nailar.
Ka Prof.Albert ka la pynpaw ïa ka jingkyndit haba ka tnat ka Koit ka Khiah jong ka Sorkar Jylla ka la dawa ïa ka jingpynshai lyngba u kyrwoh, katba kawei pat ka tnat treikam jong ka Sorkar ka la pynmih da kane ka hukum ha ka 7 tarik u Naitung.
U Deputy Secretary u la phah ruh ïa kane kajuh ka shithi sha baroh ki Private University ban bthah ïa ki ban ym pynïasnoh bad kino kino ki Institutions/College, hynrei lym kymta ïa ka Degree yn ym ithuh satia da ka Sorkar Jylla bad ka Meghalaya Private Universities Regulatory Board (MPURB).
Ka tnat Pule Puthi ka la kyrpad ruh ïa ka Directorate of Information & Public Relations (DIPR) ban pynmih da ka jingpynbna ha ki kotkhubor ba ki Private University hapoh ka Acts of Meghalaya kim donbor ban pynïasoh bad kino kino ki College/Approved College/Cutonomous College.
Shuh shuh ka tnat Pule Puthi ka la pan ïa ka jingtip kaba bniah halor ka jingïapynbeit ba shipor “interim arrangement" hapdeng ka IIPHS bad ka MLCU na ka bynta ban pynlong ïa ki eksamin da ka Meghalaya Private Universities Regulatory Board (MPURB).
Ka la kam ruh ba ka IIPHS ka tip bha ïa ki kyndon jong ka jingmana kaba pyrshah ban pynïasnoh ba la pynlong da ki Private University katkum ba la kdew ha ka Meghalaya Private Universities (Regulation of Establishment and maintenance of Standards) Act, 2012 (MPU Act).
Haba pynpaw ba ka IIPHS kam ju pyrkhat ban ïapynbeit ïa ka jingpynïasnoh bad ka MLCU ka Prof Albert ka la ong, “kaei kaba pynlong ïa ka IIPHS-PHFI bad MLCU ban pynïasnoh ka long katkum ka Memorandum of Understanding kaba la ïasoi ha ka 25 tarik, Kyllalyngkot, 2018, ha kaba ka la don ka jingïamynjur na ka bynta ka jingmyntoi, ha kaba ka IIPHS bad ka MLCU kin ïatreilang na ka bynta ka bha ka miat jong kiba bun balang.
"Ka la ong ba ka shwa ban ïasoi ïa ka MoU, ka IIPHS-PHFI ka la bishar bniah ïa ka MLCU Act, 2005, ryngkat bad ki kyndon (Statute and Rules) jong ka MLCU.Ka la ong ba ka MLCU Act, ha ka Section 7 (c) ka shah ïa ka MLCU ban ïatreilang bad kiwei kiwei ki shlem ai jinghikai bad ïa ki jaka hikai ha ka tnat ka koit ka khiah, bad ka sorkar bad ki kynhun trei mon sngewbha ban ai ïa ki jinghikai bapher bapher ha ka pule ka puthi.
:Shuh shuh ka la ong ba ka Section 8 (xix) ka shah ïa ka MLCU ban ïatreilang bad kiwei kiwei ki kynhun ha kaba ïadei bad ka Pule Puthi……ha kaba ïadei bad ki Professional Courses jong ka Science bad Health Sciences…"Ha ka jingpynshai ba la pynmih ha ka 3 tarik, Jylliew, u Principal Secretary ka tnat ka Koit ka ka Khiah, u Sampath Kumar u la kdew ba ïa ka Masters of Public Health (MPH) degree yn ym lah ban ai da ka IIPHS hynrei da ka Martin Luther Christian University (MLCU).
Ïa ki samla pule la ai jinghikai da ki nonghikai jong ka MLCU bad ka IIPHS.U Kumar u la pyntip shuh shuh ba kine ki jingïapynbeit ha kaba ïadei bad ka pule ka puthi la ai jingbit da ka UGC, ka MLCU Act 2005, ba la kdew ha ka Chapter II clause 7(c) bad clause 8(19) bad da ka rai jong ka IIPHS Society.
Haba pynpaw ïa ka jingïatreilang bad ka MLCU ba ka dei tang ka jingïapynbeit ba shipor, u Principal Secretary u la ong, “ka kyrdan jong ka University ka donkam ban ai ïa ka Degree, namarkata, ka jingïapynbeit ba shipor bad ka IIPH lem bad ka MLCU ryngkat lang bad ka NEIGRIHMS, da kaba ïatreilang bad ka NEHU na ka bynta ban ai ïa ka Medical Degree.
".
Shillong, Nailar 07 : U MLA barim ka Mawlai Bah Embhah Syiemlieh ryngkat ki nongkitkam ba ha khmat jong ka UDP Mawlai constituency ki la pynpoi sha u President Rangbah ka UDP ïa ka shithi ba ki la iehnoh ïa ka kam kum ki nongïalam jong ka Mawlai, kumjuh jong ka Shillong City bad State Youth Wing.
Ka daw kaba pynlong ïa kitei ki nongïalam ba hakhmat ka UDP ban shim ïa katei ka rai kdaei hadien ba ki nongkyrshan bad ki nongkitkam jong ka UDP Mawlai ha ka jingïalang kaba long ha ka 29 tarik da kawei ka sur ki la rai ban mih noh na katei ka party.
Ha katei ka shithi ba ki pynpoi sha u President, ki nongïalam kiba la iehnoh na ka party ki kynthup naduh u Bah Embhah Syiemlieh nongaibuit ka UDP State Youth Wing, Vice President UDP Shillong City district bad nongaibuit ka UDP Mawlai circle, Bah Manbhalang Marius Syiemlieh uba dei u Joint Secretary ka UDP State Youth Wing, President ka UDP Youth Wing Shillong City District.
U Bah Raymon Khyriem uba dei u Joint Secretary ka UDP Youth Wing Shillong City District bad Working President ka UDP Mawlai Circle, u Bah Pyndap Lawriniang uba dei u Publicity secretary ka UDP Youth Wing Shillong City, Bah Seiborlang Kharbamon uba dei u Assistant.
Secretary ka UDP Youth Wing Shillong City, Bah Bankerlang Marbaniang uba dei u Finance secretary ka UDP Youth Wing Shillong city bad Bah Dimos June Syiemlieh uba dei u Vice-President ka UDP Mawlai Circle.
Kane ka jingphah shithi iehnoh sha u Bah Metbah ka long hadien ba ka UDP kam shym la burom shuh ïa u Bah Embhah Syiemlieh uba dei u MLA barim ka Mawlai hadien ba u Bah PT Sawkmie u la pynkhreh ban ïakhun noh na ka seng UDP ha u snem 2023.
U Bah Embhah u la ïathuh ba ka daw kaba pynsngewsih eh ïa ki nongïalam kadei namarba dei u Bah Embhah uba tyrwa hi ïa u Bah PT Sawkmie ban ïakhun noh na ka seng UDP, hynrei katba nang ïaid ka por ki nongkitkam ba thymmai ki la sdang ban leh kiar ïa u namar kim kwah ba ka tiket MDC kan poi sha utei u MLA barim.
Ha katei ka jingïalang kaba long ha ka 29tarik ym tang ki nongïalam ba hakhmat kiba mih na ka UDP Mawlai hynrei wat ki nongkitkam na ki longkmie ne ki Mahila ryngkat ki nongïalam bad nongkyrshan na ki unit kiba la lang ïa katei ka rai ban bud lang beit ïa u Bah Embhah.
Mynta u snem ka jylla Meghalaya ka la kynjoh 50 snem bad la sdang ïa ka jingrakhe ia kane ka jingdap 50 snem da ki prokram har rukom.
Hynrei hato don jingkylla ne em ha ka jingim jongngi ki paidbah pat ha kine ki 50 snem? Hato ka jingduk ka la nang duna ne nang kiew? Hato ka jingbym don jaka da ki trai shnong riewlum wat tang ban shna iwei i ïing trep ruh ka pynjynjar mynsiem ne em ïa kita ki nongthaw aiñ kiba ngi ïa jied man la ka san snem? Hato ngi ïoh mo ïa ka um bam um dih kaba khuid ba suba ne ngi ïoh pynban da ka um dih kaba pynïoh pang pynban iangi?Hato ki khynnah hapoh 14 snem ka rta baroh ki leit skul ne bun na ki, ki hap sangeh noh ka leit skul namar bym lah kyrshan shuh ki kmie ki kpa (bunsien tang ka kmie marwei namar lah phet noh u kpa)? Man ba nga leit sha ki jaka kiba kham kyndong nga shem ba ki bun bah ki khynnah shynrang kiba hapdeng 12-14 snem ka rta kiba leit ap masi ha ka jaka ban don ha skul.
Hato ngi ju pyrkhat mo ïa ka lawei jong kine ki khynnah ki bym lah ban pyndep ïa ka jingpule jong ki? Lah ju ong ba ka thoh ka pule (education) ka long kum u thied budlum uba kyrshan ïa ki jingtrei kam ka met jongngi.
Khlem ka thoh ka pule ngi sah dien ha kiba bun ki bynta hynrei khamtam eh ha ka ban shim ïa ki rai kiba dei ha ka por ba ngi jied ïa ki nongthaw aiñ.
Kine ki nongthaw aiñ ki don ka jingkit khlieh ban thaw ïa ki aiñ ki ban kham pynbha ïa ka jingim jongngi bad ban kyntiew ïa ka jylla ha kiba bun ki bynta.
Kawei na kita ki kamram ba kongsan jong ki nongthaw aiñ ka dei ba kin pyrkhat sani bha kaei ka aiñ kaba donkam eh ha kane ka jylla.
Ha ki snem kiba kham mynshuwa ha ka por ba dang long myntri rangbah u Bah BB Lyngdoh u lah buh ïa kawei ka komiti ka ban peit sani bha halor ka rukom pynïaid ïa ka khyndew, ka bri bad kumno ba ki riew shimet ki ïoh ban long trai halor ka ri raid.
Ha kato ka por u Bah BB Lyngdoh uba ïohi jngai ïa kaei ka ban sa jia ha kane ka jylla u la pyrshang bad wad jingtip sani bha halor ka jinglong trai ki briew halor ka bri ka khyndew ha kane ka bri u Hynniewtrep.
Hadien ba la mih ka report jong ka Komiti ïa kaba la khlieh da ki riew shemphang, U Bah BB Lyngdoh u la tyrwa ba dei ban leh noh da kata ka “Cadastral Survey" kaba mut ba ka sorkar kan wad jingtip janai mano ba long trai halor kano ka jaka.
Ka sorkar kan lah ruh ban tip uno ne kano ka riew shimet ki don haduh katno ka jaka, namar lada tang kiba don spah ki ïoh lad ban thied lut ïa ki lum ki wah bad wat ïa ki khlaw ki btap ruh te kiwei kiba ym kot bor ban thied duh wat tang shi nongrim ïing pat kin leh kumno? Hato ki hap ban shong wai shi jingim bad ban siew bai wai ïing nalor ba ki lah duk lypa? Kaba phylla ka long ba ïa kane ka jingtyrwa jong u Bah BB Lyngdoh kaba dei kawei ka ki jingpyrshang kaba bha tam, la pyrshah tyngeh da u Bah Hopingstone Lyngdoh jong ka HSPDP.U Bah Hoping u pyrkhat ba kane ka jingthmu jong u Bah Bring ka long ban khrong khajna (land revenue) na ki trai ri, trai muluk bad u la pynshit ïa ki paidbah ba kin pyrshah ïa kane.
Mynta pat ngi shem ba tang katto katne ki heh spah ki thied da ki phew acre ki jaka, khamtam ha kito ki bynta jong ka jylla ha kaba ka sorkar ka thmu ban shna surok lane ban tei ïa ki ophis ne kiwei pat ki jingtei.
Mynnor, ïa ka wah bad ki khlaw ym ju don ba kam trai namar ki dei ki spah jonglang lane kaba ong ha ka ktien phareng ka ‘community resource’ ïa kaba la long trai da ki paidbah.
Mynta pat ngi shem ba wat ki jaka kiba don um (catchment) lah long trai da ki riew shimet bad ki la die um kylla ïa ki paidbah.
Kane baroh ka kylla long namar ba ki nongpynïaid shnong kum ki syiem, nang ai shuh shuh ïa kiba la don spah don phew lypa katba kiba duk ki la nang duk shuh shuh.
Katkum ki jingtih bniah (research) na ka NITI Aayog ( ka tnad sorkar kaba dei peit ïa ka long ka man ha ki jylla baroh) lah shem ba kumba 37 na ka 100 (37%) ki briew ha Meghalaya ki long kiba duk bha.
Kane ka lah jan ïaryngkat bad ka Bihar.
Mangi kiba shong ba sah ha sor Shillong ngim lah satia ban sngewthuh ïa kane ka jingshisha.
Hynrei ka jingwan tuid jong ki briew sha sor Shillong tang ban kamai ja kpoh ka kdew shai kdar ba sha ki shnong rit kiba jngai na sor Shillong ka jingduk ka lah kiew namar ym don lad ïoh kam ïoh jam.
Lah shu bun sa tang kiba die jingdie ha madan bad rud surok bad ym tip la ki im sngi ne em.
Ka sorkar kam pyrkhat ei ei shaphang kine ki briew kiba shem jynjar.
Kito kiba ha ka sorkar ki pyrkhat beit tang ïalade shimet.
Ki nongthaw aiñ ki thew beit kumno ban ïoh thied ïing lane ban thaw ïa ki ïing paki dulan ha ki jaka kiba remdor bha ha sor Shillong.
Kawei ka nuksa ka long ka Cleve Colony ha kaba bun ki nongshnong shnong ki dei ki heh spah.
Uwei u myntri kane ka sorkar MDA mynta u lah tei ïa ka ïing paki-dulan ha kane ka dong bad kaba i saitmet ka long ba kata ka ïing ka phai sha kawei na ki dong kiba duk tam ha Malki – ka Wahkdait.
Ka jingthmu jong uwei pa uwei uba kwah ïaleh elekshon ka long beit tang kumno ban kamai spah.
Ki jingkren jali-ja-um ha ka por elekshon bad ki jingkular ban ‘shakri’ ïa ki paidbah.
Phewse ki shakri ïalade shimet.
Tip haduh lano ngi ki paidbah ngi shah ïalam bakla kumne? Haduh lano ngin shah thok shah shukor.
Bad balei ba ngim buh ïa ki jingkylli kiba eh hakhmat kine ki nongthaw aiñ haba ki wan khroh ïa ngi ba ngin jied ïa ki? Kylli ïalade kane kawei ka jingkylli ko paidbah – Hato don uwei ne u nongthaw aiñ (MLA) uba duk bad uba ym don tang ka ïing shong ruh? Hynrei ki paidbah nongthep vote pat wat tang kawei ka ïing shong kaba rit ruh ym don.
Hap ban shu shong wai.
Haba kumne don jingmyntoi aiu keiñ ban dang ïa jied nongthaw aiñ? Mynta ka kynti te ngi dei ban jied da ki nongthaw aiñ kiba tip briew tip Blei bad ki ban wanrah ka jingkylla ha ka synshar khadar ha ka jylla.
Shillong, Nailar 07: Hadien ba kiba bun ki nongshongh shnong ka Dangar Dop bad Lalpani kiba dei ki shnong kiba don ha khppud Bangladesh ki la ai ka jingujor halor ka jingbym shong shngaiñ namar ka jingwan rung tuh ki briew na Bangladesh ban leh ïa ki kam tuh ka thiem u MLA ka Mawsynram Constituency Bah Himalaya M Shangpliang u la buh ka jingkyrpad ïa ki bor sorkar naduh u Superintendent of Police(SP), ka Deputy Commissioner(DC) bad kiwei ki tnad treikam ba kin ai jingïada ïa kine ki nongshnong shnong.
Ki nongshong shnong katei ka thaiñ ki la kynnoh ba kine ki khar Bangladesh ki ju wan pyndik bad ban tur ryngkat ki tiar ki tar ba nep sha ka kitei ki shong kiba dang hap ha u pud u sam ka Ri India, da kaba ki wan ban rung lyngba ka wah Umngi ban tuh ïa u maw u shyiap bad ïa ki mar ki mata jong ki briew kiba shong ha kitei ki shong Dangar Dop bad Lalpani.
U Bah Himalaya ha ka jingleit jurip jong u ïa kitei ki shnong ha ka 5 taik Nailar u la pynpaw ïa ka jingsngew bynñiaw ba ki nongshong shnong jong kane ka shnong ki mad ïa kane ka jingeh.
U Bah Himalaya u buh ka jingkyrpad na ka sorkar jylla ban ai jingïada kaba kyrkieh ïa ki nongshong shnong jong kane ka thaiñ bad u la kyntu ïa ka DC East Khasi Hills ban phai khmat bad bah khlieh lem ïa ka jingbym sngew shngaiñ wat la ki don ha ki pud bad ki bynta ka ri India.
U Bah Himalaya u la ïathuh ruh ba ha ka jingshisha ki nongshong shnong ki la pan jingïarap na ki bor pulit bad ki BSF hynrei na ka liang jong ki kim pushe eiei ban ïarap ïa kine ki nongshong shnong.
“Nga sngew diaw ka mynsiew haba pyrkhat ïa ki briew kiba mad ïa ka jingeh bad jingïaleh haba ki sah ha ka khappud Bangladesh, bad ngim tip shuh lada ym ai jingïada ïoh wan jia ka jingjia kaba sngewsih ïa ki" ong u Bah Himalaya.
Shillong, Nailar 07: Ka Education Department jong ka Sohra Government College ryngkat ka jingïatreilang bad ka Sohra Coaching centre ka la pynlong ïa ka jingai jinghikai bakyrpang ïa ki samla pule ka kolej kiban ïakhun ïa ka Common University Entrance Test(CUET-PG) ha ka 5 tarik Nailar.
Kane ka jingai jinghikai da ka kolej ka long shi bynta ban ïarap ïa ki samla pule ban pynkhreh ha kaban ïakhun ïa kane ka eksamin khnang ban ioh bteng ïa ki jingpule ha ki kyrdan Master Degree ha NEHU bad kiwei de ki jaka pule.
Hadien ka jinghikai kaba bniah na ki Nongai jinghikai, la ioh ruh ïa ka jingkren ai mynsiem na I Babu C.Khongngain uwei na ki dkhot ka Sohra Coaching Centre.
Ha ka jingkren ju Babu C Khongngain u la ai mynsiem bad kyrkhu kyrdon namar kine ki samla ki long kum kynhun shipai banyngkong eh ban ïakhun ïa kane ka CUET-PG lyngba ki kor kompiwtor (CBT) bad u la ban jur ruh ba ki dei ban ïakhun da ka jingshlur ban ioh ïa ka thong, khnang ba ma ki hi ha kawei ka sngi kin sa ioh ban long ki nonghikai ha ki college jong ka jylla.
Shuh shuh u la pynkynmaw ba lada kim trei shitom kan long ka jingduh jingmyntoi hi ïa ka lawei jong ki ha ka pule puthi.
U Babu C Khongngain u la pynpaw ruh ba ka la dei ka por ïa ka MBOSE ban pynlong compulsory ïa ka Logical Reasoning,General Aptitude bad General Knowledge naduh ki klas barit kine kiba dei ki bynta ha kino kino ki Entrance Test kynthup ïa kane ka CUET.La plie ïa kane ka Program ai jinghikai da I Smt.
L.M Synrem,iba dei I Head ka Education Department bad i la pdiang sngewbha ïa baroh khamtam ïa ki Nongwan ai jinghikai ba kynthup ïa Ms D.Lyngdoh Asst.Professor Department of History bad I Dr.Sylvia Badwar Asst.Professor, Department of Physics baroh arngut na Sankardev College kiba la ai ka jinghikai kaba paka halor ka CUET ryngkat ka Practical.
Shillong, Nailar 06: Ka District Tuberculosis Officer(DTO) ka Dr Kharwanlang ha ka sngi Thohdieng ka la ïathuh ba ka jingdon kiba ïoh ïa ka jingpang TB ha ka East Khasi kan khamtam mynta u snem ban ïa nujor bad u snem ba la dep.
Haba kren bad u Mawphor ka Dr Kharwanlang ka la ïathuh ba ha u snem ba la dep kiba ïoh ïa ka jingpang TB ki poi tang kumba 1979 ngut ha ka district hytnrei mynta u snem dang ha u bnai Naitung ruh kiba ïoh ïa kane ka jingpang ki la poi kumba 1000 tam.
Ka Dr Kharwanlang ka la ïathuh ba kane ka jingkiew kiba iuoh ïa ka jingpang TB ka long ruh ka jingbuh ryntih ban ïoh jingkheiñ wat na ki jaka ai jingsumar shimert ha ka jylla lyngba ki mobile Applicatin bad ka jingpynjur ka tnad ka koit ka khiah hi ha ka jylla ban pynjur ka jingtest ha ka jylla.
Shuh shuh ka la ïathuh ba ka tnad ka koit ka khiah ka jylla ryngkat ka sorkar India hi baroh kawei kin trei tyngeh ban lah ban rat dyngkhong syndon ïa ka jingpang TB ha ka ri baroh kawei ha u snem 2025.
Shuh shuh ban pynphriang ïa ka jingtip ïa ki lad jingsumar ïa kiba pang ba shitom TB ka ophis ka DTO ha ka sngi Thohdieng ka la pynlong ïa ka prokram jinghikai ryngkat ka jingïatreilang bad ki artylli ki kolej ka St Edmund bad ka Women College na bynta ki samla pule ha ka laiñ Social Work.
Ha kane ka sngi ka DTO ka Dr Kharwanlang ka la ai jinghikai ïa ki samla pule ba kumno kin long ki nongrah khubor shaphang ki lad jingsumar jong ka jingpang TB.Shillong, Nailar, 07: Ki don haduh palat 31 ngut ki MLA kiba la dep ban pyntikna ba kin ïakhun na ka tiket National People’s Party ha ka elekshon MLA kaban long ha u 2023.
Haba pyntip ïa kane, ki heh nongïalam katei ka party ki ïathuh ba nalor ki 23 ngut ki MLA kiba la don lypa jong ka party, sa kumba 8 ngut ki dei na kiwei pat ki party.
Kitei ki 31 ngut katkum ka jingkheiñ ba la ai da ki heh ka party ki kynthup ïa ki 23 ngut na ka NPP, 3 ngut kiba shah sospon ha ka Congress, 2 ngut na ka TMC, 2 na ka PDF bad uwei na ka HSPDP.Kumba long haduh mynta bad na ki jingrung NPP da ki nongïalam dang shen ka paw ba na ka Congress ki kynthup ïa ka MLA jong ka Shillong East, Kong Ampareen Lyngdoh, nangta na Shillong West Bah Mohendro Rapsang bad ruh na Rambrai Bah Kimfa S Marbañiang.
Na PDF pat ki kynthup ïa u Bah Jason Sawkmie Mawlong MLA ka Umsning bad u Bah Hamlet Dohling, MLA ka Mylliem.
Na ka HSPDP pat dei u Bah Samlin Malngïang ba dei u MLA ka Sohiong.
La ïoh jingtip ruh ba na ka TMC nalor kitei ki arngut kiba la tikna ba kin wan ïasoh hynrei ka jingïakren ka dang ïaid bad sa katto katne ngut mynta.
“Haduh mynta, kitei ki 31 ngut ki dei kiba la dep ban tikna ban ïakhun na ka NPP.Ka jingïakren ka dang ïaid ruh sa bad katto katne ngut mynta, lehse shen ngin sa lah ban tip katno ngut baroh kiban ïakhun na ka party," ong uwei na ki nongïalam ka NPP bym kwah ban pynpaw kyrteng.
Ha kajuh ka por la ïathuh ruh ba kin don bun bha ki MDC na ki lai tylli ki Autonomous District Council kiban ïakhun na ka NPP ha kane ka elekshon kaban sa long shen ha ki khyndiat bnai ban wan.
Tang na East Khasi Hills kin don beit la kumno kumno 5 -6 ngut ki MDC kiba la pynkhreh shaid shaid na bynta katei ka jingïakhun.
Kitei ki MDC ban ïakhun na ka NPP ki kynthup naduh ki arngut ki longkmie kiba bat ruh kum ki Executive Member ka KHADC, Kong Grace Kharpuri ban ïakhun na Shella bad ka Kong Macdalyne Sawkmie Mawlong na Nongpoh.
Nangta pat u Bah Alvin Sawkmie na Mawsynram bad u Bah Teibor Pathaw na Mawlai.
La ïoh jingtip ruh ba ka jingïakren ka dang ïaid mynta wat bad u Bah Batskhem Ryntathiang MDC ka Mairang ban ïakhun na Mairang pyrshah ïa u Bah Metbah.
Shillong, Nailar 07 : Ka jingkiewdor ki mar ki mata naduh ki mar bam mar dih, ka tyndong lyer shet jingshet ka long kawei na ki mat ba la ïakynduh jingeh ym tang ka jylla Meghalaya hynrei baroh ki jylla hapoh ka ri India.
Halor kane ki jylla baroh kynthup ïa ka Meghalaya ki la dep pynpaw hakhmat ka sorkar pdeng ïa kane ka jigneh kaba ki paidbah ki ïa kynduh khnang ba ka sorkar pdeng kan thaw lad bad leh ei ei halor kane, ong u Symbud Myntri Rangbah bah Prestone Tynsong.
“Ngi la dep ïakren bad ka sorkar India bad kata ruh ym tang ka Meghalaya hynrei wat kiwei kiwei ki jylla ruh halor kane ka jingkiewdor ki mar bam mardih" ong u bah Prestone.
Ïa kane ka kam ym lah ban ïakren tang ha ka sorkar jylla hynrei hap ban shim khia ruh da ka sorkar pdeng namar ki don bun ki daw kiba ktah ïa kane ka jingkiewdor ym tang na ka GST.“Ym lah ban shu kynnoh tang ïa ka sorkar jylla hynrei ka dei naduh ka sorkar pdeng namar ki don bun ki mat kiba ktah ïa kane ka jingkiewdor ki mar bam mar dih bad wat ka tynsong lyer shet jingshet ruh.
Nga ngeit skhem hadien ba ngi la dep pynpaw na ka liang ka sorkar pdeng ka dang shong bishar kumno ban leh ban pynhiar dor biang ïa ki mar bam mardih" ong biang u Symbud Myntri Rangbah.
Nalor kata u symbud myntri rangbah u la ïathuh na ka liang ka sorkar jylla ka la bthah ïa baroh ki DC ba ki dei ban peitngor bha ban y m don kano kano ka jingshim kabu na ki nongkhaii ïa ki paidbah nongthied nongpet bad la bthah ruh ban pynkhlain ïa ki District Monitoring Committee ba kin leit peit ïa ki dor ki mur sha ki iew ki hat.
Shillong, Nailar, 07: Ki shipai BSF ha ka sngi U Blei ki la pyntip ba hapoh ki 24 kynta ba la leit noh ki la ïoh kurup haduh 85 tylli ki mai na khappud ka East Khasi Hills bad East Jaiñtia Hills Distirct ïa kiba la thmu ban shalan be-aiñ sha ka ri Bangladesh.
Ki shipai BSF kiba ap pahara ha Sonapur, East Jaiñtia Hills District kiba la ïoh ïa ka jingtip kaba bniah ki la pynlong ka jingap ktem bad ïoh bat ïa kawei ka trok hajan Umkiang kaba kit haduh 24 tylli ki muid ia kiba la thmu ban shalan sha Bangladesh.
U nongniah jong ka trok bad u nongbud tang shu ïohi ïa ki shipai BSF ki la phet krad ïalade bad ieh shadien ïa ka trok bad ïa ki muid.
Ha khappud ka East Khasi Hills, ki shipai BSF ki la ïoh kurup 61 tylli ki masi kiba shu ïaid sakma ha syndah ka jingker sainar shiah jong ka khappud bad ka Bangladesh ïa kiba la thmu ban shalan sha Bangladesh.
Namar ka Ri India ka dang pynkhreh ban rakhe ïa ka jingïohluid jong ka Ri ha ka 15 tarik mynta u bnai, ki shipai BSF ki la kham pynjur ïa ka jingpahra ha khappud ban khanglad ïa ki kam sniew bad ki kam khaïi be-aiñ ha khappud ka ri India bad ka Bangladesh.
Shillong, Nailar, 07: Kum ka jingpyrshah ïa ka Sorkar Pdeng kaba wanrah ha Parliament ïa ka Electricity (Amendment) Bill 2022 na ka bynta ban pynbeit thymmai ïa ka Electricity Act 2003, ka Coordination Committee of Registered MeECL Association and Unions ( CCORMAU) ha ka sngi U Blei ka la pynbna ban pynlong da ka jingsangeh treikam kaba 2 kynta ha baroh ki ophis treikam jong ka MeECL kiba don hapoh ka jylla baroh kawei lashai ka Lah Sngi U Blei.
Ka CCORMAU ka la ong, ‘ka jingwanrah ïa kane ka Bill hapoh ka Parliament kan ktah ïa ka tnat Sam Bording, ïa ki nongthang bording bad ïa ki nongtrei jong ka tnat Sam Bording bad ïa ki Engineers.
"“Ha u snem baladep, ka Sorkar Pdeng ka la kohnguh lyngba ka jingthoh ba la phah sha ka United Kisan Morcha ha ka 9 tarik, Nohprah, 2021 ba ïa ka Electricity (Amendment) Bill yn ym rah satia ha Parliament khlem da ïamir jingmut bad khlem da ïasyllok shwa bad ki kynhun bapher bapher, kynthup ruh ïa ki nongrep," ong u kyrwoh ba la soi da u President ka CCORMAU u Bah PK Shulet bad u General Secretary u Bah B.K Nongkhlaw.
“Kam pat don satia ka jingïamir jingmut haduh mynta mynne.
Mynta lada ka Sorkar Pdeng ka la shim ïa kawei ka rai ban wanrah bad ban mynjur ïa ka Electricity (Amendment) Bill 2022 ha Parliament ha ka 8 tarik, Nailar, 2022, ka long ka jingpynkheiñ ïa ka kular ba la aiti da ka jingthoh sha ka United Kisan Morcha," ong u kyrwoh na ka CCORMAU.Shuh shuh, ka CCORMAU ka la ong, wat hapdeng ki jingïai kyrpad na ka National Coordination Committee of Electricity Employees and Engineers (NCCOEEE) bad ka All India Power Engineers Federation, (AIPEF) ka Sorkar Pdeng kam shym la khot ïakren satia bad ki Engineers lane ïa ki nongtrei wat tang shisien ruh halor ka Electricity (Amendment) Bill 2022.
Ha kaba ïadei bad kane, ka Coordination Committee of Registered MeECL Association and Unions ( CCORMAU) ha ka jingïalang ba kyrkieh, kum ka jingbud ryntih ïa ka rai jong ka National Coordination Committee of Electricity Employees and Engineers (NCCOEEE) kaba la pdiang ha ka National Convention kaba la long ha Delhi ha ka 2 tarik, Nailar, ba ka jingïakhih pyrshah ïa ka Electricity (Amendment) Bill 2022 bad ïa ka jingthmu wanrah ka Sorkar Pdeng da ka polisi ban aiti sha ki kynhun shimet ïa ka tnat Sam Bording, ha ka Lah Sngi u Blei ka 8 tarik, Nailar, 2022 lada ka Sorkar Pdeng ka la wanrah ïa ka Electricity (Amendment) Bill 2022 ha Parliament, ha kajuh ka por baroh ki nongtrei bad ki Engineer jong ka MeECL kin mih lut na ki jaka treikam ban pynlong ïa ka jingïakhih ryngkat bad ka ri baroh kawei da kaba rah ïa ki plakad bad ki banar na ka bynta 2 kynta ha baroh ki District Headquarter.
“Ka jingïakhih kan long kaba jai jai khlem da pynthud ïa ka jingsam bording.
Hadien kane, yn sa nang ïakren shuh shuh ïa ki lad ki lynti ban shim ha kaba ïadei bad ka rai jong ka NCCOEEE," ong ka CCORMAU.Shillong, Nailar 7 : Ki Seng Bhalang bad ki nongshong shnong jongka jylla kim pyrshah ban wanrah ïa ka lynti rel kit mar haduh Byrnihat lada ka sorkar pdeng ka kloi ban pyntreikam shwa ïa ka Inner Line Permit (ILP) ha ka jylla, ong u Symbud Myntri Rangbah bah Prestone Tynsong.
Haba ïakren bad ki lad pathai khubor ula ong “ Na kata ka daw ba ka sorkar MDA ka ïai bud dien na ka sorkar pdeng man la ka por ban pyntreikam noh ïa ka ILP ha ka jylla Meghalaya namar lada pyntreikam ïa kane ka aiñ ki seng bhalang ruh kim pyrshah ïaka projek lynti rel kit mar".
U la ong “ Na ka por sha ka por ki seng bhalang ruh ki ju pynpaw ba ki kloi ban pdiang ïa ka lynti rel halor ka kyndon ban pyntreikam shwa ïa ka ILP ha Meghalaya hynrei lada ym pyntreikam ïa ka ILP ki ruh kin ïai pyrshah beit ïa kane ka projek lynti rel".
U bah Pretone u la ong “ Na kata ka daw ka sorkar ruh ka shim khia bha ban ïai leit bud dien ïa kane ka mat ILP sha ka sorkar pdeng ba kan pyntreikam noh ha ka jylla Meghalaya khnang ba kiwei ki projek ruh kin ïoh ban treikam khlem kino kino ki jingpyrshah.
Namar lada don ka aiñ ban ïada ïa ka jaidbynriew khlem pep kan ym don shuh ka jingsyier na ki trai shnong bad seng bhalang ruh".
Kham mynshwa ki seng bhalang ki la dawa na ka sorkar MDA hapoh ka jingïalam ka NPP ban khylliap lynnong ne klet noh ïa kane ka projek lynti rel lada ym pyntreikam ïa ka ILP ha ka jylla.
Na ka liang ki Seng Bhalang ki la pynpaw shai ruh ba katba ym pat pyntreikam ïa ka ILP ha ka jylla kin ïai bteng beit ban pyrshah ïa ka lynti rel ruh.
Lah ban pynkynmaw ba ka sorkar pdeng ka la tyrwa ar tylli ki lynti rel sha ka jylla kawei na Tetelia sha Byrnihat kaba 22 Km bad kawei na Byrnihat sha Shillong kaba 108 km.
ïa ka Tetelia sha Byrnihat la sdang ban pyntrei ruh hynrei la hap ban pynsangeh noh namar ba ïeng pyrshah ki seng bhalang khamtam ka KSU, FKJGP, HNYF, RBYF, HYC bad kiwei kiwei.
Shillong, Nailar 07 : U Myntri Rangbah duh ka Ri u Narendra Modi mynta ka Sngi U Blei u la ban jur ïa ki Myntri Rangbah jong ki jylla bad ki Union Territory ba kin phai khmat sha ki lai tylli ki T kata Trade( Khaïi pateng) Tourism (Kam jngoh kai pyrthei) bad Technology ( Ki kor ki bor teknoloji ka juk mynta) bad ha kajuh ka por ba kin pynshlur bad pyndonkam ruh ïa ki mar ki mata kiba pynmih na la ki jylla da kaba pynduna ka jingthied jingpet na shabar ka jylla ne sha bar ri ruh kumjuh.
Haba kren ha ka jingïalang jongka Governing Council jongka NITI Aayog kaba Hynniew mynta ka sngi ha nongbah Delhi kaba u long kum u Shongknor jongka Council, u la ong “ Kine ki lai tylli ki T ki dei kiba donkam tam ha kino kino ki mission jongka ri India hakhmat ka pyrthei".
U la ong ki jylla kin kham pynduna ka jingthied na shabar ri bad ki dei ban pynjur ka jingshalan shabar ri bad kumjuh ruh ban pyndonkam beit da kiei kiei ki mar ki mata ba pynmih napoh ki jylla hi.
“ Ngi dei ban pynshlur ïa ki nongshong shnong ba kin pyndonkam da ki mar ki mata bad ki tiar ki tar ba pynmih na lade hi" ong u Modi.
Haba kren shaphang ka jingpyrshang ban pynkhlaiñ ïa ka khaïi pateng bad ka ïoh ka kot jongka ri u Modi ula ong wat la ka jingioh lum khajna GST ka la kiew bha hynrei dang donkam shuh shuh ban nang pynkhlaiñ ïa ka jinglum.
Ha ka jingpyllait khubor na ka Niti Aayog la pynpaw ba u myntri rangbah ula kren lut halor kiba bun ki mat ha kane ka jingïalang da kaba u shim kyrpang ïa ka jingkyntiew ïa ka rep ka riang, ka kam ri jingri, ka jingpynmih ïaki mar bam khnang ba ka rep ka riang kan kiew bad ba ka India kan long ka ri kaba kiew bha ha kane ka liang hakhmat kiwei ki ri ka pyrthei.
U Modi u la ong “ Ka jingroi jong ki shnong ki thaw, ki sor ka la long kawei na ki daw ba kyntiew bha ïaka India bad kane ka long beit lyngba ki kor ki bor teknoloji.
U la ong baka jingkhlaiñ bad jinglong kawei jongka India ka paw ha ka por jongka khlam COVID ha kaba ka India ka la long kum ka nuksa ïa kiba bun ki ri bad ka daw bah ka dei na ki jylla kiba shim khia ban pynpoi ïa ki lad jingïarap shaduh ki paidbah khlem da kheiñ ne niewtang ïa ki kam saiñ pyrthei hynrei la ïatrei lang beit kawei ka mynsiem jingïatylli da kaba buh shadien ïa ki jingiapher party.
Kane ka long ka jingïalang kaba nyngkong eh jongka Niti Aayog ba u Myntri Rangbah un ïakynduh markhmat bad ki Myntri Rangbah naduh ba sdang ka khlam COVID.Ha kane ka jingïalang la ïadon ryngkat 23 ngut ki Myntri Rangbah, 3 ngut ki Lt Governor bad bun ki Myntri sorkar pdeng.
Ka jingialang ka la ïa kren sani bha halor ka jingkyntiew ïa ka rep ka riang bad ka jingpyntreikam ïa ka National Education Policy (NEP) haki skul bad ki College.
ïa kane ka jingïalang la pynlong mynta ka sngi ha Rashtrapati Bhavan Cultural Centre New Delhi.
Nongpoh, Nailar 07: Da ki spah ngut ki paidbah naki shnong bapher bapher jong ka Raid Nongtung ha Ri-Bhoi District hynnin ka sngi kila hap ban leit phai biang shala ki jong ki shnong hadien ba ka jingïalang bala khot da ka Seng Samla Border Area kala pulom noh naka jingwan pynthud jong ki pulit Assam ki bym shym la ailad ïaki paidbah ban pynlong jingïalang haka shnong Jatalong jong ka thaiñ Block II.Kum ban shu pynpaw ïa katei ka jingïalang la khot kyrpang da ka Seng Samla Border Area hapoh ka jingïalam jong u Samla Hilarius Lynshang kum u President, u Samla Aloysius Bina bad kiwei kiwei naka bynta ban ïakren halor ka jingpynbeit ïa u pud u sam kaba ka sorkar kala dei ban pynkloi noh bad kumjuh ruh halor ka jingwan pynieng ka Assam ïaki post elektrik haka shnong Jatalong bad Sabuda da ka jingthmu ban wan klun jubor ïa kitei ki shnong bad kiwei kiwei ki jingeh jong ki paidbah ba shong ba sah haka thaiñ khappud.
Kaba sngew lyngngoh ka long ba tang hadien ka jingtip ba ka don ka jingïalang ha ka shnong Jatalong ha Ri-Bhoi, ki pulit Assam ryngkat bad ki CRPF kila hiar sha katei ka jaka ban khang lad ïaki paidbah ban lum ha katei ka jaka da kaba aidaw ba kim kwah ba kan mih ka hura hura bad lada ki kwah ban lum jingïalang ki dei ban don tang kumba katto katne ngut.
Dei hadien ka jingpynthud jong ki pulit Assam kiba la hiar sha katei ka jaka naka liang ki paidbah naduh ki nongïalam shnong bad ki nongïalam ka Seng Samla kila rai ban pyndam noh ïa katei ka jingïalang bad ban khot biang hadien ka jingrakhe sngi laitluid ka ri India.
Jowai, Nailar 08: Ka lympung ïalehkai phutbol Independence Day Cup Under-17 Football Tournament 2022 ba la pynïaid da ka West Jaiñtia District Sports Association (WJDSA), kaba la long mynta ka sngi ha madan Kiang Nangbah Stadium, Jowai.
Haba phai sha ka jingïakhun ba nyngkong ka kynhun ïalehkai jong ka Dulong kala lah ban pynliem da 3-1 kol ïa ka Evergreen Mukhla, ïa ki kol na ka Dulong la thep da u Wankibha Pohthmi ha ka minit ba 12, u Iowan Challam ha ka minit ba 16 bad u Samewan Swer ha ka minit ba 29.
Katba ïa ka shikol na ka Evergreen Mukhla la thep da u Therly Dkhar haka minit ba 18.
Ha ka jingïakhun kaba ar kaba la long hapdeng Mookyrdup pyrshah ïaka Mookyndur, na ka liang ka kynhun ïalehkai jong ka Mookyrdup kala jop da 1-0 kol bad ïa katei ka shikol la thep da u Thiama Nampuii ha ka minit ba 17.
Kiba bun nangi, khamtam kito kiba sah jngai na la ki jong kiba haïing hasem, ka jingpynlut por bad la ki paralok ka dei kaba don jingmut shibun ban rakhe hapdeng ki sngi shuti kaba long kawei na ki jingkyntiew ïa ka koit ka khiah.
Ka jingïadei paralok ka long kawei kaba don jingïasnoh kaba kham pher kaba paw ha ka imlang ka sahlang kaba kyntiew ruh ïa ka koit ka khiah.
La shem ba kane ka jingïadei paralok ka dei kaba lah ban ai jingmyntoi khambun halor ka koit ka khiah bad ka bhah ka miat jong u briew shimet haba ïanujor bad ki jingmyntoi bad ngi lah ban ïoh ha ka jingïadei bad la ki bahaïing hasem.
Ha kum kane ka por ba sakhi baka jinglong kynjah marwei ka dei kaba la kylla long ka jingeh kaba paw ka jingshah ktah ha ka liang ka koit ka khiah ha kiba bun ki samla bad la shem bad lap ba kine baroh ki mih na ka daw ka jingduna halor ka jingdon jingïadei ha ka jinglong paralok haba ïanujor bad ki pateng ba la leit.
La kdew baka jingïadei bad ïajan paralok ka dei kaba lah ban pynduna ka jingshah banbor ka jingmut jingpyrkhat, ka pynjur ka jinglongkmen bad kyntiew halor ka jinglong shaniah bad skhem jingmut halade.
Hapdeng ka jingbeh por bad beh kam, ka jingpynlait por ban maramot bad tei ha kane ka jingïadei ka long ka jingtynjuh kaba khraw.
Hynrei lyngba kine ki sngi shuti ki dei kiba lah ban pynthymmai halor kine ki jingïadei bad ailad ban nang pynjanai ha ka jingïadei paralok,Ki katto katne ki lynti kiba lah ban kyntiew halor ka jingïadei paralok – Ki jingpynpaw ka jinglong sbun; ki don bun ki briew kiba shah banbor ka jingban khia jingmut jingpyrkhat na ka daw ka jingpyrshang ban thied ki jingai sngewbha kiba don jingmut na ka bynta ki paralok jong ki.
Ki don ruh kiba mad ka jingkhuslai haba ki pyrkhat shaphang ka pisa tang la poi ki sngi shuti, bad ki don ruh kiba shem jingeh halor ka jingwad ki jingai sngewbha kiba kynsai.
Hapdeng kine ki jingeh ba phi lah ban mad phi donkam ban pyrkhat ban ai sngewbha ïa la ki paralok kaba ym kynthup shuh da ki tiar, hynrei ka jingpynpaw ka jinglong sbun.
Wat khyndiat ka jingpynpaw bad jingpyni dak ha kane ka liang ka dei kaba lah ban wanrah shibun ka jingïapher.
Phi lah ban phah da ka voicemail kaba ktah ha ka jingsngew ki paralok jongphi, ka jingpyrkhat bad pynkhreh halor ka jingpynlut por lang bad la kijong ki paralok.
La kdew ba kum kine ki jingpynpaw ki dak jong ka jinglong sbun ka dei kaba lah ban kyntiew ka jinglong kmen bad ka bha ka miat halor ka jingsngew jongngi.
Ki dak ba pynpaw halor ka jinglong sbun bad bha ki dei kiba lah ruh ban pynmih ki oxytocin, ki hormone kiba paw halor ka jingdon ka jingkitkhlieh halor ka jingdon jingïadei ha ka imlang ka sahlang.
Pdiang ba don ka jingïapher: Ha ka jingkynduh paralok ym lah lait ne kiar satia na ka jingkynad bad ka jingïapher jingmut hapdeng ba ïakren ha kiba bun ki mat la ka long ha ki kam saiñ hima sima ne kiwei pat ki matpdeng lada phi mad kum kane ka jingïapher jingmut phi donkam ban pynpaw kaei kaba phi sngew bad don halade, bad klet noh kaei kaba la jia.
Ka long kaba donkam ban pdiang ba phin ym jop satia ha ka jingïatai ne lah ban pynkylla ka jingmut ba kiwei pat ki don.
Phi donkam ruh ban kylli halade.
Phi kwah ban long kiba kmen ne kiba kren ïa kaba dei.
Ka jingthoh shithi: Ha kine ki sngi shuti ka jinglah ban kynduh bad lum lang shi jaka bad la ki paralok ka dei kaba baroh ki sngewtynnad bad long kmen.
Hynrei ka don pat ka por ba lehse ngim lah satia ban leh kumne lada ngi dei napdeng kito kiba sah jngai bad la ki jong ki paralok.
Hynrei wat ha ka jinglong jngai ka met phi lah ban wanrah ka jinglong jan ha ka jingsngew da kaba phi thoh da ka shithi kum ha ki por ba la leit.
Jowai, Nailar 07: Ka kynhun ïalehkai jong ka Khliehïongriang mynta ka sngi kala ïoh ban rung sha ka jingïakhun phainal jong ka lympung ‘5th Debo Shullai Memorial Trophy’ 2nd Division Football League Cum Knockout Tournament-2022 bala pynïaid da ka West Jaiñtia District Sports Association (WJDSA) mynta ka sngi ha madan Kiang Nangbah Stadium Jowai.
Kane ka jingïoh rung Phainal ka Khliehïongriang kala wan hadien ba kala lah ban pynliem syndon da 1-0 kolk ïa ka Iawmulong Nartiang bad ïa katei ka shikol la thep da u rangïalehkai jong ka u Juhhi Langshiang haka minbit kaba 29.
Haba phai sha ka jingïakhun jong kine ki ar kynhun kala long kaba ïakhait bha naduh ka kylla step tad haduh jong ka kylla miet, na ka liang ka Iawmulong Nartiang hadien ba la shah thep ïa katei ka shikol kala pyrshang ban pynphai kylla hynrei haduh ba kut jong ka jingïakhun ka Khliehïongriang kala jop da shi kol.
Mawkyrwat, ‘Nailar 08: Ka ophis jong u District Sports Officer, South West Khasi Hills District ha ryngkat ka District Level Committee jong ka District Promotion Society, South West Khasi Hills District, Mawkyrwat kan sa pynlong ïa ka jingïamarehthong kaba la tip kum ka ‘Independence Day Run 2022’ ha Mawkyrwat.
Kane ka jingïamareh ka dei ha ka jingjngai kaba 12 kilometer ei ei na ka bynta jong ki shynrang bad kynthei kiba dei napoh jong ka South West Khasi Hills District bad ka ban sa long ha ka 13 tarik u ‘Nailar, 2022 ha ka por 6 baje mynstep.
Ka jingsdang bad pynkut ïa ka jingïamareh ka dei ha madan jong ka Maharam Government Higher Secondary School, Mawkyrwat.
Na ka liang ka ophis u DSO, South West Khasi Hills District ka la pyntip ruh ba kiba kwah ban wan ïashimbynta ha kane ka jingïamareh kin wan ban ai ïa ki kyrteng jong ki ha lane shwa ka 11 tarik u ‘Nailar, 2022 ha ki kynta long trei.
Ha kane ka jingïakop mareh na ka liang ka ophis ka la pynkhreh ruh ïa ki khusnam kiba wan shakhmat bad kumjuh ruh kin don haduh 8 tylli ki consolation prizes.
Ka jingshna bad pynmih Phlim ha Meghalaya kam pat dei kaba la slem, hynrei kadei kaba dang shen.
Ki Phlim Khasi kiba la mih nyngkong bad kiba kham paw ki long “I Mei Jong nga", “Ka Ri ki Laiphew Syiem".
Hadien la mih sa ka Phlim “Manik Raitong" bad bud sa kiwei kiwei pat hadien.
Ka jingmih jong u Bah Pradip Kurbah lyngba ka Phlim “Mon Ba Jwat", “Hep", “Ri" , “Onaatah" bad kiwei kiwei, ka la pynkhih mynsiem ïa ki riew donsap jong ka jylla ban ïa beh sha ka jingshna Phlim.
Ka jingpynmih Phlim ha Meghalaya ka la bthei puk hadien ka jingwan ka Technology ba thymmai, ha kaba ki nongshna Phlim, kim da donkam ban da shna ki reel ne ki celluloid, hynrei ki la lah ban pynmh Phlim ruh ha ki Social Media lyngba ki Toutube.
Kadei kane ka jinglah ban pynmih Phlim ha ki Youtube kaba la plie ïa ka jingkhang jong ki riew donsap ha ka liang ka jingshna bad pynmih Phlim.
Ha shuwa jong kane, kiba pynmih Phlim ha Meghalaya, kiba bun hi ki pyndonkam da ki CD ne DVD, kaba long ka jingpynmih Phlim kaba ym da don jingeh than.
Lyngba kine ki jingstad ba thymmai, la mih ki nongshna Phlim na kylleng kylleng ka jylla ban pyni ïa ka sap ba ki don.
Kiba bun ki samla mynta, ki ïa shna ïa ki Short Film, ki drama, ki Serial Film lyngba ka Youtube bad kane ka la long ka jingkyrkhu kaba khraw ïa ki, ha kaba ym tang ba ki la lah ban pyni ïa ka sap ba ki don, hynrei ka la ïarap ruh ïa ki ba kin pynmih ïa ka bai kheng haba shna phlim, wat lada kim ïoh lad than ban pyni ha ki Cinema Hall.
Ym tang ki nongshna bad ki nongpynmih Phlim kiba la ïoh lad ban pyni ïa ki sap jong ki, hynrei ki samla, ki khynnah, ki longkmie, ki longkpa kiba don ha ka sap ban ak ruh, ki la ïoh lad ban pyni ïa ka sap ba ki don lyngba kane ka jingwan ka juk stad technology.
La shisha ka jingpynmih phlim Khasi bad Jaiñtia ka la kiew sted shisha ha kine ki khyndiat snem baladep.
Hynrei ka donkam shuh pat ka jingpynbha, ka jingpynjanai bad ka jingjlih bha naduh ka rukom shna, ka rukom ak bad kiwei kiwei de ki bynta.
Ha kajuh ka por, ki nongshna bad ki nongpynmih phlim bad kumjuh ruh ki nongak, ki donkam ïa ka jingkyrshan na ka liang ki bor sorkar ruh.
Ka daw ka long ba ka bai khajna ha ki Cinema Hall ka long kaba rem, namar ba la shu ïapynïaryngkat dor lang bad ka khajna bad ki phlim kiba la pynmih na Bollywood bad kiwei kiwei de ki jaka.
Nangta ki Phlim Khasi ki donkam ruh ban ïoh ka jingkyrshan da kaba ïoh ïa ki Hall kiba biang wat sha ki jaka nongkyndong ruh, namar ba kiba bun hi kiba ïabeh ïa ki Phlim Khasi kidei ki paidbah na nongkyndong.
Ïa kane lah ban ïohi na ka jingwan ki paidbah haba wan pyni ïa ki Phlim Khasi ha ki jaka nongkyndong wat ha ki Hall kibym da biang ruh.
Kumba ka jingpynmih phlim kam long shuh tang ka lad ban pyni sap, hynrei ka ladei ruh ka lad aikam aijam bad lad kamai na ka bynta kiba bun ki samla, ka sorkar kadei ban pyrkhat thymmai noh ha kaba ïadei bad ka jingkyntiew ïa ka jingpynmih phlim ha ka jylla.
Nongstoiñ, Nailar 8: Ka jingwan sieh mawpud jong ki briew ka sorkar Assam ha kine ki taiew bad ki bnai ba la lah, lem bad ka jingwan jurip khah khah da ki briew ka sorkar Assam ha Langpih khappud West Khasi Hills, ka la pynartatien bad pyntharai sniew haduh katta katta ïa ki paitbah kiba shong ha katei ka thaiñ.
U bah P.Nongshlong sordar ka shnong Mawïamsyiem haba ïakren bad u nongthoh khubor, u la ong ba katei ka jingwan sieh mawpud jong ki briew ka sorkar Assam khlem da pyntip sha ki bor pynïaid District jong ka West Khasi Hills ka dei ka kam sop sop bad ka jingthmu kaba sniew.
U la ong ruh ba katei ka jingleh jong ki briew ka sorkar Assam, ka lah ban pynthud pynban ïa ka jingthmu jong ki ar sorkar ban pynbeit ïa u pud u sam bad ka lah ban wan rah ïa ka jingshongsyier ha ki paitbah nongshong shnong.
U la ong ba naduh u bnai Naiwieng jong u snem ba la dep ki ar ngut ki Myntri Rangbah kata u Conrad Kongal Sangma Myntri Ranagbah ka Meghalaya bad u Himanata Biswa Sarma Myntri Rangbah ka Assam, ki la wan ban pynlong jingïalang ha Langpih ki la dep ong ba baroh ar liang na Meghalaya bad na Assam, kim dei leh kino kino ki kam kiba lah ban wanrah ïa ka jingïapher jingmut ne kiba ktah ïa ki nongshong shnong, lait noh ha kaba pyntrei ïa ki kam pynroi na ka bynta ka jingmyntoi ki paitbah, kata ruh da kaba ïa pyntip mar kylliang hapdeng u DC ka West Khasi Hills bad u DC ka Kamrup.
U bah Nongshlong u la pynpaw ruh ïa ka jingsngew lyngngoh kaba khraw da kaba ong kumno u DC Kamrup um kohnguh ïa ka jingbthah jong u Myntri Ranngbah ka Assam.
Lada ka long kumne ka pyni shai ba katei ka jingkren jong u Himanta Biswa Sarma ka dei ka jingkren biria, katba u Conrad Kongal Sangma pat u pyrkhat ba u kren shisha.
Lymda kumta kumno ki tei ki briew jong u ki nud ban wan sieh mawpud haba ki Regional Committee on Border Dispute, kiba la thung da ki ar sorkar kim pat sdang wat tang ban jurip ïa ki jaka ruh.
U la ong ba lada ki Regional Committee on Border Dispute, kin dang pynslem bad buhteng ban jurip ïa ki jaka kiba hap ha ka Langpih sector, khlem artatien ka lah ban wanrah ïa ka kynrum kynram kaba jur ha katei ka thaiñ, namar baroh ki nongshong shnong naduh Bagjeng, Nawapara, Dronpara, Mawïamsyiem bad kiwei kiwei ki shnong, kim kwah satia ban leit pynïasoh bad ka Assam.
Kumta lada ka sorkar ka sngewkhia halor katei ka jingwan sieh mawpud sop sop jong ki briew ka sorkar Assam, ka dei ban bthah ïa ki Chairman jong ki Regional Committee on Border Dispute, ba kin sdang noh ïa ka wat ba ar ban jurip ïa ka Langpih sector.
Nalor kata u la ong ba ha u snem ban wan kan don ka Election ha ka jylla, kumta ki lah ban ai daw ba ki la bun kam ha ka election.
Kumta ban lait na ka kynrum kynram ki dei ban sdang noh ban jurip khnang ba ki paitbah kin ym rit mynsiem.
Nongstoiñ, Nailar 8: Ka jingpynbha bad siang rong ïa ka surok kaba la pyntrei lyngba ka Pradhan Mantri Gramsadak Yojana kaba 16 kilomitar naduh Tynghor haduh Athiabari, ka la ïaid shaid shaid naduh kine ki bnai ba la dep ha kaba la sdang ban siang maw naduh Aradonga.
Kum ban pynkynmaw ba ïa katei ka surok la khot tender haduh lai sien lai wat, hynrei na ka daw jong ka jingrit jong ka jingmang pisa ym don ba thep satia.
Pynban kham hadien pat uwei u kontraktor u la shimti ban pyntrei ïa katei ka surok bad ha u bnai Nohprah jong u snem ba la dep, la sdang biang ïa ka jingtrei bad mynta ka la ïaid shait shait ha kaba ki paidbah nongshong shnong katei ka thaiñ, ki don ka jingkyrmen ba lada u kontraktor u shimkhia, hapoh une u snem yn lah ban pyndep ïa katei ka surok namar kam da jngai than na Tynghor shaduh Athiabari.
Ki nongïalam ka Synjuk ki rangbah shnong ka thaiñ Muliang ba kynthup ïa u Bah B.Nonglang Bah S.Mawlieh bad kiwei kiwei, haba ïakren bad u nongthoh khubor mynta ka sngi ki la ong ba na ka liang ka synjuk kam lah khlem da ai khublei ïa utei u Kontraktor uba la pyntrei ïa katei ka surok, na ka bynta ka jingmyntoi jong ki paidbah ka thaiñ.
Ha kajuh ka por ki la ong ba wat la ka jingtrei ka dang shu sdang ruh ki don ka jingkyrmen ba hapoh u bnai Nohprah jong une u snem, u Kontraktor u la lah ban pyndep lut ban siang maw ?a ki bynta ba dang sah jong katei ka surok.
Kitei ki rangbah ki la pynpaw ruh ?a ka jingsngewnguh ruh ïa u Bah K.P.Pangñiang MLA barim ka thaiñ, uba la trei shitom ha ka por ba u dang long kum u Nongmihkhmat, da kaba u la leit dalade haduh Delhi ban pynbiang ïa ki kot ki sla, na ka bynta ban pynïoh jingïarap ha ka ban siang rong ym tang ?a katei ka surok Langja-Mawthawkrah bad na Mawthawkrah haduh Nongkhlaiñ, kaba pynïasoh bad katei ka surok Tynghor-Athiabari, kaba la pyntrei da katei ka juh ka skhim PMGSY.Ki la ong ruh ba lyngba ka jingtrei shitom jong u la ïoh ban siang rong ruh ïa ka surok kaba shi kilomitar na Ktiehthawiar sha Langpih, ïa kaba la pyndep naduh u bnai Nailar jong u snem ba la dep.
Ki la ong ruh ba ha ki snem ba la leit noh, ki paidbah katei ka thaiñ ki la mad shibun ki jingeh ka ha ka leit ka wan, ka kit ka bah khamtam eh ha kaba kit ïa kiba pang ba shitom ban leit phah sumar, namar ka jingsniew palat jong katei ka surok.
Hynrei naduh ba la pyndep ïa katei ka surok, leit ka wan ka kit ka bah ka la suk bad kam don jingwit ei ei shuh.
Nalorkata kitei ki rangbah ki la ong ruh ba ki don da ki phew tylli ki shnong ha katei ka thaiñ, ki dei kiba hap ha ka Mawshynrut C&RD Block.
Naduh ba ka Mawshynrut ka la ïoh ïa ka Civil Sub Division, ïa baroh ki jingdonkam khamtam eh ïa ki kam kiba ïadei bad ki ophis sorkar kum ka jingpyntrei ïa ka skhim shispah sngi bad kiwei kiwei ki la hap ban leit sha Riangdo.
Ki la ong ruh ba namar ba ka don tang kawei ka surok haduh Rwiang kaba jngai kumba laiphew san kilomitar, kaba ki hap ban ïaid bad haduh ban da poi ha Riangdo ha ka jingjngai kaba ym duna ïa ka sanphew san kilomitar.
Kumta ki la ong ba ka la I donkam haduh katta katta ba kan don noh ka surok na Umthlong sha Mawsaw haduh Mawsyrpat, namar ka la don lypa ka surok rong na Mawsyrpat sha Seiñduli, khnang ban pynsuk ïa ki paidbah ha ka leit ka wan.
Nongstoiñ, Nailar 8: ‘Ka jingweng noh jong ka sorkar ?a ki nonghikai kontrak kiba hikai ha ki Government L.P.Skul, ka la long ka jingduh kaba khraw ym tang ?a ki.
Hynrei ka jingduh kaba kham khraw ka long ?a ki khynnah skul, ki bym tip ei ei ?a ka sdang ka kut bad kiba ñiew ba ki nonghikai, kim don jing?apher na ki kmie ki kpa jong ki’, ong u babu Birbor Riangtem u ba hikai ha Langdongdai Government L.P.skul.
Kum ban pynkynmaw ba u bah Birbor u dei u nong?alam ba hakhmat jong ka synjuk ki nonghikai kontrak, kiba pynlong ?a ka jing?akhih pyrshah ban dawa na ka sorkar dang shen, hynrei kiba la wan phet thylli noh namar ba ka sorkar bad u Myntri Rangbah, ki la kren shai ba kim lah satia ban ?arap ha kaban thung biang ?a ki ha ka kam hikai.
U bah Riangtem haba pyntip ha u nongthoh khubor, u la ong ruh ba hadien ba ka sorkar ka la dep weng kam, pynban haba u la wan phai sha shnong, ki riew rangbah jong ka shnong baroh kawei bad ki kmie ki kpa jong ki khynnah skul, ki la kyrpad ?a u ba un bteng ban leit sha skul, namar ki satang katto katne bnai ki khynnah ki la hap ban ?aleh exam.
Kumta lada un sangeh noh ka jingduh jong ki khhynnah skul ka long kaba khraw.
U bah Riangtem u la ong ruh ba katei ka jingkyrpad jong ki rangbah shnong bad ki kmie ki kpa jong ki khynnah ka la ktah bha ?a u.
Kumta um banse ban leit ?arap ban hikai biang ha katei ka skul.
Nalorkata u la ong ruh ba ka jingleit jong u ban ?arap biang ban hikai, ka dei namar ba u isynei palat ?a ki khynnah.
U la ong ba ki don shibun kiwei pat ki skul kiba don ka mar haduh lai ngut ki nonghikai katkum ka enrollment jong ka jingdon ki khynnah.
Hynrei hadien ba la weng kam ?a ki nonghikai kontrak, kitei ki skul ki don satang iwei I nonghikai haduh ba ki shem shitom ban hikai.
U la ong ruh ba ka jingweng kam jong ka sorkar ?a ki nonghikai, kam don jing?apher ei ei ruh na ka jingpyn?ap dusmon jong kito ki kynthei kiba bret ?a ki khunlung ba dang kha, namar ?a ki la thung da ka sorkar hynrei mynta la pynduh kam da ka sorkar.
Nongstoiñ, Nailar 8: Ha ka janmiet jong ka 7 tarik ha ka por kumba 2 baje nohphai sngi, ka la don ka jinghap slap kaba jur ryngkat ka lyer kaba jur bad ka jingtied u pyrthat bad ha katei ka por u pyrthat u la pom ?a hynriew tylli ki masi kiba dang bam phlang ha kawei ka madan kaba don ha rud jong ka shnong Mawsngapwir West Khasi Hills bad kitei ki masi ki la kyllon ?ap ha katei hi ka jaka.
U bah H.Wanñiang sordar shnong ba rim ka Mawsngapwir haba pyntip ha u nongthoh khubor, u la ?athuh wei u khynnah u ba sharai ?a kitei ki masi u dang don ha jan bad u la kyllon, namar ka jingtyrsaiñ na ka jingpur ka ding pyrthat bad u la lynñiar.
Kumta ki don kiba ?oh sngew bad mar mar ki la leit rah ?a u sha ?ing ban sumar haduh ba un da tip briew biang.
Katkum ka jing?athuh jong u bah Wanñiang la ong ba lada kheiñ ?a ka dor jong kitei ki masi ba la kyllon iap, ka la kot sha ka san lak tyngka tam.
Mawkyrwat, ‘Nailar 08: Ka National Commission for Protection of Child Rights (NCPCR) mynta ka sngi ha ryngkat ka State Commission for Protection of Child Right lem bad ka District Administration jong ka South West Khasi Hills District kum shibynta jong ka jingrakhe ïa ka Azadi Ka Amrit Mohatsav (AKAM) bad ka jingdap 75 snem jong ka jingïoh laitluid jong ka Ri India ka la pynlong ïa ka jingïalang ban ïamir jingmut halor kumno ban iakhun pyrshah ia ka kam khaii beain ia ki khyllung khynnah “Combating Child Trafficking" kaba ïa dei ruh bad ka “World Day Against Human Trafficking".
U Advocate Rahul Pawa, Expert Resource Person na ka National Commission for Protection of Child Rights (NCPCR) u la long u nongsam bad ai ki jingpynshai kiba bniah halor ki bynta ba kumno yn leh bad ban tehlakam ïa ka jingkhaïi beaiñ ïa ki khyllung khynnah ne Child Trafficking ha kaba ïa ka jingïalang la pynlong hapoh jong ka Multipurpose Hall DC’s Office, South West Khasi Hills District.
Kane ka prokram ka dei kawei na ki bynta jong ka jingpynsngewthuh bad jingpynshai shuh shuh halor ki lad kumno ban ïaleh pyrshah ne ban tehlakam ïa ka jingkhaïi beaiñ ïa ki khyllung khynnah ne child trafficking ha kaba ïa kane ka prokram la pynlong ha ki 75 tylli ki distrik jong ka Ri India kiba dei ki jaka ba ïa khap bad kiwei de ki ri ne ki Bordering Area.
U Advocate Rahul Pawa, Expert Resource Person lyngba ka PowerPoint Presentation u la ïoh ruh ban ai shibun ki jingtip bad jingpynshai kiba kham bniah halor kumno ban pyntyllun ïa ki kam kiba ïadei bad ki lad ki lynti wat haba ki don hapdeng ki jingeh kiba bun ba kum ka distrik ka ïa kynduh kum ha ka jingbym biang ka network, ki jingduna ha ka leit ka wan, bad kiwei pat kiba long ka jingthut ha kiba bun ki kam ban ïaleh pyrshah ïa ka child trafficking bad ka long kaba donkam ba lada jia kum kine ki jingshah khaïi beaiñ jong ki khynnah lada ïoh jingtip ba don kiba kum kine ki jingjia dei ban pyntip noh mar mar hapoh ka shi kynta khnang ba yn lah ban leh ïa kaba donkam, kiba ha ïing ha sem ruh haba shah jia ïa ki khun jong ki kim dei ban pynslem hynrei mar mar pyntip sha ki bor pulit khnang ba ki pulit ruh kin ïoh ban leh bad buh da ka ehjahar.
Lyngba kane ka prkram, u Advocate Rahul Pawa, Expert Resource Person u kyrmen ba kan long ka jingmyntoi na ka bynta kiba la wan ïashimbynta bad khamtam eh ban ïoh ban pynlong biang ïa kum kine ki jait prokram khnang ba yn lah ban ïoh jingpynshai shuh shuh kumno ban tehlakam lada don kum kitei ki jingjia ha ki shnong ki thaw.
Ha kane ka sngi la ïoh ruh shibun ki jingbatai kiba ïa dei bad ka ‘Child Trafficking’ bad kumjuh kiwei de ki bynta ne ki lad kiba thymmai kumno ban leh lada jia kum kine ki kam.
Lah ong ruh ba ka South West Khasi Hills District ka dei kawei na ki distrik kaba don jan bad ka Ri Bangladesh bad kaba ju don ruh kum kine ki jingjia ha ki snem kiba la dep.
Kumta ka long kaba donkam ba kum ki ophisar sorkar, ki NGO’s bad ki paidbah ba kin long kiba ïatreilang kumno ban tip ha kaba ïa dei bad kiei kiei ki kam kiba ju jia ïa ki khyllung khynnah bad kumno ban ïaleh pyrshah bad thaw ki lad ki lynti ban pyllait na ka.
Ha kane ka prokram la ïoh ruh ka jingkren na ka Deputy Commissioner, South West Khasi Hills District, kong C.Kharkongngor, IAS, na u Additional Superintendent jong ki Pulit, bah W.L.Nongpluh, u bah L.Lyngdoh, Member Secretary jong ka SCPCR ha ryngkat ka jingïadonlang ki Child Welfare Committees bad ki NGO’s bad u bah S.Passah, District Child Protection Officer, South West Khasi Hills District u la ai ki kyntien ai khublei.
Khliehriat,Nailar 08: U Deputy Commissioner ka East Jaiñtia Hills District, u Abhilash Banarwal, IAS mynta ka sngi u la plie paidbah ïa kawei ka dukan die mar bam ha Khliehriat West Community Hall ha kaba ha kane ka dukan yn die ruh ïa ki tiar ba shna da ki Self Help Group (SHG), kane ka dukan ka dei jong ka Iengskhem Village Organisation’’Haba kren ha ka jingialang, u Deputy Commissioner, u ai ka jingkhublei ïa u Waheh Shnong uba la ai ïa ka jaka ban plie ïa ka tei ka dukan ban die ïa ki mar bam bad ki kiwei kiwei tiar, u la ai ka jingkhublei ruh ïa ka kynhun jong ka Meghalaya State Rural Livelihood Society(MSRLS), East Jaiñtia Hills District, kaba la lah ban pynurlong ïa kane ka kam ban pynlong ïa kane ka Rural Outlet ha Khliehriat ha kaba ki khat san tylli ki Self Help Group ki lah ban die ïa ki tiar ba shna hi, u la ong ruh ba lada kane ka dukan ka ïaid bha, kum kine ki dukan (outlets) yn sa plie shuh shuh sa ha kiwei kiwei ki jaka ïew hapoh ka District.
Na ka bynta ban kyntiew ïa ka ïew jong ki Self Help Group, ïa ki ‘catalogue’ jong ki tiar shna hi ba shna da ki kynhun SHG la upload ha ka district website ( bad lyngba kane ka website yn iohi ïa ki dur jong ki tiar bad ki jingbatai ba bniah, lah ban ioh ruh ïa a ki contact number jong ki SHG kane ka long khnang ban pynsuk ïa ki paidbah kiba kwah thied (order) ïa ki tiar, ha kajuh ka por u Deputy Commissioner, u kyntu ïa ki paidbah ba kin thied ïa ki tiar jong ki SHG namar ki dei ruh ki tiar kiba bha, kiba ha ki dor kiba biang.
U District Programme Manager, NRLM, u bah K.Slong u la ai ka jingiaroh ïa ka Organisation bad ong ba ka Iengskhem Village Organization ka la lah ban shim ïa ka synjam kaba radbah bad kaba jop bad khmih lynti ba kane ka synjam kan long kaba sei soh ha kaba kyntiew ïa ka kamai kajih jong ki dkhot jong ki Self Help Group kiba don hapoh ka district.
Kiba la ïa don ryngkat ha kane ka prokram ki kynthup u Block Development Officer, Wapung C&RD Block, u Dr.T.Shylla, u Waheh Shnong Khliehriat West, u ma Langmon Bareh, u MLA ba rim, u bah Justine Dkhar lem bad ki dkhot jong ki Self Help Groups (SHGs).
Nongpoh, Nailar 08: Ka Seng Samla Border Area Raid Nongtung mynta ka sngi ka la pynher syndon da ka dorkhas sha u Deputy Commissioner ka Ri Bhoi ban kyrpad lem ban phai khmat ïa ki kam pynroi na ka sorkar Meghalaya halor ki jingdonkam jong ki paidbah khappud ïa ki kam pynroi na ka sorkar Meghalaya.
Na ka liang ka Seng Samla Border Area Raid Nongtung ka la leit ban aiti mynta ka sngi ïa katei ka dorkhas sha u Deputy Commissioner ka Ri Bhoi District lyngba u Additional Deputy Commissioner ka Ri Bhoi, u Bah M.B Tongper hadien ba na ka liang u Deputy Commissioner u khlem don ha ka ophis treikam na ka bynta kiwei pat ki kam jong ka bor synshar District.
Kitei ki kam pynroi ba ka Seng Samla Border Area Raid Nongtung ka la kyrpad ban tuklar lem u Deputy Commissioner ki kynthup ban shna noh ïa ka surok na Mawlasnai – Jatalong kaba don kumba 2 km ka jingjngai ba la tei lyngba ka skhim RIDF naduh u snem 2015-2016 ba ka la sniew noh bad ba ki paidbah ki la kynduh jingeh ha ka leit ka wan na ka jingsniew palat katei ka surok.
Na ka liang ka seng samla ka la kyrpad ruh ban wan rah da ka Solar Light System na ka bynta ka shnong Umsohlaper kumba 52 tylli ki longing, namar kumba long haduh mynta ka sorkar Meghalaya kam pat lah ban wan rah ïa ka bording Ilektrik na ka liang ka sorkar Meghalaya.
Ki la pynpaw ruh ba ka solar Light System ba la wan ai da ka sorkar Meghalaya ha ka shnong Sabuda naduh us nem 2017-2018 ka la sniew bad la donkam ban ioh thymmai noh bad kum ka seng samla ka la kyrpad jur ïa u Deputy Commissioner ka Ri Bhoi ba un shim khia lem ïa kine ki jingdonkam ki paidbah ha katei ka thaiñ khappud.
Shuh shuh, na ka liang ka Seng Samla katkum katei ka dorkhas ba la phah sha u Deputy Commissioner ka Ri Bhoi District, ki la buhr uh ka jingkyrpad ba un shim khia ban phah pynsangeh ïa ka jingwan ai bording ilektrik ka sorkar Assam naduh ka 13 tarik u Naitung 2022 ha kitei ki shnong khappud, ba kum ki shnong Khasi ki pyrshah bad ki kwah ba ïa kane ka jingsam bording dei ban wan na ka sorkar Meghalaya.
Nongpoh, Nailar 08: Kan long shisha ka jingmyntoi na ka bynta kito ki longïing Longsem kiba ym don ïing don sem kiba shong ba sah ha ki shnong ba hap ha ka sor Nongpoh, ha kaba lyngba ka skhim sorkar kmie ha ba la tip kum ka PMAY(U) kin don haduh 1091 tylli ki longïing ki ban ïoh ïa ka ïingsah kaba dei kaba la mang kyrpang da ka sorkar kmie lyngba ka Ministry of Housing & Urban Affairs ha ka jingpyntreikam ka sorkar jylla lyngba ka tnad Urban Affair.
Kum ban pynkynmaw, kane ka skhim Pradhan Mantri Awas Yojana (PMAY- Urban) ka dei ka skhim ba la wan rah kyrpang da ka sorkar kmie lyngba ka Ministry of Housing & Urban Affairs ban ïarap kyrpang na ka bynta kito ki nonghsong shnong ha ki jaka sor kiba ym don ïing don sem bad na ka bynta ka Nongpoh Town ka sorkar jylla ka la dep ban mang kyrpang haduh 1091 tylli ki longïing.
Haba ïa kren bad u Mawphor, u Secretary ka Nongpoh Town, u Bah Rayonald Kharkamni, u la ong ba tang na ka bynta kito ki longïing kiba ym don ïingsah hapoh ki shnong ba hap ha ka Nongpoh town ki la poi haduh 1091 tylli ki ïing ban sa shna na ka skhim PMAY(U) bad kane kan long shisha ka jingkyrkhu na ka bynta kito kiba ym don ïingsah hapoh kane ka sor Nongpoh.
U la ong ruh ba kane ka skhim PMAY (U) ha sor Nongpoh ka la urlong bad kito ki longing kin sa ioh jingmyntoi ruh ka dei na ka jingtrei shitom ka tnad urban Affair ka sorkar jylla, ha kaba katei ka skhim kaba wan na ka sorkar kmie la pyntreikam kyrpang ban ai ïing ïa kito kiba ym don ïing don sem kumba la buh thong da ka sorkar kmie lyngba ka Ministry of Housing & Urban Affair, ka sorkar pdeng.
“Ka Nongpoh Town Committee ka la long ruh kaba donbok ha kaba tang na ka bynta ka Nongpoh Town ka sorkar ka la mang haduh 1091 tylli ki ïing ban shna na kane ka skhim PMAY bad haduh mynta la lah ban pyndep haduh 500 tam ki ïing kiban aiti noh sha kito ki longïing kiba la mang lyngba aktei ka skhim" ong u Bah Rayonald Kharkamni.
Na ka liang ka Nongpoh Town Committee ka ai khublei kyrpang ruh ïa ka tnad Urban Affair ka sorkar jylla bad khamtam ïa ki ophisar ba kynthup ïa ka Kong W.Pasah bad u Bah J.R Rynjah, kiba dei ki ophis kiba la trei shitom bad dei lyngba ka jingtrei shitom jongki la lah ban pynurlong bad ban pyntreikam hok ïa kane ka skhim PMAY-U kaba ai jingmyntoi shisha na ka bynta kito ki longïing kiba ym don ïingsah hapoh ka Nongpoh Town, ong u Bah Kharkamni.
Shuh shuh, u la pyntip ruh ba ïa kane ka skhim la pyntreikam da ka tnad Urban Affair katkum ki kyndon (Phase Wise) naduh u snem 2018 ter ter haduh mynta u snem 202 bad kum ka Town Committee ka khmih lynti ruh ba kiwei ki ïing kiba ym pat lah ban pyndep ruh kin sa pyndep kham kloi da ka jingïatrei lang ka Town Committee, ki Dorbar Shnong bad ka tnad urban bad khamtam kito ki longïing kiba ioh ïa katei ka bhah kumba la mang da ka sorkar jylla bad ka sorkar kmie ba kane ka skhim ka la ai jingmyntoi shisha na ka bynta kito kiba ym don ïing don sem hapoh ka Nongpoh Town, u la bynrap.
Nongpoh, Nailar 08: Ban khanglad na ka jingniah Kali khlem akor bad khlem da bud ïa ki kyndon jong ka aiñ ñiah kali katum kaba ju wan rah ki jingjia ba sngewsih, ki bor pulit ka Nongpoh Traffic Brach ki la sdang ban pynlong da ka jingtalasi ïa ki Kali paidbah ban tehlakam katkum ki kyndon jong ka aiñ ñiah kali na ka bynta kito ki Kali kiba pynkheiñ ïa ki kyndon ñiah kali ba la buh da ka sorkar.
Kum ban pynkynmaw, bun ki jingjia ba sngewsih ki la jia hapho ka surokbah jong ka National Highway-6 ha Ri Bhoi bad bun ki mynsiem ki la duh ei ei bad ka daw hi ka long ba bunsien ki nongñiah kali kim ju bud satia ïa ki kyndon aiñ jong ka jingñiah kali (Traffic rules & Motor Vehicles Act).
La sakhi ruh halor kane ka jingtehpyrkhing ki bor pulit ïa ka jingñiah khlem akor ïa ki Kali paidbah ha kaba ki pulit na ka Nongpoh Traffic Brach ki la bteng ban talasi ne bat ïa ki kali paidbah na ka bynta ban peit ban khmih la ki la bud neem ïa ki kyndon aiñ ñiah Kali.
Na ka liang ki bor pulit ka Nongpoh Traffic Branch mynta ka sngi ruh ki la pynlong ïa ka jingtalasi ïa ki Kali ba pynkheiñ ain ha ka surokbah National Highway ha Nongpoh bad bun ki Kali kiba pynkheiñ ain ki la shah daiñ kuna katkum ki kyndon ba la buh da ka sorkar.
Kumba la pyntip da ki bor pulit, kane ka jingtalasi ïa ki kali paidbah ka dei na ka bynta ban pyrkhing na ka bynta kito ki Dribar ba dih buaid, ki dribar bym deng seat belt, ki Kali ar shaka bym deng Helmet bad kiwei ki kali kiba ym bud katkum ki kyndon ba la buh da ka sorkar.
Shuh shuh, la pyntip ruh ba kane ka jingtalasi ïa ki Kali paidbah ka long ban tepyrkhing na ka bynta kito kiba pynkheiñ ïa ki kyndon ñiah Kali bad tang na ka daw ka jingbym bud ïa ki kyndon aiñ ñiah kali bunsien ka mih ka jingjia ba sngwsih bad ruh don ki mynsiem ba lui luid ki duh ei noh ïa la ka jingim, ong ki bor Pulit ka Ri Bhoi.
Jowai, Nailar 08: Ka Mihmyntdu R.C.EVE Secondary School West Jaiñtia Hills District mynta ka sngi kala pynkup burom ïa ki rangïalehkai phutbol jong ka kiba la wan rah burom ïa ka skul kum ka lahduh haka Under-14 jong ka State Level Subroto Mukherjee Cup-2022 kaba dang shu dep pynlong ha nongbah Shillong.
Lyngba kane ka jingjop ka skul kan sa ïoh ban leit mih khmat ïa ka jylla ha ka kyrdan Sub-Junior Boys Under-14 sha ka ’61st Subroto Cup Football Tournament 2022′ ha nongbah Delhi ka ban sdang naduh ka 6 tarik Nailur haduh 13 Risaw 2022.
Kine ki rangïalehkai jong ka skul kila don haduh 25 ngut bad mynta ka sngi la pynlong khnang ïa ka jingïalang pynkup burom ba kyrpang ïa ki ha ïing skul jong ka Mihmyntdu RC EVE Secondary School, ha kaba u ma Wailadmiki Shylla ula long kum u kongsan jong kane ka sngi.
Kiwei de kiba la wan ban ïadonlang ki kynthup naduh u Rev.Fr.HilariousLamare, Parish Priest Jowai, Fr.Fedrick Synnah Chairman Catholic Church Mihmyntdu, ka kong Tina Lakiang Head Teacher Cum Secretary, MDC ma Octomewot Lamin, u local MDC ma Brightstar Chyrmang, ki nonghikai, ki Sister bad kiwei de kiba la shah khot sngewbha.
Kum ka dak ban kyrshan ïa kane ka skul ha kaba ïadei bad ka jingpynkhreh jong ka ban leit mihkhmat sha ka sha Nongbah Delhi ban ïakhun ïa kane ka luympung na ka liang u ma Wailad ula kular ban ïarap pisa haduh 50 hajar tyngka.
Ha ka juh ka por u kyntu ïa kitei ki rangïalehkai jong ka skul, ba ka rta jong ki ka dang biang bha ban jam shakhmat bad ban pynliet jingmut bha ha ka kam ïalehkai, khnang ba kin long shisha kita ki khlur ba paw jong ka jylla hi baroh kawei.
Ula ong ruh ba kane ka jingjop jong ki ha ka State Level ka la long ka burom kaba khraw eh ïa ka Ri-Lum Jaiñtia bad khamtam eh ïa ka skul bad u kyrmen ba kane ka kynhun hapoh ka jong jingïalam jong ki Coach lyngba ka tnad sports jong ka jylla kan wanrah ïa ka jingjop kumjuh ha Nongbha Delhi.
Baroh kiba ai jingkren ha kane ka sngi kila pynpaw ka jingsngew kmen bad ai khublei ïa kitei ki kynnah skul kiba don shisha ïa ka sap ka phong ïalehkai naduh ba ki dang ïakhun ha ka District Level haduh ban da poi sha ka lympung ha Delhi.
Jowai, Nailar 08 : Namar ka jingsniew palat jong ki bynta ka Surok na Laskaiñ haduh Lad Mooshrot West Jaiñtia Hills ki paidbah nongshong shnong jong katei ka thaiñ hapoh ka jingïalam u ma Nehemayah Tyngkan kum u kyrtong MLA na ka 4-Mowkaiaw Constituency, mynta ka sngi kila mih ban maramot surok da kaba sdang shwa na ki bynta ka Lad Mooshrot.
La sakhi mynta ka sngi ba ki paidbah naduh ki longkmie ki longkpa bad ki khun samla ha ryngkat u mohkhiew bad ki tiar ba donkam kila pynlong ka jingmaramot ïa ka surok ban pyndap ïa ki thliew ki syar, ban kham suk ka leit ka wan jong ki paidbah na kane ka surok.
La ïarap ban pynbha ïa kane ka surok da kaba pyndonkam da ka JCB ki trok bad ki kali Pick-Up ban kit ïa ka khyndew bad ki maw ban siang ïa kito ki bynta da don ki thliew ba heh bad hadien kane la pyndonkam sa ka Engine Road Roller ban pynmadan ïa kitei ki thliew ba la dep pyndap.
Naka liang u ma Nehemayah haba ai jingkren sha ki lad pathai khubor ula ong hadien ba la ïoh ka jingujor na kiba bun ba lang bad ka jingthut jong ka leit ka wan na kane ka surok, kumta ula shim khia ïa kane bynta da kaba sdang ïa ka jingmaramot surok mynta ka sngi.
Ula ïathuh da ki bun bun snem mynta la eh sah khlem don satia ka jingmaramot thymmai ïa ka surok da ki bor ba die peit bad katba dang mih ki sngi ka surok ka la nang jur ka jingsniew.
“Kala shipor ym duna ïa ka shi kynta ban ïaid na Sahsniang kumjuh na ki thaiñ Tum Tum, Khatkasla, Psiar Mushrot bad poi shaduh Jowai, hynrei na ka jingsniew ka surok kala shim por haduh ar kynta tam bad kane kala buh jingeh ïa ki paidbha.
Kine ki bynta ba pynlong ïa ka jingmaramot kam duna ïa ka 20 kilo bad ki shnong ki kynthup kumba 15 tylli", ong ma Tyngkan.
Ha ka juh ka por u ai khublei ïa ki paidbah nongkyrshan kiba la mih paidbah ban pyndep ïa kane ka jingmaramot surok haduh ban da poi ha shnong Laskeiñ.
Ula pyntip ruh ha ka 19 tarik u Nailar yn pynlong ïa kane ka juh ka jingmaramot surok sa ha shnong jong ka Psiar bad Khatkasla bad u kyntu ïa ki paidbah ban mih shakhmat ban ïashim bynta lang, namar ka surok ha katei ka thaiñ ruh kala sniew shaba palat.
Shillong, Nailar : U Bah Teiborlang Pathaw, MDC ka Mawlai ha ka sngi Saitjaiñ ba la lah u la aiti ïa ka lynti ïaid kjat (footpath) kaba 5 lak tyngka sha ka shnong Umshing Umjapung, kaba la pyntrei hi da ka shnong ïa kane ka lynti ïaid kjat.
Katei ka 5 lak tyngka kaba u bah Teibor u la ai ka dei kaba u la mang naka skhim jong u bad ha kane hi ka juh ka sngi u la ai jingïarap ruh ïa ki song pisa sha ki nongrep jong ka shnong Umshing Umjapung.
Ha ka ba ïa dei bad kane ka lynti ïaid kjat bad kumjuh ïa ka jingai jingïarap sha ki nongrep u rangbah shnong ka Umshing Umjapung u bah C.S Khongsar u la ai ka jingïaroh ïa u MDC halor jingïoh ban pyntrei hi da ka shnong ïa ka kam bad u la ïathuh ruh ba ki la pynlut beit thik ïa ka pisa tang na bynta ka kam khlem da hap ïoh nong mano mano ruh.
Katba ka song pisa kaba u la ai sha ki nongrep kane ka shnong ka long hadien ba kine ki nongrep ki la wan ïakynduh ïa u ha ki sngi ba la leit bad kane ka jingai kan long kum shi bynta jong ka jing ai mynsiem ha ki kam jong ki.
Shillong, Nailar: Lah da ka phew snem ba ka Leo Advertising na Guwahati kawei na ka kompeni bapaw ha kane ka thain shatei lam mihngi ka la shakri sha ki paidbah ka jylla Meghalaya bad khamtam ha nongbah Shillong lyngba ki Ïewbah ne ki Expo, mynta u snem ruh kan pynlong ïa kane ka ïewbah ba la tip kum ka 11th International Leo Expo, naduh ka 7 tarik haduh ka 24 tarik October, 2022 ha madan Malki, Shillong.
Ka Leo Expo ka kular ban wanrah sha ki nongshnong jong kane ka nongbah jong ki diengkseh ne Pine City, ïa ka rukom siew rukom pet kaba kham phylla bad kaba pynkmen ïa baroh.
Ki riew kyrni ha ka siew ka pet ka nongbah Shillong bad ki marjan kin sakhi da lade ïaka ïew ba jyllei da ki tiar bun jait na ki ri kum ka Egypt, Thailand, Bangladesh bad Afghanistan.
Nalor jong kitei ki national bad ki International brand kane ka expo kan don ruh ïa ki dukan ban die ïa ki tiar kiba la thaw kyrpang na la ka jong ka jylla nongbah Shillong.
Ka phangpdeng jong kane ka 11th International Expo kan long ka jinglong phylla jong ka Thailand Shoping Festival, ha kaba ki nongwan kin ïoh ïa ka kabu ban jied bad thied ïa ki tiar ba phylla kiba na Thailand.
Ha kane ka Ïewbah kin don ruh shibun bah ki tiar kum ki jingdieng, ki tiar shet ba bun jait, ki jingpynriam ïing, ki ashar, ki furniture, ki jaiñ bad ki jingpynbha briew ban shu ñiew kyrteng khyndiat.
Ki paidbah ka nongbah Shillong kin ïoh ruh ban mad ïa ki jait jingbam kiba shngiam bad kiba bun jait ha ka por ba ki wan ban siew ban pet.
Shillong, Nailar : Kum shi bynta ban ai mynsiem bad pynshlur ïa ki samla pule kiba pass bha hapoh Mawlai constituency, ha ka sngi Saitjain saitjain ba la lah ki la don haduh 105 ngut ki samla pule kiba la pass bha kiba la shah pynkup burom da ka Academic Excellence Award 2022 ha u Lamphang ka Iing dorbar thaw aiñ u Bah Metbah Lyngdoh kum u kongsan, u Bah P.T.Sawkmie, MLA nangta ki nongïalam ka UDP Mawlai Circle bad kiwei kiwei ha ka jingïalang kaba la long hapoh Mawlai Parish Hall, Phudmuri.
Ha katei ka sngi ki khynnah kiba pass bha ha ka SSLC, HSSLC jong ka MBOSE, Indian Certificate of Secondary Education (ICSE), Central Board of Secondary Education (CBSE) bad ka Indian School Certificate (ISC) ki la ïoh pdiang ïa ki syrnot bad ki song pisa.
La pynshongshit ruh ïa kane ka sngi da ki jingrwai na u bah Banker Kharkongor, na ki khynnah Sacred Heart Girls, Om Roy HSS, Christ Church HSS, Mawlai bad Phudmuri Presbyterian HSS, Mawlai.
Haba ai jingkren ha kane ka sngi u Bah Metbah Lyngdoh u la ai khublei kyrpang ïa u MLA Mawlai ba la khot sngewbha ïa u sha kane ka jingpynkup burom.
U pynpaw ba kane ka dang dei tang ka sienjam kaba sdang na ka bynta ki samla pule kiba la shah pynkup burom.
“Teng teng ki samla ki jop bad teng teng ki ïoh jinghikai ha jingïaid lynti jong ki ha ka pule puthi bad ba kim dei ban duh jingkyrmen ha kane ka jingïaid lynti jong ki," ai mynsiem u bah Metbah.
Na ka liang u bah P.T Sawkmie ula pynpaw ka jingsngewkmen haba ïohi ba ki don ki samla Khasi Jaiñtia kiba pass IAS bad long IAS ophisar bad ka jingthrang jong hi u ka long ban ïohi ïa la ki jong ki jaidbynriew ba kin synshar ïa ka secretariat.
“Ha secretariat la synshar da ki IAS ophisar, nga sngewkhia haba ïohi ïa ka jinglong jingman bad kaei kaba jia ha ka jylla ha kine ki sngi," ong u bah P.T Sawkmie.
Nalor kata u la bynrap da ka ba ong, “Haba nga peit ïa ki nonghikai FASTOM, ki nonghikai kontrak bad kiwei ki nonghikai kiba mih sha surok ban ïakhih, nga dap shisha da ka jingsngewkhia.
"Ha kane ka sngi la ïoh ruh ïa ka jingkren na u Bah Homer Kharkongor, President UDP Mawlai Circle, na ka principal Christ Church HSS ka Kong I Nengnong bad kiwei kiwei.
Ha kane ka prokram pynkup burom la don lang ruh ki nongïalam ka KSU, FKJGP, HYC jong ka Mawlai Circle, kiba la ïoh byntalang ban pynkup burom da ka jingsam syrnot bad song pisa sha ki samla.
Shillong, Nailar 08 : Ka National People’s Party ka la jied da ki nongïalam ba thymmai ha Mylliem Constituency ban pynkhreh na ka bynta ka elekshon MLA kaban long ha u 2023.
Kitei ki nongkitkam ki kynthup ïa u Bah Sarongbor Kharmawphlang kum u President katba u Bah Wonderson Dkhar, Bah Penny Kharbhoi, Rockystar Thawmuit, Airi Kharpuri, Pynbeit Kharmalki kum ki General Secretary.
Kiwei pat ki nongkitkam ki kynthup ïa u Bah Wining Nongkhlaw, Badapbor Mylliem Umlong, Abednigo Sohtun, Aicomlang Kharlukhi, Kyrmen Thangkhiew, Dibok Lyngdoh Lyngkhoi, Rilis Kharlukhi bad Agnes Kharsohnoh kum ki Vice President.
Ki organising secretary pat ki kynthup ïa u Bah Emanuel Syiem Malngiang, Overson Nongkhlaw, Hanbor Sohtun bad Pyntngenlang Khonglam.
La jied ruh ïa u Bah Sarding Thabah kum u Organising Secretary, Batskhem Nongtraw, Banteibha Nongkhlaw, Kombor Khyriem, Lumlang Langstieh kum ki Publicity Secretary.
Kong Risadora Kharlor kum Treasurer, nangta Bah Stephan Lyngdoh, Bah Arwel rynjah, Baswel Nongneng, October Jyrwa bad Bah Slanding Wankhar kum ki Adviser.
La jied ruh ïa u bah Fredrick Lynshiang kum u President ka National People’s Youth Front bad Bah Fulfill Kharlukhi kum u General Secretary nalor kiwei kiwei.
Ki Convener jong kaWomen’s Wing pat ki kynthup ïa i Kong Youtidoris Syiemlieh, Ranisha Nongkhlaw, Shimti Khongwar, Kynshew Nongkhlaw, Sharmila Kharmawphlang, Baniya Kurbah, Hebina Phankon, Sila Kharmih, Erilda Lyngdoh bad Mesilda Kurkalang.
Shillong, Nailar 07: Ki bor pynïaid ka skulbah Maharaja Ranjit Singh Punjab Technical University (MRS-PTU), kaba don ha Bathinda, Punjab ha ka 3 tarik Nailar ka la pynlong ïa ka jingpynsyngew ïa ka jingtyrwa rung skul na bynta ki khynnah pule ka jylla Meghalaya.
Haba kren sha ki lad pathai khubor ha Shillong Press Club u Registrar katei ka skul bah U Dr.Gurinder Pal Singh Brar u la ong ka University kan ai ruh ïa ka skhim scholarship bapher, ka skhim kaba peit ïa ka bha ka miat jong ki khynnah pule kaba wan na ki sorkar jylla bad ka sorkar kmie na bynta ki khynnah pule na North East.
U Dr.Gurinder u la ong ba dang shen ka skulbah ka la plie ïa ka admission portal na bynta ka jingpule u snem 2022-23 ha ki lain bapher bapher ba kynhup ka Engineering, Architecture and Planning, Commerce and Management, Pharmacy, Food Science and Technology, Agriculture, Aeronautical, Aerospace, Computational Sciences, Physics, Chemistry, Mathematics, Skill Development and Online Certified Courses in Emerging Technologies i.
e.
Data Science, Block chain, Programming Languages, Cyber Crime, Machine Learning, Patents & IPR, Business Intelligence bad kiwei.
U Dr.Gurinder u la pyntip ba ka sorkar India ka la pynlait ïa ka scholarship ba kham kyrpang na bynta ki khynnah pule na NE khnang ba kan long ka jingai mynsiem ban pyndep ha ki jingpule ba bun jait.
U la ban jur ba kiwei ki scholarship ki kynthup ïa ka Post Graduate Scholarships for professional courses na bynta ki SC/ST 2022-23, All India Council for Technical Education (AICTE), Pragati Scholarship for Girls 2022-23, AICTE-Saksham Scholarship Scheme 2022-23 for differently-able students, Post-Graduate Indira Gandhi Scholarship for Single Girl Child 2022- 23 and NEC Merit Scholarship for Students of NER 2022-23*(Eligibility) Students pursuing Diploma/Degree/Postgraduate.
U la pyntip ba ki khynnah pule kiba kwah rung ki lah ban ïoh ïa ka jingtip ba kham bniah na u Toll Free number 1800-121-1833 bad ka Website www.
mrsptu.
ac.
in.
Shillong, Nailar, 07: U Symbud Myntri Rangbah ka jylla uba dei peit ïa ka tnad PWD (Roads) bad kumjuh ruh ïa ka tnad pynmih bording (Power) u la ïathuh ba shen yn sa leit jurip ïa ka jaka ban tei ïa ka jingkieng ba thymmai na sharum ka Dam Umïam khnang ban pynïaid kali noh na kane kaba thymmai ym shuh na kane kaba rim kaba den artat ïa ka um.
U la ïathuh na ka liang ka tnad PWD ka la dep thung ïa u consultant na ka bynta ban tei ïa katei ka jingkieng ka ban neh syndon junom bad ka ban ym ktah shuh ïa kane ka jingkieng kaba mynta.
Namar kane kaba mynta ka la rim bad la mana ba ki trok ba kit palat ïa ka jingkhia ba la buh ba kin kit ruh kim lah ban ïaid na kane ka jingkieng.
U Consultant u dang pynkhreh nadong shadong bad shen yn sa leit jurip ban pynkhreh ïa ka DPR bad hadien kane yn sa leit ban pan jingïarap na ka sorkar pdeng na ka bynta kane ka projek.
U la ïathuh ka tnad PWD ka la dep ithuh ïa ka jaka ban tei ïaka jingkieng kaba dei sha rum jongkane ka Dam ba mynta.
Ha kaba ïadei bad ka Shillong – Western By Pass u bah Prestone ula ïathuh ba ka DC jongka East Khasi Hills bad DCjongka Ri Bhoi ki dang pynïaid shakhmat ïa ka kam khamtam ban ïoh ïa ka jaka ban ïaid lyngba ka surok.
“Ngi la shaniah ha ka jingstad jongki DC banl eh ïa kaba donkam baroh," ong u Symbud Myntri Rangbah.
Ha kaba ïadei bad ka jingsniew ka surok Shillong shaduh Jowai,u Symbud Myntri Rangbah u la ong ba kane ka jingsniew ka dei naduh Mawryngkneng ter ter sha rum bad tang shu la rang ka bneng yn sa sdang noh ban pynbha ïa kane ka surok ruh.
“ Ngin pynthikna ban pyndep ïa ka jingpynbha ïa kane ka surok ha kine ki bnai tlang" pynkut u bah Prestone.
Shillong, Nailar 08: Ka Assembly’s Committee on Women Empowerment jong ka Ïing Dorbar Thaw Aiñ ka jylla ha ka sngi Nyngkong ka la ai jingbthah ïa ka tnad labour ban thaw ïa ki kyndon ban ïada ïa ka hok ki nongtrei nongbylla kiba im ja na ka ka kam bylla ha ki unorganized sectors ha ka jylla baroh kawei.
Haba kren sha ki lad pathai khubor hadien ba la wai ka jingïalang bad ka tnad Labour ka Chairperson jong ka Committee ka Kong Ampareen Lyngdoh ka ïathuh ba na ka liang ka komiti ka la ai por ïa ka tnad Labour shibnai ban lum jingkheiñ ïa ka jingdon jong ki nongtrei nongbylla ha ka jylla baroh kawei kiba ka lad ka mai jong ki da kane ka jait kam.
“Ngi la bthah ïa ka labour commissioner ba kan wad ki lad ki lynti la kumno kumno hapoh shibnai kumno ban leh ban ïada ïa ka hok ki nongtrei nongbylla kiba kamai na kaba trei kum ki nongbylla ïing briew, ki nongtrei kynta bad kiwei de ki jait kam" ka la ong“Ha ka jingïatai ngi ïoh jingtip ruh ba kito kiba trei ha kine ki jaitkam kim ju ïoh shuti wat lada ki armet bad ki kha khunlung bad lad" ka la bynrapKa komiti ka la pan jingshai ruh la ki ningtrei nongbylla ki ïoh ïa hok jong ki ban ïoh shuti shisien shitaiew bad kiwei dei ki kyndon kiba ki ïa mynjur bad ki nongaikam jong ki ïathuh ka kong Ampareen.
“Ngi kwah ruh ban pynthikna ba kine ki nongtrei ki dei ban ïoh ïa ka bainong kat kum ka kyndon jong ka Minimum Wage Act jong ka sorkar na bynta kito kiba trei ha kine ki jaitkam" ka la bynrap shuh shuh.
Ka Kong Ampareen ka la ïathuh ba ka komiti kan ïaleh katba lah ban pynïoh ïa ka hok ki nongtrei nongbylla bad ka la ïathuh ba kan sa shong jingïalang biang ha u bnai Nailur na bynta kane ka kam.
Shillong, Nailar 08 : U Myntri barim ka tnad ka Koit ka Khiah ka jylla ba dei ruh National Executive Member ka BJP bad MLA na Pynthorumkhrah Constituency, Bah AL Hek hynne ka sngi Nyngkong u la pyllait paidbah ïa ka kot ba ai kyrteng, ‘Modi@20 : Dreams Meeting Delivery’ ha ka jingïalang kaba long ha ophis treikam jong ka BJP hi kaba don ha ka nongbah.
Lah ban kdew hangne, ba u Myntri Rangbahduh ka Ri, u Narendra Modi u la pyndep ïa ka jingshakri kaba 20 snem kum u nongïalam ka jylla, kata na kum u Myntri Rangbah ka jylla sha ka kyrdan Myntri Rangbahduh ka India.
U Modi u la shimti kum u Myntri Rangbah ka Gujarat ha usnem 2001bad ïai neh ha katei ka shuki tad haduh ba un da shimti kum u Myntri Rangbahduh ha u 2014 bad bteng biang ïa ka hadien ba u la jop biang ha u 2019.
Ïa katei ka kot kaba la dep ban pyllait nyngkong ha nongbah jong ka Ri, la dep ruh ban pyllait ha kylleng ki jylla bad ha kane ka sngi Nyngkong la pyllait ruh ha Meghalaya.
Katkum ka jingïathuh da u Sunil Arora, CEO ka Health Sevak, ïa katei ka kot la thoh da bun ngut ki nongthoh ba pawnam kiba la kdew bad batai sani ïa shibun ki jingkylla ba ka ri ka tyllun hapoh ka jingïalam jong u Modi ha kine ki 20 snem.
Na ka liang u Bah AL Hek pat u la ong ba ka jingkiew jong u Modi shaduh ka kyrdan Myntri Rangbahduh jong ka Ri, kadei ka bynta kaba kongsan bha kaba baroh ki lah ban tip lyngba katei ka kot.
U ong ruh ba ka jingjop jong u kum u nongïalam ka Ri kadei namar la phrang ïa u naduh ka por kum u nongïalam jong ki samla BJP nangta kum u MLA ka Gujarat ter ter kum u Myntri Rangbah bad haduh ba un da poi sha ka kyrdan kaba u don mynta.
Ha kane ka sngi, la donlang ruh ki nongïalam jong ka party kynthup naduh u Vice President ka State BJP, u Bah David Kharsati nalor kiwei kiwei.
Ka jingwan u khlam Covid-19 bad ka jingkhang dam (lock down) ki skul baroh kawei ka ri ha kine ki ar(2) snem tam ba la dep ka la sdang paw pyrthei ka jingktah kaba khraw ïa ki khynnah skul mynta u snem.
Bun ki skul ki la ïa ud paidbah lut ïa ka jingbym lah ne phiel (fail) kput ki khynnah ha man la ki klass ba ki pule wat tang ha kane ka Examination shiteng snem(Half yearly Examination)ruh.
Ki nonghikai ha ki skul bapher bapher ki la ia lyngngoh ïa ka jinghiar kynsan ka jingpule ha ki khynnah.
Ki kmie ki kpa bad wat ki khynnah hi ruh ki la sha ïong hi ngaiñ ïa ka jingbym ler ne phiel kput bym lah mutdur mynta ka Exam shiteng snem jong une u snem 2022.
Ka daw bah dawsan jong kane ka jingphiel(fail) ki khynnah hi kadei na ka jingktah jong u Covid-19 bad ka jingkhang dam(lock down) ïa ki skul ha kine ki ar(2) snem kynthih,kata,ha u snem 2020 bad 2021.
Ki khynnah kiba shong klass X mynta,kidei kiba dang shong class VIII ha u snem 2020 bad kim ïoh jinghikai satia ïa ka course/ syllabus jong ka klass VIII ha utei u snem.
Kumjuh ruh,ha u snem 2021 ba ki shong klass IX ruh kim ïoh jinghikai satia hynrei bun la shu pynkiew klass(promoted) tang da ka jingsngew synei(special consideration) ne la shu pynkiew klass da ka jingmaham(passed with warning).
Dei kane ka jingpynkiew klass jubor ha u snem 2020 bad 2021 kaba la ktah kylla pynban ïa ki khynnah skul khamtam kito kiba shu pdeng ne kham duna ha ka jingnang – jingstad jongki.
Kane ka la jia ruh ïa kiwei kiwei ki klass kum ki klass IX,VIII,VII bad kumta ter ter.
Ka jinghikai lyngba ki mobile ne Online Klass ha kine ki ar(2) snem(2020-21) ruh ka la ktah bad pyn jaituh bad pynalhia shisha shisha ïa ki khynnah.
La lap lyngba ka jingtynjuh(Test) ba ki khynnah ki ïoh mark cent per cent ne 20 na ka 20 marks lada ai test lyngba ka Online klass hynrei ynda la long skul pat, mar ïa leh(conduct) da ka Offline Test ha ki classroom jongki pat kim ler ei ei.
Ki juh ki khynnah kiba la ïoh cent per cent ne 20 na ka 20 ha ka Online Test ki ia ioh pynban tang 02 ne 03 wat lada la ai ne set da kijuh ki jingkylli ïa ki.
Dei hangne keiñ ba la lap noh ïa ka jingbym ler ne ka jingktah jong ka Online klass.
Lada kane ka rukom Online klass ka dang ïai bteng sa katto katne snem,ka thoh ka pule kan poi syndon shaduh nurok ka ksew.
Kane ka jingktah ka pule puthi ha ki khynnah skul ym dei satia ban shu kheiñ kai.
Ki skul,ki nonghikai lem bad ki kmie ki kpa kidei ban ïashimkhia bha ïoh sep ei ka jingnang jingstad bad ka lawei ki khynnah pule.
Ka sorkar ruh kam dei ban shim sting halor kane.
Ka dei ban ban tip bad sngewthuh lem(aware/alert) ïa kane ka jinghiar kynsan ka thoh ka pule mynta u snem.
Lada shu ïa sngap jar jar ne shu ieh noh kumto katba jia katba long,ka lah ban wanrah pynban ka jingtim kaba khraw ha ki snem kiban wan ha la liang ka thoh ka pule bad ka jingnang jingstad jong ka pateng ban wan(next/new generation).
Shillong, Nailar 08 : Ka BJP Meghalaya ha ka sngi Nyngkong ka la kam ba ki don katto katne ngut ki MLA na kiwei pat ki party kiba kwah ban ïakhun noh na ka party ha ka elekshon MLA kaban long ha u 2023.
Haba kren bad ki lad pathi khubor, u National Executive Member ka BJP ba dei ruh u MLA ka BJP na Pynthorumkhrah Bah AL Hek u la kubur ruh ba dang shen arngut ki MLA ba kynthup ïa u MLA ka TMC na Mawsynram Bah HM Shangpliang bad ruh u MLA ka Shillong West, Bah Mohendro Rapsang ki la pynpaw ba ki kwah ban ïakhun na ka BJP ha kane ka elekshon ban wan.
“Ngi la don ka jingïakren bad nga la kren hi dalade ba kin wan ban pynïasoh sha ka BJP tangba mynta kam pat poi sha ka bynta ba khatduh hynrei ka dang don ha ka jingkren," ong u Bah Hek.
Shuh shuh u ong ruh ba ha ka jingïakren hi ka paw ba kitei ki MLA ki la noh sha ka BJP.“Tangba namar kam pat dei ka jingïakren kaba khatduh ngam pat nud ban ong ei ei," u la ong.
Nalorkata, u Bah Hek u la kam ruh ba ki dang don sa kiwei ru ki MLA bad ruh ki MLA barim kiba ka jingïakren ka dang ïaid mynta.
Na ka jingïathuh jong u, ka BJP ka buh thong ban pynieng kyrtong la kumno kumno 30 haduh 40 tylli ki constituency ha kane ka elekshon ban wan.
Shillong, Nailar 8 : Na ka School of Nursing kaba don tang arngut ki samla pule la kyntiew kyrdan ka Dr H Gordon Roberts Hospital sha ka Nursing College,ong u Myntri Rangbah ka jylla u Conrad K Sangma haba plie ïa kane ka Nursing College mynta ka sngi ha katei ka hospital.
Ha kane ka sngi ba plie ïa kane ka college la ïadon lang ruh u myntri ka tnad pule puthi u ma Lahkmen Rymbui.
Haba kren ha ka jingïalang u Myntri Rangbah u la ong “ Lyngba kine ki snem kane ka hospital ka la mad ïa ki jingeh ba har rukom hynrei ka la ïai jop ïa kawei hadien kawei namar ka don ka thong bad kata ka long ban shakri ïa ki para briew.
Ka Hospital, ki nongtrei , ki doktor bad ki nonghikai ki la ïaid bun ki dieng pyngkiang hynrei ki la ïai jop beit ïaki bad ka long kaei kaei kaba sngewtynnad tam ba ïa kane ka College of Nursing jongka Dr H Gordon Robert Hospital la ïoh ban plie mynta u snem uba dei u snem ba rakhe ïa lyngkhuh bad ka jingdap 50 snem ka jylla".
U la ong shuh shuh ba ka long kaba kongsan tam ban ïohi ba ka hospital bad kane ka College kan sei ïa ki Nurse kiba ai ka jingshakri hok ïa ki briew da ka mynsiem kaba sngewrit.
Da ka jingïai kyrshan bad ïalam jongka Balang Presbyterian kane ka College khlem pep kan sei ïaki nurse kiba ym tang ban pyllait im ïa ki mynsiem briew hynrei ki ban ïai sah kynmaw ha ka jingim ki para briew.
U Myntri Rangbah ula ong shuh shuh ba ka long kaba donkam ban don kum kine ki tnad pule ha ka jylla khnang ba ki samla kin ïoh ban phai khmat sha ki.
“ Ngi don bun ki khun samla kiba ym ïoh kam ïoh jam bad ka don ka jingkyrmen ba ha ki khyndiat snem ban wan kin ïoh ban rung kam wat shaduh Japan bad Thainland kiba dang duna bha ki nurse.
U la ong ba ka Dr H Gordon Roberts Hospital College of Nursing kan plie lad plie lynti ïa ki khun samla tangba u la ban jur ba ka rukom ai jinghikai ka dei ban ïa ryngkat bad ki college bar ri.
“ Ngai ai jingmut ba ka College kan don ki subjek kiba ïadei bad ki nong Japan bad Thailad khnang ba kin tip ym tang ïa ka rukom im jong ki briew hynrei wat ban nang ban kren ïaka ktien ka thylliej ruh ban suk lada jia ba ki ïoh kam sha kitei ki ri.
U la kular ba ka sorkar kan ai kino kino ki jingïarap sha ka hospital bad college ha kino kino ki bynta ba ki donkam ha kane ka jingshakri ïa ki para briew.
Kynshi, Nailar 08: U Bah HB Nongsiej, MLA jong ka Mawthadraishan bad Myntri ka sorkar jylla, u la wer ïa ki Sordar Shnong, ki Rangbah Shnong bad ki Nongïalam Niam ban ïatreilang na ka bynta ban kyntu ïa ki Shnong ban nym ai NOC ban plie ïa ki Wine Store ha Mawthadraishan Constituency lane ha Eastern West Khasi Hills District bad ha ka jylla hi baroh kawei.
Haba kren kum u Kongsan ha ka Awareness Programme ba ka pynlong da ka Jingiaseng Samla Kynshi District Presbyterian Youth Centre kaba la long mynta ka sngi ha Kynshi Mawria, u Bah Nongsiej, u la ong ruh ba ka sorkar kam lah ban plie ne phah plie Wine Store lada ki Dorbar Shnong kim ai ïa ka No Objection Certificate.
Ka Jingiaseng Samla Kynshi District Presbyterian Youth Centre, ka la pynlong ïa kane ka Awareness Programme halor ka jingma kaba ap bad ktah na ka jingdih drok bad kiwei kiwei pat ki jingdih ba sniew ha Kynshi Mawria, kaba dei artad ka sngi ïew Kynshi.
Ha kine ki sngi kiba ladep na ka liang ki bor pynïaid District jong ka Eastern West Khasi Hills District ka la khot ïa ka jingïalang jong ki Sordar jong ki Shnong kiba don hapoh ka National Highway jong ka District na ka bynta ban ïakren ïa ka jingplie Wine Store ha ka District bad phah shithi ruh sha ki Shnong ban ïakren bniah ïa kane ka kam.
“Haduh mynta ngim pat don kano kano ka Wine Store ha Eastern West Khasi Hills District bad ngim sngewdei hi ruh ban don namar ka jingdon ki Wine Store ka wanrah ka jingeh ïa ki khun samla bad ïa ki shnong ki thaw hi baroh kawei.
Namarkata nga kyntu ïa ki Sordar, ki Rangbah Shnong ban ïatreilang ban nym ai NoC", la ong u MLA ka MawthadraiHa kajuh ka por u khot u wer ruh ïa ki kmie ki kpa ban peit bha ïa ki kmie ki kpa ban peit bha ïa ki khun ki kti khamtam ki khun shynrang khnang ba kin laiy=t na ki jingdih ba sniew.
U kyntu ruh ïa ki Samla ban kiar raimaw raidieng na u drok, ka kyiad bad kiwei kiwei de ki jingdih ba sniew.
Ha kane ka jingïalang pynsngewthuh ïa ki jingma bad ki jingktah na u drok bad kiwei kiwei ki jingdih ba sniew, la ïoh ruh ïa ka jingbatai kaba kham bniah na i Dr.ka Kynshi PHC, iba la batai ba kumno ka jingmlien ban dih ïa u drok ka ktah ïa ka bor pyrkhat jong ki briew.
Nangta la ïoh jingbatai ruh na ki dkhot ka Alcoholics Anonymous ba kumno lah ban lait na ki jingkyrni na ki jingdih ba sniew.
U Rev.AI Kharshiing u la ai ka jingkren na ka liang ka District, u la khot u la wer ïa ki samla, ki longkpa bad kiwei kiwei pat ban phai sha U Blei ban ïoh ïa ka jingïarap, ka jingpynshai ban lait na ki jingdih ba sniew.
Ïa ka jingïalang la pynïaid da u T.Bn Aiban Syiemlieh, President jong ka Youth Centre bad la ïoh ruh ïa ka jingduwai na i Kong D.Nongsiej bad jingrwai na i Ibaniaisara Syiemlieh bad ki Paralok.
Shillong, Nailar 08: Ban pyrshah ïa ka jingthmu ka sorkar pdeng ban wanrah ïa ka Electricity Amendment Act 2022 ha Parliament ha ka sngi Nyngkong ka seng ki nongtrei bad ki barikor hapoh ka shatri jong ka Cordination Committeeof Registered MeECL Association(CCORMAU) ki la pynlong ïa ka jingïakhih ha ka ophis treikam ka MeECL ha Lumjingshai, Shillong ban pynrem jur ïa ka ka sorkar pdeng kaba ym shym la ïa syllok shuwa bad ki nongtrei ha ki tnad bording, ki nongpyndonkam bording ha shuwa ba kan rah ïa kane ka aiñ ha ka ïing dorbar Parliament kaba trhmu ban aiti pynïaid sha ki riw shimet ïa ka jingsam bording.
Haba kren bad ki lad pathai khubor u Bah PK Shullet u la ong ba kane ka jingpyrshah jong ka CCORMAU ka dei halor ka jingleh donbor ka sorkar pdeng banwanrah ïa kane ka aiñ khlem da pan jingmut shuwa na ki paidbha ban shah ktah.
U Bah PK Shullet u la ong ba lada pyntreikam ïa kane ka aiñ kan don ka jingïatyngkhuh bad ka tnad kum ka MeECL ha kiba bun ki khep ha kaba ki kompeni kin pan beit ban pynpopin bording tang sha ki jaka ban ïoh nong katba ïa ki jaka ba ka kompeni kam i ïoh jingmyntoi dei ka MeECL kaban hap ban kit khlieh.
U la ong ruh ba da kane ka aiñ ka sorkar pdeng kan knieh noh ïa ka hok ka sorkar jylla ban pynïaid ïa ka State Load Dispatch Center(SLDC)U Bah Arju Dkhar u Vice-President jong ka Union u la ong ba kane ka jingthmu ka sorkar ban wanrah beit ïa ka aiñ rew ka thong bad ka jingthmu jong kaleh ka sorkar kadei ban pynmyntoi ïa ki paralok heh spah jong ka sorkar bad u la maham ruh ba lada ailad ïa kum kane ka aiñ rew ban long aiñ dei u paidbah uban long sohpdung bad uban mad jingeh.
“Kan sa poi ka bor ba u Myntri Rangbah bvad ki MLA baroh kin hap leit ban kyrpad ïa ka sorkar ban pynhiar ïa ka bai thang boding namar kin tieng ïoh rem ilekshon" ong u bah ArjuU Bah Arju u la kynthoh tyngeh ruh ïa ka sorkar halor ka dor ka Software jong iu Smart Meter kaba ka mut ban thied da kaba ong ba kum kane kam ju jia koit ba tang ka software kan poi haduh katta ka dor.
“Ngi dawa ba ka sorkar ka dei ban phah ïa kane ka aiñ rew sha ka Parliament Standing Committee bad lada kam leh ïa kane ka CCORMAU ryngkat ryngkat ka National Coordination Committee of Electricity Employees and Engineers ngin pynlong ka jingïakhih kaba tyngeh" ong ki nongïalam ka CCORMAU.Shillong, Nailar 8 : Ka Assembly Committee on Women Empowerment (ACWE) mynta ka Lah Sngi u Blei ka la ai jingmut ba la donkam ban peitngor bha ïa baroh ki hostel jongki khynnah rit hapoh ka jylla khnang ban lait na kino kino ki jingjia ba sngewsih.
ïa kane ka rai la shim da ka Committee hadien ba ki pulit ki la ïoh ban pyllait im ïa hynriew ngut ki khynnah rit na ïing basa Rimpu Bagan, Tura kiba la set ha kawei ka kamra kaba jakhlia bha.
Ki pulit ki la kem ïa u trai kane ka ïing basa uba dei u MDC ka Tura bad Vice President ka BJP u Bernard N Marak lem bad 73 ngut kiwei pat kiba don ha katei ka ïing basa ïa kaba la kynnoh da ki pulit ba ki ïaleh ïa ki kam awria.
Hadien ba la wai ka jingïalang bad ki heh jongka tnad Social Welfare, ka Chairperson jongka ACWE I Dr Ampareen Lyngdoh i la ong ban thaw ïa ki hostel na ka bynta ki khynnah rit dei ban ïoh ka jingmynjur na ka sorkar bad donkam ban ïai peitngor bha ïa ka rukom pynïaid khnang ban ym jia kumba la jia ha Rimpu Bagan, West Garo Hills.
“Baroh ki hostel ha ka jylla kiba ai jaka sah ïa ki khynnah rit kiba hapoh 18 snem ka rta dei ban peitngor bha.
Dei ban don ka jingleit jurip ba kyndit kyndit, ki dei ban don ki jaka ban rejister khnang ban ym don kino kino ki jingthom beiñ ïa ki hok longbriew jongki" ong I Dr Ampareen iba dei ruh ka MLA jongka East Shillong.
“ Nga tharai ka sorkar Meghalaya ka la dei ban pynmih noh ïa ki kyndon bad bthah ruh ban peitngor bha ïa ki hostel ba pynsah ïa ki khynnah ba ki dei ban long kiba biang nadong shadong bab ba ym dei ban leh kino kino ki kam thombor ïa ki khynnah kumba la jia ha Rimpu Bagan" ong biang ka Chairperson.
“ Lyngba kine ki jingïakynduh kan ïarap ïa ngi ba ngin nang kumno ban peitngor nangne shakhmat bad ngi dei ban ïohi ruh ba ki jaka sah jong ki khynnah rit ki dei ban long kiba shngaiñ bad kiba don jingkyrmen ym kiba leh ïa ki kam thombein", ong biang i Dr Ampareen.
Ha kaba ïadei bad kitei ki hynriew ngut ki briew ba la ïoh ban pyllait ka Social Welfare kan sa shimti ïa ki bad kan peit ba kin sah ha ki jaka kiba la pynkhreh da ka sorkar ïa ki khynnah rit bad ba kin ïoh ruh ban leit sha ki jingpule jongki.
Dei ruh ban pynthikna ba kine ki khynnah ki dei ban ïoh ïa ka jingim kaba thymmai ka ba kin lah ban klet noh ïa kaei kaba ki la ïa kynduh.
Ka tnad Social Welfare ka la kular ban peit ba kine baroh ki khynnah rit kiba la ïoh pyllait im kin im ka jingim kaba kmen hadien ba ki la lait na ka ktem jong ki kam awria.
Ka Committee ka la pan kaiphod ruh halor ki khun ki kti jong kito ki kmie ba shah pyniap dang shen.
Ha kaba ïadei bad ka kong The Siangshai na East Jaintia Hills ka don 10 ngut ki khun bad na ka liang ka tnad ka la kular ba ïa kito kiba hapdeng ka rta 2 haduh 14 snem yn buh ha ki ïing ri ïa ki khynnah rit ha East Jaintia Hills bad ka tnad ruh kan ai jingïarap ïaki tad haduh ba kin da dap 18 snem ka rta.
ïa uwei uba 18 snem yn phah hikai khapsniuh.
ïa ki arngut ki khun jongka kong G.Bareh kata ba 8 bad 12 snem ka rta yn ri da ka kmie rad jongki bad yn ïarap ruh da ka sorkar.
Haba ia dei bad ka jingjia ha Nognrah kaba ki ar ngut ki khun kila shah pyniap ha la u jong u kpa, ka sorkar kala dep ban ai jingïarap shilak tyngka bad mynta ka dang pynkhreh ban ïarap shuh sa san lak tyngka ba ka long ïing kan lah ban ïa khun ïa ka mukotduma.
Shillong, Nailar 08 : U National Executive Member ka BJP ba dei ruh u MLA ka Pynthorumkhrah, Bah AL Hek ha ka sngi Nyngkong u la ong ba um ïohi ba kan don ka jingsma politik halor ka jingshah kem u vice president jong ka BJP, u Bernard N Marak halor ka jingkynnoh ba u pynïaid ïa ka ktem awria ha ka farmhouse jong u kaba don ha West Garo Hills District.
“Ka jingtohkit halor kane ka kam ka dang ïaid shakhmat kumta ailad ïa ka aiñ kan pyndep la ka kam," ong u Bah AL Hek haba kren bad ki lad pathai khubor.
Nalorkata, utei u heh BJP u la ong ruh ba ïa mynta ka jingtohkit ka dang ïaid shakhmat kumta kim kwah ban ong ei ei.
Lah ba kdew hangne ba ïa u Bernard la kem noh da ki pulit na Uttar Pradesh hadien ba ki pulit ka West Garo Hills ki la leit ban khynra ïa ka ktem kaba don ha ka farmhouse jong u kaba la poi haduh u pud ba la kem bun ngut bha ki paidbah bad ïoh pyllait ruh ïa ki san ngut ki khynnah nalor ka jingïoh kurup ïa ki jingdih pynbuaid bad kiwei kiwei.
Shwa kane, u Bernard u la kyntait ba u pynïaid ïa ka ktem awria ha ka farmhouse jong u kaba tip kum ka Rimpu Bagan bad u la kynnoh ruh ba katei ka jingkhynra kadei namar ki ïohi ba ka BJP ka la nang ïohbor ha rilum Garo.
Nalorkata u la kam ruh ba kawei kadei ruh namar u dei ka jingma kaba khraw ïa u Myntri Rangbah ba mynta ha ka elekshon MLA kaban long ha u 2023.
Ha kane ka sngi na ka liang u Bah Hek u la pynrem halor ak jingpyndik ïa ki nongtrei jong ka party ha ki bor pulit.
“Khlem pep ngi dawa ïa ka jingtohkit ba laitluid hynrei kawei kaba ngim sngewtynnad kadei ka jingpyndik ïa ki nongtrei party jongngi ha Tura Police Station," u la ong.
Da kaba kyntait pat ba katei ka ishu kan ktah ïa ka jingïadei hapdeng ka NPP bad BJP, u Bah Hek u la ong, ba kitei ki ar tylli ki party kin ïai bteng ban ïa treilang ha ka MDA.“Ngi donlang hynrei haba la poi pat ban leit sha ki paidbah shwa ka elekshon ngi donla ki jong ki mat ïakhun elekshon bad hangne ngin ïakhun pyrshah iwei ïa iwei pat halor ki nongrim ba ngi don," la bynrap biang u Bah Hek.
Jowai, Nailar 09 : Ka lympung ïalehkai phutbol Independence Day Cup Under-17 Football Tournament 2022 ba la pynïaid da ka West Jaiñtia District Sports Association (WJDSA), kaba la long mynta ka sngi ha madan Kiang Nangbah Stadium, Jowai.
Haba phai sha ka jingïakhun ba nyngkong ka kynhun ïalehkai jong ka Luti Tuber Ialong kala lah ban pynliem da 4-1 kol ïa ka 7 Wasa.
Ïa ki kol naka Luti Tuber Ialong la thep da u Richard Dhar ha ka mint ba 36 bad u Iohbhah Dhar lai kol kata ha ka minit ba 5, 42 & 43.
Katba ïa ka shikolna ka 7 Wasa la thep da u Sambha Ryngkhlem ha ka minit ba 41.
Ha ka jingïakhun kaba ar kaba la long hapdeng Sailung Ialong pyrshah ïa ka Iawmulong, na ka liang ka kynhun ïalehkai jong ka Sailung Ialong kala jop haduh 4-0 kol, ïa kitei ki kol la thep marwei da u Bashanbor Pale ha ka minit ba 13, 15, 21 bad 60+1.
Shillong, Nailar 09 : Haduh hynñiew ngut ki samla ka Jylla ki la mih na ka nongbah hynne ka sngi ban leit aireng ha ka lympungbah jong ka Youth IFMA World Cham-pionship of Mauythai kaban long naduh ka 09tarik mynta u bnai haduh ka 21tarik ha Kuala Lumpur, Malaysia.
Ka kyrwoh na ka Muaythai Associaton of Meghalaya, ka ong ba nalor ki arngut ki nongpeit ïa ka kynhun, ki san ki nongïalehkai ki kynthup kiban leit aireng sha katei ka lympung ki kynthup ïa u Ebrest Lyngdoh ha ka thup kiba 48 kilo bad ha ka rta ba 14-15 snem, nangta u Bansahkyrpang Warkhyllew ha ka thup kiba 45 kilo bad ha ka rta ba 14-15 snem.
Ha ka liang ki kynthei pat ha ka thup kiba 14 haduh 15 snem ki kynthup ïa ka Naphilawanbet Nongsiej ha ka thup kiba 45 kilo, Merry Christian Wriang ha ka thup kiba 38 kilo, bad ruh ka Alphonsa Zinia Wriang ha ka thup ba 36 kilo bad ha ka rta ba 12-13 snem.
Ki nongpeit jong ka kynhun ki kynthup ïa u Bah Angeles Sunn kum u referee bad u Judge bad ruh u Bah EG Kharbani kum u Team Manager, India.
Na ka liang ka Muay Thai Association of Meghalaya ka ai ka jingkitbok ïa ka kynhun kaba mihkhmat ïa ka India ba kan lah ban khur takma khnang ba kan long ka burom bad ka jingsarong ïa ka Ri bad ka Jaidbynriew.
Ha kajuh ka por ki la ai ruh ka jingsngewnguh ïa u Myntri Rangbah ka jylla Conrad K Sangma, nangta u MLA ka Umsning bad ruh u Dr.Vijay Kumar IAS kiba la kyrshan borbah ïa ka kynhun ha kane ka kynti ba mynta.
Shillong, Nailar 09 : Ka Rangdajied United FC ka la ïoh ban don mynta ha ka kyrdan kaba lai da ki 15 point hadien ba ka la ïoh ban pynliem noh haduh 3-0 kol ïa ka Nangkiew Irat ha ka Shillong Premier League kaba long ha kane ka janmiet sngi Ba-ar ha madan Third Ground, Polo, Shillong.
Kumban shu kdew hangne, ka Rangdajied United ka la pynliem da 3-1 kol ha ka kylla kaba nyngkong ïa ka Nangkiew Irat kaba long ha ka 12tarik u Naitung.
Shwa jong kane ka jingïakhun, kitei ki ar tylli ki kynhun ki don ha ka kyrdan kaba saw bad ba san, ha kaba ka Rangdajied United ka la ïoh ban lamkhmat da 3 point ïa ka Nangkiew kaba don 9 point.
Kumta da ka jingjop ha katei ka sngi, ka Rangdajied ka la kiew mynta sha ka kyrdan kaba lai da ki 15 point katba ka Nangkiew pat ka neh hajuh ha ka kyrdan kaba san da ki 9 point.
Kitei ki lai tylli ki kol ba ka Rangdajied ka ïoh kidei lyngba u Raikutshisha Buam ha ka minit kaba 13 bad ka minit kaba 52, ïa kawei pat ka kol la ïoh ban thep da u Oresterwell Langshiang ha minit kaba 33.
Ka Rangdajied hadien ba ka la ïoh ban thep haduh ar kol ha ka kylla step, hynrei ka dang bteng ban ïalehkai bha wat ha ka kylla miet ruh.
Khyndiat minit mar ïa sdang Donboklang Lyngdoh u la ïoh ban khyrwit jam bha ïa ka bol hynrei u rangap kol ka kynhun u la ïoh ban khanglad ba kan rung sha kol.
Sa shisien pat da kaba shim kabu ïa ki rangap dien, u Raikut ha ka minit kaba 52 u la ïoh ban thep biang sa shi kol, kaba dei ka kol kaba 80 ha katei ka lympung kaba la pynheh mynsiem artad ïa ka kynhun ban khur suk ïa ki lai point ha katei ka janmiet.
Utei u rangïalehkai u la dei ban ïoh hat trick lada dei ba ka bol kaba u khyrwit biang kham hadien ka leit sha kol.
Ka Nangkiew Irat watla ki ïoh katto katne ki kabu ksiar ban thep kol pynban kim shym da lah than ban pynsyier ïa u rangap kol ka kynhun Rangdajied u Banshanlang Sten.
Ki paidbah ieit phutbol kin sakhi ruh ïa ka jingïakhun kaba itynnad bha kaban long ha kane ka sngi Balang hapdeng ka Shillong Lajong pyrshah ïa ka Ryntih.
Ka jingïakhun hapdeng kitei ki ar kynhun ha ka first leg ka la kut da kaba ka Ryntih ka ïoh ban thep haduh 3kol la nod.
Ki bor pynïaid jong katei ka lympung ki la pyntip ruh ba na ka daw ka jingpynthut jong u slap ïa ka jingïakhun hapdeng ka Mawlai bad Nangkiew Irat dang shen, kumta ki la pynbeit ba katei ka jingïalehkai kan long noh ha ka 18tarik mynta u bnai.
Nongpoh, Nailar 09: Ka ophis jong u Deputy Commissioner ka Ri-Bhoi District ryngkat bad ka ophis u District Sports Officer kin pynlong da ka jingmareh thong (Independence Day Run) 2022 naka bynta ki kynthei bad shynrang kaba dei ruh shibynta jong ka jingrakhe ïaka sngi laitluit jong ka ri India.
Ïa katei ka jingmareh marathon yn pynlong haka 13 tarik Nailar 2022 naduh Jyntru haduh NSCA Indoor Stadium Umlyngkdait naduh ka por 6 baje mynstep.
Naka liang ka ophis u DC bad DSO kila kyrpad ruh ïaki nongmareh thong ba kin wan ban shim bynta ha katei ka sngi bad ba kin pynrung kyrteng ïalade shuwa ka 12 tarik mynta u bnai ha ophis u DSO haka por long treiKan don ruh ka khusnam (Cash Prize) bala pynkhreh na ka bynta ki nongjop, 1st Prize – T.7,000/-, 2nd Prize – T.5,000/- bad 3rd Prize – T.3,000/-, bad kumjuh ruh na ka bynta ki nong mareh ba rangbah tam bad ba khynnah tam shynrang bad khynthei kan long T.1,000/.
Jowai, Nailar 09 : Ka kynhun ïalehkai jong ka Mookyndur mynta ka sngi kala ïoh ban rung sha ka jingïakhun phainal jong ka lympung ‘5th Debo Shullai Memorial Trophy’ 2nd Division Football League Cum Knockout Tournament-2022 bala pynïaid da ka West Jaiñtia District Sports Association (WJDSA).
