Ka KSU ka pynpaw ka jingsngewlem ruh sha kiba haiing hasem jong kito kiba shah pyniap bad la pynrem ia kito ki briew kiba la shim ia ka ain ha ka kti lajong.
Shillong, 16 Iaiong:Ka MDC hostel ka KHADC ka la long kum ka ktem jong ki kam sngew bha ha kaba long laitlain ia ki nongrung nongmih ha kane ka hostel.
Kane ka hostel jong ki MDC la long kum la jaka iadih iabam iadih sngewbha ha jaka ba kan long ka jaka sah jong ki MDC khamtam ha ka por miet.
Katkum ka jingia kren bad ki briew jong kane ka hostel, la mih bun ki jingjia ki nym sngew tynnad satia ha kane ka jaka sah jong ki MDC , bad ka daw ka dei namar ba ka jingioh lad jong ki briew ba nabar ban wan ialeh sngewbha hapoh hostel da ka jingiadonkti lang kiba sah ha kane ka hostel.
U nongthoh khubor u la ioh ban iakren bad ki katto katne ki briew ba peit ia kane ka hostel, ki la iathuh ba bun kiba sah ha kane ka hostel kim dei ki MDC hynrei dei ki briew jong ki MDC kiba wansah.
Ha ka por miet, kane ka hostel ka long kum ha hotel ha kaba ki briew ki la wan ban leh ia ki kam sngewbha ki kam awria ba har rukm, iadih iabam kumba ka dei ka hotel.
“Kane ka hostel ha man ka sngi Thohdieng, sngi Saitjain bad sngi Blei, ka long kum ka ktem ban wan leh ia ki kam awria ba har rukom", la ong uwei u nongtrei ba peit ia kane ka hostel.
La ong ba ha kane ka hostel, don tang uwei u chowkidar uba ap bad haba ki briew ki wan ki leh main bha da kylli ruh, ki ong ba dei ki briew jong ki politishian.
Don ki sngi ba ka hostel ka long kum ka jaka shad, jaka rwai, jaka leh sngewbha haba ki briew ki wan kulmar, khamtam ha ki sngi shuti.
Bun ki briew ba wan ki dei nabar kiba iadei paralok bad kito kiba sah ha hostel bad haba ki wan ki leh ia ki kam ba isaitmet.
“Kane ka jingwan ka EC ba thymmai, kan pynkhuid ia kane ka kam jaboh kaba don ha kane ka hostel",la ong uwei u ba dei peit ia kane ka kam.
La sngewthuh ba ki bor ba dei peit ia kane ka hostel, ki la thoh sha ka EC ban pynthymai ia ka rukom treikam jongka ban pynkhuid ia kane ka kam.
Shillong,16 Iaiong:U Ma Don Rymbai u CEM barim ka JHADC u la ujor sha ki pulit ka Jowai PS ba ha ka 11 tarik u lber,2014 ha ka por 8:40 baje eiei janmiet, u President ka Jaintia Youth Federation (JYF) u bah Pynpoihun Majaw u la leit sha ing sah jong u kaba don ha Khlieh Tyrshi , u la leit da ka kali Maruti Car jong u kaba don ia u nombar ML 05E-1824, bad u la dawa pisa haduh T.5 lak tyngka.
Ha ka 4 tarik u iaiong u  Ma Don u la ujor ba u President u ka JYF u la dawa pisa biang lyngba ka phone na u  Polling / Counting Agent jong u uba la tip kyrteng kum u  Esterwis Ryngkhlem ha ka por ba ka JHADC elekshon ka dang iaid.
U la ong ruh ba haba u bah Ryngkhlem u la kyntait ban siew ia katei ka pisa u President ka xJYF u la byrngem ban pynthohbria ia ka kam sain pyrthei u Ma Don.
U Ma Don u al iathuh biang ba mynta ka sngi u bah ryngkhlem u la ioh ia ka SMS na u bah Ryngkhlem uba la dawa biang T.5 lak tyngka na u.
Ki pulit ki dang iaid shakhmat halor katei ka kam.
Shillong,16 Iaiong:Mynta ka kynti ka la mih sa kawei pat ka seng  ban pynkhuid ia ka sor Shillong, ka Megha laya Eco-Friendly Student’s Union, ka seng kaba la seng naduh ka 29 tarik u lber 2014 ha kaba la pynbam smai ia ki nongkitkam bad ki dkhot da u bah RG Lyng doh,Vice chancellor ka Martin Luther University.
Haba kren sha ki nongthohkhubor mynta ka sngi u bah Rang dajied Marwein president katei ka seng u la ong ba ka jingseng ia katei ka seng ka long ban wanrah biang sa shisien ia ka jingkhuid jong ka nongbah  Shillong kaba la ju bna nam ha ki mynnor.
Ka jingthmu ba katei ka seng ka don ka long ban wanrah ka jingsngewthuh sha ki paidbah ia ka jingdonkam ka jinglehkhuid ba kin ym bret jaboh pathar bad leit shabar pathar ha ki jak paidbah bad ban ai ka jingiatreilang bad ka seng ka ban leit sha manla ki dong bad ki shnong ban ialap sha ki paidbah shaphang ka jingdonkam ka lehkhuid bad ban oh synniang ruh kum ki jak bret niut ha ki shnong.
“Tang ka jingleit lum jaboh ki kali Municipal na ki thliew ing kam pat biang" ong u President katei ka seng, ka sorkar ruh ka donkam ban leheiei ban thaw ia ki lad ki lynti thymmai halor kumno ban sain ia ki jaboh ha ki juk stad mynta.
Katei ka seng ka la pynkynmaw ia ki jingmynsaw na ki jingpyndonkam ia ki plastic, ka la ong ba shen kan leit ban ia kynduh ia ki bor sorkar halor katei ka rukom khnang ba yn lah ban leh eiei watla pyndonkam ia ki.
Katei ka seng ka la kubur ruh ba ka jingpom dieng, ka jingkhlong maw khlong shyiap ka dei kawei na ka io ka kot ki briew ha kane ka jylla, ha ka juh ka por ka kwah ruh ba ka sorkar kan wanrah da kiwei pat ki lad ki lynti ban ai kam ai jam ia ki samla bad ia ki paidbah khnang ba kin kiar noh na katei ka kam.
Ka la pyni ruh ba ka jingdih duma ha ki jaka paidbah ka ktah bha ia ka koit ka khiah kaba kham jur ia ki briew ba don hajan ym ia ki nongdih bad ka la ong ba shen kan leit ban ia kynduh ia u Myntri Rangbah ka jylla bad ban ai ruh ia ka mat jingdawa ba ym dei shuh ban sha dih duma ha ki jaka paidbah.
Ki nongialam katei ka seng ba kynthup ia u President,Secretary u bah Napoleon Mawphniang bad u Vice President bah Jeremy Mawiong ki la kyntu ia ka sorkar ba kan pynkhren noh da ki rukom pyntreikam ia ki jaboh kumba leh kiwei pat ki ri, ki la ong ruh ba ki la ia kynduh ia u DC ka East Khasi Hills ban ia pyrkhat halor ki jingmih lyer jakhlia lyngba ki kali.
Haba pynkut ia ki jingiakren , katei ka seng ka la ong ba lyngba ki jingleh khuid kan long ruh ka jingkamai ia kane ka jylla lyngba ka jingkhring ia ki nongwan jngohkai pyrthe na kylleng ki Ri bad ki jaka, bad kan long ruh ka lad ioh kam ioh jam.
Shillong, 15 Iaiong:Hynnin ka  janmiet sngi Hatmajai ki nongthoh khubor ki dang wanphai na ka Shnong Wahswad ka ba hap ha ka Raid tynring Ri Bhoi District, ki la shah pakhang lynti noh tang ha khmat jong katei ka shnong ha ki paidbah kiba shong marjan bad katei ka shnong.
Ha katei ka por la don lang ruh ka kong Agness Kharshiing president ka seng CSWO, bad ka Poonam Yadav kaba long ruh ka nong iasaid ain.
Ka daw ka long ba ki tei ki nongthoh khubor ki shah bat noh ha shiteng lynti ka long ba ki dang wan ban jurip ia ki iing kiba la shah pynjot bad pynpra ha katei ka Shnong Swad, hynrei katba dang kitei ki nongthoh khubor ki dang don ha katei ka jaka la ioh jingtip noh lyngba ka mobile phone  ba ki la don ki paid paidbah naduh ka shong Lumkseh haduh Mawkynring ki dep la ap lypa ia ki ha surok.
Mar ia ioh jingtip, la pyntip noh wut wut sha u SP  jong ka East Khasi Hill District ban pan jingiarap na u, bad kumjuh ruh na jong ka Ri Bhoi.
Ki pulit jong ri Bhoi kim shym la lah ban poi, namar ka la kham jngai, bad u DGP, ula phah noh ia ki pulit jong ka Nongmynsong bad ki SOT ba kin wan ban ai jingiarap ia ki ha ka tei ka por.
Ha shiteng lynti kitei ki nongthoh khubor haba ki la poi ha ka  shnong Lumkseh ka kali kaba ki shong la shah bat ia ki da ki paibah bad la khang da ka Bus ha khmat, hynrei tang hadien katto katne por la pyllait noh ia ki, ynda la poi biang ha kawei shnong ki leh biang kumjuh bad ki da kylli ruh ia ka kyrteng ka kong Cristable Wanniang, hynrei ka kong Agness ka la jubab ba kam dei shuh ka dkhot jong ka seng CSWO bad kam don shuh bad ki.
Ki Paidbah jong ka kitei ki shnong ki da buh ruh da ki maw ha surok khnang ba ka kali ba ki nongthoh khubor ryngkat bad ka kong Agness kam lait shuh ban iaid, bad ki da shong ruh da ki briew ha surok ban khang ia ka kali, ki paidbah ki da rah da ki dieng bad ki maw ha ka kti jong ki , bad ki rieh ia lade ha pohkhlaw bad mar syn ka tei ka kali ba ki shong ki ia mih na ka tei ka khlaw.
Hynrei ka long kaba sngewkmen ba kam don kano kano ka jingjia ba sngewsih ia baroh kiba don hapoh kali ha katei ka jia, namar ba ki pulit ki la wan poi noh ha ka tei ka jaka bad paidbah kim shym la leh ei ei shuh ia ki.
Shillong,16 Iaiong:Haduh mynta ka All North East India Indigenous Garo Law Promoter Association, kam pat shym la shongthait ban khynra ia ka jinglong riewlum jong u Myntri Rangbah ka jylla u Dr.Mukul Sangma kaba ka seng ka la ujor sha ka Ing bishar ba ha khliehduh ka India ka Supreme Court.
Ia katei ka jingujor ka ANEIGLPA ka la ujor biang sha ka Supreme Court ha ka 12 tarik u iaiong mynta u bnai pyr shah ia ka rai jong ka jingbishar, kaba No.1 2014, kab la ia khun pyrshah hapdeng u Tennydard M.Marak pyrshah ia ka sorkar jylla kaba la sahteng ha ka State Level Scrutiny Committee for Schedule Tribe.
Ka ANEIGLPA ka la pynkynmaw ruh ba ka Supreme Court, katkum ka hukum kaba la pynmih ha ka 20 tarik u kyllalyngkot ka la hukum  ia ka National Commission for Schedule Tribe ,NewDelhi ban pynshai ia katei ka kam hapoh phra taiew kaba la kut noh ha ka 24 tarik u lber 2014, katba ka National Commission for Schedule Tribe pat kam shym la lah ban leh ia katei ka kam bad ka la phah da ka shithi sha u Registrar PIL (Writ) ,Supreme Court of India ,NewDelhi vide File No.TDMM/1.2013/STFMG/SEOTH/RU-II ha ka 27 tarik u lber,22014.
Ka ANEIGLPA ha ka juh ka por, ka la pynpaw ruh ba wat na ka liang u Chief Secretary u bah WMS Pariat u la kyntait ia ka Commission kaba la kyrpad ban leh eiei hapoh ka 30 sngi.
Haba bteng ban kynnoh ba u Myntri Rangbah ka jylla u Dr.Mukul Sangma bad u myntri sorkar u Zenith Sangma , ka ANEIGLPA ka la ong ba ka kmie kitei ki ar ngut ka dei ka Roushanara aBegum hynrei kiba la shu kam ialde ba ki dei ki Garo, halor ka jingkam jong u Myntri Rangbah ba kitei ki ar ngut ki im ka jingim kumba im ki Garo, naduh ka bam ka dih ba ki la bam ia kata ka Nagham , kaba ha ka ktien Garo ha ka khasi kaba mut ka ktung ne ka Khapa ka kynja jingbam ki Garo , ki la ong ba katei ka jingkam ka dei ka bym don nongrim, “Lada ngi bam ia ki jingbam Chinese, ngim lah ban ong ba ngi dei ki Chinese,namar ka dei ka jingmlien jong uno uno u briew, lada u bam ki jingbam Italy kam mut ba u dei u nong Italy" ong ka kyrwoh na u Tennydard M Marak , uwei na ki nongialam ka seng kaba la ujor pyrshah ia u Dr.Mukul Sangma.
Ka ANEIGLPA ka la ong ruh ba ha kaba khadduh hi ka snam Garo kan iaisah hi kum ka snam Garo bad ym don ba lah ban pynkylla ia ka lyngba ki jingiathoh shongkurim, lane ki jingting khun bad kiwei pat ki jaitbynriew kim lah ban kam ia lade ba ki dei ki Garo da kaba leh kumtei.
Shillong,16 Iaiong:Ka Kynhun ialap jingshongsuk shong shngain ka ‘North East Student Volunteers,Jorhat ka la kam ba ha ka jingiaid jong ka kylleng kylleng ki jaka ban ialap shaphang ka jingdon kam ka jingshong suk shongshngian ka la shem ba bun na ki paidbah ki la iathuh ba ka daw ka jigbym biang ka shong suk shongsain ha kine ki jylla ka thain shatei Lam Mihngi ka dei na ka daw jong ki nongsain pyrthei, “Kaei ka sur kaba ngi ioh na ki paidbah ka long ba ka daw ka jingbym don ka shongsuk shongsain ka dei na ki riew sain pyrthei" ong u Rev.Dr.Woba James.
U Dr.James uwei na ki nongialam katei ka kynhun uba dei ruh u Lecturer jong ka Theological of Christianity,Jorhat uba long ruh u Head Department ka Theology of  Christianity, u la iathuh ba la sdang ia kane ka jingialap naduh ka 14 tarik u iaiong bad ki la thmu ban pynkut haduh ka 22 tarik kaba mut ba kin iaid kylleng ka thain shatei Lam Mihngi kumba 9 sngi eiei.
Haba kren sha ki nongthoh khubor u Dr.James u la ong ba ba ha ka jingpyrshang jong ki ban pynsngewthuh ia ki ba bun ngut ki briew lyngba ka jingialap jingsuk kaba ki la iaid sha baroh kylleng ki thain shatei Lam Mihngi lyngba ki thuk-thuk(bike) ki la ieng ha manla ki jaka ba ki jaka ba ki kynduh briew ban pynsngew ia kane ka jingthmu  jong ki, bad ki la pyrshang ban pynsngewthuh ia ki briew ia ka jingdonkam ka jingiashongsuk, bad ha katei ka jingpyrshang jong ki ka jubab kyllum ba ki la ioh na ki paidbah ka dei ba ki la kynnoh ia ki nongsain pyrthei kum kiwei na kiba la donkti ban pynduh jingsuk ha ka thain.
Ha katei ka jingpyrshang jong ki ban ialap jingsuk ka kynhun u Dr.James ka la iathuh ba ki la tur ruh wat shaduh ki ktem jong ki seng lehnoh jong ka Assam Manipur bad Nagaland, ha kaba ka jubab ba ki la ioh na ki seng lehnoh ka long ba ki kwah ban  ioh ia ka jingshongsuk , bad u la ong pat ba haba la kylli ia ka daw ba ki rah da ki atiar u la ong ba ki la jubab ba ka dei ka hok longbriew man briew jong ki ban ia khun na bynta ka jingshong suk.
U la kren shai ruh ba ka jingleit lynti kaba jngai jong ki lyngba ki thuk thuk kim shym la pynlut wat shi naia ruh, naba ia ka bam ka dih jong ki la pynbit pynbiang da ki paralok , ki longing ba sngewsynei, katba ia ki bai Petrol bad Diesel pat la pynbit pynbiang da ki nongleh isynei ia ki.
‘Ngim pynlut tang shipiah ruh nalade’ ong u Dr.Woba.
Katei ka kynhun ka la kren ruh shaphang ka jingiapeit shilliang khmat kaba ki briew ha ka Ri ki la peit ia ki briew ka thain shatei Lam Mihngi, u Dr.James u la pynrem jur halor katei ka jingleh ki briew ban sha Ri thor ia lki riewlum , haba jubab ia kane u la ong ba ki riewlum kim dei ban bud ia ka nuksa jong ki hynrei ki dei ban burom ban ym ia thew bad dei ban peit beit ban wanrah ia ka jingsuk.
U la ong ruh ba shen ka kynhun jong u kan pyrshang ban tur sha kito ki jaka ba jur ka jingpyntriem ki lehnoh kum sha Garo Hills ba kiwei ki jaka.
U la ong ba toi ha ka jingshisha ka kynhun ka don ka jingthmu ban leh ka tei ka prokram shisien shisnem hynrei kan peit pat ioh don kano kano ka jaka ba donkam ba kin tur wat hapdeng ka samoi treikam jong ki.
Shillong, 16 Iaiong:Ka Khasi Jaintia Presbyterian Assembly (KJPA) ha kane ka sngi Balang ka la shimti noh ia ka conference hall ha IGP ba la ai mynshwa sha ka Martin Luther Christian University (MLCU) ban pynlong kum ka opjis naduh ba sdang ha u snem 2005.
Ka Balang ka la shimti noh ia kane ka iing hadien ba ka la rai ban sangeh noh ia ka jingiadei bad ka university ha ka jingialang kaba long ha u Iaiong ha u snem 2012.
Ha kane ka jingshim ti mynta  ka sngi, ka Ba lang ka la pynlong ia ka jingduwai kyrpang ba la don lang u Moderator ka KJPA u pastor DS Soh khlet, u  secretary ka KJP u Pastor NS Phawa bad u Chairman ka KJPA Trust Commitee u pastor W Warbah nalor kiwei.
Haba kren ha kane ka jingialang, u Pastor Phawa u la ong ba ka MLCU ka la aiti ia ka iing sha ka KJPA ha ka 14 tarik Iaiong.
“Ka jingaiti ia kane ka iing ka long namar ka jingpyrshang jong u vice chancellor ka university u Bah RG Lyngdoh", la ong u secretary ka KJPA.U la iathuh ba ka university kam pat siew ia ka ram sha ka Balang kaba dei ha kine ki khyndiat snem ba la dep.
“Ngin iai bteng ban buddien bad kane ka university ba kan siew noh ia ka ram baiwai", la ong u Pastor Phawa.
Ki la ong ruh ba ki la dep iakynduh ia kasorkar ba kan weng noh ia ka kyrteng ka Balang na ka university.
Ha kawei ka liang, u Vice Chancellor u la pynpaw ia ka jingsngewnguh ia ka KJPA kaba ai ia katei ka iing ia ka university  ha ki snem ba la dep.
“Kane ka jingleh jong ka  KJPA kum ka nongkyrshan ka la ailad ia ka university ban pyndep ia ki kam jongka", la ong u Vice Chancellor, Bah RG Lyngdoh.
Ha kane ka sngi la don lang u  Registrar MLCU u Rev EH Kharkongor, Senior Administrative Secretary KJPA Rev NS Phawa, Administrative Secretary KJPA Rev.ER Kharkrang, bad u Chairman kaTrust Committee KJPA  Rev.W.Warbah.
Ka jaka thymmai kane ka university ka don ha Dongktieh-Nongrah, Shillong.
Shillong,16 Iaiong:Ka seng lehnoh ka Hynniewtrep National Liberation Council(HNLC)ka la byrngem ia ki khar Nepali ba ki dei ban mih noh shisyndon na kane ka bri u Hynniewtrep, Khasi bad Jaintia.
Kane ka jing byrngem na ka HNLC ka la mih dei na ki jingjia kiba ki Khasi kiba shong ba sah ha ki thain ka Langpih, Block I Block II ki  la shah thombor katba ngangmih ki sngi ha ki khar Nepali kiba la ioh jingkyrshan na ka sorkar Assam kaba la khein ia ki kum ka ktem pynjop elekshon(Vote Bank).
Ka HNLC ka la pyn paw ruh ka jingsngew khia halor ka jingshah thombor kaba la poi sha duh u pud ka jingshah pyniap ki Khasi ha kine ki snem kiba la leit ha kitei ki thain, ka kyrwoh na u Publicity Secretary ka HNLC u bah Sainkupar Nongtraw ka la ong “Ka HNLC ka la pynmih ia ka hukum ba baroh ki Khar Nepali na Langpih bad kumjuh ruh na baroh ki District ka Khasi bad Jaintia Hills ba kin mih noh naduh ba mih kane ka khubor".
Ka HNLC ka la kyn tu ruh ia baroh ki seng bhalang ba kin ia tylli ban shimkhia ia katei ka phang ba ka seng ka la pynmih na bynta ka jing bha jingmiat ka bri u Hynniew trep.
Ka la kam ruh ba ka seng ka la io bun ki jingujor na ki paidbah ba shong ba sah ha Block I&II ba kynthup ia ka shnong madanm umwang, umthlieh,umsalang, ba ki briew ki la shah pyntieng da ki kynhun lehnoh ka Karbi bad ki briew jong ka Karbi ha kane ka elekshon bad kumjuh ruh ha kip or ba mynshuwa.
Ka la pynpaw ruh ba ka katkum ka jingujor ki briew ha katei ka thain ki la shah dawa pisa na ki kynhun lehnoh ka Karbi, ka kyrwoh na ka HNLC ka la kam ba ka seng  kam lah ban shah ia ka jingwan tuklar da ki kynhun kiba na bar ha kaba ha ka jaka ba kin nion ia ka sorkar Assam ki leh pynban ia ki briew jong kane ka jylla.
Ka HNLC ka la ai jingiaroh ruh ia ka Synjuk ki Rangbah Shnong Raid Nongtung, kiba la pyni ia ka jingshlur jong ki kiba la pyni ia ka nuksa kaba bha, ka la pynpaw ruh ka jingkyrshan ia ka  KSU North Khasi Hills kaba la kyrshan ia ki briew lajong.
“Ka la dei ka por ia ki samla ka Block I&II ba kin wan ban pyniasoh bad ka seng ban iada ia ka khyndew ka shyiap jong ki na ka jingwan tuklar ki briew kiba na bar" ong ka kyrwoh na u bah Sainkupar Nongtraw.
Shillong, 16 Iaiong:Ka jingmih jong ka khubor halor ka jingleit phai shnong jong u Bah Mit Mawkon, ka la pyn lyngngoh ia bun bah ki nongpule kotkhubor, kiba la wad jingtip shaphang katei ka jingjia na ophis U Rupang.
Nalor ki riew paid bah, wat ki nongthoh khubor ruh,ki la iakren bad u nongthoh, na ka bynta ban ioh jingtip kham bniah, halor katei ka jing jia, ba kumno u briew, uba la khein iap bad uba la dep buh maw shyieng, ba un dang leit phai biang sha la shnong, ban iakynduh, ia la ka jong ka kmie, hadien 20snem kynthih.
La iathuh, ba U Bah Mit Mawkon, uba ka shnong trai jong u, ka dei na Tangmang, u dei uba la don khun don kti sha Sutnga, hynrei, namar ba ka kurim jongu, ka la khlad noh; kumta ka mih, ka jing bym ia dei bad ki khun jongu bad katei ka la pynlong ruh ia u, ba un leit sah noh sha krem dewiong bad ki khar Nepali, ha kaba ula pynlut por da ki bun phew snem sha katei ka krem.
La iathuh ba ka jingleit phai jong U bah Mit sha la shnong, ka dei hadien, ba u nongknia, ula ai jingmut ba un leit phai sha la shnong, namar ba u shim, ba ka jingpang jongu, kaba la neh la 10snem kynthih, ka dei namar ka daw iing.
Lah ban pynkynmaw, ba ka la mih ka khubor ba U bah Mit, ula shah pyniap bad ba la bret noh ia ka met jongu hapoh nala.
Kumta, na ka liang ka iing, haba kim shym la ioh lad ban leit wad ban leit shim ia katei ka met iap, ki la sdang ban ia phah knia bad ki nongknia, ki iathuh ba utei u rangbah, ula iap.
Haba ka jingknia, ka iathuh ba ula iap, la pynlong sa ka jingtei  ia u maw shyieng bad ba la pynlong ruh ia ka jing ia khawai iap briew, ha kaba la khot ia ki kur, ki kha ki man, ha katei ka sngi khawai, kaba lum hi kum ka sngi ba khawai iap briew bad hadien kata, ym shym la tip shuh bad ym shym la don hi ruh, ba mutdur ba utei u briew, u dang im.
Shillong, 15 Iaiong:Ka Joint Action Com mittee of All Teacher’s Association of Meghalaya (JACATAM) kan iakynduh lashai la sngi Balang halor ka jingbym lah ka sorkar jylla ban khot iakren namar ka jingtreikam ka ain elekshon.
“La iathuh ia ngi ba ka sorkar kam lah ban khot iakren namar ba ka dang treikam ka ain elek shon", la ong u chairman ka JACATAM u Bah ED Nongsiang mynta ka sngi Hatmajai.
U la ong ba u director ka School Education and Literacy u Ambrose CH Marak u la kdew ba u long ba la kloi ban iakynduh ia ki nonghikai ban iakren halor ka jingthmu ban shimti noh ka sorkar ia ka kam nonghikai skul bym dei sorkar ha ka jylla.
Shwa ia kane, ka JACATAM ka la buh por haduh ka taiew baar jong u Iaiong  ia ka sorkar jylla ban khot iakren halor ka jingthmu ban shimti noh ia ka kam nonghikai skul ha ka jylla.
Shillong,18 Iaiong:Ki pulit ka nong bah ki la sdang ia ka jingkhynra ia ki kali ba pyndonkam da ki bulb light kiba khlainbor naduh  ka sngi palei bad ha katei ka jingkhynra ki la ioh ban dain kuna haduh T.10,500 tyngka bad la rejistar haduh 27 tylli ki case.
Ki pulit ki la pyntip ia baroh kito ki kali ba shah bat ba kin leit mih sha ki pulit traffic ban pynthikna ba ki la dep weng ia kitei ki bulb light ba khlainbor kiba lah ban pynmih ki jingaksiden bad ka bor pulit ka la bthah ruh ia baroh ki trai kali ban ym pyndonkam shuh da kitei ki jait ding ha ki kal jong ki namar ka long pyrshang ia ki kyndon ain.
Shillong,18 Iaiong:Uwei u lehnoh ka  Garo National Liberation Army (GNLA), u la phet krad na  Civil Hospital, Tura ka jaka ba la sumar ia u.
Utei u dkhot ka GNLA u dei uba la tip kyrteng kum u Brijio M Marak, u la shah sumar ka Civil Hospital,Tura hadien ba u la mynsaw jur na ka jingshah soh ha u paidbhur ha Ampati.
Nyngkong la phah sumar ia u sha CHC kaba don ha Ampati hynrei la pynkynriah noh sha Tura namarba u la mynsaw jur.
U Marak bad u paralok lehnoh jong u u  Ringrang A Sangma ki la shah shoh jem ha u paidbhur ha Ampati , South West Garo hills district ha ka sngi balang jong ka taiew, namar la kynnoh ba ki la leit sha katei ka shnong ban dawa pisa.
Hadien ba la tied jem jai ia ki-u paidbhur u la aiti noh ia ki baroh ar ngut sha ki pulit.
La iathuh ba u Marak u la khein ka kti ka mon ha katei ka jingjia.
La pynkit ia ki sha Tura Civil Hospital ha ka sngi palei hynrei ha katei hi ka juh ka sngi u Marak u la ioh phet krad noh na ka kamra ba sumar ia u kaba la don lang bad doktor ryngkat ara ngut ki pulit pahara.
U SP ka South West Garo Hills u  R Muthu u la iathuh ba kitei baroh ar ngut ki la leit sha katei ka shnong ban dawa apisa bad u paidbah ba la khie bitar u la bom jem ia ki bad hadien pat ki pyntip pulit, u la iathuh ba na kitei ar ngut la ioh kurup ar tylli ki mobile, ki shithi dawa pisa bad ki dur ki lehnoh GNLA.Shillong, 18 Iaiong:Ki paidbah ka shnong Wahkhen ki la rai ban nym iashim bynta ha ka shad Lyng doh kaba la pynbna ba kan long ha ka 19 tarik Iaiong namar ba ka shnong kam don ha ka jingiaid beit iaid ryntih.
Ha ka jingiakren bad ki riew rangbah jong katei ka shnong, ki la ong ba ka daw ba ki la rai ban nym iashim bynta ka long namar ba ka shnong kam don hapdeng ka jingsuk ha kaba la kynnoh ba kiba nongpyniaid shnong ki la leh jubor ha ka synshar ka khadar khlem da iaid da ka lynti ba sngewthuh lang haduh ba la wanrah ia ka jinghuri hura hapoh shnong ha kine ki sngi.
Ia kane ka rai la shim ha ka jingialang kaba long ha ka 22 tarik Iaiong, 2014 ha kaba ki paidbah babun, ki la shim ia kane ka lynti.
Mynshem snem, ruh ki paidbah kim treh iashim bynta ha kum kane ka shad.
Ki paidbah ba shah thombor, ki la pyntip ruh sha u Deputy Commissioner ka East Khasi Hill, Shillong ba u dei ban nym ailad ba kan don ka jingiakhalai, iadih kyiad ha katei ka shad namar ioh kan wanrah ia ka jingeh ha ka suk ka sain, la ong uwei u rangbah katei ka shnong.
Ka jingjia ha katei ka shnong ka mih hadien ba la kynnoh ba ia u sordar katei ka shnong la jied da ka rukom ba shah shiliang khlem da sngap shuh ia ka sur jong u paidbah ha ka dorbar ha ki snem ba la dep bad kane ka kam ka la poi ruh sha ka KHADC bad sha ka kashari High Court hadien ba la kynnoh ba u Syiem u la ai sanad ia u sordar wat hapdeng ka jingpyrshah jong ki paidbah katei ka shnong.
La iathuh ba katei ka shnong ka la aiwai khruk khruk bad kiwei kiwei ki kam khalai.
Shillong, 18 Iaiong:Ka Hostel ki MDC ha KHADC ka la shah kynnoh kum kawei kaba la long kum ka ktem ialeh kam sngewbha, bad kiwei kiwei kam bym sngew tynnad.
Katkum ka jingtip, kane ka jinglong lyng krang ka MDC hostel ka dei namar bym don ki rukom pyniaid ha kane ka hostel kaba la buh khnang na ka bynta ban sah ki MDC ka KHADC.Katkum ka jingtip ba la ioh, la iathuh ba na pdeng ki 29 ngut ki MDC, kiba sah ha kane ka hostel ki long tang kumba katto katne ngut hynrei bun kiba la shu pynshong ia ki briew jongki kiba ba haiing hasem ne kiba dei ki nongkyrshan ba kham pawkhmat ha ka elekshon.
Ka por mih por rung ha kane ka hostel, ka long laitlan khlem don por eiei.
Ha ka jingshisha, la iathuh, ba u don uwei u chowkidar ba peit ia ka khyrdop ban rung ban mih hynrei marwei um lah ban leh eiei khamtam haba ki briew kiba wan ki kam ba ki dei ki briew jong ki politishian suda.
Ym tangba ka laitlan, ka long ruh kaba dap da ki jaboh bad ki bitor kyiad hapoh kane ka hostel.
Ha ka jingshisha kum kane ka jaka kaba dei ka jaka sah jong ki nongmihkhmat ba la jied da u paidbah, dei ban long kaba kham pher na kiwei ki jaka sah jong ki paidbah namar ba ki dei ki briew kiba la jied da ki paidbah.
Shillong,18 Iaiong:Tang mar ia ieng ryn san ha ka jingialang ka UDP kaba la long ha Mot phran ka kong Fenela L Nonglait ka la shah beh seng na ka HSPDP, Maw thadraishan bad West Khasi Hills.
Hadien ba la paw  pyrthei ba ka HSPDP na WKH ka la beh seng ia ka , wut sha ing  bah Hopingstone Lyngdoh ka kong Fenela ka la leit  ban ia kren halor katei ka kam.
Ha katei ka jingiakren u bah Hoping u la kam ba um don jingtip halor ka jingshah beh seng ka kong Fenela katba na ka liang ka HSPDP WKH pat ka la kam ba ka la dep pyntip ia katei ka kam shuwa ban beh seng sha u bah Hoping.
U bah Hoping u la ong ruh ba shen ka Party kan sa khot jingialang ban ia kren khambha halor katei ka kam bad kham hadien  ia ka jingialang la pynbna ba kan long la 19 tarik mynta u bnai.
Hynrei shuwa ba ka 19 kan poi ka tyllong khubor ba la ioh lum na ki nongialam ka HSPDP, WKH bad Mawthadraishan la sngewthuh ba kin ieng beit triang halor ka rai ba ki la dep shim ban beh seng ia ka kong Fenela, bad kin ym pdiang da kawei pat ka rai, namarba ki shim ba ka dei ka jingpyrshah seng jong ka bad shuwa ba kin beh seng ruh ki la pyntip sha u bah Hoping bad na ka liang jong u -u la ong ba kaei kaba ki leh ka biang beit.
Lashai  ka sngi ba ka HSPDP ha ryngkat ka jingdon lang u President u bah Hoping Lyngdoh kin shim ia ka rai ba khadduh halor ka jingbeh seng ia ka kong Fenela, la kin map ne kin beh beit ia ka.
Katkum ki jingiakren bad u bah Hoping kham mynshuwa la sngewthuh ba u don ka jingmut ban pyniasuk bad ban pynwandur biang ia ka kynrum kynram kaba la mih hapoh ka seng , ban wanrah biang ia ka jingiatylli hapoh ka seng.
Shillong,18 Iaiong:Na ka jingdum ka miet bad na ka jingbym don bording, ki runar ki la shim kabu ban rung tuh ha ki ing briew, bad katei ka jingjia ka la jia ha ka shnong Malki ha ka por 3:30 baje eie shuwa ban shai ka bneng  bad katei ka jingjia ka la jia ha ka miet sngi balang, iathuh ki lad khubor.
La ong ba katei ka jingjia ka la jia ha ki ar tylli ki dong ka Malki ka Pdengshnong bad ka Kharmalki.
Katkum ka jingioh jingtip na ki lad khubor la iathuh ruh ba tang na kawei ka longing ki runar ki la ioh ba rong haduh T.45 hajar tyngka, la iathuh biang ba kitei ki runar ki la rong tuh kat ki tiar donkam ba ki ioh kynthup ia ki mobile.
Katkum ki lad khubor la ong bay m tang shiing ba ki runar ki la leh ia katei ka kam ha Malki hynrei ki la don haduh kumba lai ne saw tylli ki ing kiba la ngat ha katei ka apot.
Shillong,18 Iaiong:Uwei u samla uba la dawa pisa haduh T.5 lak tyngka u la shah kem noh mynhynnin ka sngi na Motphran, utei u samla u dei uba la tip kyrteng kum u Thymmaibor Khonglad ,21 snem karta.
Ki pulit ki la ioh kem ia u tei u samla dei hadien ba u bah Bok Sten u la ujor sha ki pulit ka Mawlsanai OP  ba ha ka 10 tarik mynta u bnai u la ioh ia ka SMS ba dawa haduh T.5 lak tyngka na u, ha ka SMS la byrngem ruh ban pyniap ia kakhun jong u lada jia ba um lah ban siew ia katei ka T.5 lak tyngka.
Shillong,18 Iaiong:Haka 16 tarik myn ta u bnai ha ka por 2 baje eiei ki pulit ki la ioh tam ia kawei ka metiap jong uwei u rangbah ba la 50 snem karta uba shong ba sah ha Lum mawlong, Maw jrong, utei u rangbah u de uba la tip kyrteng kum u bah Just Shabong , la lap ia ka metiap jong u na  Dieng kynthong, Mawjrong (EKH).
Shillong,18 Iaiong:Ka President ka CSWO ka kong Agnes Kharshiing  ka la ujor pyr shah ia ka General Secretary ka CSWO ka kong Christable Wanniang bad ka la kynnoh ba dei ka kong Christable kaba la kynshoit ia u paidbah haduh ba la mih ki jingjia ia pynpra ing ha Wahswat.
Ha ka 16 tarik mynta u bnai ka kong Agnes ka la leit ban ujor FIR pyrshah ia ka kong Wanniang ha Umroi PIC.Lah ban pynkynmaw ba ha ka janmiet 14 tarik mynta u bnai ka la don ka jingjia ia pynpra ing ha Wahswat ha kaba haduh 4 tylli ki ing ki la shah pynpra , la kynnoh ba kitei ki jingjia ia pynpra ing ki la mih na ka daw jong ka jingiaknieh jaka hapdeng ka Raid Tynring.
Shillong, 17 Iaiong:Ka sorkar jylla ka la khot iakren ia ki 13 seng bhalang ban iakren ia ka ILP ha ka 29 tarik Iaiong.
“Ia ka shithi sha ki sengbhalang la phah ha kane ka sngi Palei.
Hynrei kiba bun ki sengbhalang kin sa ioh pdiang ia ka shithi ha ka sngi Nyng kong", la ong uwei u heh sorkar, ha  ka sngi Palei.
Ki 13 tylli ki seng bhalang kiba dawa ban pyntreikam ia ka LP  ki la pynpaw ia ka jingsngew bynniaw ba ka sorkar kam shym la jubab ia ka shithi ba ki la thoh ha kine ki sngi ban khot iakren biang halor ka ILP.“Ka la long ar taiew  ba ngi la phah ia ka shithi.
Hynrei ka sorkar kam pat jubab kaba long kaba sngewsih", la ong u  general Auguester kaKSU u samla Jyrwa.
U general secretary ka KSU u la ong ba ka jingiakren kaba ar bad ka sorkar kan long kaba donkam bha ia ki sengbhalang bad ka sorkar jylla halor ka ILP.“Ngin aiti ia ki jingdawa jong ngi ha ka sorkar ha ka jingiakynduh ban long shen", u la ong u samla Jyrwa.
Ki 13 sengbhalang kiba dawa ia ka ILP ki la kdew ba kin aiti ia ki jingdawa jongki sha ka sorkar halor ka jingdonkam ban wanrah ia ka ILP ha kane ka jylla.
“Ki jingdawa kin long ban pynkhlain ia ka Bengal Eastern Frontier Regulation 1873,"  la ong u samla Jyrwa.
U la ong ba ka jingpynkhreh ia ki jingdawa ban buh hakhmat ka sorkar ka long hadien ba la pule bniah ia ki52 tylli ki ain ba ka la ai kham mynshwa.
Shillong,18 Iaiong:Ka Sohra bad ka Mawsynram ki dei ki ar tylli ki shnong ba la rung kyrteng ha ka thup rikod jong ka pyrthei baroh kawei kum ki shnong ba jur slap tam, kattto katne por ka la don ka jingiaknieh hapdeng kitei ki ar shnong ia katei ka nam, bad hapdeng katei ka jingia knieh ka la don ruh sa kawei pata ka shnong kaba na Ri France kaba la bat teng ia katei ka nam.
Hyn rei katkum ka jingshim jingkhein jong ki stad kiba thew halor katei ka jingjur slap mynta ka kynti ki la pynbna biang ia ka kyr teng ka Sohra kum ka jaka ba jur tam u slap.
Ka Sohra ka lathaw ia ka rikod thymmai jong ka ha ka jingjur slap kaba la neh haduh 48 kynta , katkum ka jingshim jing khein bad ka jingiatai ki stad ka World Meteorological Organisation WMO hapoh   Geneva.
La ong ba ha ka jingiatai kaba jur ban wad ia ki jingkhein na baroh ki jaka ba jur slap tam la pynkut noh ia ka ijngiatai da kaba pynrung ia ka kyrteng ka Sohra.
Ka Sohra ka la ioh biang ia katei ka nam na ka ingjru slap kaba 48 kynta (ar sngi) uba ka jingheh ka long 2 493 millimeters (98.15 inches).
Kham ha shuwa ka Sohra ka  Indian Ocean island of La Réunion (France) ka la bat ia katei ka nam ha kaba ka jingheh u slap hapoh ka 48 kynta ka long 2 467mm (97.13).
Shuwa ban shsim ia katei ka rai ban pynbna ia ka nam ka Sohra kum ka jaka ba jur slap tam, ka la don ka jingiatai kaba jur hapdeng ki stad kiba thew ba woh ia ki bor mariang, bad la iathuh ruh ba wat hadien ka jingiatai kaba ha Geneva , la thaw biang sa kawei pat ka komiti wad bniah ha  kaba ki dkhot katei ka komiti ki dei ki stad thew suin bneng na ka Ri  Argentina, Columbia, France, Germany, India, Morocco, Spain bad  United Kingdom.
Na ka liang katei ka Komiti ruh ka la kubur ia katei ka rai ka Panel Disscussion.
Lah ban pynkynmaw ba ia ka Sohra la tip ruh kum ka jaka ba jhieh tam ha ka pyrthei baroh kawei, ka nam ba katei ka shnong ka ioh kam shym la kut noh tang ha ka jingjur slap hynrei la tip ruh ia ka kum kawei na ki jaka ba lah ban khring bha ia ki nongwan jngohkai pyrthei baroh kawei.
Hynrei lah ruh ban pynkynmaw ba watla ka dei ka jaka kaba  jhieh tam pynban ha ki khyndiat snem mynshuwa katei ka jaka ka dei ruh ka ba tyrkhong um tam na bynta ki paidbah.
Shillong,18 Iaiong:Tang mar ia ieng ryn san ha ka jingialang ka UDP kaba la long ha Mot phran ka kong Fenela L Nonglait ka la shah beh seng na ka HSPDP, Maw thadraishan bad West Khasi Hills.
Hadien ba la paw  pyrthei ba ka HSPDP na WKH ka la beh seng ia ka , wut sha ing  bah Hopingstone Lyngdoh ka kong Fenela ka la leit  ban ia kren halor katei ka kam.
Ha katei ka jingiakren u bah Hoping u la kam ba um don jingtip halor ka jingshah beh seng ka kong Fenela katba na ka liang ka HSPDP WKH pat ka la kam ba ka la dep pyntip ia katei ka kam shuwa ban beh seng sha u bah Hoping.
U bah Hoping u la ong ruh ba shen ka Party kan sa khot jingialang ban ia kren khambha halor katei ka kam bad kham hadien  ia ka jingialang la pynbna ba kan long la 19 tarik mynta u bnai.
Hynrei shuwa ba ka 19 kan poi ka tyllong khubor ba la ioh lum na ki nongialam ka HSPDP, WKH bad Mawthadraishan la sngewthuh ba kin ieng beit triang halor ka rai ba ki la dep shim ban beh seng ia ka kong Fenela, bad kin ym pdiang da kawei pat ka rai, namarba ki shim ba ka dei ka jingpyrshah seng jong ka bad shuwa ba kin beh seng ruh ki la pyntip sha u bah Hoping bad na ka liang jong u -u la ong ba kaei kaba ki leh ka biang beit.
Lashai  ka sngi ba ka HSPDP ha ryngkat ka jingdon lang u President u bah Hoping Lyngdoh kin shim ia ka rai ba khadduh halor ka jingbeh seng ia ka kong Fenela, la kin map ne kin beh beit ia ka.
Katkum ki jingiakren bad u bah Hoping kham mynshuwa la sngewthuh ba u don ka jingmut ban pyniasuk bad ban pynwandur biang ia ka kynrum kynram kaba la mih hapoh ka seng , ban wanrah biang ia ka jingiatylli hapoh ka seng.
Shillong, 18 Iaiong:Ka jingsniew ka ma shin thep vote EVM, la iathuh, ba ka la pynlong ia baroh ki vote ba la thep ban poi lut sha u kyrtong ka Congress ha Sindhudurge district, ha kane ka sngi Palei.
Kane ka jingjia ka la paw pen ryngkew haba ki nongshong shnong ka Padve-Mazagoan ki la ujor ba baba ki khniot ia ki budom, ka mashin ka meh light ha ka shap jong ka Congress.
Namar kane ka jing jia, ka la pynlong ia ki nongthep vote katei ka shnong ba sangeh thep vote haduh lai kynta haduh ba ki nongtrei ka tnad elekshon kin wan ban bujli da kiwei ki mashin.
Ka jingthep vote ka la sdang biang ha katei ka jaka haduh 1 baje janmiet.
Kumba 68 ngut ki nongthep vote ki la kam ba ki vote jongki ki la leit sha ka Congress kaba kim jied satia, kaba pynieng ia u Nilesh Rane uba iakhun na ka Ratnagiri-Sindhu durge constituency kaba don ha ka thain Konkan.
Kum kane ka jingjia, ka mih ruh ha Pune haba ki nongthep vote ki la lap ba u budam ba ki khnoit u meh ding tang jong u kyrtong ka Congress.
Ki nongjied ki la pyntip ia kane sha ki nongpyniaid elekshon bad ki la pynsangeh noh ia ka jingthep vote mardor.
Ka jingthep vote ka la sdang biang hadien 90 minit ha kane ka jaka hadien ba la bujli ia ki mashin EVM.Ka election commission ka la shah biang 28 ngut ki nongthep vote kiba la dep thep ba kin thep biang namar ka jingsniew ki mashin EVM.Ki seng sain pyrthei ki la dawa ban pynjlan ia ka por thep vote sha ka lai kynta ha Sindhuburge bad 90 minit ha Pune ban pyndap ia ka jingduna ka por ba la duh namar ka jingsniew ki mashin EVM.Shillong, 17 Iaiong:Ha kaba iadei bad ka khubor shaphang, ka jing jah rngai jong U bah Mit Mawkon, ha kaba la shim, da ka kmie jongu lem bad kiba ha iing, ba u dei uba lah iap la 20snem tam.
Mynta ka sngi, u nongsumar ia U bah Mit Mawkon, U bah Donbor Malngiang, u iathuh ba kaba u iakynduh nyng kong bad U bah Mit Mawkon, lah hynniew bnai mynshwa bad katei ka dei, ha ka por ba u leit shah sumar ha u kum u kombiraj ha Iew Sutnga bad hadien kata, ula shah sumar, la bun sien ha utei u kombiraj.
“U lah long sakma" ong U bah Donbor, haba iakren bad U Rupang, da ka mobile mynta ka Sngi.
La ong biang U bah Donbor “Ngam dei u nongkhan, tang u nongai dawai" ong Bah Donbor.
“Nga peit ia u, nga iohi, ka dei ka ksuid".
“Ula kren da ka bor ksuid bad ka kren da ka ksuid hanga" ong shuh shuh U bah Donbor.
“Ynda ia lehnia, nga jop manga".
“Ynda la peit bha, nga iohi, ba ym donkam tang ka dawai, hynrei donkam ban knia ban khriam bad nga ialam noh sha U bah David Lamin, uba shong ba sah ha Nongshyrngan" ong U Bah Malngiang, uba sumar kombiraj ialade.
Moopyut, lah hynniew bnai eiei iakynduh.
Ka ksuid ka pynshitom, um nang shuh ban kren, ka mut ban pyniap noh ia u, ka wan ka jingpang ha u.
Lah bunsien bha u wan shim dawai.
Shillong, 18 Iaiong:U SP ka East Khasi u Bah Mariahom Khar khrang u la ong ba ki pulit ki la shim khia bha ia ka jingbyrngem ka seng lehnoh ka HNLC ia ki Nepali ba kin mih noh na Khasi bad Jaintia Hills.
Ki pulit ki dang pynlong ia ka jingtohkit ban pynshisha ia kane ka jingbyrngem ka seng lehnoh.
“Ngim shim sting ia ka jingbyrngem na ka HNLC ne na kino kino ki kynhun bad la shim ia ki lad ki lynti ban pynthikna ba ki nongshong shnong kin don ka jingshngain", la ong u Bah Kharkhrang ha kane ka sngi Palei.
Kane ka jingong u SP ka mih hadien ba ka seng lehnoh ka Hynniewtrep National Liberation Council (HNLC) ka la pynlait kywroh ban hukum ia baroh ki Nepali basah ha kane ka ri Khasi bad Jaintia ba kin mih noh khamtam kito kiba sah ha khappud ka Meghalay bad ka Assam kynthup ha ka thain Langpih, jong ka West Khasi Hills.
Katkum ka jingong u Bah Kharkhrang, kam don kano kano ka jingeh ha ka thain Langpih kumba long haduh mynta.
U la ong, kam mut pat ba ki pulit ki shim khia ba kane ka seng ka nang khlain.
Shillong, 18 Iaiong:Ka Khasi Students Union (KSU) ka la sngew hun ia ka jingpynkiew bait hang bording sha ka 15 percent bad kane ka lah ban nym ktah than ia kiba duk hynrei ia ka jingpyn kiew man u snem,dei ban bishar bniah bha.
Ka Meghalaya State Electricity Regulatory Commission (MSERC)  ka la pynkiew ia ka bai thang bording ban treikam naduh ka 1 tarik Iaiong, 2014 haduh ka 31 tarik Lber, 2015 ha kaba ka jingkiew kan long 15 percent.
Kham mynshwa ka KSU ka la thoh sha ka sor kar ba ka dei ban pynsa ngeh ia ka jingpynkiew bai thang bording haduh 35 percent namar ba kan ktah jur ia kiba duk.
U general secretary ka KSU u samla Auguster Jyrwa u la ong ba ka seng ka la ai jingthoh sha ka sorkar hadien ba ka MeECL  ka la tyrwa ban pynkiew ia ka bai thang bording sha ka T.35 shi unit sha ka T.210 shi bnai.
Hynrei, ka jingpynkiew ka long kaba rit bad kan nym ktah ia kiba duk.
Hynrei ha kajuh ka por, u general secretary ka KSU u la ong ba lada ka jingpynkiew man ka snem, kan ktah jur ia ki paidbah.
U la ong ba ka KSU kan iakynduh ia ka Commission ban iakren ia kane ka kam bad kan bishar bniah ruh ia kane ka jingpynkiew ba mynta.
Shillong,20 Iaiong:Ki san tylli ki seng bhalang ka Ri Lum Jaintia ki ba kynthup ia ka SRS-EJH, AJYWO-CB, KSU-JHDU, HNYF-EJZ, FKJGP-KC, kiba la khot da ka pakhang shnong ba 24 kynta ha ka 16 tarik mynta u bnai ban pynbor ia ka NHAI bad ka sorkar Meghalaya ban maramot noh kloi kloi ia baroh ki bynta ba la sniew jong ka NH 44, kata naduh Soomer haduh Malidor ki ai khublei bad pynpaw ka jingsngewnguh ia ki paidbah ka  East Jaintia Hills District bad ruh na kiwei pat ki jylla jong ka thain shatei lam-mihngi jong ka Ri India halor ka jingkyrshan ba pura bad ka jingiasnohkti lang jong ki ia katei ka pakhang shnong jong ki kat haduh ba ka la long kaba jop bad ruh kaba iaid beit iaid ryntih khlem kino kino ki jingjia ba sngewsih.
Ki 5 seng ki ai khublei ruh ia ki pulit ka EJHD , ka seng HANM, Khliehriat , ki nongtrei sorkar kiba la ia snohkti lang ha katei ka pakhang kaba la kut noh khlem kino kino ki jingjia ba sngewsih.
Shillong,20 Iaiong:Uwei u pulit Megh alaya uba dei na ka 4th MLP Battalion uba la tip kyrteng kum u Bithar stone R Marak u la shah kem ha ka sngi saitjain, utei u pulit jylla u la shah kem ryngkat bad saw ngut kiwei pat ki nong khaii tiar siat kiba la thmu ban pynpoi sha ka kynhun lehnoh ka GNLA.La kem ia kitei baroh san ngut da ki pulit Assam na Patharkushi.
Kiwei pat ki saw ngut kiba la shah kem ryngkat bad utei u pulit ki long u Bikunjoy Longmailai, Horizon Gayari, Tapan Baishya bad u Joy Sonawal.
Kitei baroh 5 ngut ki la shah kem hadien ba ki pulit Assam na Jorhat ryngkat bad ki pulit ka nongbah Guwahati , ka Gajrag Militancy Intelligent bad  175 CRPF Battalion ki la pynlong ka jingkhynra kaba jur.
Na kitei baroh 5 ngut ki pulit ki la ioh kurup bun bah ki tiar siat, kaba ki la kit lyngba ka Haflong sha Goalpara hynrei ki la shah bat pat ha Patharkushi NH 37.
Ki pulit ki la ioh kurup ruh ka 110 AK 47, M16 20 feet, T.50,000 tyngka, ki kuli AK-47 bym pat pyndonkam bad kawei ka Bike Pulsar kaba don ia u Registeration Nombar  ML 06 – 3510 kaba la pyndonkam da u pulit.
Kitei baroh kiba la shah kem ki don mynta hapoh ka jingtohkit ki pulit Assam.
Ka jingtohkit ka dang iaid shakhmat.
Shillong,20 Iaiong:Ha ka 14 tarik mynta u bnai, ka Hyn niewtrep Youth Movement central body hapoh ka jingialam jong u President ka seng samla S.Lyngdoh ryng kat ka jingiadon lang u President ka Ri-Bhoi District Pateng Myr shing bad U president ka East Khasi Hills District samla D.Sawkmie ryngkat ka kynhun ki dkhot  jong baroh artylli ki District, ki la hiar kynsan sha Byrnihat na ka bynta ban khynra Trading License bad Labour License na ki bar jylla kiba khaii be-ain ha katei ka jaka.
Katba ki nongialam katei ka seng ki dang khynra bad peit ia ki  kot ki sla ka  jong ka kompeni Shyam Century Ferrous Limited ki la lap ba nalor ki nongtrei katei ka kompeni kim biang kot biang sla ki la don ruh haduh 8 ngut ki khynnah kiba dang hapoh ka 14 snem karta kiba katei ka kompeni ka la pyntrei ia ki, bad kaba long ruh pyrshah bha ia ka ain.
Ka HYM ka la pynkit noh marmar ia kitei ki khynnah kiba baroh ki dei na ka jylla Assam sha police outpost jong ka Byrnihat ban register case pyrshah ia ka jingleh beain jong katei ka company.
Ka seng ka la maham jur  ia ki bar jylla ki ba wan khaii bad bylla hapoh ka ne ka jylla  ba nangne shakhmat kan iai bteng ban khynra ia ki trading license bad ki labour license jong ki.
Shillong,20 Iaiong:Mynta ka sngi ki shipai BSF kiba don ha East Jaintia Hills distt ki la ioh kurup kawei ka  muzzle loaded Single Barrel Gun na ki thain ka Umkiang.
Ha kawei pat ka jingjia ki BSF kiba don ha  South West Khasi Hills distt, ki la ioh kem ia uwei u briew uba la tip kyrteng kum u Pra dip K Polin (35) uba shong ba sah ha ka shnong Munai, PO/PS-Ranikor, distt-South West Khasi Hills bad ki la ioh kurup  6 tylli ki Detontor, 6 ki Dorica Gillatine type Indian explosive 25 mm size & 125 gm, 11 ki Safety Fuse , ki la ioh kem ia utei katba u dang iaid da kawei ka thuk thuk  Yamaha kaba don ia u  registration No-ML05J-6810.
La aiti ia kitei ki tiar sha ka  PS Ranikor.
Ha ka taiew ba la dep pat, ki shipai BSF ki la ioh kem ia ar ngut ki nongkhaii tiar siat bad ki la ioh kurup 540 bilor ka kyiad, ki dieng  ba shongdor T.2 lak tyngka bad kiwei pat ki mar ba be-ain kiba la kot sha ka T.3 lak tyngka.
La aiti ia ki ba shah kem bad ki tiar ba la ioh kurup sha ki tnad ba dei peit.
Shillong,20 Iaiong:U bah Pynpoihun Majaw, President ka JYF u al kam ba ka jingujor u Ma Don Rymbai pyrshah ia u ka dei tang ka ingkput kylla ba u la sei madan ia ki kam bamsap ka JHADC ha ka por ba u Ma Don Rymbai u la long u CEM, u la kynnoh ruh ba ka jingshah kem u Ma Don na ki jingshah ujor ka dei na ki kput ba u la thmu ban shim kylla ia u President jong katei ka seng.
Ha kaba ia dei ba ka jingujor kaba la ong ba u la wan sha ing u Ma Don ha ka 11 tarirk u lber ban dawa pisa T.5 lak da ka Maruti Car ML05 E 1824, u tei u President ka JYF u la kyntait da kaba ong ba um don Maruti Car hynrei utei u nombat kali te u dei u nombar ka kali Bolero jong u.
Shuh shuh halor ka jingkynnoh ba u bah Esterwis Ryngkhlem, u  ba dei ruh u Organising Secretary ka seng ba u President u la dawa pisa T.5 lak na u da ka SMS , u President ka JYF u la pynshai ba katei ka dei ka ingpn pisa iarap jong u kum u paralok ba iajuh ia jan ym dei ba u dawa, ha ka juh ka por u la kynnoh ba ka jingujor u bah Ryngkhlem ba u la dawa ka don kaei kaei shalyndet.
Ka JYF ka la pynpaw ruh ka jingsngew kyndit halor ka jinglait jamin u Ma don Rymbai tang katto katne por hadien ba u la shah kem, bad u President ka JYF u la ong ba kane ka jinglait jamin u ma Rymbai ka long kaba khlem nongrim.
Wahkhen, 20 iaiong:Ka Raid Wahkhen ka la pynlong ia ka shad Lyngdoh ha ka sngi saitjain ka 19 tarik mynta u bnai, ha katei ka shad la wan ban ia shim bynta da ki samla kynthei bad shyn rang na kylleng ki dong bad ki shnong bapher bapher bad ka shad ka la long kaba iphuh iphieng ha kaba naduh ki khynnah, samla bad ki rangbah ki la wan ban ia shim bynta.
La ju pynlong ia katei ka shad manla u snem kum ka dak ka jingai nguh ia u ‘lei raid ‘lei shnong uba dei u Lyngdoh.
Shuwa ban pyn long ia katei ka shad u Sordar katei ka shnong u bah Skhembor Khongji rem u la ong ba la pyndep ia ka niam ka rukom ka suit ka shor ka puja ka pukon da ki ‘Saw Tymmen’ kiba long ki diengduh diengshan.
Ha katei ka shad Lyngdoh kaba la long ha ka shnong Wahkhen la don ryngkat u bah Prestone Tynsong, Myntri sorkar uba dei ruh u trai shnong, u bah Jansing Tynsong MDC Lyngkyrdem-Laitkroh une ruh u dei u trai shnong, la  don ryngkat ruh u bah John F Kharshiing, Chairman ki Khlieh Nongsynshar Shnong bad kiwei pat kiba la shah khot sngewbha.
U sordar katei ka shnong haba ia kren bad ki nongthohkhubor u la iathu ba ka Raid Wahkhen , kakynthup ia lai tylli ki shnong ka Wahkhen, Ryngngain bad Maw-ah.
U la ong ba kumba ju long manla u snem kumba 70 haduh 80 ngut ki samla kynthei bad shynrang ki wan ban ia shim bynta ha ka shad Lyngdoh.
U la ong ruh ba ha katei ka shad baroh ki kynthei kiba ia shim bynta ki dei ki ‘ki thei sotti’ katba ki shynrang pat ki khleh lang.
Shuwa ban kem hadien ba la kut ka shad kaba nyngkong, ka don pat sa ka ‘shad Wahkhen’ kaba ki ong ka ‘Shad Mawja’,  ki rangbah katei ka shnong ki la iathuh ba shuwa ban pynlong ia katei ka shad bad shuwa ban tem ia  ka ksing kynthei  ki pynlong shuwa ia ka ‘Sapha’ ne ka suit ka shor bad hadien kata baroh ki lah ban ia shim bynta ha ka shad.
Katkum ka jingiathuh lyngkot ki rangbah katei ka shnong ki la ong ba ka Raid Wahkhen ka dodn haduh kumba 2500 ngut ki nongshong shnong, bad tang ha shnong Wahkhen ki don kumba 1600 ngut.
La ban kdew ba ka shnong Wahkhen ka dei ka shnong kaba ha trai jong ka riat Ryngngain bad ka  jngai kumba 25 kilomitar eiei na Pomlum, ka lad ban hiar sha Pynursla  bad lad Wahkhen.
Shillong, 20 Iaiong:Ha ka sngi Saitjain ka apot ka la iakynduh ia u Bah Algious Thabah (35 snem) na Mawiongrim ha kaba u la ngam jyllop ha pung Umiam katba don bok ki khun jongu, ki la lait im.
Kane ka la jia ha ka por ba ki shong da ka lieng kynda ban khwai dohkha ha katei ka pung.
La iathuh ba kane ka la jia, ha kaba u Bah Thabah bad lai ngut ki khun jong u kila ia leit khwai lang ha pung Umiam da kaba pyndon kam da ka liengkynda.
Ha kane ka jingleit khwai kane ka lieng ka la kylla bad ha kane ka jingkylla, u tei u kpa u la iap jyllop ha kane ka pung bad ki khun lai ngut pat ki la lait im.
Ki pulit ki la ialeh katba lah ban ioh khwai noh ia katei ka met jong u tei u rangbah na katei ka pung Umiam.
Shillong, 20 Iaiong:Ka Meghalaya State Pollution Control Board (MPSCB) kam pat ioh kano kano ka jingbthah na ka Kashari High Court  ban thaw ia ka Joint Inspection Committee (JIC)  ban pynthikna ia ka jing khuid ia ka wah Um shing namar ka jingshna ia ka jaka shohdoh ka Animal Husbandry and Veterinary ha Mawlai Mawiong.
“Ngin shim ia ki lad ki lynti ban peitngor hadien ba la ioh ia ka jingbthah na ka Kashari", la ong u Bah M Allya u chairman ka MPSCB ha kane ka sngi Saitjain.
Haba kylli ba ki ar tylli ki dorbar shnong ka  Maw iong Umjapung bad ka Mawiong Rim ki thmu ban ujor sha ka Kashari ban kynthup lang ia ki ha ka Committee, u bah Allya u la ong ba ka long kaba bha eh lada ki ar tylli ki dorbar shnong kin longdkhot ruh ha kane ka committee.
Lah ban kdew ba ka kashari High Court ha ka jingbi shar jongka ha ka 8 tarik Iaiong, ka la bthah ba  ka sorkar jylla ka dei ban shim ia ki lad ki lynti ban nym pynjaboh ia ka wah Umshing da ka jingshna ia katei ka jaka shohdoh.
Ka kashari ka la bthah ruh ia ka MSPCB ban thaw ia ka committee ban peitngor ba ka wah kam dei ban jaboh namar katei ka jaka shohdoh.
Shillong,20 Iaiong:Hadien ba la kut ka 12 sngi ba ka Hynniewtreo Achik National movement, Women’s Wing ka la ai por ia ka tnad Labour ka sorkar jylla ban pynshai halor ki jingpyntip Notice kiba ka la phah sha ki dukan Khasi ba dei ban Register, ka tei ka tnad haduh mynta kam pat shym la ai jingpynshai kumba la dawa katei ka seng.
Halor katei ka jingbym ioh jingshai, ka HANM, ha ka 22 tarik mynta u bnai kan leit ban ia kynduh ia ki heh sorkar ba peit ia katei ka tnad lane ia u Myntri ba dei peit ia katei ka tnad ban ia kren ia katei ka phang.
Lah ban pynkynmaw ba ha ka 25 tarik u lber, ka HANM ka la dawa na ka tnad Labour lyngba ki lad pathai khubor ba ka dei ban ai jingshai halor ka jingsam notis ia ki dukan Khasi ba kik dei ban Register ia ki dukan jong ki, ki nongialam ka HANM kynthup ia ka President kong Bity Jyrwa bad ka Secretary kong B.Sungoh ki la pyrshah ia katei ka jingsam notis, namar ba ki la kam ba ki dukan Khasi kim donkam ban register , bad donkam tang da ka jingmynjur jong u rangbah Shnong.
Ki la iathuh ruh ba ia kitei ki Notice ki la sam sha baroh ki dukan naduh Nongstoin ter ter haduh ban da poi Mairang.
Shillong,20 Iaiong:Ka HSPDP, Maw thadraishan Konstitwensi ha ka 19 tarik mynta u bnai ka la shong ia ka jing ialang paidbah jong ka ban pyrkhat halor ka kam ba ia dei bad ka kong Fenela L Nonglait.
Ia katei ka jing ialang la pyniaid da u President ka seng u bah Tuberlin Lyngdoh.
Ha katei ka jingia lang ka HSPDP ka la iatai sani bha halor ka jingleit ieng rynsan jong ka kong Fenela ha ka 7 tarik u ia iong ar sngi shuwa ban thep vote MP ha ka jing ialang u bah Paul Lyngdoh kyrtong UDP kaba la long ha Motphran, bad ha katei ka jingialang ka HSPDP bad ki paidbah nongkyrshan ka Mawthadraishan ki la pynpaw ba kim shaniah shuh ia ka kong Fenela, ong ka kyrwoh na u Secretary ka Mawthadraishan Konstitwensi bah Grossper Ryntathiang.
Kumta ka seng ka la shim da ka rai ban pynskhem biang ia ka rai ba nyngkong ,“ban beh seng beit ia ka kong Fenela", “Nangne shakhmat ka HSPDP kam don bynta shuh bad ka kong Fenela" ong shuh ka kyrwoh na u secretary ka HSPDP.Ha ka juh ka por, ha katei ka jingialang ka HSPDP Mawthadraishan ka la  jied nongkitkam thymmai ha kaba ia ka kam President la bat biang da u bah Tuberlin Lyngdoh,Secretary bah Grossper Ryntathiang bad kiwei pat ki nongkitkam.
Shillong, 20iaiong:Ha ka 1 tarik mynta u bnai ha ka por 3 baje mynstep, ki nongshong shnong ka KharMalki ki la kem ia uwei u samla uba la tip kyrteng kum u Moses Khongjee, 37 snem karta, bad la kynnoh ba la kem ia u katba u dang pyrshang ban tuh ha ka dong.
Ki pulit ki la kem  ia u.
Katkum ka khubor pulit ha katei ka juh ka sngi ha ka por 3:45 baje mynstep la iathuh ba utei u rangbah u la shah shoh ha ki runar ki bym ithuh, u la mynsaw jur , la pynkit ia u sha Civil Hospital na ka bynta ban shah sumar.
Shillong,20 Iaiong:Ki nongialam ki 13 sengbhalang ki la pyntip ba ki la ioh pdiang ia ka shithi khot ia kren ka sorkar, kaba la khot ban ia kren ha ka 29 tarik mynta u bnai ban ia kren halor ki ain ban khanglad ia ka jingwan rung kyrthep u mynder sha kane ka jylla.
“Ngi la ioh pdiang ia ka shithi khot ia kren na ka sorkar jylla kaba la khot ia ki sengbhalang ha ka 29 tarik mynta u bnai , ngin leit sha katei ka jingialang da ka jingmut ban pynbor ia ka sorkar ban pyntreikam da ka ILP" ong u President ka KSU u samla Daniel Khyriem ha ka sngi saitjain.
U la ong ruh ba ha katei ka jingiakren ki sengbhalang kin sei ia ki mat ba donkam ban pyni ba donkam ban pyntreikam beit da ka ILP, u President ka KSU u la ong ba katkum ka Section 214 jong ka  Eastern Bengal Frontier Regulation, 1873 la pyni shai ba ka sorkar ka lah ban thaw da ki ain lajong ban peit katkum ka jinglong jingman ka jylla.
"Ngi  kwah ia ka ain kaba lah ban iada kyrpang ia ka jaitbynriew rit paid lajong" ong u bah Daniel uba la ong ruh ba ka sorkar ka donkam ban pyntreikam noh khlem pynslem ia ka ILP katba ka por ka dang biang.
Tangmang,20 Iaiong:Ha ka Sngi U Blei ba ladep, U bah Mit Mawkon, ula wan paw ha ka jing long doh, ba u dei u briew, uba im, hynrei mynta ka sngi, u dei uba im ha ka jinglong doh bad uba im ruh ha ka hukum Blei bad ka daw, ka long, namar ba la sei noh ia u, na ka jingiap, kaba long ba la sei noh ia ka shyieng jongu, ba la buh ha u maw shyieng jong ki nongiap, ha ka kur Mawkon, kaba dei ha ka Shnong Tangmang.
Kumta mynta ka dei ka sngi kaba kmen tam ha ka jingim jong ka kmie jongu, ka kong Phrin Mawkon, ha kaba u khun jong ka, uba la jah la 36 snem u bah Mit Mawkon, mynta u la dei u briew, uba im pura ha ka jinglong doh bad kumjuh ha ka jinglong mynsiem, hadien ba la pyndep ia ka knia ka khriam bad ka law ka loit mynta ka sngi ha Lum jingtep shnong ka Tangmang ka jaka ba la tei ia u mawshyieng.
Ia u Mawshyieng jong u Bah Mit la tei ha syndah ka jingtep ki ar ngut ki para shynrang jong u, bad ha utei u mawshyieng la thep ia ki shyieng ki ar ngut ki para jong u kynthup ka kyrteng u bah Mit  kum u briew uba la iap.
La law la loit noh ia ka kyrteng u bah Mit na katei ka Mawshyieng da ki jingknia jingkhriam bad ki jingleh niam jong u bah David Lamin, u nongshat nongkhein.
Shuwa ban sdang ka jinglehniam ka kmie u bah Mit ka kong Phrin ka la duwai la pan map hakhmat u Mawshyieng bad ka shim beit ba ka jingbuh Mawshyieng ia u bah Mit ka dei ka jing shah pynsngewthuh bakla.
Hadien ba la dep ka knia ka khriam la lied ia utei u mawshyieng da ki trai kur bad hadien ba la dep ban duwai phirat da u nongkhan bad hadien ba la buh ia ki kait ki ‘la kait ba la dep knia la tap biang da ki trai kur hi, ha katei ka jinglehniam ka la don shipor ka jingiatainia hapdeng u nongknia bad ka ksuid kaba la shong ha ka met u bah Mit, hapdeng katei ka jingiatainia ka ksuid ka la jubab na ka shyntur u bah Mit ba kan mih noh bad ka pan map na baroh ki bahaing hasem jong u.
“Ka ksuid ka la mih, namar mynta u la dei u briew uba im, ka iathuh ba ka shong ha ka met u bah Mit kum u briew uba la iap , ym u ba dang im" iathuh u bah David Lamin, nongknia.
Shuwa ban poi ha ka shnong Tangmang ka la don ruh ka jingiatai nia kaba shipor hapdeng uwei pat u nongsumar u bah Donbor Malngiang bad kata ka ksuid kaba shong ha ka met u bah Mit, bad kaba phylla kaba u nongthohkhubor u la iohi bad ioh sngew ka long ba haba u bah Mit u kren ka sur jong u ka lam sur kynthei bad u kren ruh da ka ktien pnar,  “Nga maya skhiat ia utu u khynriam" ki dei ki sur kiba mih na ka shyntur u bah Mit, bad shuh shuh kaba kham phylla ka long ba ha ka por ba kata ka ksuid ka pyndik u kren beit tang da ka ktien pnar, katba hadien ba ka la pyllait -u kynmaw ban kren da ka ktien war.
Ha katei ka law ka loit ia u bah Mit na u mawshyieng la don haduh laingut ki nongknia bad ki nongsumar kiba la sumar ia u , u bah David Lamin, na ka shnong Lamin; hynrei uba la shong la sah noh sha Nongshyrngan, Pynursla, u bah Donbor Malngiang uba la shong la sah sha Mawpyut Jaintia bad iwei i tymmen iba la iarap ia u bah David.
La ia donlang ruh  ka kmie u bah Mit, ka kong Phrin, ki para , ki kur ki kha ha u lum jingtep ba la leh ia ka jingleh niam.
nga kwah ban tip ka kyrteng jong ki nongknia.
Shillong, 21 Iaiong:La ioh jingtip myn ta ka sngi ba ka Kong Christabel Wanniang ka la shha kem halor ka jingkynnoh don kti ha ka jingleit pynpra  ia ki saw tylli iing sah jong ki briew ha ka shnong Wahswad bad kane ka jingjia ka dang shu jia shen dang ha u ne  u taiew ba la dep bad ka ne ka jing leit pynpra jong kine ki briew ka la jia myn ha ka 15 tarik.
Kiba shah kem halor ka jingkynnoh don kti baroh ki long shiphew ngut kynthup ruh ia ka kong Cristabel Wanniang ka ba kynoh ba ka dei ka nongialam ha katei ka jingleit pynpra ia ki tei ki iing haduhba kine ki briew kim don shuh wat ia ka iing ba kin shong kin sah.
Ka kyrteng jong ki tei ki briew kiba shah kynnoh don kti ha ka tei ka kam ki long u bah tribor Nongbri, Serir Kharshiing , ka Kong Mercy Linda Lyngshiang,  Smek Marboh,  Dolarius, Karding Nongbri,  Phelik Syiemiong, Kobrin Jyrwa bad ka kong Cristable Wanniang ki dei ki dei na ka shnong Mawkduk.
Shillong, 20 Iaiong:Ki paidbah byllien na kylleng ka ri Khasi bad Jaintia ki la tuid sha ka lympungbah ka Seng Khihlang kaba long mynta ka sngi u Blei ha shnong Ialong, ka Jaintia Hills.
Kane ka dei ka lym pung ba 27 jong ka Seng Khihlang.
Ka dei ka jing iakynduh ba shisien snem jong ki paidbah ka bir u Hynniewtrep ba dang don ha ka jingngeit tynrai, ban ialum ialang ban pynneh ban pynskhem ia ka jing long tynrai kumba la seng u longshwa man shwa.
Kane ka lympung kaba neh lai sngi kynthih, la pynkut mynta ka sngi, hapdeng ka jingpyni shad bad pyni-rwai tynrai na ki kynhun seng bapher bapher jong ka ri Khasi bad Jaintia.
Ki nongkren bapher bapher ha kane ka lympungbah, ki la kyntu ia ki paidbah kiba dang ngeit ha ka jinglong tynrai ba kin husiar na ki jinghikai nongwei ba thmu ban pynpait pynpra bad pynduh ia ka jinglong tynrai ka jaitbynriew bad ka kolshor.
Ka jaitbynriew Khasi ba la shim jait na ka kynthei, dei ban pynneh ban pynskhem bad dei ban nym ailad ia ka jingthmu jong ki langiong ban pynkylla ia kane ka rukom ba la buh da ki longshwa manshwa.
Ha kane ka lympungbah, nalor ka shad ka rwai bad ka jingpyni ba bun katkum ka jinglong tynrai, la ioh ruh ia ka jingphawar na ki khynnah bad ka jingai sahkynmaw ia ki nongialam ka seng.
Ha kane ka sngi, u president ka Seng Khihlang Bah HR Kurbah u la pynlait ruh ia ka kot Ka Parom ka Raid Ialong, ba la thoh da u bah Sing Mulieh.
Ka lympung lashem snem kan long ha ka Laitarted kaba don ha thain Nongthliew, ka East Khasi Hills.
Shillong,21 Iaiong:Mynta ka step ha ka por 11 baje eiei, ka ding kaba klang ka la bamduh ia kawei ka iing ha ka shnong Pomshutia, ka shnong kaba don sharum Pynursla.
Katei ka ing ba la pluh ka dei ka ing jong i kong Niduk Khongsit, kaba don hajan ka madan phutbol ka Pomshutia ka lad ban leit sha Lapalang.
Ka daw ba katei ka ing ka la pluh ka dei namar ka jingkem ding na ka bor ding ilektrik.
Ha ka por ba katei ka  ing ka la kem ding ym don briew hapoh ing naba ka kong Niduk , 65 snem ka dang leit trei katba ki khun ki ksiew jong ka pat ki dang leit skul.
Ha katei ka longing ki don 6 ngut shiing , ka kong Niduk Khongsit, 4 ngut ki khun bad iwei i ksiew, u kpa u trei ha Shillong bad ha ka por ba la jia katei ka jingjia ruh u don sha Shillong.
Ha ba ia kren bad u Rupang , uwei na ki rangbah ka shnong Pomshutia uba long ruh u rangbah shnong barim katei ka shnong u bah Ksanbor Khongsit    u la iathuh ba ha katei ka jingjia baroh ki tiar ki tar ba don shapoh ing ki la ing khong lut, ‘ym sap shuh tang ka pliang ka pela ruh’ ong u bah Ksanbor.
U la iathuh ba watla katei ka ing ka dei tang ka ing dieng hynrei haba ia kheinlang ia ka jinglut bad ing bad tiar ka  jingjulor ka la kot sha ka T.2 lak tyngka.
Katkum ka jingiakren bad utei u rangbah la sngewthuh ba ka daw ka jingioh ka ding bam bamduh haduh ban da ing khonglut baroh ka dei na ka daw ba ka shnong ka kynjah jar-jar ha kaba bun na ki rangbah bad ki kynthei ki la leit sha la ki jong ki jong ki kam jong ki katba na ka liang ka ki khynnah pat ki don lut ha la ki skul jong ki, u bah Ksan u la ong ruh ba ha ka por ba ka ding ka la klang dei  ki para marjan kiba la iohi ia kane ka jingjia.
Shillong, 9 Nalur:Ka jingshah thngan ka KHNAM ban dawa pyntreikam ia ka Inner Line Permit (ILP) hakhmat khyrdop ka State Central Library Shillong, ka la neh tang kumba shi kynta ei ei hadien ba ki pulit ki la rah noh ia ki ha ka bus sha madan Iewrynghep.
Ha ka jingshisha ki volunteer ka KHNAM hapoh ka jingialam u Bah Adelbert Nongrum, Bah James Ban Basaiawmoit, Bah Latiplang Kharkong kor baroh lai ngut ki MDC bad U General secretary ka KHNAM u Bah Pyndapbor Saiborn ki la thmu ban pynlong ia ka jingshah thngan hapoh phyllaw ka State Central Library Shillong, hynrei na ka liang bor synshar district kim shah satia.
Namar ba la khang ia ka Khyrdop, ki volunteer ka KHNAM ki la shong kyllain myngngor noh hakhmat ka khyrdop.
Ki heh sorkar u majistor Bah Donny M Wahlang, ka Kong I Majaw, bad u SP (city) Bah Vivek Syiem ki la iakren ia ki nongialam ka KHNAM ban kynriah noh ia ka jaka namar ba u Deputy Commissioner ka East Khasi Hills um shym la ai jingbit.
Hynrei na ka liang ka KHNAM ki la pyneh ba ka jingiakhih jongki, ka long kaba jai bad kin ym thaw jingkulmar ei ei ruh em.
Hynrei hadien ba la iakren na ka liang ka KHNAM kam shym la pyndem ia ka jingkyrpad jong ki pulit bad ADM, bad ki la phah wanrah noh da ka bus ban pynkit ia ki.
Hadien ba la neh ka jingiakren katto katne por, ki pulit ki la rah noh ia kitei lai ngut ki MDC bad ia kiwei de ki dkhot, ha kaba la thep hapoh ka bus bad pynkit sha madan Iewrynghep ha Laitumkhrah.
U Bah Adelbert u la shah rah nyngkong bad bud sa kiwei ki nongialam ka KHNAM.U Bah Pyndap uba la kham pyneh na jaka shong, ki pulit ki la patan tyngeh ia  u bad baroh ki dkhot bad ki volunter ka KHNAM kiba don kumba 30 ngut ei ei, la thep lut hapoh ka bus.
Ki dkhot bad ki volunteer ka KHNAM ki la pyrta beit, ‘khlem ioh ILP, ym shongthait",.
Ha kajuh ka por ki la pyrta da ki ktien ban pynrem jur ia u Myntri Rangbah ka jylla u Mukul Sangma uba la kuman ia ka jingdawa ban pyntreikam ia ka ILP.Ki la ong ba kin ym shong thait lada ka sorkar kam shym pyntreikam ia ka ILP ha kane ka jylla bad kin iakhih shuh nangne shakhmat.
Ryngkat ki jingthoh ban dawa ILP, ki dkhot ka KHNAM bad ki volunteer ki la kyrshan ruh ia ka jingdawa bad ka jingiakhih jong ki nonghikai hapoh ka lama ka JACATAM bad ki la pynrem ia u Symbud Myntri Rangbah ba peit ia ka pule puthi u RC Laloo.
U Bah Adelbert u la ong ba ka jingshah thngan ka long ban pynsngew sha ka sorkar ban pyntreikam noh ia ka ILP bad ban sngap lem ia ki jingeh jong ki nonghikai ha kane ka jylla.
U la ong ba ka KHNAM kan shim ia ka rai ha kine ki sngi ban pynlong biang ia ki jingiakhih lada ka sorkar ka bteng ban iai pyneh ban pynurlong ia ka ILP bad ki jingeh jong ki nonghikai ha kane ka jylla.
Shillong, 10 Nailur:Hadien ba la ioh jingtip ba na ka liang jong ka High Level Scrutiny Committee (HLSC), ka la dep leit rah ia ka kaiphod kaba tohkit bniah halor ka kynrum kynram thung nonghikai Lower Primary (LP) skul, ka kong Agness Kharshiing ka la pan ia kane ka kaiphod lyngba ka ain RTI Act, 2005.
Ka kong Agness ka la pan ia ka kaiphod lyng ba ka RTI ha ka 2 tarik u Nailar katba na ka liang jong ka HLSC ba la khlieh da u bah EP Kharbhih ka la leit rah ia ka kaiphod sha u bah PS Thangkhiew Principal Secretary jong ka tnad pule puthi ha ka 30 tarik Naitung, ong ki tyllong khubor.
Hynrei na ka liang jong u Public Information Officer (PIO) jong ka tnad pule puthi, Bah BS Sohliya haba jubab ia ka jingkylli pan RTI jong ka kong Agness Kharshiing u la ong, ka kaiphod kam don satia bad ka tnad pule puthi.
Ia kawei pat ka jingkylli, jong ka kong Agnes u bah Sohliya u la ong ba ym shym la don jingthoh satia ha ka tnad pule puthi ban pyni ba ia kane ka kaiphod la dep aiti sha ka tnad pule puthi.
U la ong ruh ba ka tnad pule kam tip hi ruh mano ba la ioh pdiang ia kane ka kaiphod bad ngim tip mano ba ri bad buh ia kane ka kaiphod, u la bynrap.
Na ka liang jong ka kong Agnes Kharshiing ka la ong, shano ka jah kane ka kaiphod lada kam don bad ka tnad pule puthi haba la dep ioh jingtip ba kane ka committee kaba la khlieh da u bah Kharbhih ka la dep ai ia ka kaiphod ha ka tnad pule puthi.
Lah ban kdew hangne ba na ka liang jong kiba bun ki samla kiba wad kam nonghikai LP skul ha u snem 2009 ki la kam ba ki la dep mih kyrteng, hynrei ia ki kyrteng jongki la pyndam sia lih noh da ki bor kiba halor, kumta ki la ujor pyrshah sha ka sorkar bad haba ym seisoh ki la leit syndon sha iing bishar bad ai syndon da ka mukotduma bad la thung ruh da ka  jingtohkit CBI ha kaba la lap ba, ka don ka jingleh buitthuh bad leh thok halor kane ka kam thung nonghikai.
Kumta na ka liang jong ka sorkar ka la pan jingbit ban thung da ka High Level Scrutiny Committee (HLSC), ka ban tohkit bniah shuh shuh halor kane bad haduh mynta na ka liang jong ka sorkar kam pat shim ia kano kano ka lynti ban pynshitom iano iano halor kane ka kynrum kynram thungkam nonghikai.
Shillong,10 Nailur:Ka  Hynniewtrep Achick National Movement (HANM) jong ka  West Khasi Hills District lashai ka sngi kan shim ia ka rai iakhih jong ka  ha ka jingialang ki dkhot ka  executive committee jong ka seng kaba ban long lashai ka sngi.
Ka HANM ka la shim ia ka sien jam ban pynbna syndon da ki jingiakhih namar ka jing mutlop ka sorkar ban jubab ia ka jingdawa jong ki ban weng noh ia u Deputy Commissioner ka West Khasi hills district.
“Ngi la phah ia ka shithi dawa jong ngi sha ka sorkar ban weng noh ia une u DC ba mynta" ong u bah Paul President ka HANM West Khasi Hills uba la iathuh ba ka sorkar jylla kam shym la patiaw eiei ia kitei ki jingdawa ka seng bad ka jingleh bym patiaw jong ka ka pynbor ia ka seng ban shim da ki lad jingiakhih ban pynbor ia ka ba kan weng noh shisyndon ia u DC ba mynta.
Shuh shuh utei u President jong ka seng u la iathuh ba ka seng mynta ka sngi ka la pyrshang ban leit ia kynduh ia u Chief Secretary ka jylla u Bah WMS Pariat ban pynsngew ia ka jingdawa jong ki ha khmat jong u hynrei u CS um shym la don ha ophis treikam jong u bad haba ki la wad jingtip shaphang ka shithi dawa jong ki ki la lap ba kam pat iaid kam haei haei ruh.
“Ngin shim da ki lad jingiakhih kiba tyngeh namar ka sorkar kam patiaw eiei ia ki jingdawa jong ngi" bynrap biang u Bah Paul uba la iathuh ruh ba ka seng ka bitar jur ia ka jingbym pynshah shkor u Chief Secretary ka jylla ia ka jingkwah ka seng ban ia kynduh ia u wat hadieen ba ki la pan jingbit ban ia kynduh.
Ka seng ka la kynnoh ba katei ka jingleh ka dei ka jingbym kitkhlieh ia ka jingeh ki paidbah nongshong shnong ka West Khasi Hills.
Shillong, 10 Nailar:Ki paidbah nongrep jong ka jylla ki la byrngem ban kiew syndon sha iing lieh iing saw lada ka sorkar jylla kan pynduh noh ia ka Meghalaya Rural Development Scheme (MRDS) ka ba la plie lynti ia ki ha ka liang ka roi ka par.
U Bah Tourist Khong lah Chairman ka East Khasi Hills District Self Help group Federation (SHG) hynne ka sngi ha ka jingialang, u la ong ba ka jingthmu jong ka sorkar ban pynduh noh ia ka MRDS kan pyniap ja ia kumba 2000 tylli ki SHG jong ki nongrep kiba la ioh jingmyntoi lyngba ka jingbtin lynti ka MRDS.“Ngin lah ban ujor da ka mukotduma pyrshah ia ka sorkar lada ka pynduh noh ia ka MRDS", la ong u Bah Tourist.
Ha kane ka jingialang paidbah hynne la poi kumba lai hajar ngut eiei ki nongrep ki ba la wan poi na kylleng ki thain jong ki jaka ha Madan Student Jaiaw, Shillong, kynthup na ka East Khasi Hills, Jaintia Hills, Ri Bhoi District bad na Garo Hills District.
Katkum ka jingtip ka sorkar ka la thmu ban pynduh noh ia kane ka MRDS khnang ba ia ka pisa kaba la ioh na ka Intenational Fund for Agricultural Development (IFAD) kan pynphai noh sha ka Intergrated Basin Development and Livelihood Promotion Programme (IBDLP) kaba la thaw da ka sorkar u Mukul Sangma.
U Bah Tourist uba pyniaid ia kane ka jingialang jong ki nongrep, u la ong ba ka MRDS ka la ai jinghikai ia ki nongrep khamtam ha ka liang ki kot ki sla ka khein ka diah bad ban seng kam seng jam sha ki nongkyndong hynrei lada ka sorkar ka pynduh ia kane ka MRDS kan pynduh jingkyrmen ia ki namar ka la ai jingmyntoi shibun eh ia ki nongrep.
Bun ki nongrep kiba kren ha kane ka jingialang ki la pympaw ia ka jingpyrshah jur ia ka jingthmu jong ka sorkar ban pynduh noh ia ka MRDS.Ka Kong Roibha Sayo president jong ka Jaintia Hills District level Federation kawei na ki nongrep ka la ong ba dei lyngba ka MRDS kab long ka nong btin lynti ia ki nongrep ba ki sa lah ban tip shuh shuh halor kiwei kiwei de ki phang ba ka sorkar ka pyntreikam.
“Lada ka MRDS ka treikam bha balei ka sorkar kan pynduh noh", la ong kong Roibha.
U Bah Miyo Huwa u Secretary jong ka Jaintia Hills District level Federation u la pynpaw ia ka jing lynngoh ba ka sorkar ka don jingthmu ban pynduh noh ia ka MRDS.U la ong ba ka MRDS kala ai jingiarap ia ki nongkyndong bad ka ai jinghikai kumno ban seng kam seng jam.
U Bah Rosewell Shadap na RiBhoi u la ong ba lada ka sorkar kam isynei kan long ka jingeh ia ki nongrep.
“Ka rukom treikam ka MRDS kalong kaba khuid wat u briew u bym tip ia u A,B u tip ia ki skim sorkar lyngba ka MRDS.Kiwei kiwei ki nongkren kiba shim bynta ha kane ka jingialang paidbah kila pyrto ia ka MRDS kaba treikam dohiap dohim ban kyntiew ia ka ioh ka kot ha nongkyndong.
Shillong,10 Nailur:Ka sorkar ka la pyn biang ha manla ki shnong ia ki Aganwadi Centre ne ki jaka sam jingbam ia ki khynnah kiba naduh ka rta ba dang shu kha ia ki ter ter haduh kiba hapohka 18 snem karta, kitei ki Agan wadi Centre ka sorkar la mang ruh ban sam jing bam sha ki kynthei kiba ar met.
Hynrei kaei kaba u nongthohkhubor u la lap ka long ba ha kawei ka Aganwadi Centre kaba don ha ka shnong Baniun , thain Upper Shillong ki khynnah bad ki longkmie kiba leit shim jingbam nangtei ki ioh da u Shira uba la sma bthuh bad u ba kim nud shuh ban bam ha kaba marsien poi ing ki hap ban bret noh ia u.
La lap ruh ba utei u Shira im ba la ioh na katei ka jaka sam jingbam jong ka ICDS u long uba tngit bad sma bthuh la kum uba la sah bun snem.
Iwei i longkmie iba leit shim jingbam na katei ka jaka sam jingbam i la iathuh ba ynda poi ing i la mut ban shu sait noh ban lait na ka jingsma hynrei ynda i la pdem um ha ka bul ila bret noh ia utei u Shira ha kaba i la iathuh ba marsien pdem um ka tngit kaba don ha utei u shira ka la kiew shajrong la kumba bret maw ha ka pung kaba la sop ktieh.
Shuh shuh itei i longkmie i la iathuh ba ka um ruh ka kylla rong haba pdem ia utei u shira ka ICDS ha kaba i la ong ba ka um ka la kyla rong iong, itei i longkmie i la wan rah ia utei u shira sha u nongthohkhubor uba la ioh ban sakhi ia ka jingsma bthuh kaba mih na u.
Lah ban kdew hangtei ba ka sorkar ka la pynbiang ia ki aganwadi sorkar ban pynbiang ki jingbam ia ki khynnah bad ki longkmie kiba  ar met , hynrei lada jia ba ki nongtrei ki ioh da ki jingbam ki bym long shuh ban ai ki la dei ban pynphai noh bad ban dawa da uwei , lah ban ong ba katei ka dei ka jingkhein sting jong ki nongtrei ki bym shym la  leh eiei hynrei ki la sam pynban sha ki khyllung khynnah kaba lah ban ktah iaa jingkoit jingkhiah jong ki.
Shillong, 10 Nailur:Ha kine ki sngi, ka jingdon jong ki briew kiba pyniap hi ka la nang bun bad donkam ban bishar bnai ban thaw noh da ka lynti ban khang lad ia kane ka jingjia.
U doktor ba sumar ia kiba pang khlieh, u Dr Sandy Syiem haba kren mynta ka sngi, ha ka jingialang ban rakhe ia kane ka sngi pyrshah ia ka jingpyniap hi, u la ong ba ka sorkar ka dei ban thaw ia ka jingiada ia kane ka jingpyniap hi ki briew hapoh ka polisi jong ka koit ka khiah.
Katkum ka jingong jong u Dr Sandy, ba watla ka jingpyniap hi ka dei ka jingpang, kaba iadei bad ka bor khlieh jong u briew hynrei na ka liang ka sorkar kam shym la shim khia ia kane bad ha ka mang tyngka, ka la bhah tang 2 percent.
U Dr Syiem u la ong haba ai ia ka jingbatai halor ka World Suicide Prevention Day ba la pynlong da ka SANKER hospital hynne ka sngi ha ka nongbah.
“Ka jingkhein ba dang shen ka la pyni ba kane ka jingpang jong ka bor jabieng ka la kot sha ka 25 per cent ha ka pyrthei baroh kawei ha kine ki phew snem, bad ka long kaba jur bha kaba kham donkam wat ia ka jingpangcancer", la ong u Dr Syiem.
U Dr Syiem u la ong ba wat ka skhim Megha Health Insurance Scheme (MHIS) kaba wanrah ha kane ka jylla, kam shym la kynthup ia kane ka jingpang.
“Ia ka jingpang  ktah khlieh la leh klet da ka sorkar jylla" la ong u Dr Syiem bad bynrap ba ha ka jingshisha la dep aiti sha ka sorkar ia ka jingdonkam.
U la ong ba katkum ka World Health Organization (WHO) ka jingpyniap hi ka jur bha hynrei lah ban iada.
Kane ka jingpyniap kan kiew sha ka 1.5 million ha u snem 2020," u la ong bad la khein antad ba ka jingdon jong kiba pyniap hi ha India  ha u snem 2010 ka long kumba 187, 000.
“Ha kine ki ar phew snem ka jingpyniap hi ka la nangkiew na ka 7.9 sha ka 10.3 na man ka 100, 000, u la ong.
Ha kane ka jylla Meghalaya ruh ka la kiew bad ha u snem 2008 bad 2009, ka jingdon kiba pyniap hi ka la long 85 bad 112 ngut.
Shillong, 10 Nailur:Shi sngi hadien ba ka All Meghalaya Primary School Teachers Association (AMPSTA) ka la kyntait ban ym iahim bynta ha ka jingiakhih jong ka JACATAM, na ka liang ka All Meghalaya Adhoc Lower Primary School Association (AMALPSA) ka la kyntait jur bad ka la ong ba baroh ki nonghikai skul Lower Primary ki dei ban bat ia ka rai jong ka rally ba la long ha madan Malki ha ka 5 tarik Nailur.
Haba pynlait khubor hynne ka janmiet, u Secretary ka AMALPSA u Bah RS Khardewsaw u la ong ba ka seng ka kwah ban pynshai ia ka jingpynmih khubor ka AMPSTA, kaba pynsngewthuh bakla ia ki nonghikai Lower primary ha kane ka jylla.
“Na ka liang ka All Adhoc LP Primary School Association (AMALPSA)  ka bat beit ia ka rai kumba la mynjur lang bad la shut la shor ia ka kyrteng ka JACATAM naduh ka 20 taik Iaiong 2013, ngin iai neh hauh ba kut", la ong u Bah Khardewsaw.
U la ong ba ki nonghikai LP Ahoc ki kyrshan bad ki don beit bad ka JACATAM namar ba dei tang kane ba la shaniah bad kyrmen skhem ba kan lah ban weng ia ki jingeh jong ki nonghkai.
“Ngi shaniah tylli tyllan ha ka JACATAM namar ba ngi iohi ba ki mat jingdawa ki long kaba biang", la ong biang u Bah Khardewsaw bad bynrap ba baroh ki skul Adhoc LP ha kane ka jylla ba kin sngewbha ban khang kdam lut ia ka skul naduh 11 haduh 13 tarik kumba la iashim rai ia ka rai ha rally ha madan Malki ban pyrshah ia ka jingkuman ka sorkar.
“Kino kino kiba ialeh pyrshah ka seng kan ym kitkhlieh lada jia ei ei hadien habud", la ong u Bah Khardew.
Shillong, 10 Nailur:U MLA ka Sohra u Bah Tistosstarwell Chyne u la takrain ia ka sorkar jylla kaba la tuh ia ka pisa kaba dei ka bhah jong ka Sohra ba la mang na ka bynta ka Sohra Eco Restoration Project.
“Katkum ka jingtip jong nga, ka sorkar kam lah ban pynphai ia ka pisa ba ka Planning Commission ka la dep ai na ka bynta ka Sohra Eco Restoration Projek", la ong u Bah Titos ha kane ka sngi Hatmajai.
Katkum ka jingong u MLA ka Sohra, ka jingshim ka sorkar ia ka pisa kaba T.27 klur na kaba la bhah, ka dei kum ka jingtuh ia ka pisa jong ki paidbah Sohra ba la mang ka sorkar pdeng na ka bynta ban pynjyrngam ia ka Sohra da kaba thung dieng bad ban pynneh ia ka um ka wah.
“Kumba 500 ngu tam ei ei ki briew kin duh kam namar ka jingleh bakla ka sorkar ia kane ka projek" la ong u MLA ka Sohra.
U la ong ba un iakren shuh shuh ia kane ka kam bad u Myntri Rangbah ka jylla u Mukul Sangma bad un rah biang ruh ia kane ka mat hapoh ka iing dorbar thawain ka jylla.
Haba kyntait ia ka sorkar ba ka don ha ka jinghiran ha ka pisa pilain,  u Bah Titos u la ong ba u Myntri Rangbah u la ju ong ba ka jylla kam shym la kyrduh pisa satia.
Kham mynshwa, ka sorkar jylla ka la rai ban shim noh haduh T.27 klur ia ka pisa ba la mang na ka bynta ka Sohra Eco Restoration Project.
Ia kane ka projek la mang haduh T.87.16  klur da ka Planning Commission ka ri.
Hynrei na ka liang u Symbud Myntri Rangbah ba peit ia ka tnad  Soil bad Water Conservation u Bah Rowell Lyngdoh u la ong ba ka pisa ba la shim, yn sa mang biang ha ki sngi ban wan bad kiwei ki tnad kin pyntreikam ia kane ka projek.
“La don ruh ka jingthmu ban pyniasoh ia kane ka projek bad ka Integrated Basin Development Programme," la ong u Bah Rowel.
La don ka jingpyrshah na ki 45 shnong jong ka Sohra halor ka jingkhate ka sorkar ia ka pisa ba la mang.
Ia kane ka skhim kaba jer ka ‘Cherrapunjee Ecological Project Restoration of Degraded Lands under Sohra Plateau’ kaba hynriew snem kynthih ban pyntreikam la mang da ka Planning Commission.
Katkum ka jingioh lum, ka bynta kaba nyngkong bad kaba ar, la dep pynlait haduh T.16 klur bad T.18 klur.
Shillong, 10 Nailur:Ka HSPDP ka la rai ban pynlong ia ka jingleit ialap paidbah sha ki paidbah jong ka ri Khasi Jaintia halor ka jingdon kam ban wanrah ia ka Inner Line Permit (ILP) ha kane ka jylla khnang ban tehlakam ia ka jingwan tyllep ki briew ba nabar.
U Bah Ardent u la kyntait ia ka jingong ka sorkar ba ka ILP ka dei ka ain hyndai jong ki phareng bad u la ai nia, balei ka European Ward ruh kaba la thaw da ki phareng, ym pynduh noh.
“Lada ka ILP ka dei ka ain jong ki phareng, balei ka sorkar kam pynduh noh ia ka European Ward kaba don na duh ka por jong ki pha reng.
Ka sorkar ka dei ban pynkylla ia ka European Ward sha ka jaka ki riewlum ha kaba ka Sixth Scheduled kan treikam" la ong u vice president ka HSPDP.U la ong ba ka jingshisha ka long ba ka ILP ka dei ka atiar kaba biang tam ban khang lad ia ka jingwan rung beain ki briew sha kane ka jylla.
“Ngi la iohi kumno ka ILPka treikam pura ha jylla Mizoram.
Ngi lah ban bud ia kane ha kane ka jylla Meghalaya ruh," la ong u Bah Ardent.
Ha kajuh ka por, u la ong ba ka seng HSPDP ka la rai ban leit ialap ban pynsngewthuh ia ki paidbah halor ka jingdonkam jong ka ILP.“Ngin leit ban pynlong ia ka jingialang sha man ki jaka jong ka ri Khasi bad Jaintia ban pynsngewthuh ia ki paidbah halor ka jingdonkam jong ka ILP"  la ong u Vice President ka HSPDP uba dei ruh u nongaiktien ka party u Bah Ardent hynne ka sngi Hatmajai.
U la ong ba ka party kan pynlong ia ka jingialang pynshai paidbah khnang ba ki paidbah kin sngewthuh kumno ka ILP kan iarap ban khang lad ia ki briew kiba wan sha kane ka jylla bad ka ri Khasi Jaintia.
“Ngim kwah ba ki paidbah kin shu kyrshan mat lah khlem sngewthuh ia kane ka ain kaba donkam" la ong u Bah Ardent.
Haba kyntait ia ka jingpynksan nia ka sorkar halor ka ILP ba ka khang lad ia ka roi ka par, u Bah Ardent u laong ba kane ka dei ka jingkren ban ialam bakla ia ki paidbah, namar ba ka ILP kam ktah ei ei ia ka roi ka par.
“Ngi donkam ban sngewthuh ba ka ILP ka dei ka ain ban khang lad ia ki briew kiba wan rung beain sha kane ka ri.
Nga sngew lyngngoh ba ka sorkar ka pyrshang ban pyniahap ia kane ka ain bad ka roi ka par" la ong u nongialam ka HSPDP.U Bah Ardent u la ong ba ka jingpyntreikam ia ka ILP kan wanrah ia ka jingmyntoi kiba bun bad kawei na ki, ka long ba kan khang lad ia ki kam runar ha kane ka jylla khamtam ba la wan saphriang kito ki briew ba nabar.
‘Ngi lah ban peit ia ka jingwan rung ki briew kiba long artatien da ka jingpyntreikam ia ka ILP.Ka sorkar kan ioh lut ia ki jinglong jong uta u briew shisien ba u wan ban rung sha kane ka jylla" la ong u heh ka HSPDP bad bynrap ba ka sorkar da kaba ioh ia ki jingtip ia u briew ka lah ruh ban kem suk haba u leh ia kano kano ka kam runar.
Shillong, 10 Nailur:Ka Joint Action Com mittee of All Teachers’ Associations of Megha laya (JACATAM) ka la lyngngoh ia ka jingkyntait syndet ka All Meghalaya Primary School Teachers Association (AMPSTA) ba kam treh ban iashim bynta ha ka jingiakhih jong ka JACATAM, da kaba aid aw ba kam tip bha ia ki mat jingdawa.
Haba kren mynta ka sngi, sha ki nongthoh khubor, u chairman ka JACATAM u Bah ED Nongsiang u la ong ba ka AMPSTA  ka dei kaba donkti lang ban seng ia ka JACATAM kum ka shatri jong baroh ki nonghikai bym dei sorkar ha kane ka jylla.
“Ka jingong ka AMPSTA ba kam tip bha ia ki mat jingdawa jong ka JACATAM ka long kaba sngew lyngngoh.
Kumno kim sngewthuh haba la iashong jingialang la iakren iathir lang", la ong u Bah Nongsiang.
U Chairman ka JACATAM u la ong ba ka long ka bym sngew tynnad ban ong ba ka AMPSTA kam sngewthuh ia ki jingdawa jong ki nonghikai hapoh ka lama ka JACATAM khamtam ba ka donkti lang ban seng ban sain dur ia ka JACATAM ha ki bnai ba la dep.
Lah ban kdew ba hynnin ka AMPSTA ka la pynmih jingthoh ba kam kwah ban iashim bynta ha ka jingiakhih jong ki nonghikai hapoh ka lama ka JACATAM namar ba kam sngewthuh bha ia ka jingdawa jong ka.
Ka la ong ruh ba kan ym kitkhlieh ei ei lada ki nonghikai AMPSTA kin leit iashim bynta ha ka prokram iakhih jong ka JACATAM bad kin tip hi.
Shillong,11 Nailur:Ka dorbar shnong Bataw kaba la don kumba 1000 ngut ki nongshong shnong kiba la palat iaka 18 snem  karta, ha ka Dorbar shnong jong ka kaba la long ha ka 28 tarik mynta u bnai ka la rai ban kyrshan tyngeh ban pynjop biang ia u Ma Joinriwell Pyrtuh kum u MDc jong ki ha kane ka elekshon MDC ka ban wan, u Ma Pyrtuh u dei u MDc ba mynta katei ka thain.
Ka dorbar shnong ka la khot la wer lang ruh ia ki lok ki jor ki ba ju kyrshan bad ki bym ju kyrshan ban ia snohkti lang ban ia kyrshan ia u Ma pyrtuh ha kane ka elekshon ka ban wan.
Ka Dorbar shnong ka kitbok ba un long u kyrtong ka Congress na katei ka konstitwensi.
Jowai,10 Nailur:Kawei ka Jeep jong ka tnat ai khubor jong ka sorkar Jylla, kaba don ha Mission Compound, kaba don ia u number  ML 01 1079, ka la ingkhong, haba la don ba thang ia ka mynta ka miet.
La iathuh ba katei ka kali, ka la shah thang ha ka por shiphew shiteng, khad wei duna eiei mynta ka miet.
Ka khubor, kaba na Shillong pat ka iathuh ba awei ka Mini Bus kaba don ia u nombar ML 05 B 8518, ka la shah synreit da ka petrol ha ki runar khyndiat, kynta shuwa ban sdang ka pakhang surok miet ki sengbhalang.
Kane ka jingjia ka la jia ha Nongmynsong ha ka por 3 baje janmiet ha kaba u nongniah katei ka Bus u dang pynieng harud surok bad u la leit ban bam jam sngi ialade.
Katei ka bus ka dei kaba la shim wai da ki pulit jylla.
Ki paidbah kiba la iohi ia ka ka jingklang ka ding mar mar ki la beh ban iarap pynlip ha kaba ki la lah ban iarap ban pynlait ia katei ka Bus na ka jingingkhong.
Katei ka Bus ka la shu julor malu mala na ka jingbam ka ding.
Ha kawei pat ka jingjia la iathuh ba ha Rynjah bad ha Nongthymmai ka la don ka jingialun maw hapoh ki kynta ka pakhang surok miet.
Shillong,11 Nailur:Ar taiew kynthih mynta ka shnong Nohron ka la hap ban shu shong khlem bording ilektrik bad kane ka dei namar ka jingduh uwei u Tranformer uba la duh naduh ka 29 tarik mynta u bnai.
Ki nongshong shnong katei ka shnong ki la iathuh ba ka dei ka jingduh u transformer ka dei ka dawbah ban ioh jingkynnoh ha kaba ki la ong ba ka jingduh bording ha katei ka shnong ka ju jia khah wat ha ka por ba u Transformer u dang biang ruh.
“Tang shu ing (Fuse) malu mala bad tang shu hap u Barrel tang katta la duh light 2 sngi eiei" ong ka kyrwoh na uwei na ki nongshong shnong katei ka shnong uba la iathuh ba ki nongshong shnong ki hap ban ap haduh ban da wan u nongshna light.
Halor katei ka jingduh light ki nongshong shnong ki la kyrpad ia ka tnad MeECL ba kan shim khia ban maramot noh mar-mar khnang ba ka bording kan ym thut ha ka jingiaseng synod ka ban long ha katei ka shnong ha u risaw.
Ki nongshong shnong ki la kyrpad ruh  ia ka MeECL ba kan ym khein bai ding na ka bynta u bnai Nailar.
Shillong, 10 Nailur:Mynta ka sngi, ha ka por 7.30janmiet, ki nong shong shnong jong ka Dong Lumshyiap, Nong mensong, ki la ioh ban kem ia arngut ki khar Nepali, kiba kyrteng U Abhay Das bad U Ricky Thapa, ha kaba la ioh kurup na ki ia u bilor plastic, uba don Petrol.
I Kong A Nongrum, President Seng Longkmie Nongmensong, haba iakren bad u nongthoh khubor, I iathuh ba ki nongshong shnong, haba ki iohi, ba kitei ki dkhar, ki iaid sharum shaneng, ki la don ka jing I suba sniew kaba jur bad kumta ki la bat noh ia kitei ki arngut ki dkhar bad mar kumta, la leit aiti sha ki pulit jong ka Nongmensong.
Katba dang iakren bad I Kong Nongrum, ha ka mobile, la knieh ktien sa kawei ka longkmie, ha kaba ka la sngewbitar ia ka jingleh ki pulit jong ka Nongmensong bad ka la ong “Ha ka por ba kem ia ki samla Khasi, la thep ia ki hapoh along, da ki bun bun kynta".
“La leh ia ki khun jongngi, kum ki lehnoh".
Ha kajuh ka por, ka ong shuh shuh “Kitei ki khyllah jait ki shong halor shuki" ha kaba ka iathuh ba la shu pynshong ia ki, hajrong shuki ha thanat Nongmensong, da ki bun bun kynta, haduh ban da wan shimti, ki pulit jong ka Shillong Sardar Police Station.
Katei ka longkmie, ka buh jingkylli ruh, ba balei U OC jong katei ka thanat, u mih noh ialade na katei ka jaka, ha ka por ba shah kem ki bar Jylla, katba haba shah kem pat ki Khasi, u shong beit khop hapoh thanat.
Ing ka Anath Ashram LP Skul ha MawpremKa skul Anath Ashram LP Skul ha Mawprem ka la jan kem ding mynta, ka janmiet haba ki runar ki la pyrshang ban thang ia ka ha ka kynta pakhang surokmiet.
Katkum ka khubor na ki pulit, ki suba dkhot jong ki sengbhalang ba khot pynlong ia ka pakhang surokmiet, ki la pyrshang ban thang ia kane ka skul.
Hynrei na ka jingiohi kloi la lah ban tem, ka la lip noh ka ding.
Ka iing skul ka la shu ing malu mala.
Ki pulit kiba leit wut wut sha katei ka jaka ban pynlong ia ka jingtohkit.
Kawei ka kali jong I Kong Muni Kharkongor ka la shah thang hynne ka janmiet ha ki runar ha jaka buh ha Nongmensong.
Kane ka kali Maruti Private (ML05G0373) ka la shah thang ha ka kynta pakhang surok miet jong ki sengbhalang.
Ki runar kiba thang ym tip satia bad ka kali ka la ing na ka bynta jong ka kjat (tyre) malu mala namar ba la iohi noh ban pynlip ia ka ding.
Kham hadien ki pulit ki la lap ruh ia kawei ka kali kaba shang thang shaka  ka ba ym tip trai satia ka kali kaba don ia u registerationnombar ML05 0655( Maruti Car).
Shillong,11 Nailur:Hadien ba la mih ki jingkynnoh ba u Officer Incharge ka Pynursla Police Station u la bom dusmon ia 5 ngut ki samla ryngkat ka jingshah kynnoh tuh blang, u SDPO Bah Ian Swer  u la hiar dalade hi sha Pynursla PS ban ia kren bad ki Rangbah shnong ki Sordar shnong bad ki paidbah ka thain halor katei ka phang.
U President ka KSU Pynursla unit u samla  E.Diengdoh u la iathuh ba ha katei ka dorbar kaba la long ha thanad, ka sur kaba la mih na ki  paidbah ka long ba dei ban pynkynriah kam beit ia u Ramprasad Bhusal na Pynursla PS ha kaba ki la kam ba ka jingdon utei u OC kam wanrah ka jingshngain ia ka shnong ka thaw.
U samla Diengdoh u la ong ruh ba ha katei ka jingialang u Bah Swer, u la kular bad ba ula ong ba 100 na ka 100 ba un pynkynriah kam ia utei u OC.Ka KSU ka la iathuh ruh ba  ki Rangbah shnong bad Rangbah dong ki la byrngem da ka jingiakhih lada jia ba u Ramprasad, um shah pynkynriah kumba la pynpaw da u SDPO.Haba ia kren bad u Rupang u samla Diengdoh u la ong ba ka KSU ka dawa beit ba dei ban pynkynriah kam noh shisyndon ia u OC ka Pynursla PS “Ngim kwah ba utei u OC un dang don hapoh ka Pynursla PS" ong u President ka KSU.U la iathuh ruh ba ha dorbar la pynsngew ruh ia ka jingtuh blang bad ka jingshoh dusmon u OC ia ki khynnah samla ka shnong Pynursla da kaba mut ba ki ki dkhot ka KSU.Kham hadien ia kane, la ioh jingtip ba ka hukum, na ka bynta ban pynkynriah kam ia utei u OC ka la poi bad u hap ban mih noh lashai ka sngi na Pynursla PS, hynrei ki la don pat ki rangbah hapoh ka Senior Citizen Forum kiba kyrshan ba dei ban pynneh shuwa ia u juh u OC ha katei ka PS, la iathuh ba ha katei ka Forum la ia donlang ruh ki Rangbah shnong , ki Sordar bad ki riew paidbah kiba la pynlong ka jingiakynduh ban ia kren ban dang pynneh ia u juh u OC.Haba iakren bad uwei u rangbah uba la ia donlang hapoh katei ka Forum u la ong ba ka Forum ka la leit ban ia kynduh ia u SDPO bad SP ban ia kren ban pynneh shuwa ia u Ramprasad Bhusal ha Pynursla PS.Haba pynpaw ia ka jingsngewsih, namar ka jingshah pynkynriah kam jong utei u OC, ki la kam ruh ba ki la iakren ia u halor ka mat ba u la shoh ia ki 5 ngut ki samla hynrei u la batai ia ki ba um shym la bom dusmon, hynrei u shu khyrwit shidieng ar dieng tang kum ka jingsneng, namar ka jingsaitlah jong ki  ha kaba ula ong shuh shuh ba lada jia ba um leh kumne ki bahalor kin sa takrain ia u, namar ha katei ka shnong la don ka jingshah kawang maw ka ing briew ha kitei ki sngi ba jia ka jingshah shoh ki 5 ngut.
Lah ban pynkynmaw ba ha ka miet ba dang shu kut ka pakhang surok miet kaba la khot da ki sengbhalang ki samla na ka shnong Pynursla ki la kynnoh ba u OC ka Pynursla PS uba la bu-aid u la bom dusmon ia ki  bad u la byrngem ruh ba lada ki dei ki dkhot ka KSU un set kai ar ne lai sngi ha phatok.
Lah ruh ban pynkynmaw ba ha ka jingiakren bad ka KSU ha katei ka sngi ba shah shoh ki 5 ngut ka la kynnoh ba u Ramprasad Bhusal  u dei uba don ka jingiajan bad ki nongkhaii  mar Black  sha khappud  bad u ju iadonkti bad ki.
Shillong,11 Nailur:U Deputy commissioner (Supply) , East Khasi hills  hadien ba u la ioh jingtip ba don na ki nongdie Rashon ha ka District kim ai rashon sha ki nongioh rashon lada ki wan shim hadien ka sngi ba ki nongsam ki la buh, u la u la pynmih ia kak hokum ba baroh ki nongsam rashon kim dei ban buh por ne sngi iaka jingsam khaw rashon jong ki bad lada lap ki lah ban duh noh ia ka jingsam rashon jong ki bad ban aiti noh sha kiwei.
U DC u la pyntip ba katei ka jingbuh por ki nongdie rashon ka buh jingeh na ka bynta kiba duk kiba la shah pynbor ban wan biang biang ha ka sngi ba la buh ki nongsam.
U la pyntip ruh ba katei ka jingbuh por jong ki ka dei ka ka jingpynkhein ia ka ain jong ka jingsam rashon.
Shillong, 11 Nailur:Ka Primary Health Centre (PHC) Mawlasnai ka la sah thylli khlem doktor la shi bnai ei ei mynta bad namar kane ka daw, ki paidbah ka thain kiba iakynduh ha ka pang ka shitom ki la hap ban beh shaduh Bhoirymbong ban shim dawai ne shah sumar.
Ka Confederation of Ri Bhoi People (CoRP) Khlieh Umstem Unit hapoh ka jingialam President bah Fairlyston Teron ryngkat bad u President ka Umiam Circle bah Samlang Pdahkasiej ki la leit ban kynduh ia ka District Medical and Health Officer (DMHO), Ri Bhoi District hynne ka sngi bad kyntu ba kin phah noh kloi ia ki doctor ha katei ka jaka sumar khnang ba paidbah ka thain kin ioh lem ia ki lad jingsumar ha ka pang ka shitom.
Ha katei ka jingiakynduh na ka liang ka DMHO ka la ong, ba na ka daw ba duna doctor bad ki don ruh ki doctor kiba hab ban leit pyndep ia ki training, kumta ka sorkar ka shem jingeh ban phah doctor ha ki PHC.Watla katta ruh, ka la kular ban phah ia ki doctor shisien shitaiew, kata ha ka sngi iew Mawlasnai na bynta ban iarap ia ki paidbah shipor kat haduh ban da ioh ia u doctor ba pura, ka la ong.
Hadien ka jingiakynduh bad ka DMHO, ka CORP ka la buh por hapoh 20 sngi ban phah doctor ha ha katei ka PHC, bad ka kyntu jur ia ki bor ka tnad ka koit ka khiah ban shimkhia khang ba ki paidbah kin ym mad ia ki jingeh.
Shillong, 11 Nailur:U working president ka UDP u Bah Paul Lyngdoh u la ong ba ka jingai nia jong u Symbud Myntri Rangbah u Bah Rowell Lyngdoh ba ka Bengal Eastern Frontier Regulation Act 1873 ka dei kaba tklot ka long kaba shibun.
“U Symnbud Myntri Rangbah u dei ban tip ba wat ia ka riti synshar ka ri ruh la shim bad la pynshong nongrim na ka India Independence Act, 1935 kaba la shna da ki phareng.
Ka jingai nia u bah Rowel kam don ei ei ka nongrim" la ong u bah Paul Lyngdoh ha kane ka sngi Balang.
Katkum ka jingong u bah Paul, wat ka High Level Committee on Influx ka la ai jingmut ban thaw thymmai ia ka Inner Line Permit (ILP) kaban shim ia ka jingshaniah ia ki jinglong jong kane ka jaka, ka ioh ka kot bad ban pyniahap ia ki kam ba thymmai.
Ha kajuh ka por, u Vice president ka UDP State Youth Wing u Bah Hamlet Dohling u la pynrem ia ka jingkren u Bah Rowel.
‘Ka dei ka jingbym don ka jingkitkhlieh jong ka sorkar kaba don ha ka bor bad ym dei ba ka ain ka la rim palat", la ong  u Bah Hamlet.
Shillong,11 Nailur:Ki Rangbah shnong jong ka thain Umroi  myn ta ka sngi haba pynshai paidbah ba ki kyrshan ia ka jingdawa ILP ki seng bhalang, ki la ong  ruh ba ka sorkar bad ka District council kim dei ban shu klun lut halade ia baroh ki bor, hynrei dei ban ai bor ruh ha ka Shnong bad ki rangbah shnong kumjuh ki Syiem ban iada ia ka jingwan tuid kyrthep ki bar jylla ha kane ka Ri.
U Bah L.R Lyngkhoi uwei na ki Rangbah Shnong na ka thain Umroi u la ong ba lada ka sorkar ne ka district Council kam lah ban ai bor sha ki Rangbah shnong ne ki Syiem, ka ILP ruh kan long hi thik kum ka Supreme Court Constitution of India Arts.342-16-13-2006, kaba la batai shaphang ka shong kha shongman jong ki thei Khasi ia ki bar jylla kaba la shu sep ha District council khlem da pyntreikam.
“Ngim khang ia ki bar jylla ba kin wan bylla" ong u Bah Lyngkhoi uba la iathuh ba manla ki shnong ki don la ki jong ki buit kumno ban teh lakam na ka jingwan tuid ki mynder.
Ha kajuh ka por u Bah Lyngkhoi uba la wan synran da ki saw san ngut ki rangbah jong kiwei pat ki dong u la ong ba haduh mynta ym pat shym la ioh sngew ba kin ia kren ILP ha District Council, hynrei tang ha ka sorkar jylla.
Haba kren sha ki nongthoh khubor ha Shillong Press Club u Bah Lyngkhoi u la ong ba mynta ka la don ka jingmut ban seng ia ka Synjuk ki Rangbah shnong jong ka thain Umroi ban leh eiei halor ka jingwan tuidd kyrthep ki Mynder ha kaba mynta kane ka jingialum jong ki ka dang shu long tang na Umiam arsut sha Nongsder.
U la iathuh ruh ba don katto katne ki shnong kiba la buh ha la ki jong ki kyndon shnong.
U Rangbah shnong ka Nongrah u la ong ba ha Nongrah ki la dep ban pyntreikam ia ka jing registar kyrteng ia ki bar jylla kiba wan bylla bad ki da buh por ia ki ban sah palat ia kata kim shah shuh bad kane kim shym la leh tang ia u dkhar, hynrei wat ia ki Khasi ruh kiba wan shong wai ki dei ban pynbiang ki kot ki sla kum baleh ia u dkhar.
U Bah Lyngkhoi uba lam khmat napdeng ki Rangbah shnong u la ong “Dei ban tehlakam shuwa nala ing ban ym pyllait pathar ia ka jaka shong jaka sah ia ki bar jylla"  da kaba kdew lyngba ka jingtreikam shuwa na la ing lah ban teh lakam ia kane.
“Ka ILP ka dei ka jingpynsah ban ithuh ia ka dak ka jinglong  riewlum" pynkut u Bah LR Lyngkhoi.
Shillong, 11 Nailur:Ki samla wad kam Lower Primary (LP) skul kiba la kam ba ki la shah pyndam sia lih noh ka kyr teng jongki, ki la shim ia ka rai ban iakhun haduh kaba kut tad haduh ban da ioh ia la ka jong ka hok.
“Ngin iakhun haduh kaba kut, ngin nym lah ban pynkhuid ia baroh ki tnad sorkar, hynrei ia kane kawei ngin iakhun haduh kaba kut khnang ba kan nym don shuh shuh kano kano ka jingleh buittuh ne leh thok, hynrei ki samla kiba dei hok ban ioh ki dei ban ioh kam" la ong uwei napdeng ki samla wad kam LP skul haba kren ha u nongaikhubor.
Une u samla u bym kwah ban pynpaw kyrteng u la ong, ngi la dep ai mukotduma pyrshah ia ka sorkar, la pynlong da ka jingtohkit CBI ha kaba la lapa ia ki jingleh shukor jong ki bor ba halor bad mynta la thung da ka kynhun tohkit High Level Scrutiny Committee (HSLC), kumta ngi kwah ba sorkar ka dei ban leh ei ei halor kane, u la bynrap.
U la iathuh ruh ba lada ka sorkar kam leh ei ei halor kane kin sa lum da ka jingialang paidbah bad kumjuh ruh ban dawa na ka sorkar ba kan leh ei ei bad kumjuh ruh ba kin leit ai syndon da ka jingujor sha ki pulti namar ia ka jingujor ba la dep ai kham mynshuwa ki pulit kim shym pat leh ei ei bad kim pat pynlong satia ia ka jingtohkit.
Lah ban pynkynmaw hangne ba ka kong Agness ka la pan ia ka kaiphod lyngba ka RTI ha ka 2 tarik u Nailar katba na ka liang jong ka HLSC ba la khlieh da u bah EP Kharbhih kaba la leit rah ia ka kaiphod sha u bah PS Thangkhiew Principal Secretary jong ka tnad pule puthi ha ka 30 tarik Naitung, hynrei na ka liang jong u Public Information Officer (PIO) jong ka tnad pule puthi, Bah BS Sohliya haba jubab ia ka jingkylli pan RTI jong ka kong Agness Kharshiing u la ong, ka kaiphod kam don satia bad ka tnad pule puthi.
Shillong, 11 Nailur:Mynta ka sngi, ki nongialam jong ka seng kynthei Nongmensong, hapoh ka jingialam jong I Kong A Nongrum, President jong katei ka seng Nongmen song Women Welfare Association (NWWA), ki leit iakynduh ia ka myntri kam poh iing ka sorkar jylla, kong Roshan Warjri.
Ha katei ka jingleit, ki nongialam jong ka seng longkmie, ki kren sngewkhia jur, halor ka jingkem briew jong ki pulit ka Nongmensong, ha ki khyndiat sngi ba ladep, ha kaba la iathuh ba ia 3ngut ki samla, la shu leit sei beit na iing, ha ka por 1.30 bad 2baje mynstep.
Ym tang katta, la iathuh ba ia kitei ki samla, la leit kem ruh, da ki pulit, kiba phong jain paidbah bad katei ka dei kaba ka seng longkmie Nongmensong, kam mynjur satia, namar ba ki la don bun ki khep, ba ki briew, kiba riam paidbah, ki leit kem briew ha katei ka rukom bad ba kim dei satia ki pulit shisha.
Na ka jingiathuh ka kong A Nongrum, President katei ka seng longkmie,la iathuh ba ia kitei kiba la leit kem, la kynnoh, ba dei ki riew pyntriem, tang na ka daw, ba la ioh ia ka jri siat sim, na ka iing jongki bad ka kong Nongrum, ka ong “Ngi ruh ngi don ia ka jri siat sim ha iing".
Ka seng longkmie, ka iathuh shuh ba ia arngut kiwei pat kiba la shah kem, la shu patan ia ki, na lynti shnong bad haduh mynta, kiba shah kem na Nongmensong, ki long 5ngut baroh.
Ka Kong Nongrum, ka ong ba ha ka jingpeit hi jong ki, kum ki longkmie, kam I dei ia kitei ki lai ngut, kiba shah kem, ba kin dei ki samla, kiba leh ia ki kam beain, naba ki dei kiba kit kam bha ha shnong ha thaw bad kiba im don burom.
Ka kong Nongrum, ka ong “Shu phareng, tangba tip kyrteng".
Ka myntri, la iathuh ba ka sngewtynnad ba la leit iathuh ia katei ka jingshisha, kaba la leh da ki pulit, ha kaba iadei bad ki samla Nongmensong, ong ka kong Nongrum.
Shillong, 11 Nailur:Wat la ka don ka jingiakynad kaba napoh napoh bad ka jingbym hun shuh jong kiba bun ki MLA hapoh ka jingialam jong u Dr.Mukul Sangma, hynrei ym don satia ba nud ban kren ne pynpaw pyrshah halor kane.
Katkum ki tyllong khubor ba la ioh lum la iathuh ba ki don bun ki MLA ki bym hun ia ka rukom treikam bad ka rukom pyniaid jong u Dr.Mukul Sangma ia ka synshar khadar ha ka jylla bad kane ka long na ki MLA Congress bad kumjuh ruh ki MLA shimet.
La iathuh ba ka jingbym hun ia ka rukom treikam jong u Dr.Mukul Sangma ka dei namar ka jingtuklar jongu jan baroh ki tnad sorkar wat la ka la don ki Minister.
Shuh shuh ki khubor ki iathuh ba kane ka jingiakynad ka la shu kyan hapoh hapoh bad mynta ka la nang kham jur shuh shuh hadien ki jingiakhih jong ki sengbhalang kiba la dawa ban pyntreikam ia ka Inner Line Permit (ILP) ha ka jylla.
Haba la pyrshang ban wad jingtip halor kane la ka don ne em ka jingiakren pyrshah lane ka jingthmu ban pynkhyllem noh ia u Dr.Mukul Sangma kum u myntri Rangbah khamtam na ki MLA Congress, la iathuh ba kiba bun ki MLA Congress wat la ki don ka jingsngewpyrshah ia u Myntri Rangbah Dr.Mukul Sangma, hynrei haduh mynta kim pat nud ban kren pyrshah ne pynpaw pyrshah, hynrei ka la shu kut noh tang ha ka jingkyan kaba hapoh hapoh.
Lah ban kdew hangne ba na ka liang jong u Myntri Rangbah barim uba dei ruh u nongialam ba rangbah jong ka Congress u Salseng Marak u la pynpaw lyngba ki tnad pathai khubor kham mynshuwa ba u kloi ban shimti ia ka shuki Myntri Rangbah lada ki bor  ba halor jong ka Congress (AICC) ki ibit ban bynshet ha u ia kane ka kam.
Lah ruh ban kdew hangne ba u Salseng C Marak u dei u Myntri Rangbah uba ka jingshar ka neh 5 snem kynthih, hynrei kiwei pat ki Myntri Rangbah kin iohlad ban pynkut ia ka jingsynshar 5 snem kynthih bad ka ka sorkar ka khyllem noh tang da ki 2 bad 3 snem.
Kumba ka long mynta ka Congress ka don ia ki nongialam kiba shakhamt kiba kynthup ia u Dr.DD Lapang, SC Marak, Bah Prestone Tynsong bad kiwei kiba lah ban shimti ia kane ka shuki lada kiba bun ki MLA kim shanniah shuh ia u Dr.Mukul Sangma ba un ialam ia ka sorkar.
Shillong, 11 Nailur:Namar ka jingiai kuman ka sorkar ban khlem khot iakren ia ki nonghikai hapdeng ba ki la pynlong ia ka jingiakhih haduh kine ki sngi, ka la don ka jingsngew ba kum ka jingpynjur shuh shuh ia ka jingiakhih, ki nonghikai ki lah ban boycott ne ban ym iashim bynta ban leit ap ia ka selection test jong ki klas X mynta u snem.
Ka eksamin selection test jong ka klas X kan sdang naduh ka 16 tarik mynta u Nailur haduh 25 tarik.
Lada ki nonghikai kin pep ban ap ia ka eksamin selection test, kan long ka jingeh ia ka Meghalaya Board of School Education (MBOSE) kaban pyniaid ia kane ka eksamin.
Kumba ju long, ka sorkar ka shaniah tylli ha ki nonghikai skul ban ap bad ban korek ia ki jubab jong ki khynnah skul kiba iakhun ia kane ka selection test da ki phew hajar man ka snem.
Lada kan jia shaduh une u pud, kan long ka jingeh ia ka MBOSE bad ha kano ka rukom kan iakhun pyrshah ia kane ka jingeh.
Ki nonghikai kiba la don lypa ha ka lynti ka jingiakhih, haduh mynta, ki la sngewsih jur ia ka jingleh kuman ka sorkar jylla ban khlem khot iakren satia wat haduh ba la iakhih la bun sngi.
Ka KHNAM ka dei kawei ka seng sain pyrthei kaba la kyrshan ia kane ka jingiakhih jong ki nonghikai bad ka la pynrem jur ia ka sorkar khamtam ia u Symbud Myntri Rangbah ba peit ia ka pule puthi Dr RC Laloo bad u Myntri Rangbah ka jylla u Mukul Sangma.
Lah ban kdew ba ki nonghikai naduh ki lowe primary skul haduh ki higher secondary ki la mih sha madan ban pynbor ia ka sorkar ba ka dei ban khot iakren ia ki ban pynsngew ia ki jingeh ba ki iakynduh bad ruh ha kaba iadei bad ka jinglong jingman ka pule puthi ha kane ka jylla.
Shillong,12 Nailur:Mynhynnin ka sngi ki pulit ka jylla ryngkat bad ki bor syntiat kiba la ioh jingtip shaphang ka jingdon uwei u snar ka GNLA , ki la pynlong ka jingkhynra kaba jur bha hakaba ki la ioh ban kem ia utei u snar ka GNLA uba la tip kyrteng kum u  Partha Pratim Das uba la ju khot sin kum u  Rakta Asom  Lance Corporal (L/Cpl) , ki pulit ki la ioh ban kem ia u na ISBT Gorchuk.
Utei u lehnoh u dei uba la donkti ban bret bom dalade hi ha Bakoliaghat, Karbi Anglong  ha ka 24 tarik u Naitung ha kaba 2 ngut ki briew ki la iap bad 20 ngut ki la mynsaw.
Ki pulit ki la ioh ban kurup kawei ka pistol 9mm pistol kaba la shna ha bar Ri , kawei ka  magazine, san tylli ki kuli bad kawei ka mobile kaba don kawei ka SimCard, iathuh u Defence PRO,Guwahati, Lt Col SS Phogat.
Shillong, 11 Nailar:Ka jingiakhih jong ki nonghikai ka la ktah jur ia ki khynnah skul namar ba ym don nonghikai ban shim klas.
Ka jingiakhih jong ki nonghikai ka la poi sha ka 6 sngi naduh ka 27, 29 tarik Nailar, bad ha ka 3, 4 bad 5 tarik Nailur bad sa mynta ka 11 tarik ban long haduh ka 13 tarik Nailur.
Kane ka jingiakhih jong ki nonghikai ka long namar ka jingmynthi jong ka sorkar ia ka jingdawa bad khamtam khlem khot iakren satia haduh kine ki sngi.
Kane ka jingleh jong ka sorkar khamtam ka jingleh kuman bad adlukhi jong u Symbud Myntri Rangbah ba peit ia ka pule puthi ka jylla u Dr Roytre Christopher Laloo bad u Myntri Rangbah Mukul Sangma, ka pyni ia ka jinglong ehrang bad khlem pyrkhat ia ka jingshah ktah jong ki khynnah skul bad ruh ia ka pule puthi ha ka jylla baroh.
Haba iakren bad katto katne ki kmie, ki la pynpaw ia ka jinglyngngoh ia ka jingleh ki nongmihkhmat paidbah kiba la jied hi da u paidbah hynrei ki leh kum ki kynrad.
U nongthoh khubor uba la ioh lad ban leit peit ha ki katto katne tylli ki skul ha ka nongbah hynne ka sngi Balang, la shem ba ki skul kila sawa sa tang ki sur jong ki khynnah skul kiba iashongkai namar bym don nonghikai.
Don ruh kiba shu pynlait noh ia ki khynnah namar bym don nonghikai.
Ki nonghikai ki la pynlong da ka jingiakhih ban sangeh trei ha ki lai sngi kynthih naduh ka 11 tarik haduh ka 13 tarik.
Kane ka dei ka kylla jingiakhih kaba ar hadien kaba nyngkong ka la kut.
Katkum ka jingtip, la sngewthuh ba ki nonghikai kin pynlong shuh shuh ia ka jingiakhih ha kine ki sngi lada ka sorkarkam khot iakren ia ki ne ka dang sngap mynthi.
Kane ka jingiakhih jong ki nonghikai ka la ktah jur ia ki khynnah skul jong baroh kawei ka jylla kiba hap hapoh ka lama jong ka Joint Action Committee of All Teachers Association of Meghalaya (JACATAM) ba kynthup naduh ki lower primary haduh ki higher secondary skul ha baroh kawei ka jylla.
Hynrei haduh une u pud ba la poi ka jingiakhih, ka sorkar ka I kumba kam don khmat bad kam don shkor.
Ki khynnah skul na ki skul bapher bapher jong ka nongbah bad kiwei ki jaka, ki la pynpaw ia ka jingkyrshan ba pura ia ka jingiakhih jong ki nonghikai pyrshah ia ka sorkar hapoh ka lama ka JACATAM.Ha ka jingpynlait khubor ba la iasoi da ki spah ngut ki khynnah skul hynne ka sngi Hatmajai, ki la ong ba ka long kaba sngewkhi shibun ba ka sorkar ka la leh bum suidniew ia ki nonghikai watla ki la pynlong ia ki jingiakhih.
“Ngi sngewkhia kaba khraw halor ka jingkuman ne mynthi ka sorkar ban sngap ne shah shkor ia ka jingkwah jong ki nonghikai baieit jong ngi haduh ba kin pynlong da ka jingiakhih bad ka jingpep skul kaba ktah shibun ia ka pule puthi jong ngi", la ong ki khynnah skul ha ka kyrwoh ba la pynlait sha ki lad pathai khubor hynne ka sngi.
Ki khynnah skul, ki la ong ba ha ka jingshisha kim kwah ba ki nonghikai kin jah ne pep skul namar ba khlem ma ki, ngim lah satia ban ioh ia ka jingtip bad ka jingnang jingstad.
“Ngi sngew ba ka jingiakhih jong ki nonghikai ka ktah shibun ia ngi ki khynnah kiba dang donkam ia ka jinghikai jong ngi man ka sngi",ki la ong.
Hynrei watla ki long tang ki khynnah skul hynrei ngi kwah ban buh ia ka jingkyntu ia ka sorkar kaba long kum ka kmie ba kam dei shuh ban dang pynslem ia ka jingkwah jong ki nonghikai namar ba ngi dang iap ne nang jynjar pynban ma ngi ki khynnah skulk um ki phlang ne sohpdung bad ki la kyrpad ba ka sorkar ka dei ban thaw noh ia ki lad ki lynti wut wut ban wanrah noh ia ka jingsngewthuh jingmut bad ki nonghikai khnang ban ngin nym iaduh klas shuh khamtam ba ngi donkam eh ia ki nonghikai ha kine ki por ba la jan ka eksamin final, la ong shuh shuh ki khynnah skul.
Shillong, 11 Nailur:U Vice President ka KSU u samla Fredrick Khawmawphlang ula pyn tip ba ki nongialam jong ki sengbhalang, hadien ba ki la iohpdiang ia ka jing kyrpad na ki nongialam Balang ba kan don ka jing iaseng, ki la rai ban pynjlan ia ka por jong ka pakhang surok, ha ka 12 bad 13 tarik mynta u bnai ha kaba kan sdang noh naduh ka por 9 baje mynmiet haduh 5 baje mynstep.
Shah wiang ka ophis ka Veterinary ha Mu thlong Ka ophis ka Veterinary kaba don ha ka Shnong Muthlong ka la shah wiang ding mynta ka miet ka ophis Muthlong West Jaintia Hills,  ha kaba ki runar ki la pynpait iaka jingkhangit katei ka ophis bad synreit da ka umphniang sharak.
Ha katei ka jingjia ka ding ka la ioh ban bam tang na ki bynta ka jingkhang it bad katto katne ki kot kiba la buh halor miej ki la ing.
Ha kawei pat ka jingjia, kawei ka thuk thuk ka la shah thang ha Mawprem dong bishop Fall ha ka por 1 baje mynmiet hynnin ka miet, nangta sa kawei ka trok, kaba la shah thang ha ka por shiteng synnia hynnin ka miet  ha Laitkor.
Shillong,21 Iaiong:Uwei u nongpyn khuid Dam uba la tip kyrteng kum u Rama nan,52 snem karta myn hynnin ka sngi u la ngam jyllop hapoh ka Dam kaba don ha Mawphlang katba u dang pynkhuid ia katei ka Dam.
La suba jur ba ka jingiap jyllop u Ramanan ka dei na ka daw ka jingduna palat ka lyer Oxygen kaba u la kit hapoh ka met jong u ha ka por ba u la ngam ha katei ka pung bah ha Mawphlang.
Ha kawei pat ka jingjia, mynhynin ka sngi ha ka por, 2 baje nohphai sngi, u  Dasumarlang Thabah , 36 snem u la ngam jyllop h akawei ka pung kaba don ha Langsymphut kaba hap hapoh ka Mawsynram PS (EKH), utei u rangbah u la iap jyllop ha ka por ba u dang jngi ha katei ka pung.
La pynkit ia ka metiap sha Civil Hospital Shillong ban leh ia kaba donkam.
Shillong,21 Iaiong:Ka Dorbar shnong Khlieh Tyrshi, West Jaintia Hills ka la ioh ban kurup umphniang sharak be-ain da ki spah litar na ka kong Merit Shylla kaba  shong ba sah ha Mukhla bad ka ne ka jingjia ka la jia ha ka 17 tarik mynta u bnai ha ka por 8:30 baje mynstep.
Haba la tohkit na ka kong Merit ka Dorbar Shnong ka la lap ba ka kong Merit ka la ioh  ia katei ka umphniang na ka kong  Arlin Dkhar na Moopylaitsyiar (Khliehtyrshi) kaba la wan ban tyrwa da ka kali Sumo ML 04 A 4983 (Maxi Cap) ha ka dor 32 tyngka shi litter.
Hadien ba la wad jingtip shaphang katei ka umphniang sharak ka Dorbar Shnong ka la ioh jingtip ba ka kong Arlin ka la lum la lang ia kitei ki umphniang lyngba ki paidbah ba ioh card Rashon na Moopylaitsyiar Center (Khliehtyrshi), hadien ka jingpynlang wei pa wei ka sa iaid ban die ia ki.
Ka Dorbar shnong ka la pynkhreh ruh ban ujor da ka FIR pyrshah ia ka kong Arlin namarba ka la kynnoh ba ka kong Arlin ka dei ruh ka briew kaba la do bun ki jingthohbria bada ka dei ruh kaba ju kam ialde kum ka President ka JYF Women’s Wing.
Jowai, 21 Iaiong:Ka Sein Raij Chyr mang kum ba ju long man la u snem ha shwa ba ki khun ka Raij kin hiar sha ki hali ki lyngkha  jong ki ban pynhap ia u symbai u phniang ne ban bet ia u kba u khaw,  kum juh ruh khnang ba un bha un miat u kba u khaw ban dap ban biang ka iing ka sem, ka sein Raij Chyrmang kan pynlong ia ka lehniam shad Behdeinkhlam  jong u snem 2014, ha ka 24 bad 25 tarik mynta u bnai ha Madan Sein Raij Chyrmang Nein.
Ha ka jingiadei bad kane ka lehniam shad Behdeinkhlam ka Sein Raij Chyrmang ka  khot bad wer sngewbha ia baroh ki khun ka Raij bad kiwei dei naduh kiba na jan bad na jngai ban wan ia sakhi lang sha kane ka lehniam shad Behdeinkhlam 2014 jong ka  Sein Raij Kongwasan Chyrmang, ka Raij kane ka long kat kum ka jingpyllait khubor u bah Rod Shylla Secretary Sein Raij Chyrmang Kmai.
Shillong,21 Iaiong:Ka kong Pre Ta riang ka la ujor sha ki pulit ka Jowai PS ba ha ka 16 tarik mynta u bnai ha ka por 2 baje eiei nohphai sngi , u  Plik Chyr mang u la bat bor ia kawei ka khynnah kaba dang 10 snem karta ha ka shnong Mihmyntdu village (WJH), bad u la byr ngem byrsit ia katei ka khynnah.
Ha kawei pat a jingjia, ha ka 16 tarik mynta u bnai u  runar u bym lah ban ithuh u la rung jubor ha ing ka kong Hiramoni Balmiki kaba don ha Kharmalki, Malki, Shillong, bad u la rongtuh  ia ka pisa kaba T.480 tyngka bada u la pyrshang ban leh jubor ruh ia ka pyrsa kurim jong ka.
Haka janmiet ka 19 tarik, uwei  nongniah auto rickshaw uba la tip kyrteng kum u Rikseng u la batbor ia ka khynnah kynthei kaba dang 17 snem karta ha kawei ka khlaw kaba don ha Balonggre (WGH).
Uwei pat u paralok jong u u bym shym la ithuh kyrteng  u la pyrshang ban batbor lang ia katei ka juh ka briew hynrei ka la ioh ban phet krad noh.
Shillong, 21 Iaiong:Ka shad lyngdoh ka raid Wahken kaba la long ha ka 19 tarik Iaiong 2014 bad ha kine ki khyndiat snem ba ladep ka la kylla pynban kum ka shad tang ki katto katne ki kynhun ba la shu leh tang ban pyndep rukom khlem ka jingiatreilang jong ki paidbah nongshong shnong.
Ha ka kyrwoh ba la pyllait mynta ka sngi ki nongshnong shnong katei ka shnong kumba 60 ngut eiei kiba la soi ki la ong ba katei ka shad kam long shuh kaykum ka Riti ka Dustur hynrei ka kylla long pynban kum ka shad ban pynhun bad pynsngewbha ia ki kynhun jong ki khyndiat ngut.
Ki la ong ba kane ka shad ha kine ki khyndiat snem haduh mynta la pyniaid da ki katto katne ngut ki briew kiba iajan bad kiba iadei bad ki Politician.
“Ki nang bha ban iaroh ban pynbang pynthiang ba ki ieid ia ka Riti ka Dustur tang ban ioh pynsniew dur ia ka hok tynrai jong ki nongshong shnong ba shi sur la kum ki suri ba kup snieh langbrot", la ong ki paidbah ha ka kyrwoh ba la pyllait.
Ki la ong ba ha katei ka sngi shad 19 tarik mar ia leit ki sahep Rangbah bad ki Lei san snem la pynlong sa ia ka khalai kaba heh bha baroh shi miet haduh ka 21 tarik.
Kane ka jingpynlong ia ka khalai ka long ka kam beain bad kadei tang ka jingthmu ban ioh lum ia ka spah bym hok na ki paidbah.
Ki pynkhalai ruh pyllein pyllein khlem salia shuh hajan phyllaw ka Govt LP School Wahkhen kaba don hapdeng shnong.
Kum kine ki rukom la dei ba ki briw jong ka ain ban nym ailad namar ba ka ktah ia ki khynnah khyllung bad ki kynthei kaba pyn sniew dur ia ka imlang sahlang.
Ki la ong shuh shuh ba ka ain kam dei ban shah shilliang iano iano namar ba lada ailad ia kum kine ki jingleh bym hok kan long ka jingma kaba kham shyrkhei ban ia ki kam pyntriem jong ki lehnoh GNLA ha Garo Hills ne ki kam batbor ba shyrkhei.
Shillong,21 Iaiong:Ka All Meghalaya Contractor & Supplier As sociation (AMC&SA) ha ka jingialang ba kyrkieh jong ka ka la pyrshah jur ia ki tnad sorkar kum ka  PWD, PHE,Health Engineering Department, Tou rism,Fisheries bad kiwei kiwei halor ka jingaikam ai jam sha ki kontraktor, wat la, ki la bhah ia ki kam hadien ba la khot Tender.
Ka Association ka la ioh ka jingujor na ki para Kontraktor ba ki don ki tnad ba wat hadien ba ki la khot tender, ka rukom ai kam pat ki leh shiliang khmat bad ki ai sha kito ki briew ki Myntri sorkar (Minister).
Ka Association ka la byrngem ban ialeh da ka mukotduma pyrshah ia kito ki tnad kiba mlien ban leh ha ka tei ka rukom.
Ka la pynkynmaw ruh ia ka Asian Development Bank Sponsored Scheme ban pyntreikam ha jylla, ban pynbha ia ki skul ha baroh ki district jong ka Jylla, ka AMCSA ka la ialeh mukotduma  pyrshah bad ka tnad  PWD(B), namar ka la kynnoh ba la don ka jing leh shiliang khmat da ki Myntri sorkar, bad ka la pynpaw ba ka Association ka don ka jingkyrmen kaba skhem ban ioh iaka jing jop hadien ba la ioh iaka khubor ha kine ki khyndiat sngi.
Ka AMCSA ka kyrpad lem ia ka sorkar  ba kan peit lem ia ka jing kiew dor jong ka dewbilat  bad u nar Rod ha kine ki sngi, ha kaba ka seng, ka ong ba kine ki karkhana kiba don ha kane ka jylla ki ioh bun ki jingbei pisa jong ka sorkar kum ha kaba thied mar, ka bai kit, ka bai ding ilektrik, ka bai nongbylla bad  ka AMCSA ka sngew ba ka dor jong kine ki mar kum u dewbilat bad u nar rod u dei ban duna dor bha hapoh jylla, bad dei ban ai ruh da ka dor kaba kham duna ia ki trai jylla, khamtam ia ki contractor namar kine ki dei  ki mar kiba ki contractor ki pyndonkam man ka por.
Kiwei pat ki lad khubor, ki iathuh ruh, ba kim iahap satia, ba ia ka dor dewbilat, na ka bynta jongki, ba ki thied khyndiat, la khein ha ka dor kaba rem, kaba long T.320 shaneng, katba ia ki kompeni, kiba wan trei shane, namar ba ki shim ia ki kam kiba heh bad ba ki donkam dewbilat, da ki bun bun kali, la ju ot pynduna dor, kaba long kumba T.50 haduh T.60 ha ka shi shi bynri, na ka dor ba die lang ha iew ha hat.
Shillong,21 Iaiong:Ka Thma u Rangli Juki (TUR) ka la pyn sngewthuh paidbah halor ka jingduh ki riewlum ka thain shatei Lam Mihngi ia ki ba bun ki jaka jong ki , la pynlong ia katei ka jingialang ha Don Bosco Youth Centre, Laitum khrah.
Ha katei ka jingia lang la ia donlang u Ra mesh Sharma na  ka Ekta Parishad ban pynshai ia ki mat ba wanrah ia ka jingduh noh ia ki jaka, la donlang ruh ka kong Angela Ryngad, ka nongia lam ka TUR.Ha katei ka jingia lang u Sharma u la pyn shai  halor ka jingduh noh ia la ki jong ki jaka puta ka long ba kiba bun ki daw ka long ka jingtih ia ki marpoh khyndew,ka jing shna ia ki lynti syngkien da kaba pynpra ia ki lum ki them,ka jingshna ia ki karkhana ba bun jait kaba la pynlong ia kiba bun ki jaka da ki phew hajar akar ki la duh noh,ka jingskud jaka jong ka sorkar ha ka ban shna ia ki skul ki college,da ka jingthmu ban shna shnong thymmai da kaba kaba skud bun hajar akar khlem da don ka plan kaba biang kaba la pynlong ia ki paidbah ba kin duh noh ia la ka jong ki jaka ki puka duh.
Shuh shuh na ka liang jong u Sharma ula ong,ba na ka liang jong ka sorkar kam shym la pynlong ia ka jingjurip ha ka ban skud ia ki jaka na kata ka jingthmu ban pynlong ia ka shnong ba thymmai (New Shillong) ha ka jaka ba kan pynbha ia kaba la don lypa kine ki dei kiei kiei kiba la pynlong ia ka jingduh noh ia kiba bun ki jaka khlem da don ka jingplan ka biang,ka jingtih ia ki marpoh khyndew ruh ka wanrah ruh ia ka jingma namar haba wan ka jinglynshop ka mariang kum u jumai u slap kine ki jaka ki shong synjor bad ki lah ban twa bad lah ban duh noh ia kine ki jaka ha kano kano ka por,ka jingshna ia ki karkhana ba bun jait ruh ka pynlong ba kiba bun ki jaka ki paidbah ki duh noh ia ka jaka ba seisoh bad ka pynlong ia ka jing wan tur jong ki nongkyndong sha ki jaka sor namar kiba bun ki la duh noh ia la ki jong ki jaka.
Shillong,21 Iaiong:La 36 snem u la jah na la ing, 28 snem la khein ia kum uba la iap , ka kmie ki bahaing hasem, kim shym la mutdur ba u khun jong ki un wan phai iing biang sa shisien.
Ka kong Phrin Mawkon ba na Tangmang, kam  shym la don kano kano ka jing mutdur bad ka jingkhmih lynti ba u khun jong ka u bah Mit Mawkon uba la khein iap la 28 snem mynta un dang im, U nongthohkhubor u la kylli na ki bahaing hasem jong u bah Mit hato la ki ju mutdur ne-em ba un phai iing biang, ki la jubab ba ka jingiathuh khana shaphang u bah Mit ka la kut beit kum u briew uba la iap, “Mynshuwa ngi ia ong ba ngi don beit tang saw ngut shipara, 3 kyn thei 1 shynrang, ngi khein ia u ba u la iap hynrei mynta ngi ia don pat san ngut" iathuh u para jong u bah Mit.
Utei u rangbah u la poi biang sha la ing kmie dei lyngba ka jingialam lynti jong uwei na ki nong sumar dawai kynbat u bah Donbor Malngiang, uba la sumar ia u la kumba 6 bnai eiei, shuwa ban poi sumar noh sha u bah David Lamin.
U bah Donbor ryngkat bad u bah David hadien ba ki la knia la khriam ka dak ka la pyni ha ki ba donkam ban ialam ia u bah Mit sha ing kmie jong u, hynrei ki shem jingeh pat ba um tip briew ban iathuh ia ka kyrteng shnong bad kyrteng kmie , dei hadien kumba katto katne sngi ba u la lah ban iathuh ba u dei na Tangmang bad ia ka kyrteng ka kmie jong u ka kong Phrin ki sa leit ban ialam sha Tangmang.
Khlem ia kut lypa khlem ia ai ktien lane ia phone ki nongknia ki la leit ialam ia u bah Mit sha shnong jong u ban pyniakynduh bad ka kmie jong u.
Haba la poi ha Tangmang, mar ia hiar na Kali ngi la kylli na ki nongshong shnong katei ka shnong shano i kong Phrin i sah, iathuh u bah Donbor, hynrei ryngkhat ba ha katei ka por i kong Phrin i don ha surok ha dukan sha, kumta ki briew katei ka shnong ki la kdew ba dei itei i kong Phrin.
U bah Donbor u la iathuh ba ha kata ka por, i kong Phrin ruh i la wan shajan jong ki ban kylli ki dei mano, ki la iathuh ba ki la ialam ia u khun jong ki u bah Mit.
Kumba iuh tdong bsein i la kyndit ban ioh sngew ia kata ka khubor bad i la jubab ruh ba u dei u briew uba la iap bad na ka liang ka ing ka sem ka la dep leh ia ki niam ki rukom ryngkat ki mawshyieng mawkroh.
Ka kong Phrin kam ithuh shuh ia u bah Mit watla u donlang marjan bad ka ryngkat kitei ki nongknia ba la wan ialam ia u.
Hynrei hadien katto katne por ka tymmen ka la wan ki jingkynmaw ia ka dur u khun jong ka bad na ka maia kum ka kmie ka la kynmaw ia la u jong u khun.
Hadien kata ka la ialam ia u sha ing, bad katei ka dei ha ka 13 tarik mynta u bnai, bad ki nongknia ki la leit phai noh u la sah shimiet ha la ing, “Ha katei ka miet ka ing ka la khapngiah hi smam, ba wan kai ki paralok bad ki parashnong" iathuh ka kong Phrin.
Ha ka jingiakren bad u Rupang , u para jong u la iathuh ba ia ka dur ka dar u hynmen um don jingkynmaw shuh namar ba u la mih nala ing naduh ba u para jong u dang don dang 9 snem karta, “Ngam kynmaw shuh" ong u para u bah Mit.
Bun na kiba la kham rangbah na katei ka kur ha katei ka shnong kim don shuh bad dei tang kiba la rangbah bad ka kmie jong u kiba dang kynmaw ia u bah Mit.
Shillong, 21 Iaiong:Lai tylli ki syntiew ksiar kiba don ha u Lum Shyllong ki la shah die ha u Mali ba peit ia ki tang namar ba u kwah bor bad kwah spah palat.
Ia kane la lap ha ka kot poetry ki Syntiew Ksiar ha Lum Shyllong ba la thoh da u Bah John Robert Khongjee bad la pynllait paidbah ia ka hynne ka sngi da u Bah RM Marwein ha Khasi National Dorbar Hall.
Kane ka kot kaba don khyndai dkhot ka la siat pharshi ia ka jingkwah bor ka jingkwah spah jong ki nongsynshar ka ri jong ngi haduh ba kin die duh ia la ka jong ka ri tang na ka bynta ka jingmyntoi ialade shimet bad namar kane ka daw, ka jaitbynriew kan sa kynduh ia ka jingeh.
Hynrei ha kajuh ka por ka pynkyrsiew thiah ruh ia ki paidbah ban iakhun pyrshah ia kine ki jingsniew na bynta ka ri bad ka jaidbynriew, la ong u nongthoh jong kane ka kot ha ka jingkren lamphang hynne ka sngi.
Hadien kane, haba kren kynthoh halor kane ka kot, u Bah Grosswell Mylliemngap ubadei u MLA barim ka jylla, u la ong ba kiei kiei kiba itynnad ki la nang syntuid ha kane ka ri jong ngi bad ka daw ka dei namar ba ka jingrhah spah jong ngi khlem pyrtkhat ia ka lawei ka ri.
U la kyrmen ba kane ka kot kan long kum ka jingpynkyndit thiah ia ka jaitbynriew.
Shillong, 22 Iaiong:Da ki spah ngut ki paidbah ka shnong Lum rit, mynta ka sngi ba-ar, ki la kynduh ia ka Kong Kong Agnes Kharshiing ha iingsah jongka ban  pynpaw ba naduh kaba sdang ialeh mukotduma, ki don beit sha ka liang jong u Sordar bad kim donkti ei ei bad ka Kynhun ki 7 shnong kaba pyrshah ia u Sordar.
“Kiba donkti pyr shah ia u Sordar ki dei tang katto katne ngut hynrei ym baroh shi shnong," la ong u Bah Lumjingsuk Nongspung, Rangbah Shnong ka Lumrit haba kren ha u nongthoh khubor mynta ka sngi.
Ki shnong Lumrit ka hap ha ka Raid Tynring, Ri-Bhoi District, ki la kyntait mardor halor ka jingmih ha ki kotkhubor ba ki donkti ban iasylla lang bad ka kynhun kaba pyrshah ia u Bah C.A Diengdoh, Sordar ka Shnat Raid Tynring, ban leit pynpra ia saw tylli ki ingsah ha Wah Swad ha ka 14 tarik mynta u bnai.
Ka Kong Agnes ka la pynpaw ba ka jingleit jongka  sha Wah Swad ha kato ka sngi, ka dei namar ka jingsngew synei ia kitei ki saw tylli ki longing kiba la ngat ha ka jingshah pynkhein wat ia ka hok longbriew manbriew.
Une u nongialam Shnong, u la ong, “kum ki nongshong shnong, ngi kohnguh beit ia ka jingpyniaid jong u Sordar ka Raid Tynring bad ngim ju kwah hi ruh ia kano kano ka huri hura namar ki paidbah nongshong shnong kim shym la leit iashim bynta ha katei ka dorbar namar ngim kwah ia ka jingialeh thma.
"U iathuh ruh ba naduh ba la sdang kane ka jingialeh mukotduma, ki paidbah ki shah pynduh wat ia u khaw reshon, ki jingbam na Anganwadi Centre, ki skhim sorkar kiba wan na ka Mawryngkneng Block bad kiwei kiwei ki jingmyntoi ba ki dei ban ioh.
U la ong ruh ba wat ia ka jingpynrung kyrteng thep vote ha ka Electoral Roll, la don ka jingpyrshang ban pynduhlad da kaba shu pyntip sop sop, hynrei ngi la ioh ia ka EPIC hadien ba ngi la leit pynshisha ialade hakhmat u Deputy Commisioner lyngba ka Syrnod kaba ngi ioh na u Sordar.
Haba kynthoh halor ka jingdonkti pynshit thma jong ka Kong Christabell Wanniang, une u nongialam shnong, u la kynnoh  ba ha ka por ba dang long ka elekshon MDC, ka Kong Christabell ha ka jaka ban wan ialap ia ka roi ka par, ka wan pynban ban pynshit thma.
“Ngi sngewsih jur ia ka jingjia ha Wah Swad, ba la iuhroit ia ka Dorbar" u la ong.
Kane ka jingiakynad ha  ka Raid Tynring, ka la sdang ban pynkharoi haba kaba ka don ruh ka jingpyrshang ban iabyrngem byrsit kaba la poi wat shaduh u pud ban iasyndong kti bad ia ap ktem.
U Bah Phemos Kharumnuid, uwei na ki lanot uba la ngat ha kane ka apot, u la iathuh ba ha ka 20 tarik, Nailar, 2013 ha kaba ka la don ruh ka kynhun kaba leit byrngem ia u ha ing bad ym tang katta ki la  don ruh wat kiba la shah bom shah tied klep.
Shillong, 22 Iaiong:Katba ki VDP Shnong ki dang leit khynra ha ki jaka die kyiad be-ain jong ki riew pyrshah shnong, kiba la pynkhein ia ka ain shnong , ki la ia kynduh pynban khek da u heh pulit ka Assam ha kawei na ki dukan ba die kyiad be-ain.
Ki lad khubor ki la iathu ba ha ka 20 tarik mynta u bnai ki VDP ka Khanduli, hapoh ka jingialam u bah M.Talang chairman shnong bad u bah Iarap Dkhar Secretary shnong ki la hiar ban khynra ia ki nongdie kyiad be-ain kiba long pyrshah ia ki kyndon shnong.
Ha katei ka jingleit khynra ki VDP ki la ioh jingtip ba ka kong Bisapih Kramsa ka dei ka briew kaba die kyiad be-ain ha katei ka shnong.
Kumta ki hiar sha ka dukan jong katei ka briew hynrei haba poi ha dukan ki la lap pynban ia u wei  u heh pulit Batallion ka Assam uba la wan synran lang da u ar ngut ki nongbud jong u bad katei ka jingjia ka dei kaba la jia ha ka por 6:30 baje janmiet.
Ki lad khubor ki la iathuh ba tang mar ia iohi ia ki VDP shnong utei u pulit u la phone sha ki kynhun jong u bad tang hadien katto katne por ki pulit Assam ki la dap khrui ha katei ka jaka bad ki VDP ki hap ban phet krad , ar ngut na ki VDP ki la shah bom shah tied da u lathi ha ki pulit ka Assam.
Ym tang katta, hynnin ka sngi ha ka por kumba 5 baje janmiet eiei utei u heh pulit Battalion (PC)  jong ka jylla Assam um pat hun, u la wan hiar biang shapoh ka thain Khanduli ryngkat bad ki kynhun Comando jong u kiba don ha Zero point ban wad ia ki nongialam shnong bad ban kem ruh ryngkat bad ki kyrteng jong ki nongialam shnong ba u la ioh na ka kong Bisapih.
Na ka liang ki nongialam shnong ha ka jingkren mynta ka sngi ki la ong ruh ba kine ki pulit Battalion Assam ki la sdang sa ka bat ia ki kali kamai kiba kynthup ia ki kali kit marbam  mardih bad shim pisa na ki, ym tang katta kitei ki pulit Assam ki leh hynrei ki la sdang sa ka ban pahara ia ka shnong Khanduli.
Na ka liang ki nongpyniaid shnong ki la kyrpad  jur na ka Sorkar Meghalaya ban leh ia kaba don kam khnang ban leit na ka jingia um snam ha katei ka shnong, namar baroh shi katta ki la ud ia ka jingleh tohmet kitei ki Battalion, hynrei ka sorkar kam patiew satia ei ei.
Ka shnong Khanduli ka dei kawei na ki shnong ba la rim tam hapoh ka rilum Jaintia kaba jngai kumba 57 kilometre na ka  nongbah Jowai kaba hap hapoh ka west jaintia hills District, ha ki snem bala dep kane ka shnong ka long kaba shong suk shong saiñ, kam juh don ka jingia huri hura lane ki jingiakhajak khappud, hynrei naduh ba ka Sorkar Assam kala sdang ban kyntur pud shapoh katei ka thain ki paidbah kala mad ia ki jingeh kaba khraw,kumjuh ki nongialam shnong kim ioh shuh ban pyniaid ia ka shnong.
Shillong, 21 Iaiong:Ka National Green Tribunal ka la hukum ia u Chief Secretary ka jylla bad u Director General of Police, ka jylla ban khang lad ia ka jingtih dewiong be-ain ha ka jylla, ha ki rukom tih thliew khnai, kaba la ju leh ha Jaintia hills bad ha kiba bun bah ki par dewiong ha West Khasi, Garo hills ruh kumjuh.
Ka la hukum ruh ia ki bor sorkar bad ki bor pulit ba ki dei ban peit bha ba ym dei ban ailad bankhaii dewiong be-ain, kat bym pat pynmih da kawei pat ka hukum.
Ia katei ka hukum la pynmih naduh ka 17 tarik u iaiong 2014 bad ia ka jingbishar kaba bud kan long ha ka 19 tarik u jymmang 2014.
Katei ka jingialeh mukotduma, ba la ujor da ka  ka All Dimasa Students Union Dima Hasao Dist.
Committee pyrshah ia ka sorkar jylla hakhmat ka National Green Tribunal , Principal Bench , New Delhi bad katei ka mukotduma, ka hap hapoh ka jingbishar u Justice Dr.P.Jyothimani,  U Justice M.S Nambiar, U Dr.GK Pandey,  U Prof.(Dr.) P C Mishra  bad u Ranjan Chatterjee.
La kdew ba ka jingtih dewiong kaba ju leh ha ki thain Jaintia ha ka rukom ‘ka tih thliew khnai’ , ka dei kaba don jingma tam na bynta ki paidbah  khamtam ha ka por slap haba ka thliew ka dap um ka ju wanrah ia ka jingiap kiba bun ngut kumjuh ruh ki nongtrei ha kitei ki par dewiong.
La wanrah ia ka kaiphod, kaba la pynkhreh da u Dr.O P Singh , Professor, Department Environment Studies , North Eastern Hills University, Shillong bad ha katei ka kaiphod jong u la pyni baroh ki jingma na ka jingtih dewiong ha ka rukom tih thliew khnai.
Nalor katei ka rukom  tih dewiong, la pyni ruh sha ka Tribunal ia ki jingma lyngba ka ki jaka pynlang dewiong,  kiba la buh ha shilynter ki surok bah na ka bynta ban pynkit bad khaii sha kiwei ki jaka.
La pyni ba katei ka rukom pynlang dewiong ruh ka wanrah ia ka lyer bih kaba wanrah jingma ia ka koit ka khiah.
La pyni ruh ia ki jingduh ki khlaw ki btap ha katei ka rukom tih dewiong, namar ba shuwa ban tih thliew khnai hap ban  pynsyllen lut ia baroh ki dieng ki siej kiba don halor u lum ba don dewiong.
Lah ban pynkynmaw, ba ha u snem ba ladep, ka PHC jong ka Rymbai, ka la kynriang, na ka daw jong ka jingtih dewiong shathie shapoh ramew bad kumjuh ha u snem 2012, ka la don ka jing orpait ha ka shnong Sohkymphor bad katei ruh, la shim, ba ka dei na ka jingtih dewiong shapoh ramew.
Lada kane ka hukum, kaba mynta, kan treikam, kan long sa kawei pat ka rai ka ban ktah ia u paidbah ba bun balang, la kumba khang ia ka jingpom dieng, kaba la pynmih hukum, ha u snem 1996 bad kaba la ktah shibun eh, ia ka ioh ka kot, khamtam sha West Khasi Hills.
Shillong, 21 Iaiong:Ka sorkar jylla  ka la buh thong ban pynioh painkhana ia baroh ki thliew iing ha ka jylla ha duh u snem 2017.
“Ka sorkar ka la kut jingmut ban pyndep ia kane ka thong ha u snem 2017," la ong u Principal Secretary ba peit ia ka PHE u PW Ingty haba plie ia ka workshop ba ar sngi halor ka phang ‘Nirmal Meghalaya’ ha kane ka sngi Nyngkong.
Ka jingpyntreikam ia kane, ka la iaid shaphrang  ha kaba ki paidbah kim dei shuh ban leit oh haduh ha kiar katba shaba bashem.
“Kane ka thong na ka bynta ki shnong ha ka jylla", la ong u Principal Secretary ka PHE.U la ong ba ha kine ki lai snem ba la dep, ka kam ka la iaid bha shaphrang ban pyntreikam ia kane ka kam.
“La bun bah ki shnong nongkyndong kiba pyndep ia kane ka projek ha kaba man ki thliew iing ki la shna ia ka painkhana", la ong u Ingty.
U la ong ba 11 tylli ki shnong ki la ioh pdiang ia ka khusnam Nirmal Gram Puraskar (NGP) ha u snem 2008,  bad 365 tylli ki shnong ki la ioh ia ka khusnam NGP ha u snem 2010-2011.
“Haduh mynta ka jylla, ka la ioh khusnam 588 tylli ha ka NGP haduh u 2012," la ong u Ingty.
Palat 1300 tylli ki shnong ki la thep ban ioh ia ka skhim painkhana ne ka NGP ha u 2010-2011, la iathuh u principal secretary  bad 1300 tylli ki la thikna ba kin ioh  ha u 2013-2014.
Shillong,22 Iaiong:Ha ka 27 tarik mynta u bnai kaba dei ruh ka sngi u Blei, kumba ju long manla u snem  ka Devine Mercy Lay Apostolate , Shillong Archdiocese kan rakhe ia ka ‘sngi burom ka jingisnei jingblei’ (Feast of the Divine Mercy) ha Ïingmane Bah Laitumkhrah, Shil long, naduh 1.00 baje Nohsngi bad yn pynkut da ka Jingkñia Mass 3.00 baje.
Ha katei ka sngi kan don ruh ka jingkynmaw kyrpang ia ka jingriewkhuid ha Rome ha kane ka sngi ia 2 ngut ki Pope bakhraw- Pp John Paul II bad Pp Ioannis XXIII.Ia ki paidbah ba don habar ïingmane yn sa pynbiang ki shuki bad ki TV Screen baheh.
Yn pyni Live Telecast ruh ha katei ka sngi.
Ha bakut ka Mass Bakhuid, yn sa pyllait ia ka Kot bad ka CD Album jong u Rev Fr Francis Kharwanlang, ka kot ba la ai kyrteng  “u jisu – ka jingisnei jingblei : ka khubor bad ka jingriewblei – ki dak ki shin ha sahit bneng; CD Album: “phah jingshai" ba rwai da i kong Adlyne Khonglam & Kynhun.
Shillong, 22 Iaiong:U Chancellor ka CMJ University u CM Jha u la shah kem mynta a sngi ha ki CID ka Meghalaya ba iatreilang bad ki pulit ka Bihar na kawei ka shnong ha jylla Bihar katba u dang mut ban leit ban ialap elekshon ha Jhanjharpur constituency kaba u iakhun elekshon MP kum u kyrtong shimet.
Ia u Jha uba dei u kha-heh jong ka skulbah, yn wanrah sha Shillong lashai ka sngi ban pynlong ia ka jingtohkit halor ka jingkynnoh donkti jongu ban pyniaid beain ia kane ka skulbah.
Katkum ka khubor na ka tnad CID, la iathuh ba la kem ia u Jha hadien ba la pynlong ia ka jingthwet la slem bah bad ruh hadien ba ka Kashari ka la weng noh ia ka jamin ba u la pan kham mynshwa bad ailad ia ki CID ban kem ia u.
“Ia u CM Jha la kem na shnong Madhubani District, ha Bihar", la ong ka khubor na ka CID.La iathuh ruh ba la ioh hukum ban wanrah noh ia u sha Shillong khnang ban pynlong ia ka jingtohkit kaba bniah.
Ka jingioh kem jong ki CID ia u CM Jha kan long ka jingjop kaba khraw hadien slem ba la thwet ia u.
Kham mynshwa, kiba shah kem dei tang kiba kham rit kyrdan suda.
Lah ban kdew ba ki CID ki la khynra ia ka CMJ University hadien ba u Lat barim ka jylla u RS Mooshahary, u la hukum ban khang syndon ia kane ka skulbah hadien ba la lap ba ka la treikam beain.
Da ki hajar tylli ki kot ki sla bad ki tiar kane ka skulbah, la kurup da ki CID ha kine ki bnai ba la dep bad kumjuh jong ki kot ki sla jong ki samla ba la shu thaw thok.
Kham mynshwa, u Dhanwan Singh Matharoo uba dei u chairman ka Apex e-Learning Bangalore u la shah kem ha ka 9 tarik Lber.
“Ki la pyndep ia ka jingpynrung kyrteng haduh 10,000 ngut tam ki samla pule ha ki tnad pule bapher bapher ka ri.
Ka jingioh lum pisa ka la kot sha ki klur"la ong ka thymmei khubor.
Ki pulit CID ki la ong ba kin kem ia u CM Jha hadien ba ka iing Kashari ba hakhliehduh ka Supreme Court ka la weng ia ka jingpan jamin u Jha," la ong shuh shuh ka thymmei khubor.
Ha ka 7 tarik Lber, ka Supreme Court ka la weng ka jingai jamin ia u Chanchellor ka CMJ University.
Ia u Jha la ialam da u Inspector Y Chettri bad ki pulit ka Bihar ha ka 18 tarik Iaiong ban leit kem ia u.
“Ngi la ioh ia ka hukum ban nym ai jamin na ka CJM Court ha ka 10 tarik Iaiong ban kem beit ia u Jha", la ong khubor.
Ka CM Jha university ka la shah kyndang ha ki pulit halor ka jingkynnoh ba ka la treikam beain ban ai kyrdan PhD ia ki 434 ngut ki samla ha u snem 2012-13, bad pynrung kyrteng 490 ngut ki samla na ka bynta ka kyrdan PhD ha u snem 2012-2013.
hillong, 22 Iaiong:Ka tulop jong ki nonghikai skul Deficit kaba kynthup ia ka Arrear DA kaba 62 percent bad 70 percent kaba dei  jong u bnai Rymphang 2014 ka dang sahkut ha ka tnad Treasury ophis watla ha ka jingshisha na ka liang  ka ophis ka DSEL ka ladep pyllait ia ka shwa ka 31 tarik Lber 2014.
Katkum ka jingtip ba la ioh lum na ki nongialam ka KJDSTA, la iathuh ba ia katei ka tulop bad ka Arrear DA la lah ban pyllait sha ka jingthep sha ka Civil Deficit jong ka sorkar hadien ka jingkyrpad jong ka ophis u DSEO Shillong bad da ka jingiarap lem jong ka Treasury ophis namar kadei ka tulop bad ka bainong jong ki nonghikai kaba dei naduh u bnai Rymphang 2014.
Haba ki nongialam ka Association ki la leit ia kynduh hynne ka sngi Hatmajai ia u Treasury ophisar ban kyrpad ia u ba u dei ban pyllait noh kham kloi ia katei ka tulop, u treasury ophisar u la pyntikna ha ki nongialam ka KJDSTA ba la kumno kumno un pyllait noh sha ki bank ha ne shwa ka sngi Thohdieng ka 25 tarik Iaiong 2014 khnang ban pyllait na ka jingjynjar ba ki nonghikai ki la ia kynduh ha kine ki bnai.
Ka KJDSTA ka khmih lynti ba utei u ophisar ka treasuryophis un bat ia ka ktien kum u ophisar bashisha bad u ba don jingkitkhlieh ia ka kam.
Lah ban pynkynmaw ba ia ka tulop ki nonghikai Deficit na ka bynta u bnai Rymphang 2014 la pyllait sha baroh ki District lait noh ka East Khasi Hills District.
Hynrei kaba lyngngoh ka long ba wat lada la dep pyllait ia ka naduh 31 tarik Lber 2014, hynrei haduh 22 sngi eiei mynta kam pat poi satia sha ki skul bad ka dang sahteng ha treasury ophis.
Shillong, 22 Iaiong:Ki nongpyniakhalai ki la her krad hynnin ka janmiet na shnong Wahkhen hadien ba ki pulit ki la hiar ban khynra ha ka por janmiet.
Hynrei namar ba ki la ioh jingtip noh shwa ban poi ki pulit, ki la her krad bad ki pulit ki khlem ioh kem satia.
Katkum ka khubor ba la iohlum, la iathuh ba ka jingbym ioh ki pulit ban kem ia ki briew ba pynlong ia ka khalai, ka long hadien ba ki la phet krad noh na jaka shwa ba kin poi ki pulit.
La suba jur ba dei don ki briew kiba la ai jingtip lypa imat ba kin wan ki pulit.
Wat ia ki tum ki tam ruh kiba pyndonkam ym shym la ioh kurup namar ba ki la rah lut shwa ba kin poi ki pulit.
Lah ban kdew ba ia kane ka jingpyniakhalai, la pynlong naduh ka sngi Shad katei ka shnong ha ka 19 tarik Iaiong, 2014.
Katkum ka jingtip, la iathuh ba la pynlong ia kane ka jingkhalai kum ka khruk-khruk, bad kiwei ki jait iakhalai khlem da ioh jingbit na u Deputy Commissioner ka district bad ka long beain ban pynlong ia ka.
Bun ki paidbah katei ka shnong kim sngew iahap ia ka jingpynlong khalai bad ka jingdie kyiad pathar ha shnong namar ba kane ka ktah jur ia ka imlang sahlang ban pynkharoi ia ki jingsniew.
Ha kawei ka liang, ki paidbah ka shnong ki la ong ba katkum ka jingmih khubor ha kane ka sngi Hatmajai, ka jingkynnoh ba don kti ki politishian, kam dei hynrei dei tang ki riew shim kabu bad ruh ka iakhalai ka la sdang mar ia kem dum, ym dei kumba la thoh mar ia mih ki sahep bad ki lei san snem.
Shillong, 22 Iaiong:Lada jia ba un khang u dewiong,kumta ki ar tylli ki District Council jong ka Khasi bad ka Jaintia District Council, kin lah ban shah khang khyrdep noh.
Kitei ki ar tylli ki DistrictCouncil, ki ioh ia ka bhah, kaba 25 percent na ka khajna, kaba die ia u dewiong, ha kaba ka sorkar Jylla, ka shim ialade 75 percent.
“Lada jia ba khang ia ka jingshalan dewiong, kumta ki nongtrei District Council, kin hap ia trei khlem tulop"ong uwei U MDC jong ka ka Jaintia District Council.
“Tang ka tulop jong ki nongtrei ka Jaintia District Council,ka long T.3klur shibnai shi bnai bad ka sorkar ka ju pyllait ia katei ka tulop, na ka bhah jong ka Council, na ka khajna dewiong bad kiwei de ki khajna, ba ka dei ban ioh na ka sorkar Jylla" ula ong shuh shuh.
Ka jingioh khajna jong ka sorkar jylla, na u dewiong ha ka shisnem shisnem, la antad, ba ka kot sha ka T.700klur antad bad katei ka dei ka pisa, kaba la pyniaid ha kaba siew tulop sha ki nongtrei sorkar jong ki tnat sorkar Jylla, nangta ha kaba siew ruh ia ka khajna jong ki District Council bad kiwei kiwei de.
Shillong, 22 Iaiong:Kiba ha iing hasem jong u Bah Robert Khar sati bad u Dany  Dkhar kiba la shah pharep ba ki dei ki nongkhaii drok, ki la ujor sha ka National Human Rights Commission (NHRC) ka ri halor ka jingshah pynsuhsat jongki ha ki pulit da kaba kynnoh kum ki nongdie drok.
Kine ki ar ngut ki la lait napoh phatok ha u bnai Risaw jong u snem ba la dep hadien ba ki la shah set phatok haduh 9 bnai.
Ki la shah kynnoh kum ki nongdie drok ha uwei u briew u ba ki suba ba u dei u nongkhaii drok bad pynngat kylla ia ki ha ka kti jong ki pulit.
U Bah Dany haba iakren bad ki nongthoh khubor mynta ka sngi u la ong, ka long ka jingshisha ba ki ju dih bad ki  thied na utei u briew ia u drok  hynrei ngim dei kita kiba die lane khaii kumba la ong da u tei u briew".
U la iathuh ruh ba ha kawei ka sngi baroh ar ngut kila pan pisa na utei u briew hynrei une u nongdie drok  u la ong ban leit shim na Laitumkhrah hynrei ynda la poi ha katei ka jaka utei u briew u la wanrah pynban da ki pulit bad phah kem ia ki da kaba kynnoh ba ki dei ki nongdie bad nong khaii ia ki drok.
Hadien kane la set hapoh thanat bad ki pulit ki la bom la sympat ia ki haduh ban da jem jai wat tang ban ieng bad iaid ban khie na ka jaka ban bam ia ka ja ruh kim lah shuh, ki la pynsngew haduh ba ki poh jat jong u Dany ki la jngem bad ka dur ka dar ruh la mong lut bad kumjuh u Robert ka krung jong u ka la mong jur bad u hap bad pyndon kam da ka wheel chair.
Kine ki bala la shah pharep nongkhaii droks kila ong ba ha ka jingshisha kila dei ban shah set tang lai bnai hynrei kila shah set haduh 9 bnai , la iathuh ruh u Bah Danny ba la phah soi  jubor ia ki ia ki kot ki sla kaba kim tip aiu la thoh ha kato ka por ba ki don ha ka kti jong ki pulit.
Shillong,22 Iaiong:Ym tang ki Doktor kiba bunkam ha ki Clinic ban ai dawai, hynrei ki nongai dawai kynbat Kha si ruh ki bunkam bha ha kine  ki sngi ban ai dawai.
Uwei na ki nongai dawai kynbat Khasi haba ia kren bad u Rupang u la iathuh ba ha ka shisngi kumba 25-30 ngut ki nongwan shim dawai ki ju wan, bad kumne ka jia man ka sngi.
“25-30 ngut ki nongwan shim dawai ki ju wan man ka sngi" ia thuh u bah Donbor Malngiang, uwei na ki nongai dawai kynbat uba dei ruh u dkhot jong ka Jaintia Indigeneous Medicine Association ( JIMA), ka seng kaba u Dr.H.C Pakyntein u dei u President.
Kumba long ki Dok tor kiba buh Clinic kylleng ki iew ba kham heh, u bah Donbor u la iathuh ba ki nongai dawai kynbat ruh ki leit ban shong ai dawai na kawei ka iew sha kawei pat, bad ki paidbah ki la tip hi ban wan wad ia ki ha ka sngi iew ka thain jong ki, u la ong ruh ba haba donkam kyrkieh ne donkam eh ki paidbah ki ju wan shaduh sha ing ban wad dawai.
Haba la kylli na u bah  Donbor u wei na ki nongai dawai Khasi ban a Maw pyut, West Jaintia hills, halor ki kynbat kiba u pyndonkam u la ong ba ki don ki kynbat kiba u hap ban rep hi, bad ki don ruh kiba u wad na khlaw bad ki don pat ki jait dawai kiba hap thied ruh.
Utei u rangbah u la iathuh ba u la trei ia katei ka kam ai dawai la kumba 17 snem eiei mynta.
Haba la kylli hato la katta snem u la trei ia katei ka kam u la ju ioh jingiarap teng ne-em na ka liang ka sorkar ban un kham kyntiew ialade ha katei ka kam, “Haduh mynta ngam ju ioh jingiarap" ong u bah Donbor uba  don ruh ka sap ban duwai ia kiba pang ba shitom, uba ki ju ong u Kombiraj.
Utei u rangbah u don ruh ka sap ban peit nusib tang da ki pisa lut shiphew tyngka, u sumar ia ki  briew ba ioh jingpang ksuid da kaba dait da ki bniat na ki shym priahkti ki nongpang bad ka ksuid ka sa ia kren bad iasaid nia ban panmap na u.
Utei u rangbah u la iathuh ruh ia ki jingeh haba shakri ha katei ka kam sumar briew, ha kaba u la ong ba mynshuwa wei ba la ong ban shakri paidbah lyngba ki sap kiba u Blei u la ai , ka pisa ruh u ju shim kat kaba ki paidbah ki ai isynei bad don ki bym lah ban ai pisa ruh u ai dawai beit, hynrei mynta pat u la ong ba ki don  ki jait dawai kiba hap ban thied na shawei ruh bad kiba kham rem dor  ban khleh lang bad ki kynbat , bad ka shem jingeh ia ki ban bteng ia katei ka kam lada ki paidbah kim pyrkhat ban kham pynnoh ki jingiarap pisa.
U la ong ba don kiba ai bun , don kiba ai khyndiat bad don ki bym ai, ‘khnang ba kin suk, nga buh noh da ka dor’ ong u bah Donbor.
Ha ka jingiakren bad u Rupang u bah Donbor u la iathuh ba  naduh ba u dang rit u dei tang u nongdie dawai kynbat Khasi,( jong ki briew)  watla u sngewthuh halade ba u don ka sap ban shna dawai namarba u ju shna hi ia ki dawai ba u pyndonkam ialade sdang na ki dawai mynsaw, hynrei haba la kham heh u la sdang ban pyrshang ia ka kam shna dawai da kaba sdang ban pyndonam haing ha sem bad hadien kata u iohi ba ki treikam bha ki dawai ba u shna kumta u la bteng noh ia katei ka kam shna dawai na ka bynta ban shakri ia ki paidbah.
Shillong,23 Iaiong:Ka Lum Jinthang Committee,Seng Khasi (Kmie), Mawkhar ha ka kyrwoh ba la pyllait paidbah da u bah KL Mawlong, Secretary u la pyntip ba ha ka 27 tarik mynta u bnai kan don ka jingpynkhuid Lum jing thang ha Jaiaw, Shillong naduhka por 9 baje mynstep.
Shillong,23 Iaiong:Ka AJYWO, Central Body ka la maham jur ia ki dukan die kyiad (wine store) ha East Jaintia Hills District kiba plie palat ia ka por, bad ka la maham jur rurh ba nangne shakhmat lada ka seng ka lap kan leh dakaba tyngeh katkum ki kyndon ain.
Ka AJYWO ka la ong ruh ba ka jingjyllei ki dukan kyiad ha EJH, haduh ki dukan die kyiad be-ain ka la buh jingma ia ka imlang sahlang , kaba long ka tynrai bah jong ka jingsniew baroh.
Ka AJYWO ha kajuh ka por ka kyntu ruh ia ki bor ba dei peit jong ka sorkar (Excise Department) ban peit ngor ia kane ka jingplie palat por ki katto katne ki dukan kiad ha EJHD bad ruh ban pynduh jait noh ia baroh ki dukan kiad beain ha East Jaintia Hills District khamtam ha shilynter jong ka NH 44 na ka bynta ka bha ka miat jong ka imlang ka sahlang bad ruh ka lawei ba phyrnai jong ka Ri bad ka Jaidbynriew.
Kaba phylla shuh shuh ka long ba don bun ruh ki dukan kiad beain ha EJHD ki ba la pyniaid da ki bar jylla bad nongwei (Nepalese).
U kyrwoh na ka AJYWO u la ong shuh shuh ba halor jong ka jingjyllei pat de jong ki wine store ha baroh arliang jong ka NH 44 khamtam ha EJHD, ka AJYWO kan buddien ia ka hukum jong ka Ministry of Road & Transport (MoRTH) jong ka sorkar India kaba hukum ban pynduh pyndam noh ia ki wine store kiba don ha ki National Highway bad shen kane ka seng kan sa leh ia kaba donkam ha ka jingiadei bad kane ruh.
Shillong,22 Iaiong:Ka Langrin Konstit wensi kaba la kylla sha ka Ranikor Konstitwensi, ka la sdang ban thaw da kiwei pat ki buit ban pynliem ia ka seng Congress ha katei ka konstitwensi kaba u M.M Dango u dei u MLA bad u bah Mansturdy Nongrem u dei u MDC.Ki lad  khubor ba la iohlum na ki katto katne ki riewkhmat jong ki party bapher bapher kiba la ia aireng ha ki elekshon ba la dep na katei ka Konstitwensi la iathuh ba baroh ki seng bad ki kyrtong shimet na katei ka Konstitwensi ki la sdang ban ia kren sngew thuh jingmut para ma ki ban pynieng noh tang uwei u kyrtong u ba lah ban pynliem ia ka seng Congress.
La iathuh ruh ba haduh mynta baroh ki seng sainpyrthei ha katei ka Konstitwensi ki dang ia pyrkhat kumno ban saindur khnang ba kata ka jingthmu ia tylli jong ki kan neh haduh da poi ka elekshon MLA 2018.
Lah ban pynkynmaw ba ha ka elekshon MLA ba la dep na katei ka Konstitwensi u M.M Dango ka Congress u la lah ban pynliem ia kiwei pat ki kyrtong , bad ka jingiakhun ka la long hapdeng ka UDP.Ha ka elekshon MDC pat u bah Mansturdy Nongrem u kyrtong Congress u la jop pyrshah ia kiba bun ngut ki kyrtong kynthup ia u bah Airmarshall Diengngan u kyrtong shimet, u bah P.K Raswai kyrtong ka UDP , u bah Lamphrang Kharbani kyrtong shimet.
La ioh lum jingtip ruh ba ia mynta ka jingiakren ka dang long hapdeng u bah Lamphrang Kharbani, bah Airmarshall Diengngan bad u bah P.K Raswai, kitei ki rangbah ki dei kiba la kham ioh bun vote ha ka elekshon MDC ba la dep, u bah Diengngan u la wan ba-ar, bah Raswai balai bad u bah Kharbani ba saw.
Ha ka jingpyrshang wad jingtip u Rupang, na katto katne ngut ki riew rangbah la sngewthuh ba ki kyrtong MDC -2014 na Langrin Konstitwensi ki dang pyrshang ban thaw ia kawei ka Forum ban jied ia u kyrtong monlang.
Lah ruh ban pynkynmaw ba u MLA katei ka Konstitwensi u M.M Dango uba la long teng u Speaker ka Ing Dorbar u la bat ia ka kam MLA la bun bun snem mar kumjuh bad u MDC u bah Nongrem uba la long teng u CEM ka KHADC.Shillong,23 Iaiong:Ha ka miet 20 tarik mynta u bnai ha ka por 8:45 baje eiei, uwei u pulit langrut, AB Constable uba la tip kyrteng kum u Sekdyan Sang ma ryngkat ar ngut ki paralok jong u kiba bu-aid bha ki la rung hapoh ka ktem pulit jong ki ha Bolking gre AD Camp, bad u la shim ia ka suloi Rifle kaba u ju pyndonkam bad ki kuli.
Ha katei ka por, u heh pulit, uba don ha katei ka jaka, ryngkat kiwei pat ki pulit kiba la donlang ha katei ka Camp ki la knieh biang ia katei ka suloi na utei u pulit langrut, kum ka jingiada namar ba u la bu-aid , hynrei utei u pulit langrut u la byrngem byrsit pynban ia utei u heh pulit bad baroh kiba don hangta.
Kham shiphang u la sei ia ka phone jong u bad u la ia phone bad ki briew ki bym lah ban ithuh, ha ka phone u la byrngem ba ym dei ban pyllait ia baroh ki nongtrei jong katei ka Camp.
Kham sa shiphang ki pulit ki la iathuh ba ki la ioh sngew ia ka sur sawa ka jingsiat suloi na kham pajih.
Shillong, 22 Iaiong:“Ym donkam shuh ban im, hynrei ngin shu thiah madan bad thiah ha surok" ong U Ma Hamber tus Nongtdu, uba dei U Chief Executive Member barim jong ka Jaintia District Council bad uba dei uwei na ki trai par dew iong, haba iakren bad U Rupang, da ka phone mynta ka miet.
Haba la kylli, la ka la don ne em kano kano ka jingbthah jong ki bor District, haduh mynta, ba kin sangeh noh ban tih dew iong lane ban kit shabar na kitei ki jaka ba ki pynlang ha rud surok, ka jubab na U ma Ham bertus, ka long ba haduh mynta, kam pat don satia kano kano ka jingpynmih hukum; hynrei, u iathuh, ba haduh mynta, u dewiong, um don shuh shapoh krem bad ula don lut shabar.
Haba la kylli biang da u nongthoh khubor, ia ka dor jong u dewiong ha ka pisa, uba don mynta shabar jong ka krem bad uba la dei ban die noh, ka jubab na U Ma Hambertus, ka long “Uba duna duh T.1klur, T.2klur ka pisa, u malik uba heh lei da ki phew klur".
La ong biang u bah Ham, haba iakren pynkut bad u nongthoh khubor “Lada jia ba khang u nong Jaintia, un mih madan, un thiah surok bad ym long shuh ban iaid kali, ha kaba yn mih da ki paidbah, ki ban shong ha surok".
Shillong,23 Iaiong:Ka Dorbar shnong jong ka Mukhla Nong rim,Wests Jaintia Hills District  ka la pyntip ba ka Shad Sukra kan long ha ka 26,27 tarik mynta u bnai naduh ka por 11 baje mynstep haduh ka por 4 baje janmiet ha Ing Dorbar  Hall ka Dorbar Shnong ha Madan Slotmasi.
U bah S.sari EM ka Dorbar Shnong Mukhla u la khot la wer ia baroh ki paidbah ka Ri-Lum  Khasi –Jaintia ban ia poi sha katei ka Shad sukra.
Katei ka shad ka dei kaba ju pynlong shisien shisnem ha shuwa ban hiar rep  sha ki hali ki lyngkha , ka long ruh kum ka dak ka jingpyneh pynsah ia ka dustur ka riti kaba la ioh pateng na ki longshuwa man shuwa.
Shillong,23 Iaiong:Ka Executive Committee ka Sengkhihlang kan long ha ka 27 tarik mynta u bnai ha ka por 10 baje mynstep ha ophis treikam jong ka Sengkhihl ang kaba don ha KR Complex Motphran, hajan ka ophis u Kynjatshai.
Ka kyrwoh na u bah S.Sari Joint Secratry ka Seng Samla Sengkhihlang u la pyntip paidbah sha ki Executive Member jong ka Seng Samla Khihlang kiba don hapoh ka Ri ki 30 Syiem, 12 Doloi ba kin sngewbha ban ia poi sha katei ka jingialang.
Shillong,23 Iaiong:Lashai ka 24 tarik ka seng HSPDP kan shim ia ka rai rangbah ia ka kong Fenela L Nonglait, halor ki jingkynnoh ba ka pyrshah seng, ka CEC ka HSPDP kaba don kumba 20 ngut ki nongialam ba ha khmat katei ka seng ha ka jylla kynthup ia u President Rangbah u bah Hopingstone Lyngdoh kin shim ia ka rai kaba rangbah ha ka jingialang jong ki ka ban long lashai ka sngi ha Hall jong ka Sankardev , ha ka por 11:30 baje  mynstep.
Ki lad khubor ba la ioh lum na katto katne ngut ki nongialam ba kham hakhmat ka HSPDP ki la iathuh ba lashai ka sngi , la khmih lynti ba baroh ki dkhot jong ka CEC, kiba don tang hapoh ka 20 ngut eiei kin ia poi lut sha katei ka jingialang bad ka rai jong ka tei ka CEC ka long kaba khadduh la yn pdiang ne yn beh seng ia ka kong Fenela.
Kham mynshuwa , ka HSPDP West Khasi Hills bad Mawthadraishan ka la pynbna ba ka la beh seng ia ka kong Fenela namarba ka la leit ban kyrshan ia u kyrtong ka UDP, ha kane ka elekshon MP ba dang shsu dep, bad ia katei ka rai ka HSPDP Mawthadraishan ka la pynskhem shuh shuh ha ka 19 tartik mynta u bnai.
Lah ban pynkynmaw ba shuwa katei ka rai pynskhem ha ka 19 tarik, ka HSPDP West Khasi hills bad Mawtharaishan , ka la pyneh triang ba kim pdiang shuh ia ka kong Fenela hapoh ka seng, hynrei haba ia kren mynta ka janmiet bad katto katne ki nongialam ka HSPDP, la sngewthuh ba ki la kham pynjynsur khyndiat ia ka jingeh dohnud jong ki ha kaba ki la ong ba kin sngap pat lashai ka jingialang kaba baroh ki nongialam rangbah ba ha khmat kin ia kren.
Ka jingmih katei ka kynrum kynram bad ki jingkynthoh ia ka kong Fenela , dei naduh ka 7 tarik mynta hadien ba ka la ieng rynsan ha ka jingialang bah ka UDP kaba la long ha Motphran ha ka por ba u bah Paul lyngdoh u la pynlong ia ka jingialap elekshon kaba khadduh eh.
Lah ruh ban pynkynmaw ba kham mynshuwa ka kong Fenela ka la kam ba ka jingmih rynsan jong ka ha Motphran ha ka 7 tarik , ym ban ialap pynksan ia u bah Paul hynrei ban ialap na ka bynta ka jingiatylli ki seng riewlum kaba ka jingthmu jong ka ka long ban nang pynkhlain shuh shuh ia ka ARPA hapoh District Council.
Ha ka jingiakren kaba kham mynshuwa bad katei ka nongialam ka HSPDP na Mawthadraishan ka la ong ba lada ki beh ruh kan mih bad lada ki khot ruh kan shong.
Shillong,23 Iaiong:Ka HANM, Women’s Wing ka la ong ba katkum  ki ripod ba ka la ioh tang hapoh shi snem ki la don haduh 12 ngut ki briew kiba la iap  bad 39 ngut kiba la mynsaw ha ka surok ba ka sorkar ka la thaw thymmai ‘Ka Shillong Bye Pass’.
Ka HANM ka la kynnoh ba kitei ki jingiap bad ki jingmynsaw ki dei kiba la jia na ka jingbym don ki jaka jam na shiliang surok sha shilliang namar bay m shymg la buh ia u lain lieh ‘Zebra Crossing’, ki Speed Breaker bad ki lynti iaid kjat kiba biang bad kitei ki dei ki daw ba wanrah jingmynsaw ia ki paidbah khamtam ki khyn nah skul kiba iaid lynti na jan ka surok Bye Pass.
Halor katei ka byngta ka HANM ka la leit ban ia kynduh ia u Myntri ka Tnad PWd u Ma Sniawbhalang dhar ha kaba na ka liang u Myntri u la kular ban shimkhia ban phah da ka jingthoh sha ka NHAI.Kum shi bynta ban pyrshah ia ka tei ka jingjia kaba la jia ha shilynter ka surok Bye Pass ka HANM ha ka 21 tarik u bnai ba la dep  ka la pynlong ia ka jingiaiaid Rally ha Shillong Bye Pass ha Umroi Mini Stadium ha kaba la wa ban ia shim byngta da ki khynnah  skul, ki nongshong shnong bad ki bor pulit.
Ka HANM ka la dawa ba ka sorkar ka dei ban shna noh ia ki lynti iaid nalor ka surok ne ka fly over ha kajak ba don ki skul.
Halor katei ka jingdawa ka la phah ruh da ka jingthoh sha ka tnad sorkar ban pynurlong ia katei ka kam.
Shillong, 23 Iaiong:Ka jingsaphriang ki khubor ba kiba bun ki briew khamtam ki samla ki la ngop ha kata ka jingmane ia u soitan, ka la pynkyndit ia kiba bun khamtam kumba la jia ha Garo Hills.
Na ka liang u Rupang, haba iakren bad u Pastor ka Synod u Pastor ER Khar krang mynta ka sngi, u la kubur ba ha kine kisngi ka bor jong u soitan ka la trei borbah bha ha ki briew.
