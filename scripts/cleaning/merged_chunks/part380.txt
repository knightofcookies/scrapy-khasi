Katba na ka liang u Symbud Kongsan, u Samla Raymond Kharjana uba dei u Educational Secretary ka KSU Sengkmie, ha ka jingkren ula ong ba ki sngewkhia jur namar na ka liang ki nong synshar ki bym don ïa kata ka jingnang jingtip ne ka jingïatip lem ban shakri hok na ka bynta u paidbah bad kaba la wanrah shibun ki jingeh khamtam ha kaba ïadei bad ki samla pule.
Ha kajuh ka por ula ai khublei kyrpang ïa kine ki samla kiba la ïoh pdiang ïa kine ki khusnam da kaba ong ruh ba kane ka dei tang ka jingsdang ha ka lynti ïaid kaba jlan ban poi sha ka thong jong ka jingjop.
Ha kajuh ka por ula kyntu ruh ïa ki samla pule ba kin nang trei minot bad ruh ban don ïa kata ka mynsiem jong ka jingïatip lem na ka bynta ban tei ïala ka jong ka jaidbynriew.
Kiwei pat kiba la aijingkren ha kane ka jingïalang ba la pynïaid da u Samla Oraldo Marb aniang, Vice President KSU Kyntonmassar unit ki kynthup ruh ïa u Rangbah Shnong ka Kyntonmassar, u Dr Marco Mitro, na u Edu.
Secy.
KSU Mawlai Circle , u Samla Banlumlang Lyngdoh, ka jingkren na i Resource person i Samla Riti Biam iba dei ruh i AEE jong ka MePTCL nalor kiwei pat.
La pynphuh pynphieng shuh shuh ïa kane ka sngi da ki jingshad na ki kynhun bapher bapher bad la ïoh ruh ban ot ia u cake eh rngiew bad ka jingkmen halor ka jingbun jong ki khynnah kiba pass ha ka SSLC Exam 2022 na ka shnong Kyntonmassar.
Khliehriat, Nailur 11: Ha ka jingïalang ba la pynlong hynnin ka sngi ha Ladrymbai Dongwah, ka National People’s Party East Jaiñtia Hills District ka la pdiang burom ïa ka President barim jong ka Mahila Congress Cmmittee, ka kong Jhanika Siangshai lem bad ki 48 ngut ki paralok jong ka kiba la wan ban pynïasoh bad ka party NPP.Ki nongïalam jong ka party NPP na East Jaiñtia Hills District, ki la pynpaw ka jingsngew kmen ban ïohi ba ki la bun ki kynthei bad ki long kmie ruh kiba la mih sha khmat ban wan pynïasoh bad ka party bad ong ba katno ka long kaba i shngaiñ bad kaba i don jingkyrmen haba ïohi ïa ki rangbah bad ki longkmie kiba la wan ban ai shuh shuh ïa ka jingkyrshan ïa u kyrtong ka NPP, u bah Nehlang Lyngdoh u ban ïakhun ïa ka election MLA ka ban long ha u snem 2023 na ka 6- Khliehriat Constituency bad mynta ka party ka la nang kiew shuh shuh na uwei u maw jam sha uwei pat bad khmih lynti ba ka NPP na East Jaiñtia Hills District kan poi sha ka thong ban kheit ïa u soh ka jingjop.
Ka President ba rim jong ka Mhila Congress Committee kaba la shah jied mynta kum ka President East Jaiñtia National Party Women’s Wing, ka kong Jhanika Siangshai, ka la pynpaw ba ka daw ka jingmih noh jong ka lem bad ki paralok na ka part ka dei namar ba ka party Congress kam don kyrtong na ka 6-Khliehriat Constituency ka la bynrap ruh da kaba ong “Kum ki dkhot ba thymmai jong ka party NPP ma nga bad kine ki paralok ngi kular ba ngin ïai neh skhem ha kane ka party bad ngin nang ïai suh thied ban long kum kita ki kynthei ki ban ïai pynsaphriang ïa ka jingiwbih sha baroh ki jaka haduh ban da poi sha ka thong"Ka kong Siangshai, ka la pynpaw ruh ka jingsngew khia halor ka jingshah kynthoh kaba la mih na kawei pat ka party ka bym kwah ban pynpaw, ha kaba uta uba kren u la kynthoh da kaba ong ba ki kynthei ki hap ban pyn bhabriew bha ïalade, te ka kong J.Siangshai, kum ka kynthei ka don ka jingsngew ba kumno yn pynbha briew haba ym lah kot ka bor ha ka ïoh ka kot, kumta ka la pynpaw bad ong ba “Ka jingbhabriew kaba shisha dei ka jingieid, ka akor ka burom, namar kan poi ka por ba ka dur bha briew kan sa duh noh ynda la tymmen, hynrei ka jingbhabriew ka dohnud ka long kaba donkam tam ka ba ïai neh shi jingim"Ha kajuh ka por, ka kong Jhanika lem bad ki paralok, ki la kut jingmut ba kin trei shitom ban kyntiew ïa ka NPP bad ruh ban wanrah ïa ka roi ka kiew, ka bha ka miat ha ka imlang ka sahlang da ka jingïaid lynti kaba ryngkat-ryngkat bad ki nongïalam ba rangbah jong ka party.
U District President NPP East Jaiñtia Hills District, u Dr John Dkhar, u la ai ka jingkren pdiang sngewbha ïa ka kong Jhankia Saingshai bad ki paralok jong ka bad ha kajuh ka por u la kyntu lang ïa baroh ban trei shitom ban poi sha ka thong ban pynlong ïa u bah Nehlang Lyngdoh uta u kyrtong u ban jop donburom na ka 6- Khliehriat Constituency.
Kiba la ai jingkren ki kynthup ruh u General Secretary NPP6- Khliehriat Block Committee, u bah Iasyllokki Lyngdoh, u Adviser, u bah Heibormiki Shylla, General Secretary NPYF Khliehriat Block, u bah R.Swer, ka ong Bashaimon Rymbai bad kiwei kiwei bad ïa ka jingïalang la pynïaid da u Vice Presidnet jong ki Block Committee, uba dei ruh u MDC ba rim, u bah J.R.Pyrtuh.
Khliehriat, Nailur 11: ka Federation of Khasi Jaiñtia and Garo People East Jaiñtia Hills District, myn ha ka sngi thohdieng ka sngi ka la leit ban buh da ka jingthoh ha khmat u Deputy Commissioner ka East Jaiñtia Hills District bad pypaw ka jingsngew khia kaba khraw halor ka jingsniew palat ka surok national highway-6 ha East Jaiñtia Hills District, kumjuh ruh ki la pynpaw ka jingsngew khiah ba bun ki jingkieng ruh ki la dap da ka thliew ka syar, da ka ktieh ba jyrsieh kaba lah ban buh jingma wat ïa ki jingkieng ruh bad kumjuh ruh ki buh jingma ïa ka jingim briew.
Katkum ka shithi ba la soi da u President FKJGP-EJHD u bah M.Suting bad u General ecretary u bah D.Sumer, la pynpaw shuh shuh ruh ba ka jinglong jingman ka surok national highway hapoh ka district ka buh jingma jingsyier ïa ki nongleit nongwan, ka jinglong ka surok ruh ka bym i dei shuh kum ka surok bah hynrei ka la i kum ka surok khlaw kaba dap tang ka thliew, ka ktieh ba jyrsieh ha kaba ka tnat ba dei peit ruh kam shym la shim khia satia ban maramot ïa ka surok “Ka long kaba i sangsot shisha ïa ki paidbah kiba ïaid lyngba na kane ka surok national highway kiba ju ïakynduh jingeh man ka por.
Ka seng ka la pynpaw ruh ba wat ki jingkieng kiba don ha kane ka surok national highway khamtam kito ki jingkieng kiba naduh Lumshnong shaduh Sonapur ki la dap da ki thlew kiba heh, don ki bynta ba dap tang da ka ktieh kaba jyrsieh, kiba buh jingma bha ïa ki nongñiah kali bad nong shong kali kiba dei ïaid na kane ka surok kynthup ki kali kiba na kiwei kiwei ki jylla bad ki kali kiba napoh ka thaiñ bad kito kiba na kiwei kiwei ki jylla ruh kiba ju ïaid lyngba na kane ka surok NH-6.
Na ka liang ka seng ka kyntu jur ïa u Deputy Commissioner bad khmih lynti ba un shim khia shuh shuh ha kaba ïadei bad kane ka surok namar ka la buh jingeh palat ïa ki paidbah.
Ha ka jingïakren bad u Deputy Commissioner, u Abhilash Banarwal, IAS, kitei ki nongïalam jong ka FKJGP na East Jaiñtia Hills District, ki la kyrpad biang ïa u ba un shim khia biang ban peit lem ha kaba ïadei bad ka jinglong jingman ka surok, khamtam ban phah shna bha ïa ki jingkieng kiba ap jingma ïa ki nongleit nongwan bad kumjuh ruh ban lait na ka jingjot jingpra ki jingkieng, namar lada ki jot ki pra ki jingkieng kan sa nang buh jingeh shuh shuh ïa ki paidbah.
La ong ba na ka liang u Abhilash Banarwal, u la ïathuh bad pynshai ba u la shim khia bha ha kaba ïadei bad ka surok national highway ha kaba man ka por u la phah ki jingthoh sha ka National Highway Authority of India ba kan maramot bad shna bha noh ïa ka surok bad ki jingkieng, hyrei na ka liang ka NHAI kam shym la sngap satia, u la ong ba ma u ruh ba kum u khlieh jong ka District u don ka ka jingsngew khia halor kane bad ong ba shen un sa ïakren biang bad ka NHAI.Shillong, Nailur 11 : Ka All India Trinamool Congress ka la pynap lypa da u samla Batskhem Marbañiang kum u kyrtong jong ka na Mawsynram ha jaka u Bah HM Shangpliang hadien ba la mih ki khubor ba utei u MLA un ïakhun noh na ka BJP ha ka elekshon ha u 2023.
Ïa utei u rangbah ka Trinamool ka la pdiang burom ha ka sngi Nyngkong ba la dep ha ryngkat ki nongkyrshan ba radbah na kylleng ki shnong jong ka Mawsynram constituency.
Ha kane ka sngi, u Vice President ka party Bah James Lyngdoh ryngkat u Bah Shongdor Diengdoh ki la pynskhem ruh ïa u Bah Batskhem kum u Convener.
Na ka liang ki nongïalam ka party haba kren bad ki lad pathai khubor, ki la ïathuh ba ka jingwan jong u Bah Batskhem kan ïarap shuh shuh ïa ka party ba kan lah ban leh bha ha ka elekshon ban wan.
U Bah Batskhem ha ka jingkren u la ong ba ka jingjied jong ki ban pynïasoh sha katei ka party kadei namar ki kwah ban jop.
“Kawei ka dei namar ka party Trinamool mynta ka ïakhun ban knieh noh ban synshar na kane ka party kaba synshar mynta ïa ka jylla,"u la ong da kaba ïathuh ba ki don ruh kiwei ki party kiba la khot ïa u tangba u kwah ban trei lang bad ka AITC.Watla ki nongïalam ka party kim pat treh ban ong eiei hynrei la sngewthuh ba u Bah Batskhem un dei u kyrtong ban ïakhun na katei ka party ha u 2023.
Lah ban kdew hangne ba dang shen ki nongïalam ba ha khmat eh jong u Bah HM Shangpliang na ka AITC dang shen ki la leit ban pynïasoh noh sha ka BJP kaba la pyntikna shuh shuh ba utei u MLA un poi lang sha katei ka party shwa ka elekshon.
Kawei na ki daw bah ba ki nongkyndong jongngi ki sah dien sah ka long namar ba ki MLA lane kita ki nongmihkhmat shisien ba ki la jop ki poi sah syndon noh sha sor.
Ym tang katta.
Kiba bun ki dei hi ki nongsor kiba leit tyrwa ïalade ban long nongmihkhmat namar ki sngew ba ki paidbah ki donkam ïa ki.
Don lei lei kiba sngew kynmaw shnong bad kiba kam ba ki dei na kata kata ka shnong tang ynda la kwah ban ïaleh elekshon.
Shuwa ïa kata ki long babu-sahep ha Shillong kiba im ka jingim kaba suk ba saiñ bad ki bym sngewthuh satia ïa ka eh ka shon bad ka jingduk, jingduna jong ki briew kiba im ba sah jngai na sor Shillong, lane na Jowai, Nongstoing, Nongpoh, Sohra bad kumta ter ter.
Haba nga ïaid lynti sha South West Khasi Hills palat ïa ka Mawkyrwat kaba long kum ka nongbah jong ka distrik, bad ïaid kum sha Wahkaji, ne Domiasiat bad kumta ter ter, sngew shisha kum ban kheiñ noh ka syngkai namar ba la jur ka khohruh khohram.
Ym don surok kaba ikop ïaid kali.
Haba kumne lada don ki longkmie kiba dei ban kha khunlung sha ki hospital bah namar ba ym don lad ban pynkha ha ka PHC ïa kiba kha shitom bad kiba donkam ban shu puid, kumno keiñ kin lah ban poi sha ka jaka sumar? Hato kita ki MLA kiba shah jied bun bun sien ki ju pyrkhat mo ïa kane?Maki ïalade bad ki bahaïing hasem jong ki te ki biang keiñ namar kim sah shuh sha ki nongkyndong namar ba ki dang sah dien.
Nadong shadong, naduh ki skul, haduh ki jaka ai jingsumar bun sa tang ki jingduna suda wat la ka jylla ka lah dap 50 snem.
Ha ka jaka ban ïaid shaphrang ka jylla Meghalaya ka la nang hiar pynban ha kiba bun ki liang.
Dei na ka daw ba ki MLA ki shu wan tang ban jngoh kai shisien lanor ïa ki shnong heh bad shnong rit ha ka konstituwensi jong ki bad kim juh sah miet hi ruh namar ba ka suk ka saiñ eh ha ka ïing paki dulan ha sor Shillong.
Haba nga kylli ïa ki longkmie bad ki samla la ki ju leit ne em ban shim dawai na ka PHC ka jubab jong ki ka long kaba sngewlyngngoh ban sngap.
Ki ong, Ngim juh ïoh dawai ei wat la ngi long kiba duk, bad barabor hap ban thied dawai nabar te kan myntoi aiu ban leit shim dawai na PHC? Ka bha ban leit beit na ki doctor private.
" Ka jingkylli mynta ka long shaei lut ki dawai kiba ka Health Department (Tnad Jingkoit Jingkhiah) jong ka sorkar ka pynlut da ki phew klur man la ka snem ban thied dawai, hana ban sam sha ki paidbah.
Te shaei kita ki dawai? Balei ki MLA kim tuklar satia ïa kine kiei kiei? Dei namar ka daw ba ki PHC bad CHC kim trei kam bha ba ki paidbah nongkyndong ki hap wan phah sumar ha sor, bad bunsien ha ki hospital rem dor kiba pynïaid da ki riew shimet (private hospital).
Ynda lah dei ka por ba ki dei ban mih noh na hospital, ym dap pisa ban siew te hap leit pan na u MLA.Uta u MLA ruh ha ka jaka ba un duriap bad buddien balei ba ki hospital sorkar bad ki PHC, CHC kim trei kam ki sngewsuk ban shu siew pisa sha ki nongbud jong ki.
Kita kiba ïoh pisa pat ki kylla long mraw shi junom bad hap jied ïa uta ujuh shi ujuh u briew kum u nongmihkhmat (MLA) wat lada um trei eiei na ka bynta ka konstituwensi bad ka jylla hi ruh baroh kawei.
Ngi don bun ngut kum kita ki MLA ki bym larkam eiei bad ki bym ju kren hi ruh ha ka ïing dorbar thaw-aiñ (Assembly).
Kim juh buh ïa ki jingkylli halor ki phang kiba ktah ïa ki paidbah khamtam eh ha ka pule puthi, ka koit ka khiah, ka um bam um dih bad ki lynti ki surok.
Ki sngap man-man bad bun kiba ïohthiah ruh ha ïing dorbar thaw-aiñ.
Kum ban shu kdew nuksa, ka shnong Maweit ha West Khasi Hills ka jngai tang kumba 35 km na ka Nongstoin kaba long ka nongbah jong ka distrik (HQ) hynrei shim por haduh 3 kynta ban poi.
Dang mynta, hadien 50 snem, ngi ïohsngew ba yn shna bha ïa ka surok Maweit, hynrei haduh mynta ruh ym pat sdang shna.
Bun kum kine ki surok ïa kiba ki MLA kiba mihkhmat ïa ki paidbah shato ki lah klet noh, namar ba suk ka leit ka wan lajong ha Shillong lane ha Nongstoin.
Ki MLA imat namar ba bun ki dei ki rangbah kim sngewthuh satia ïa ka eh ka shon ki paidbah rangli juki.
Dei na kane ka daw ba lah dei ban jied noh da u/ka MLA kiba shong ba sah hapoh ka konstituwensi bad kiba lah ban sngewthuh lem ïa ka eh ka shon ki paidbah.
Ynnai ban jied ïa ki babu-sahep teh tai bad phong sut kiba shu wan jngoh kai shisien lanor eh ïa ki nongjied jong ki bad kata ka long khamtam eh ynda la jan ka por elekshon.
Haduh katno keiñ mangi ki paidbah nongjied ngin shu shah pynthame ha ki jingkular ki bym shongnia? Bad ynda la jan ka elekshon bad kita ki MLA ki wan biang ban pan ïa ka jingkyrshan jong ki na ngi, hato ngi kloi mo ban pan jingkheiñ na ki kumno ki la shakri ïa ka konstituwensi.
Hato ki la pynbha mo ïa ki lynti ïaid kali? Hato ki la peit pyrman ne em ba ki jaka sumar nongpang kin long kiba khuid ba suba bad kiba don ki doctor man ka sngi? Hato ki paidbah ki ïoh ne em ïa ki dawai? Hato ki PHC ki don ne em ïa ka mashin X-ray bad kiwei kiwei ki jingdonkam khnang ba yn lah ban tip thikna ïa ka jingpang bad ban ai dawai katkum ka jingpang?Ki MLA hato ki ju leit jngoh lem ïa ki skul ban peit la ki nonghikai ki wan tista ne em; la ki jingdonkam ha skul kum ki jaka leit shabar ki biang ne em bad kumta ter ter.
Kine baroh ki dei ki kam jong ki MLA, ym ban shu leh VIP bad ban shu leit da ka kali kat shaba don khnang ban lait ka ïakynduh briew.
Ka kam MLA kam dei kaba suk lada trei hok ïa ka.
Hynrei mynta ka pynkylla khongpong ïa kane ka kam.
U ne ka briew ki kwah ïaleh elekshon tang ban ïoh bat ïa ka bor; ban ïoh thaw ïing paki dulan ha Shillong bad ban kyntiew ïalade bad ïa ka ïing ka sem lajong.
Dei na kane keiñ ka daw ba ka Meghalaya ka la hiar ha baroh ki liang.
Ka pop ka dei ka jongngi ki paidbah nongjied.
Ngi long kiba pyrkhat tang ïa ka mynta bad ngi kloi ban kner ïa ka kti sha ka pisa ïoh-ei.
Te haba kumta ngi shong hok keiñ ban ïa duk ïa sah dien sah.
Shillong, Nailur, 11: U President barim ka FKJGP, Bah Wellbirth Rani ha ka sngi Saitjaiñ u la ong ba ym dei satia ban pyndonkam bakla ïa ka ambulance na ka bynta ban kit kyiad lane ban kit dieng sawdong hynrei ban pyndonkam hok beit ïa ka tang ban kit ïa ki nongpang.
Ïa kane, u Bah Wellbirth u la kren ha ka jingpyllait paidbah ïa ka ambulance kaba la aiti sha ka FKJGP Sohra ha ka jingdap 10 snem ka jingshakri jong ka ha ka jingïalang kaba long ha madan Pynshadkhurai, Sohra.
Da kaba kyntu ïa ka Circle ba kan shimkhia bad thaw ruh da ka komiti kaba kyrpang ban peit ïa katei ka ambulance, u Bah Wellbirth u la ong, “Wat ju kynnoh ba ka ambulance ka leh bakla hynrei dei ki nongpynïaid kiba leh bakla.
"Na ka liang u President ka Seng Kmie, Bah Dundee Cliff Khongsit pat u la ai ka jingkitbok ba katei ka ambulance ba ka seng ka pyllait paidbah ha katei ka sngi, kan longka jingkyrkhu bad ka jingmyntoi ïa kito ki longiing kiba donkam hok ïa ka jingshakr jong katei ka kali kit nongpang.
U President ha kane ka sngi u la plie pyrda ruh ïa ka lympung ïalehkai phutbol jong ka FKJGP ha ryngkat ka jingdonlang u Sordar ka Elaka Saitsohpen, ki nongïalam ka Seng na Mawlai, Sohra bad ruh na Riwar nalor ki nongïalam jong ka KSU Sohra.
Shillong, Nailur, 11: U MLA jong ka North Shillong Constituency u Bah Adelbert Nongrum u la kynthoh tyngeh halor ka jingkam jong ka Sorkar ba ka don hapdeng ka jinghiran pisa ban siew tulop sha ki nonghikai skul hynrei ka Sorkar ka shlan pat ban pan ram na kiba bun ki Funding Agency.
“Kaba pynlyngngoh ka long ba ka khajna kaba dei ban poi sha ka Sorkar ka lait sharud bad nga ïoh ksai ruh na kiba bun ki tnat ba ki la pyrshang ban buhrieh ne pynjah," ong u Bah Adelbert.
“Ïa kane ka mat ngan sa rah ha ka Dorbar Synrai jong ka Iingdorbar Thawaiñ ka Jylla," u la ong bad pynpaw ruh ka jingsngew bynñiaw la un ïoh neem ka lad ban buh jingkylli bad ruh ruh ïa kiwei de ki mat kiba bun namar ka jinglyngkot eh jong ki sngi shong dorbar.
Kane Dorbar Synrai kaba tang hynriew sngi jong ka Ïingdorbar Thawaiñ ka Jylla kan dei ruh ka dorbar ba khatduh eh jong kane ka samoi shwa ba ka jylla kan leit sha ka Elekshon jong ka Ingdorbar Thawaiñ ka ban sa long ha u snem 2023.
Ha kane ka Dorbar Synrai kiba bun na ki MLA, khamtam eh kiba don ha ka Liang Pyrshah bad ka Liang Synshar ki la pynkhreh ïa kiba bun ki mat buh jingkylli bad kiwei ki ban pynkhluid ruh ïa kane ka Dorbar Synrai.
U Bah Adelbert u la ong ba ha kane ka Dorbar Synrai u la pyrshang ban buh ïa ki jingkylli kiba ka Sorkar ruh kan lah ban ai ki jubab kiba shai ban long ka jingmyntoi ïa ki nongshong shnong ka jylla.
“Nga kyrmen kin wan ki phang kiba nga la buh ha kane ka dorbar, kum ka Industry, power, mining, Taxation, excise bad C&RD.Ngan sa rah ruh ha ka Private Members Bill ban pyndam noh ïa ka Aiñ Casino," ong u Bah Adelbert.
U la ong ruh ba un sa rah ïa lai tylli ki Resolution halor ka Roster system , ka jingïasoi ïa ka Memorandum of Understanding (MoU) ïapynbeit pud hapdeng ka Meghalaya bad Assam, ka jingshem jynjynjar jong ki nonghikai skul bad ka kaiphod tohkit halor ka jingshah siat ïap u General Secretary barim ka HNLC u Bah Cheristerfield Thangkhiew nalor kiwei pat.
Shillong, Nailur 11 : Ki paidbah nongrep ka thaiñ Sohryngkham, Mawryngkneng bad Mawkynrew ryngkat ka Hill Farmers’ Union (HFU) Sohryngkham Circle ka la pynkup burom ia u Myntri ka tnad kam rep ka Sorkar Jylla, u Bah Banteidor Lyngdoh ha ka jingïalang kaba la pynlong ha Ïing Dorbar Shnong Sohryngkham myn ha ka 09 tarik u Nailur, 2022Kane ka jingai burom ki nongrep ïa u Myntri ka long halor ka jingshim khia jong u bad ka tnad kam rep jong ka Sorkar ban leh da ki kam ban weng ïa ki jingeh ki nongrep ha ka Jylla.
Ki nongrep bad ki nongïalam ka Union ki la pynpaw ba ka tnad kam rep ka Sorkar Jylla ha ka jingkhmih u Bah Banteidor ka la wanrah ïa ka Farmers’ Commision, ka Farmers’ Day, ka jingpynlong ïa ka Farmers’ Parliament bad ha ki snem ba la leit ka jingshim jingithuh ïa u tyrpad bad u synsar kum ki mar rep.
Ka mat ïakren kaba ha khmat eh ka dei ka jingshim khia ban ïoh pyndonkam biang ïa ka dawai sboh ha ki katto katne ki jaka rep ka Jylla kiba ym long shuh khlem da pyndonkam dawai sboh ïa kaba u Myntri u la shim khia ban leit phah tuklar haduh ki bor bahalor ka Sorkar India.
Nalor kane ki nongrep ki la kdew ba ka jingïarap ka Sorkar da ka song pisa kaba long san hajar tyngka sha iwei pa iwei i dkhot jong ki Producers Group ka long ka jingïarap kaba khraw nalor ki skhim kum ka jingïarap na ki Bank, ki jait symbai mar rep bapher bapher bad kiwei kiwei pat.
Ki la kdew ruh ïa ka jingtrei shitom u Myntri ban ïaleh ban wanrah ïa ki ïew nongrep ha kylleng ki jaka ka Jylla khnang ban kyntiew ïa ka ïoh ka kot jong ki nongrep.
U Bah Banteidor Lyngdoh ha ka jingkren kum u Kongsan u la ïa wer ïa ki nongrep ban long kiba ïa tylli khnang ba yn lah ban weng ïa shibun tylli ki jingeh jong ki nongrep ha ka Jylla.
‘Ki nongrep kiba phong ïa ka juti kaba don prek ki kham sngewthuh khambha ïa ki jingeh kiba ki mad bad kumta ngin ïatreilang bad ïa mir jingmut lang kumno ban weng ïa ki jingeh jong ki nongrep “, u la ong.
Da kaba ai khublei ïa ki nongrep, ki nongïalam shnong bad ki nongïalam ka Union, u la ong ba ki nongrep ha kaba ïa dei bad ka dor ïew jong ki mar rep ruh ki dei ban ïatylli ban lait na ka jingshah khniot beiñ.
Shillong, Nailur, 11: Ka jingpyntrei ïa ka National Institute of Technology (NIT) ka don mynta ha ka jingkyrmen ba kan dep noh ha shwa u Lber 2023, pyntip ka company ba pyntrei ïa katei ka jaka pule kaba heh bha kaba don ha Sohra ha ka jingleit jurip ka FKJGP Seng Kmie ha kane ka sngi Saitjain.
“Ka jubab ba ngi ïoh da ka jingthoh na ka RITES kaba pyntrei ïa kane ka projek ki ong ba ïa ki academic building, ki adminstrative building bad ruh ïa ki workshop bad hostel kin sa pyndep noh bad ban aiti noh ha u Lber 2023 sha ka NIT," ong u President ka FKJGP Sengkmie Bah Dundee Cliff Khongsit haba kren bad ki lad pathai khubor hadien ka jingjurip bad ka jingïalang kaba lyngkot bad ki heh ka company.
Utei u nongïalam ka FKJGP u ong ruh ba jingwan jong ka seng ha katei ka sngi ka long ban tip ïa ka daw tynrai kaba katei ka permanent campus jong ka NIT ba pawnam ka slem ban dep watla ka kam ka la sdang naduh u Nailur 2014.
Halor kane, u ong ruh ba ka seng kan pyntikna ba kan ym kut tang ha ka jingwan jurip hynrei kin buddien ruh ban kyntu ïa ka sorkar jylla bad ruh ïa ka sorkar pdeng ba kan kham pynstet ïa ka jingpyntrei namar katba nang dep kloi ka jingïohnong kan dei ïa ka jylla.
La ïathuh ba na ka Consultancy ki pyntip ba ki daw kiba pynlong ïa katei ka projek kadei eh naduh ka jingslem jong ka sorkar pdeng ban pyllait pisa ha u snem 2017, nangta ka jingwan noh ka khlam COVID bad ruh halor ka jingeh ban pynpoi ïa ki tiar na shabar kynthup naduh shabar ri ruh kumjuh.
“Shen ngin sa rah ruh ïa kane ka ishu sha ka sorkar jylla bad ruh sha ka sorkar pdeng lyngba ki MP jongngi," u la bynrap biang.
Haba kren pat halor ka jingpynrung ïa ki samla ha katei ka jaka pule, u Bah Dundee u la ong ba ki tip ba ka jingpynrung kan dei beit da ka jingtbit jong ki samla.
Kumta kane ruh kan dei ka kabu siar ïa ki samla Khasi kiba mynta ki la don bun kiba stad bad ki proh bad kiba la pynkhreh ruh ban ïakhun watla kadei da ka jingtbit ruh.
“Tangba ngin sa ïa kren ruh wat haba ïadei bad ka bhah kyrpang.
Hynrei ym dei pat ban ong ba tangba katei ka jaka pule ba pawnam ka don ha Meghalaya yn shu shaniah beit ha ka bhah kyrpang ban ïoh rung.
"Ha ryngkat ka jingdonlang ki nongïalam ka seng na Sohra, u Bah Dundee u la pynpaw ruh ba ynda la dep katei ka NIT Meghalaya ha Sohra, kan long ka jingkyrkhu kaba khraw ïa ki samla ka jylla namar kin don da ki spah spah ngut ki samla kiban ym donkam shuh ban leit pule shabar jylla.
Ha kawei pat ka liang u la ong ba ka seng kan peit ruh ba na ka bynta ki kam ki jam kiba lait hangtei, dei ban ailad ïa ki samla na katei ka thain Sohra shwa katkum ka jinglah jong ki ym ban shu wanrah lut na shabar.
Shillong, Nailur 11 : Ka samla Basukshisha Kharkongor ka la ïoh rah ïa ka nam lahduh ha ka ïakop rwai Khasi ba la pynïaid da ka Hynñiewtrep Association kaba la tip kum ka Hynñiewtrep Idol Season2 ha ka jingïakop rwai phainal kaba la long ha ka sngi Saitjaiñ jong ka taïew ba dang shu dep ba la pynlong ha Tirot Sing Memorial Hall Pyndengumiong Mairang, Eastern West Khasi Hills District.
Ha kane ka sngi la ïa donlang u Bah Donald V Thabah General Secretary ka Khasi Student Union (KSU) kum u kongsan, Bah Oristar Syiemtwa uba lah long kum u symbud kongsan nangta ki nong shah khot sngewbha ba kynthup ïa u Pastor Shanlang Warjri, Nickson Dohling vice president barim ka HYC sengkmie, Bah Charlie Rani president UHM sengkmie, Artis Ryntathiang President HANM Eastern West Khasi Hills District, Bah Kitbok Thabah president ka AMDA bad kiwei kiwei.
Ka samla Basukshisha Kharkongor kaba la ïoh rah nam lahduh ka la khur ruh ïa ka song pisa ba 30,000 tyngka ryngkat ka khusnam Skendrowell Syiemlieh Award, ïa ka nam ba ar la ïoh rah da i heprit Arlene Ïawphniaw iba la ïoh 20,000 tyngka bad ka khusnam Rana Kharkongor Award bad ïa ka nam ba lai la ïoh da ka samla Albaqueen bad Peacefully kiba lah ïoh ïa ka song pisa kaba 15,000 tyngka bad ka ka khusnam R Waroh Pde Award.
Nalor kitei ki lai ngut la sam ruh ïa ki 11 tylli ki Consolation prize kiba lah ïoh ïa ki momento bad ki syrnot kiba kynthup ïa u Aibanson Snaitang, Goverius Mylliem, Barishisha Marbaniang, Kortilang N Rikordor, Myrboh Sisters, Sunmisha Nongbet, u Dio Medy Diengdoh, Wancy Marbañiang, ka Evalyn Pyngrope, Ridashisha Pyngrope bad ka Daphika Nongrum.
Nalor ka jingïakop rwai, la sam ruh ïa ki nongjop Lucky Draw.
ba jop ïa ka 1st prize dei u N0.38043, 2nd prize No.42879 bad third prize udei u No.40257.
Ha kane ka sngi la don lang ruh ki bahaïing jong ki kaitor ba lah khlad noh ba kynthup ka khun jong u (L) Bah Rana Kharkongor ka kong Baphidalin Kharhunai, khun jong u (L) R Waroh Pde Kong Naphi Sun bad khun ruit jong u (L) Bah Skendrowell Syiemlieh u Bah Budlang Nongrum.
Shillong, Nailur 10 : Ka Khasi Hills Autonomous District Council (KHADC) kan ïa kynduh lashai ka Lah Sngi U Blei na ka bynta ban shim rai ban dawa ba ka sorkar ka dei beit ban pynkylla ïa ka Notification ne ka jingpynbna ba ka la pynmih da kaba pynpaw shai ïa ka kyntien ba ka CrPC bad CPC kan ym treikam ha ki ïing bishar District Council khnang ban ïashai bad ban ym don kano kano ka jingsngewthuh bakla ne pyndonkam bakla ïa kane ka notification lashai la shisngi.
Haba kren bad ki nongthoh khubor ha ka Sngi Saitjain u Chief Executive Member (CEM) ka KHADC u bah Titosstarwell Chyne u la ong ba ki District Council ki khuslai namar ha ka notification la kren shai ba ka kyndon aiñ CrPC bad CPC kin treikam ha baroh ki ïing bishar ha ka jylla.
Hooid na ka liang u Myntri Rangbah u Conrad K Sangma ula pynshai ba kane kan notification halor ka CrPC bad CPC kan ym lah ban long halor ka bor bad iktiar ba la pynkupbor da ka Riti Synshar ka ri ïa ki District Council kat kum ka Sixth Schedule namar ki ïing bishar jong ki District Council kin treikam beit kumba ju long baroh shi katta.
U la ong ruh shu buh lada jia ba ka don ka jingmushlia ïa ka bor bad iktiar ki District Council ki lah ban leit sha ka ïing bishar ba kham halor ban pan jingpynshai kaei kaba ka Para 4 bad 5 jongka Sixth Schedule ka la dep kren shai halor ka bor ki District Council.
Halor kane u CEM u la ong “ Kaei kaba u Myntri Rangbah u ong lada don kiba mushlia bad ïalam bakla ïa ka notification khlem pep ka ïing bishar kan ai rai hi ban pynksan ïa ki district council namar la pynkup bor ïa ki da ka Riti Synshar ka ri.
Hynrei kane ka jingkular jongu kam pat biang namar ngi kwah beit da ka jignthoh ban ym mih kino kino ki kynrum kynram hadien habud.
Na kata ka daw ngi dawa na ka sorkar ban pynbeit ïa ka notification khnang ban ym don ki jingkulmar hadien habud".
Ka KHADC ka kwah ban tynsat ïa ki kyntien “ Lait noh ki ïing bishar kiba hap ha ka Sixth Schedule".
Shillong, Nailur, 11: U Prof, L.S Gassah u la kynthoh da kaba ong ba ha kane ka jylla Meghalaya ki bun sa tang ki Politicians hynrei ym don hi ruh wat tang uwei u Statesman.
Kane ka jingkynthoh jong u Prof.LS Gassah ka long halor ka jingai jingkren kum uwei na ki riewshemphang ha ka jingrakhe ïa ka sngi ka thoh ka tar ha ka lympung ïamir jingmut halor ka phang “Ka Jingieit Ri U Khasi Ha Ka Mynnor Bad Ka Mynta" ba la pynlong da ka Khasi Authors Society (KAS) ha ka sngi saitjaiñ.
Haba pynksan ïa kane ka jingkren ka jong u, u Prof.Gassah u la ong, “phra snem hadien ba ka jylla Meghalaya ka la ïoh ïa ka Autonomous District Council, ka la mih sa ka jingïapyrta “No Hills State No Rest.
Ki Khasi ha kito ki por ki ïeng ïatylli lang kawei ban dawa ïoh noh ïa la ka jong ka jylla, namarkata ka la pynlong ïa ka Sorkar India ban ai shuwa da ka Autonomous State ha u snem 1970 hynrei ka jaidbynriew ha kito ki snem kam hun satia bad namar ka jingbym kynran dien ki paidbah ha ka jingïatylli lang kawei, ka la pynlong ïa ka Sorkar India ban ai noh shisyndon ïa ka jylla kaba pura ha ka 21 tarik Kyllalyngkot, 1972.
"“Mar syn ïoh ïa ka jylla lajong ki Khasi jong ngi ki lah shongthait noh, la ïasam ïa ki shuki Minister bad kiwei kiwei hynrei ki klet noh ban pynbeit ïa u pud u sam hapdeng ka jylla Meghalaya bad Assam.
Don napdeng ki ophisar jong ka Jylla Assam kiba la ïohi jngai ïa kane bad ki la buhrieh noh ïa ki Dulir kiba ïadei bad u pud u sam bad ki la rah noh shisyndon sha Assam.
Ynda lah wan ka Chandrachud Committee ban bishar ïa u pud u sam, jop ka Assam namarba ka lah ban pyni ïa ki dulir kiba biang," la ong u Prof.Gassah ba la shong thait jong ka skulbah NEHU.Haba buh jingkylli ïa ki Nongthawaiñ, u Prof, Gassah u la buh jingkylli da kaba ong, “shaei ka jingieit ri ba wat ki riewhyndai ruh ki ïa bunkam tang ban ïa knieh shuki bad ban ïoh ha ka bor?"Da kaba kynnoh ba ki nongïalam kiba mynta ruh ki dang ïai don ïa kane kajuh ka jinglong, u Prof.Gassah u la ong, “ha jylla jong ngi lah bun sa tang ki Politician hynrei ym don uwei ruh u Statesman.
"Ha kane ka jingïamir la ïashim bynta da ki riewshemphang kum u Rev.(Dr) O.L Snaitang, u Prof, O.R.Challam, u Associate Proffessor ba la shongthait ka Kiang Nongbah College, Jowai, u Prof.Loniak Marbaniang u nonghikai ba la shongthait ka skulbah NEHU.La pynsdang ïa ka lympung jingïamir da u Rev.(Dr).
O.L Snaitang uba la kren shaphang ka histori jong ka jingieit ri u Khasi naduh ka mynnor bad haduh mynta da kaba ai nuska ba ka ri bad ka jaidbynriew ka la sei ïa ki riewieit ri kum u Syiem Tirot Sing bad ka Phan Nonglait, u Bormanik ka Hima Mylliem, u Sngap Sing Syiem bad u Kiang Nangbah kiba la ïaleh pyrshah ïa ka bor bakhlaiñ jong ki Phareng.
U la ïa nujor ba ka jingieid ri hapdeng jong kine ki khlawait ka la mih namar ka jingieit ïa la ki briew lajong bad ïa ka khyndew ka shyiap da ka dohnud baroh bad ka jingtip thikna ïa u pud u sam.
“Watla ki ladei ban hap ïaleh pyrshah ïa ka bor jong ki Phareng hynrei ki long shlur khlem da randien namar ka jingieit kaba shisha," u la ong.
“Phewse, kane ka juk jong ngi mynta ka ïaleh pyrshah para jaidbynriew.
ïa ka Sorkar kaba ki jied hi da lade hynrei watla katta ruh kim lah ban pynkhih bad wanrah ïa ka jingsuk jingsaiñ bad ki jingdawa ka ïai tei bad ka Sorkar ka ïohlad ruh ban ïai pynslem ïa baroh ki mat jingdawa tang namarba kam don ka jingïashim bynta lang hapdeng jong ngi para jaidbynriew," la kynthoh u Rev.(Dr).
Snaitang.
“Ka jingkyrmen ka dang don ïa ka ri baieit jong ngi lada ngi pynïoh ïa ka mynsiem ka jingïalong shitylli, ïatrei lang hynrei ym da ka mynsiem ban ïa shetkylla ne ban khwan myntoi tang sha ka malade," la ai mynsiem u Rev.(Dr).
Snaitang.
Shillong, Nailur 11: Katba ka ilekshon sha ka ïing dorbar thaw aiñ ka jylla ka la nang jan nang jan ka jingphet ban kynriah party jong ki MLA ruh ka la nangthnem.
Ha ka sngi Saitjaiñ la ïohi ba ka jingwan shim bynta ki saw ngut ki MLA na kiwei pat ki seng ba kynthup ïa u Bah Mayaralborn Syiem MLA Congress na Nongpoh, u Bah Renikton Lyngdoh Tongkhar MLA HSPDP na Mawkyrwat, u Bah Shitlang Pale MLA ka AITC na Shangpung bad u MLA khlem seng ba mih khmat ïa ka Nongkrem u Bah Lambor Malngiang sha ka lyngkhuh snem jong ka seng UDP ka la paw shai ba kine ki MLA kin ïakhun noh na ka seng UDP ha ka ilekshon MLA ha u snem 2023 khlem da kheiñ shuh ïa u Samuel M Sangma uba la pynïasoh kum u dkhot pynap(associate member) sha ka UDP naduh u snem 2018 hadien ba u la jop kum u MLA khlem seng.
U MLA ka Mawkyrwat u Bah Renikton Lyngdoh ha ka sngi Saitjaiñ haba kren sha ki lad pathai khubor u la pynpaw ba un ïakhun na kane ka sng bad ban ieh noh pat ïa ka seng HSPDP kaba u la jop ïa ka ilekshon ha u snem 2018 ha kaba u la ong ruh ba um shym la haram ïa ka HSPDP hynrei dei ka jingdonkam ba un ïakhun noh ban pynkhlaiñ ïa ka seng UDP.U Bah Lambor Malngiang ruh u la pynthikna ruh un ïakhun na ka UDP bad shen hi na ka liang jong u ruh un leit rung sha kane ka seng shen ban pan tiket ha kaba u ruh u la kam ba ka dei ka jingsdonkam bnan ïoh synshar da ka seng riewlum ïa ka jylla hadien ka ilekhson 2023.
La ïohi ruh ba nalor kitei ar ka UDP kan sa ïoh shuh sa ïa u MLA ka seng AITC u Ma Shitlang Pale uba la jop na ka tiket Congress ha u snem 2013 hynrei uba la ryngkoh lang noh pat ha ka jingïalam u Dr Mukul Sangma lem bad ki 10 ngut ki MLA sha ka AITC ha 25 tarik Naiwieng 2022.
U Bah Mayralborn Syiem MLA ba la shah suspend ka Congress ruh la thikna ba un ïakhun noh na ka UDP hadien ba ka seng Congress kaba u la jop na ka tiket jong ka ka la besh shipor namar ka rai jong u ryngkat ki 5 ngut ki MLA ban kyrshan ïa ka sorkar MDA ba la ïalam da u Conrad Sangma.
Nalor u Bah Mayralborn la thikna ruh ba u Bah Process T Sawkmie MLA ba shah suspend ka Congress wat la um poi sha ka jingïalang ha ka sngi Saitjaiñ hynrei u la kren thikna ba un aireng na ka UDP ha kaba ha kine ki khyndiat sngi la sakhi u la leit shim bynta sha ka jingïalang ka UDP bad pynbna ïa kane ka rai ban ïakhun na ka UDP.Shillong, Nailur 11 : U Chairman ka Central Scheme Monitoring Committee (CSMC) jongka BJP u bah A.L Hek uba dei ruh u MLA na ka Pynthorumkhrah Constituency mynta ka Sngi U Blei u la dawa na u Myntri Rangbahduh ka ri u Narendra Modi ban phah tohkit halor ka jingai kontrak ban tei ïa ka Assembly ha Mawdiang Diang namar kam long kaba khuid bad suba.
Ha ka shithi ba u la phah da u Myntri Rangbahduh u bah Hek u la pynpaw ba ka jingïatrei lang hapdeng ka Niman Nigam Limited na Utter Pradesh bad ka Badri Rai Company Ltd ka la wanrah ka jingduh nong kaba khraw ïa ka jylla khamtam na ka jingkhyllem jongu Dome.
“Ka jingtei ïa ka Assembly da kine ki komapani ka la wanrah ka jingduhnong kaba khraw ïa ka jylla kumta nga kyrpad ba phin phah da ka jingtohkit ban lap ïa ka daw jong ka jingbym treihok" ong u bah Hek ha ka shithi.
U la ong shuh shuh “ Ka kaiphod jong ka Indian Institute of Technology, Guwahati (IITG) ka kdew shai kdar ba ka jingtwa jong u Dome ha ka 22 tarik Jymmang 2022 ka dei ka jingkhia palat pud namar u khia haduh 4.5 lak kilo.
Nalor kata kam don ka jingïatrei lang hapdeng ki Kontraktor, ki Engineer, Designer bad Project Management Consultant (PMC).
Kumta kane ka jingtwa jong u Dome ka la wanrah ym tang ka jingduh nong kaba khraw hynrei ka la buh ruh ïa ka jylla ha ka jinglehraiñ kaba khraw".
Nalor kata u la ong ka rukom ai ïa ka kam ruh ka long ka bym shai namar ha kaba nyngkong ïa ka Badri Rai Company la kyntait namar kane ka kompani kam biang ki kot ki sla bad kam dei kaba la paw nam ban tei kino kino ki jingtei khamtam ïa u Dome, kam don ki Bank Solvency Certificate/ Overdraft Facilities/ Credit Limit na kano kano ka Nationalized Bank la kumno kumno ruh 20 % na ka jingmang ban tei ïa ka projek.
Kumta hadien kane la ai sha ka Rajkiya Nirman Nigam Limited kaba na Utter Pradesh kane ka la ai sub contract pynban sha kane ka Badri Rai Company Ltd kaba dei ka kompani kaba la shah kyntait ha kaba sdang.
Nongpoh,Nailur 11 : Mynta ka Sngi U Blei kawei ka samla lud ka la shah rahbor ha uwei u nongñiah Auto Rickshaw ha Nongpoh katba ka dang mut ban leit phai sha la ïing hadien ba la wai jingïaseng hynrei donbok ba ka la ïoh phet bad lait na kano kano ka jingjia ba sngewsih na ka jingthmu ba sniew utei u nongñiah Auto bad ki arngut ki paralok jongu.
Kat kum ka khubor pulit ba la ïoh la ïathuh ba kane ka jingjia ka la jia ha ka por 5 baje ei ei janmiet.
Ha kane ka por kane ka samla lud ka dang wan phai na jingïaseng bad mut ban leit sha la ïing bad kiew da katei ka Auto Rickshaw hynrei haba la poi ha ka jaka ba dei ban hiar utei u nongñiah u khlem pynsangeh ïaka Auto Rickshaw bad u ñiah pynsted pynban.
Hadien kane u la kyntiew sa ïa arngut ki paralok shynrang jongu da ka jignmut ban rahbor beit ïa kane ka samla lud.
Donbok ba kane ka samla lud ka la ïoh ban phet bak bad phone ïa kiba haïing bad mar mar ki la ïa wan wad ïa ka bad thwet ïa katei ka Auto Rickshaw.
Hadien bala lap ïa katei ka Auto bad ïa u nongñiah la sei ïa u nongñiah bad la ai jingsneng ïa u da ki paidbhur shwa ban aiti sha ki pulit.
Kitei ki paralok jongu pat la ïathuh ba ki la phet rieh bad hadien ba la ïoh jingtip da ki pulit ki la thwet jur ïaki bad ïoh ban kem ïa baroh arngut.
Kine ki arngut ruh ki dei kiba dang rit ka rta lait noh tang u nongñiah uba la heh ka rta.
Na ka liang ki pulit jongka Women Police Station, Ri Bhoi ki dang pynlong ka jingtohkit halor kane ka jignjia khnang ban leh kat kum ki lynti ka aiñ POCSO Act.
Shillong, Nailur, 11: Saw ngut napdeng ki hynriew ngut ki runar kiba la lait phet na ka phatok ne District Prison & Correctional Home, Jowai, ha ka sngi Saitjaiñ ki la ïap ha ka jingshah tangon ha ki paidbhur ha ka shnong Shangpung ha ka sngi u Blei ha kawei ka khlaw jong ka tnat Forest kaba don ha khappud jong ka shnong Muthlong bad ka shnong Shangpung, West Jaiñtia Hills District.
Kine ki saw ngut ki runar kiba la shah bom iap ki kynthup ïa u I Love You Talang, u Lodestar Tang, u Marsanki Tariang bad u Shidorki Dkhar.
U Inspector General of Prisons, u JK Marak u la pyntip lyngba ka telephone ba ka dei ka khubor kaba shisha ba kine ki saw ngut ki la shah kem ha ki paidbhur bad bom ïap ïa ki.
Ki Ophisar jong ngi ki dang leit sha kane ka jaka bad nga dang ap ban ïoh shuh shuh ïa ki jingtip.
"Ka thymmei khubor ba la ïoh lum ka la ïathuh ba u Ramesh Dkhar u lait phet da ka said na ka kti jong ki paidbhur katba uwei pat u koidi uba la lait phet lang na Phatok bad ka kynhun jong I Love You, u dei u Rikmenlang Lamare u bym don satia ha kane ka jingjia.
Kine ki saw ngut ki runar ki la shah kthong ha ki paidbhur hadien ba uwei na ki u la leit ban thied jasong na kawei ka dukan ha ka shnong Shangpung.
Hynrei ki briew kiba dang dih sha hapoh kane ka dukan kiba ithuh ïa ka dur khmat jong une u runar ki la pyntip mar mar sha ki para shnong bad dei ha kane ka khyllipmat ba ki paidbah jong ka shnong Shangpung ki la khih buk ban mih da u shnong ban kthong la kumba leit sikar ïa kine ki runar kiba la phet sha ka jaka khlaw kaba don ha khappud jong ka shnong Muthlong bad ka shnong Shangpung, West Jaiñtia Hills District.
Lyngba ki video ba la saphriang ha ka rynsan jong ka Social Media la ringdur ba kine ki saw ngut ki runar ki la shah tangon ha ki paidbhur haduh ban da jem jai.
Namar ka jingphlei shaba palat ka snam, kine ki saw ngut ki la ïap hashen.
Ha kaba ïadei bad kane ka jingjia, ki Pulit tang shu ïoh jingtip ki la leit mar mar sha kane ka khlaw ban shimti ïa ka met jong kine ki saw ngut.
U Superintendent of Police ka West Jaiñtia Hills u B.K Marak u la ïathuh ba ki Pulit Officer tang shu ïoh jingtip halor katei ka jingjia ki la leit marmar sha Shangpung ban pynlong ïa ka jingtohkit bad ban pyndep katkum ki jingdonkam jong ka aiñ.
Ha kaba ïadei bad ka jinglait phet jong ki san ngut ki runar lem bad uwei u koidi na Phatok ki Pulit jong ka West Jaiñtia Hills District ki la kem noh ïa u Head Warden bad ïa saw ngut ki Warden kiba trei hapoh ka District Prison & Correctional Home, Jowai.
Kum ban shu pynkynmaw, kine ki hynriew ngut ki runar ki la lait phet na kane ka Phatok hadien ba ki la shoh pynmynsaw ïa ki saw ngut ki nongtrei jong kane ka Phatok, kynthup ïa uwei u Pulit uba ap pahara.
Ha kane ka jingshah thombor, uwei u nongtrei jong ka Phatok bad une u Pulit ki la mynsaw.
Ïa kine ki arngut kiba la mynsaw la pynkit noh sha Jowai Civil Hospital ban ïoh ïa ka jingsumar.
Katkum ka thymmei khubor ba la ïoh lum, la ïathuh ïa kine ki san ngut ki nongtrei jong ka Jowai District Jail hadien ba la kem ïa ki, la register case ruh mardor pyrshah ïa ki halor kane ka jinglait phet jong kine ki runar na along.
U Superintendent of Police ka West Jaiñtia Hills u la ïathuh ba ïa kine ki san ngut la register case ha Jowai Police Station.
Ki hynriew ngut ki runar kiba la lait phet na kane ka Phatok ki kynthup ïa u Rikmenlang Lamare, u Shidorki Dkhar, u Lodestar Tang, u Marsanki Tariang, u Ramesh Dkhar bad ïa u I Love You Talang.
Kine ki hynriew ngut ki la lait phet na Phatok da kaba ïa suhbuit ban shim kabu ha ka por dih sha sngi.
Dei ha ka por 1:00 baje nohphai sngi katba u nongtrei jong kane ka Phatok u la rung sha ki along ba la set ïa ki ban ai sha ïa ki la thombor shwa ïa u.
Kane ka kynhun runar ka la shoh pat sa ïa uwei u nongtrei Phatok ha ka khyrdop kaba ar bad nangne ki la ïohlad ban plie ïa ka khyrdop bad poi sha ka ophis jong ka Phatok.
U Pulit uba ap pahara tang shu ïohi ïa kine ki runar kiba la pyrshang ban phet u la siat kuli sha suiñ kum ka jingmaham hynrei kane kam shym la pynsheptieng eiei satia ïa ki namarba ka thong jong ki ka long beit ban ïoh phet na phatok.
Kine ki runar kiba la tur beit beit sha u ki la ïakhun bad ïoh dung da ka tari na ka khlieh jong u bad lait phet syndon na ka Phatok.
Kat haduh ba la thoh ïa kane ka khubor, ki Pulit ki dang pynlong ka jingthwet kaba jur ban ïohkem ïa u Ramesh Dkhar bad ïa u koidi ba la shah rai pynrem u Rikmenlang Lamare.
Shillong, Nailur 12 : Ka lympung ïalehkai carrom board ha kajuh ka por ban jied nongïalehkai ba pynïaid da ka Meghalaya Carrom Association (MCA) kaba la tip kum ka 20th Meghalaya State Open cum Selection Carrom Competition kan sdang mynta ka sngi ba ar (13-09-2022).
Ïa katei ka lympung ban sa pynlong ha Lama Villa Community Hall ha ka por 10:30 baje mynstep yn plie pyrda da u Bah S.Swett (MSOA) kum u kongsan ha ryngkat u Bah A, Marbaniang uba dei u assistant rangbah shnong jong ka Lama Villa kum u symbud kongsan.
Tura, Nailur 12 : Ka lympung ïalehkai School Level Chess Tournament kaba ar sngi ba la pynïaid da ka Garo Hills Chess Association (GHCA), Tura ha ryngkat ka jingïatreilang ryngkat ka West Garo Hills District bad District Sports Officer, West Garo Hills, Tura hapoh ka jingïalam u Swapnil Tembe uba dei u Deputy Commissioner of West Garo Hills, Tura, ka la poi noh sha kaba kut ha ka sngi Saitjaiñ ka 10 tarik Nailur 2022.
Na ka liang ka GHCA, ka la ai khublei ïa u Dolrich Berin G.Momin Advisor jong ka GHCA na bynta ka jingkyrshan ïa katei ka jingïalehkai bad kumjuh ruh ïa u Souvik Sanyal u trai jong ka Prime Alternatives, Tura uba la ïarap pisa na bynta katei ka lympung.
Shillong, Nailur 12 : Ka Shillong Sports Association ka la pynkylla ïa ka prokram jingïalehkai ba dang sah jong ka OC Blue Shillong Premier League 2021-22.
Katei ka leage ïalehkai jong ka samoi 2021-22 kan kut ha ka 30 tarik Nailur 2022.
Ïa baroh ki jingïalehkai yn bteng ban pynlong ha MFA Turf, Third Ground, Polo, Shillong.
Ïa ka por ïalehkai la rah noh sha ka 3:15janmiet lait noh tang na bynta ka jingïalehkai kaba khatduh, kaban sdang naduh ka por 3 baje janmiet khnang ban dup lah ban pyndep ban sam khusnam ha kaba ka Mawlai SC kan sa pdiang ïa ka trophy nam lahduh.
Yn sam ruh ka khusnam song pisa ïa ka kynhun ba wan ba ar kata hapdeng ka Langsning FC bad Rangdajied United FC nalor kiwei kiwei ki khusnam.
Ka jingïalehkai ba bud jong ka OC Blue SPL yn pynlong ha ka sngi balang hapdeng ka Nangkiew Irat SC pyrshah ïa ka Malki SC.Shillong, Nailur 12 : Ka Meghalaya Athletics Association (MAA) kan sa pynlong ka prokram jied nongïalehkai kiban mihkhmat ïa ka jylla sha ka 2nd North East Games 2022 ba pynïaid da ka Meghalaya State Olympic Association (MSOA) kaban sa long hangne ha ka jylla (Meghalaya) naduh ka 30 tarik Risaw haduh 6 tarik Naiwieng 2022.
Ïa katei ka prokram jied nongïalehkai yn pynlong ha ka 24 tarik Nailur 2022 ha SAI, STC, Shillong Nehu naduh ka por 6 baje mynstep bad tang na bynta kiba dei ki nongshong shnong jong ka jylla Meghalaya.
Katkum ka kyrwoh khubor na ka MAA ba ki nongïashim bynta kin hap ban pynrung kyrteng ïalade ha ka website  kata tang mar ar tylli ki jingïalehkai ba para marwei.
Ïa ki number (Chest number) yn sa sam ha ka 24 tarik Nailur 2022 kaba dei ka sngi ban jied nongïalehkai ha SAI, STC, Shillongkaban sdang naduh ka por 6 haduh 7 baje mynstep tang na bynta kito ki nongïalehkai kiba la pynrung kyrteng ïalade.
Ka tarik ban pdiang pynrung kyrteng kan kut haduh ka 20 tarik Nailur 2022 bad yn ym pdiang shuh ïa kiba thep kyrteng hadien katei ka tarik.
Ki jait jingïalehkai ban sa pynlong na bynta ban jied nongïalehkai ki kynthup 1.
Under-20 Years Boys 100M, 200M, 400M, 800M, 1500M, 5000M, 10000M, Long Jump, High Jump, Shot Put(6.00Kg), Javelin (800 gms), 4x100M &amp; 4x400M Mixed Relays.2.
Under-20 Years Girls 100M, 200M, 400M, 800M, 1500M, 5000M, 10000M, Long Jump, High Jump, Shot Put(4.00Kg), Javelin (600 gms), 4x100M &amp; 4x400M Mixed Relays.3.
Above – 20 Years Boys 100M, 200M, 400M, 800M, 1500M, 5000M, 10000M, Long Jump, High Jump, Shot Put(7.26Kg), Javelin (800 gms), 4x100M &amp; 4x400M Mixed Relays.4.
Above – 20 Years Girls 100M, 200M, 400M, 800M, 1500M, 5000M, 10000M, Long Jump, High Jump, Shot Put(4.00Kg), Javelin (600 gms), 4x100M &amp; 4x400M Mixed Relays.
Ki nongïalehkai kin hap ban pynbiang ki syrnot sngikha, syrnot skul, ki athlete kiba khlem leit skul kin hap ban ïoh ka syrnot sngikha na CHC bad PHC, ki athlete kiba la iehnoh ka jingleit skul kin hap ban pynbiang ki syrnot sngikha bad ka school leaving certificate na ki skul ba ki pule khatduh bad ka Achar Card.
Nongstoiñ, Nailur, 12: Ka ophis jong u Deputy Commissioner, (Supply) West Khasi Hills District, ka la pyntip paitbah ba ïa ka umphniang sharak rashon (PDS) na ka bynta u bnai August, 2022 la dep ban pyllait lyngba ki nongsam umphniang sharak sha ki longing kiba hap hapoh ka AAY, PHH bad Non-NFSA kaba long 2.26 liter shi card.
Ka dor na ka bynta ki Sub-dealer ka long 97.99 tyngka shi liter bad na ka bynta ki paidbah jong ka Nongstoiñ(Town Area) ka long 100.99 tyngka shi liter bad sha bar ka sor Nongstoiñ ka long 101.99 tyngka shi liter.
Lada lap ïa ki nongsam ba ki sam duna ne shim palat ïa ka dor ba la buh kin sngewbha ban ai ïa ka jingujor sha ka ophis jong u Deputy Commissioner (Supply) Nongstoiñ.
Ki nonglehkai ba paw nam na ka jylla lada ngi peit ki dang duna palat lada ngi nujor bad ki para jylla ba rit ha ka thaiñ Shatei Lam Mihngi ka ri.
Ngi ïohi ba kiwei kiwei ki jylla ba don mar jan bad ngi kum ka Manipur bad Mizoram ki la tam shakhmat ha ka jinglah ban pynmih ïa ki nonglehkai kiba ïoh jingithuh ha ka ri.
Dang ha ki khyndiat snem ba a leit ki la mih katto katne ki nonglehkai ba kynsai na ka jylla kiba ki klob paw nam ka ri ki ïaknieh ban ïoh soi contract ba kin lehkai na ki.
Lada ngi phai dien dang tang ha kine ki khyndiat snem eh ba la leit ngi ïohi ba u Eugeneson Lyngdoh uba la shah jied noh kum u MLA, u Ricky Shabong, Redeem Tlang bad kiwei de kiba ngin dang lah ban ñiew kyrteng ki la lah ban tynshaiñ ha ka kam lehkai phutbol.
Lah ban ong ba kine ki ranglehkai kiba ka jylla ka la pynmih ka dei na ka jinglah jong ki hi bad ka jingdon kabu ruh ban shim ïa ka kam lehkai kumka kam im ja hynrei katto ngut eh ki khynnah na ki nongkyndon kiba ïoh lad ban tynshaiñ wat a ki don ka sap kaba kynsai kaba ryngkat dor bad ki nonglehkai na ki ri jong ka pyrthei.
Shiban lah ban ong ba ka jinglehkai football ha ka jylla khamtam eh ha ka jaidbynriew ka longdoh longsnam naduh ki por kiba mynshuwa eh.
Leit phi sha kino ma kino ki shong kiba rit ne kyndong eh jong ka rilum Khasi, ki bym pat don bording ilektrik ne surok, moblie network ne skul hynrei phin lap beit ba ka madan lehkai phutbol kam ju jah ha kine ki shnong.
Sngew dei ban kylli wat haduh katne ka jingieid phutbol balei pat ngi dang duna eh ki ranglehkai kiban mih khmat ïa ki klob pawnam bad ïa ka ri.
Hato dei ba kim don sap ne hato dei ba kim ïoh lad ne hato ki kloi than ka shong kurim bad ka leh rangbah….
ki hajar ki jingkylli kiba ngin hap puson bad wad ïa ka daw.
Lada phai sha ka jingïarap ka sorkar ban kyntiew ïa ki samla khamtam eh ïa ki heprit kiba donsap ha kane ka kam ruh ka dang duna shaba palat la 50 snem ngi ïoh jylla hynrei ki Football Acedemy ki dang duna palat katta ruh kiba pynïaid da ki riew shimet hynrei katno ngut eh ki kmie ki kpa na ki thaiñ nongkyndong kiba lah ban kyrshan ïa ki khun ba ki leit shah pyntbit ha kine ki shlem ai jinghikai.
Ka jylla Mizoram dang ha kine ki khyndiat snem ba la dep ka la pynbna ba ka sorkar jylla ka la ïoh song pisa na ka sorkar pdeng ban plie jin haduh san tylli ki shlem ai jinghikai khlem da kheiñ ïa kito kiba ka snoh kti lang bad ka Tata Trust.
Lada ngin peit shuwa tang ïa ki madan phutbol katno tylli eh ki madan kiba ryngkat dor bad ki madan sha kiwei ki jylla lah ban ong khyndiat ngut eh ki khynnah rit kiba ïoh ban lehkai ha ki madan phlang plastik hynrei kiba bun hi ka jingim lehkai jong ki ka kut tang ha ka madan ktieh ne madan phlang tang da ki kjat khlem pat ïoh hong tang ki but tuh.
Wat ki kmie ki kpa lada ki khun ki kwah long nonglehkai yn ym don hi kiba kyrshan ïa kane ka jingthmu namar ki la ïohi lupa ba kam don ka lawei kaba thikna bad katto eh hi ruh ki kmie ki kpa kin lah ban shan ban siew bai skul bad bai shah hikai pyntbit ha ka kam lehkai.
Ngin peit ïa ka jylla jong ngi ka Sport Policy ruh dang tang ha sla wat la la mynjur naduh ki khyndiat snem ba la dep hynrei wat a katta sngew dei ban ai jingïaroh ïa ka sorkar ba mynta kaba la pyrshang ban maitphang da kaba ka ai song pisa bad ban sdang ai scholarship ïa ki samla pule ba la mihkhmat ïa ka jylla ha ki kam lehkai bad wat la ka kaei kaba ka la leh kam pat dei kaba heh.
Ki nonglehkai hi ym tang ha ka phutbol hynrei ha kiwei pat ruh ki jaid jinglehkai ba ban long nonghikai la kha lupa ym dei ba dang thaw hynrei kaba donkam ka long ba ïa kito kiba donsap ban kyntiew bad btin lynti.
Kum ka jylla dang donkam ban dang pynbha ïa ka kyrdan ka jinglehkai kaban ryngkat dor bad kaei kaba kiwei pat ki jylla ki la kot.
Ngin phai sha ka madan lehkai, ne ka jingleit wad ïa ki heprit donsap sha ki shnong ba kyndong eh, ka jingpynshlur lyngba ki song pisa ha ka dur ka scholarship bad ka jingpynkha ne kyrshan pisa ïa ki acedemy ban hikai ïa ki heprit donsap ban ban jied ruh kino kiba don ka talen ka ban lah ban kot bor ban kynjoh sha ki kliar ka nam lehkai.
Shillong, Nailur, 12: Ka All India Trinamool Congress ha ka sngi Saitjaiñ ka la nang ïoh bor shuh shuh hadien ba u District President barim jong ka BJP jong ka North Garo Hills, u Manik Sangma u la pynïasoh ïalade bad ka Meghalaya TMC.La pdiang sngewbha ïa u Manik Sangma da u nongïalam jong ka AITC Meghalaya u Dr.Mukul Sangma.
U Manik Sangma u la pynpaw ba ka jingpynïasoh ïalade sha ka TMC ka long hadien ba kane ka seng saiñpyrthei ka la kular ban ai ïa ka jingshakri kaba kham bha sha ki paidbah nongshong shnong jong ka jylla Meghalaya bad ban kylla ruh ïa ka rukom synshar.
Shillong, Nailur 12: Ka seng HANM, Riwar Mihngi Circle ha ka sngi u Saitjaiñ ki la hiar ban leit jurip ïa ka surok Lyngkhat sha Tmar hadien ba ki paidbah nongleit nongwan bad ki paidbah nongshong shnong jong ka Nohwet, Nongsohphan, Lyngkhat bad kiwei kiwei ki shnong ba don ha ka tei ka thaiñ ki la ujor sha ka seng ba ka don ka jingtrei torti bad ka jingbym pynbha da u contractor katkum ki kyndon ka skhim PMGSY.Ha ka jingjurip ka seng ka la lap ba wat ka jingkieng ruh la shu siang da ki dieng kaba lah ban buh jingma ïa ki nongleit nongwan.
Haba kren sha ki lad pathai khubor u President ka seng u Bah Shaiborlang Nongrum u la ong ba ha ka jingshisha ka sorkar pdeng ka la buh ki kyndon ba ïa kane ka surok dei ban pynbha bad maramot haduh u snem 2025-26 namar kane ka surok ka dei kaba la pyntrei lyngba ka skhim PMGSY.“Ha ka jingjurip ngi lap ba kiba bun ki bynta kim don rong shuh bad kane ka jia namar ka contractor kam pyntreihok satia kat kum ki kyndon ka skhim" u la ong.
U la ong ruh ba ka jingkieng kaba don ha kane ka surok la siang pynban tang da ki dieng tylli kiba shu pom na sha khlaw kaba buh jingma pat ba ka lah ban hap ha kano kano ka por kabn wanrah jingjia kaba sngewsih.
“U Symbud Myntri Rangbah ka jylla u shait ong ruh ba ka sorkar kan pynshitom wat ban black list syndon ïa ki contractor kiba kiba trei tang dep rukom ngi kwah ban ong ba ka sorkan kan pyni da ka kam ïa ka contractor kaba pyntri ïa kane ka surok" u la bynrap.
U Bah Shaiborlang u la pynrem jur ruh ïa ka tnad PWD namar ka jingbym suitñiew ban leit jurip ïa kane ka surok ban pynthikna ba ka jingpyntrei kan long kaba paka , “ha ka jingshisha ki dei ban jurip bad ban ai ka jingkynthoh sha ki bor ba halor kat kum ka jinglap jong ki.
Nongstoiñ, Nailur, 12: Ki dkhot jong ka District Health Society West Khasi Hills ki la ïa shong jingïalang mynta ka sngi ka 12 tarik Nailur, kaba long ruh ka sien ba nyngkong bad U Deputy Commissioner ka West Khasi Hills District u Bah Garod L.S.N Dykes, ha ryngkat ka jingïadonlang u EAC ka Mawshynrut bad u BDO Nongstoiñ, ha conference hall Dc ophis Nongstoiñ.
Ki mat ïatai ha kane ka jingïalang ki long ki program ka koit ka khïah ba la pyntreikam hapoh kane ka thaiñ ki long kumne MCH, National Vector Borne Diseases Control Programme, Community Processes, Pradhan Mantri Matru Vandana Yojana (PMMVY), Comprehensive primary health care programme, National Progamme for control of Diabetes, Cancer and Stroke (NPCDCS), Rashitriya Balswasthya Karyakram (RBSK), Rashritya Kishore Swasthya Karyakram, IDSP, NTEP, NLCP, NTCP, NOHP, NPPCD, UDID, JSSK, CM Motherhood scheme, POCSO bad kiwei kiwei.
Ha ka jingkren pynwai u Deputy Commissioner u la pynpaw ka jingsngewkhia halor ka jingsahdien bad ki jingeh, ba ka tnad ka koit ka khiah ka ïakynduh ban pyntreikam ïa kitei ki program, u la ong, ba kane ka wan jïa na ka daw ba ki paidbah kim pat pei phang ïa ki jingthmu.
Kumta u la kyntu ïa ki office triekam ka sorkar ban pynlong programme khah khah, ban ai jingpynshai paidbah khamtam ha ki jaka nongkyndong.
Ha kaba ïa dei bad ka jingïashongkha khynnah, u Deputy Commissioner u la kdew ba ka kynthei hapoh ka 18 snem karta bad 21 snem u shynrang kim pat lah ban ïa poi kha, namar kane ka long kaba beaiñ.
Ïa ka Pocso Act dei ban ai jingpynshai paidbah ban ïada na jingleh pyrshah, u la pynkut.
Shillong, Nailur, 11: Ka AITC, Meghalaya lyngba tnad jong ki samla pule ne Meghalya Pradesh Trinamool Congress Student Union(MPTCSU) ha ka sngi Palei ki la pynlong ïa ka jingïakhih da kaba shong shah thngan ha syndah ka ophis jong ka MPSC ban dawa ba ka thung kam thungjam ha ka jylla ka dei ban long kaba shai bad ruh ba ka sorkar jylla ka dei ban shim khia ban kyntiew ïa ka pule puthi ha ka jylla.
Haba kren sha ki lad pathai khubor u President ka MPTCSU u Samla Bansharailang Pyngrope u la ong ba ka jingwan shong shah thngan ki samla pule ka ong ban dawa ba ka thungkam thungjam ha ka jylla kan ong da ka kynti kaba shai.
“Dang shen ngi ïohi ba u Myntri Rangbah ka jylla u ïathuh ba ki kam kiba lait ha ka tnat pulit ki don kumba 2000 eiei, hynrei kham ha dien sa u Myntri ka tnat Poh Ïing u la ong pat ba ki lait tang 8,00 tylli nga shu kwah ban kylli balei ka kham duna na kaba kam u Myntri Rangbah hato ka dei ba ki la thung kam rieh ne balei" u la buh jingkylli.
“Dang shen ki samla ba ïakhun ïa ka eksamin ban ïoh rung kam pulit ki la ïakhih ban dawa na ka sorkar ba dei ban pynbna ïa ka resol namar ka sorkar ka khot pynlong eksamin khlem pynbna resol haduh mynta" u la o ng.
U la ong ruh ha ka jingshisha ka sorkar ka dei ban pyndap noh wat ïa ki kam ba lait namar kiba bun ki samla kiba a pyndep ïa ki jingpule bapher bapher kim shym la ïoh kam satia.
Haba ïadei bad ka pule puthi u Samla Bansharailang u la ong ba ka pule puthi kaba ka jylla ka ai ka dei kaba bna kylleng sawdong hynrei u la ong ba shen ka jylla kan bna noh kum ka pdeng ki kam khalai.
“U Myntri Rangbah ka jylla u la ong ruh ba ki samla pule ka jylla ba kim donkam satia ban thoh ïa ka CUET ban bteng ïa ki jingpule ba shakhmat, don ki samla pule kiba sngew shngaiñ ba kim donkam shuh ban ïakhun ïa kane ka eksamin hynrei ki tip ba lada kwah bteng jingpule kum ha NEHU ki donkam ïakhun ïa kane ka eksamin ynda la dier ka por hato ka sorkar kan kit khlieh mo ïa kane ka jingïalam bakla u Myntri Rangbah" u la ong.
Mawkyrwat, ‘Nailur, 12: Ka Hynñiewtrep Youths Council (HYC) jong ka South West Khasi Hills District ka dap da ka jingsngewkhia ban ïohi ba ka sorkar India lyngba ka UCIL ka dang ïai don ka jingthmu ban tih ïa u uranium napoh ka South West Khasi Hills District.
Ka seng ka pynrem jur ïa ka sorkar India bad ïa ka UCIL kiba watla ki paidbah ka Jylla ki la pynpaw ïa ka jingpyrshah ban tih ïa u uranium hynrei ka sorkar India ha ryngkat ka UCIL pat ki dang thmu beit ban tih ïa u.
Kane ka jingleh bym suid ñiew ka UCIL bad ka sorkar India ka wan rah ïa ka jingshong syier, ka pynklumar jingmut ïa ki paidbah ka dong ka thaiñ, ka buh ruh ïa ki paidbah ha ka jingma bad ka long ka jingthom bor ïa ka rai laitluid ki paidbah ka thaiñ.
Ka HYC, South West Khasi Hills ka pynpaw shai ba ka seng ha ryngkat ki paidbah da lei lei ruh em kin nym ailad ïa ka sorkar India bad ïa ka UCIL ba kin wan jubor ban tih ïa u uranium hapoh ka Jylla.
Ka Seng ka la ïohi ha ki khubor ba ki MLA ka South West Khasi Hills District kata u bah Renikton Lyngdoh Tongkhar bad u bah Pius Marweiñ ki la pynpaw ba ki pyrshah ïa ka jingthmu tih ïa u uranium hapoh ka distrik.
“Ngi sngewkmen ba ki la pynpaw ïa ka sur u paidbah jong ka distrik hynrei tang ban pynpaw ha ki khubor kam pat biang, ngi pynkynmaw biang kumba ngi la ai jingthoh ha kine ki por ba la dep ban dawa na kine ki MLA baroh ar ngut bad ïa baroh ki MLA ka Jylla ba ki dei ban rah syndon da ka Official Resolution (OR) ha ïing Dorbar Thaw-aiñ katba ka Dorbar Synrai ka dang ïaid mynta, ba baroh ki MLA ka Jylla Meghalaya kiba pyrshah tih ïa u uranium kin rai da kawei ka sur ban dawa na ka sorkar India ba kin sangeh noh mardor ïa ka jingthmu ban tih ïa u ha ka Jylla bad ba kin khang kyrdep noh syndon ïa baroh ki ophis UCIL ha ka Jylla Meghalaya", ong ka kyrwoh na u President.
Ka HYC South West Khasi Hills District ka ai jingmut ruh ïa ka KHADC khamtam ïa ki MDC ka South West Khasi Hills District ba kin wanrah da kajuh ka resolution ha ïing Dorbar Thaw-aiñ ka KHADC khang ba ka jingpyrshah tih ïa u mawpoh khyndew kan nang skhem shuh shuh.
Kane ka long katkum ka kyrwoh khubor na u bah Arbok Kharjahrin, President ka HYC, South West Khasi Hills District.
Nongstoiñ, Nailur, 12: U Bah Michael Thongni, General Secretary, HSPDP Nongstoiñ Area Unit ha ka jingïakren u la phah ïa u kyrwoh khubor ban pynpaw ïa ka jingsngewnguh sha baroh ki Nongkyrshan ka Party HSPDP, na ka bynta ki jingdwai ba ki la buh haduh ba ka Party ka la ïoh ban sei ïa u Kyrtong jong ka Nongstoiñ Constituency hapdeng ki jingeh kiba bun.
Ha ka kyrwoh u la ong, “U Bah Sanjied Kynsai Shangrit u dei u khun phrang sngi jong uwei na ki nong ki nongïaleh Hills State ka Jylla Meghalaya.
U long u briew u ba kylluid ka mynsiem bad lah ruh ban sngew ban sngap, ban tip ban ïohi ïa ki jingeh jong ki briew kiba donkam ïa ka jingsngap lem".
“U dei u briew u ba la ju im ha ka jinglongduk ha ryngkat ka jingkit jingbah ban ri ban sumar bad ban pynbit pynbiang ïa ki jingdonkam ïa ka ïing bad ïa la ki para ryngkat u Kpa bad ka Kmie jong u.
U dei u païa ba skhem jong ka ïing ka sem bad khlem pep un long ruh u païa na bynta ka ri bad ka jaitbynriew, lada ki paidbah ki ai ïa ka jingieit ha u snem 2023".
“U la ju trei na bynta u paidbah bad shibun bah ki kam kiba u la leh ha rieh khlem da put turoi.
U la ju ïaid bad don ryngkat ki samla ha ki seng bhalang kiba pher ba pher ban trei da ka mon sngewbha, na bynta ka jingbit jingbiang ka jingbha jingmiat na ka bynta ki paidbah".
“Kumta, lyngba ka lynti ïaid ka jong u ngi tip ba u la dei uta u rangbah u ban ïalam ïa ki paidbah Nongstoiñ Constituency bad ka party, da ka lynti ka jingsngewrit bad aiti lut kumba u nongïalam jong ngi u (L) Maieit Hoping Stone Lyngdoh, u la ju hikai ïa u ha ki por kiba u dang rit mynba u Maieit u dang don ha ka met ka phad kaba khlaiñ".
“U don ïa ka mynsiem ïaishah bad ieit ïa ka nongrim ba la hikai da ka party, namar ha u snem 2019 u la duh noh ïa ka Ticket MDC.Hynrei u ïai neh bad don ryngkat bad kane ka party ban shakri ïa u paidbah da ka lynti ba u Maieit u hikai.
Lada u jop un dei u ta u nongïalam u ban kdup ïa u rit u ria, u duk u suk, u ba duna u ba biang, ki longkmie, rangbah bad ki samla, khlem da noh shilliang ïano ïano ruh kumba la ju leh ka party ha ki snem kiba la leit noh".
“Nga kyntu sha ki President Secretary ki Primary Unit ba kum u General Secretary ryngkat ki Nongïalam lem bad u Candidate, ba ka party ka im bad ka khlaiñ dei namar ka jingdon jong ki nongkitkam kiba ïaineh ha ka nongrim ki nongrim kiba la buh la bsat ha ka party HSPDP".
“Kum ki nongïalam kiba skhem, kim dei satia ban shah ïalam bakla tang ha kane ka kynta kaba lyngkot bad klet ïa ki jinglen lade kiba la bun snem ne ka nongrim kaba la hikai da u (L) Maieit ïa kaba ki la ri kyndon da ki phew snem mynta.
Kaei kaba donkam mynta ka long ban long tylli kawei ban wanrah biang ïa ka burom jong ka party", ong ka kyrwoh na u Bah Michael Thongni General Secretary HSPDP Nongstoiñ Area Unit.
Nongstoiñ, Nailur 12: Ha Nongstoiñ constituency ka lyer elekshon ka la sdang ban beh bad don lei lei katto katne ki jaka ba ka la sdang ban shongshit bha.
Na ka liang ka All India Trinamool Congress ka la tur sha ki shnong ki thaw ban pynkhlain la ki thapniang kum ka jingpynkhreh na ka bynta ka elekshon ha u snem ban wan.
Dang ha ka taïew ba la dep ki paitbah jong ka shnong Lawse ki la khot sngewbha ïa ki nongïalam jong ka AITC, ba kin wan ban pynlong ïa ka jingïalang bad ban pynrung kyrteng ïa ki paitbah nongshong shnong na ka bynta ba kin ai ka jingkyrshan ba pura ïa katei ka party ha ka election ban wan.
La ïoh jingtip ruh ba ki nongïalam ka Nongstoiñ Block Trinamool Congress ba la synran lang ruh da u bah Macmillan Kharbani President, ki la leit sha katei ka shnong bad ki la pynlong ïa ka jingïalang ha kaba ki spah ngut ki nongshong shnong, ba kynthup ïa ki rangbah ki longkmie bad ki samla, ki la wan ban pynïasoh sha ka party kum ki nongkitkam ba pura, na ka bynta ban trei shitom ban pynjop ïa u kyrtong ka party ha ka election ha u snem ban wan.
Ki katto katne ki nongkyrshan ba skhem ka AITC ki la pynpaw ba ki kwah ban kyrshan ia ka TMC, hynrei don ruh kiba ong ba kin leit ai jingkyrshan noh ïa ka UDP lada ka pynïeng kyrtong.
Haba kylli pat balei kim leit ban ai jingkyrshan noh ïa u MLA ba mynta u ba dei na ka party NPP kaba ïalam ïa ka sorkar ha kine ki snem, don katto katne kiba ong ba ki la ngiah, namar bun satang ki jingleh donbor bad baroh ki jait kam la hap ban ïaid lyngba kita ki high level.
Haba kylli pat ba balei kim leit ban ai jingkyrshan noh ïa ka Consgress kaba la don lypa ïa u kyrtong uba dei ruh u MDC ba mynta, ki don kiba ong ba lada kin leit kyrshan ïa u kyrtong ka congress ruh kam myntoi.
Namar wat lada u jop ruh un ym lah ban leh ei ei namar ka Congress kam long ei ei shuh ha ka jylla ka don satang u MP katba MLA pat kam don shuh wat tang uwei ruh hapoh ka jylla.
Kumta kaba kham bha tam na baroh ka long ban rung syndon sha ka TMC, namar ka don ïa u Dr Mukul Sangma u nongïalam u ba la paw bha ha ka jylla bad u ba la long teng u Myntri rangbah haduh ar sien kynthih.
Amlarem, Nailur 12: Ka ophis Sub-Divisional Officer (Supply) jong ka Amlarem Sub–Division ka la pynbna paidbah ba ïa u Khaw uba hap hapoh ka PMGKAY Scheme na ka bynta u bnai September, 2022 la pyllait sha baroh ki longïing hapoh ka NFSA (AAY & PHH) naduh mynta ka sngi haduh ka 15 tarik u bnai September, 2022 katkum kine ki kyndon harum.
Na ka bynta u khaw AAY, kan long 5 kilo shikhlieh, ym don kam siew pisa, katba ïa u khaw PHH kan long 5 kilo shikhlieh khlem don kam siew pisa.
Lada don kino kino kiba shim da ka pisa ne ki bym ïoh ïa kitei ki mar jong ki, ki lah ban ujor sha ka ophis jong ka S.D.O, (Supply) da kaba thoh shai ïaka kyrteng bad ka shnong jong ki khnang ba yn lah ban pynshitom ïa ki.
Ki nongïoh myntoi ki lah ruh ban ujor ha kine ki Number Sub-Inspectors – 8414806738/9436110184/8731025753.
Jowai: U Deputy Commissioner (Supply), West Jaiñtia Hills District, Jowai u khot aplikeshon na ka bynta ka kam die rashon (Fair Price Shop Dealer) na ka bynta ha sor bad nongkyndong kiba hap hapoh West Jaiñtia Hills District.
U la pyntip ba baroh ki nongdie rashon ba la don lypa kin kut noh ha ka 31/12/2022.
Kane ka jingkhot thymmai ïa ki nongdie rashon kan long na ka bynta 5 (San) snem, kata naduh u snem 2023 haduh 2027, katkum ka aiñ jong ka Meghalaya Food Grains/SK Oil (Public Distribution System Control Order 2022).
Na ka bynta ka umphniang sharak (SK Oil) la dep ban pynmih ïa ka Notification katkum ka 17 tarik Lber 2020 kaba la buh por ym duna ïa ka 5 snem.
Ïa ki aplikeshon bad jingtip ba kham bniah lah ban ïoh na ka ophis u DC (Supply), West Jaiñtia Hills ha ki por long trei.
Ka tarik ba khatduh ban pynpoi ïa ki aplikeshon kan long ha lane shwa ka 23/09/2022.
Jowai, Nailur 12: Ka lympung ïalehkai ‘U Kiang Nangbah Memorial Trophy’ Super Division Football Tournament-2022 bala pynïaid da ka West Jaiñtia District Sports Association (WJDSA), kaba la long mynta ka sngi ha madan Kiang Nangbah Stadium Dongmihsngi, Jowai.
Haba phai sha ka jingïakhun hapdeng ki ar kynhun kata ka 7 Wasa pyrshah ïa ka Nangbah Mulang, ha kaba ka kynhun ïalehkai jong ka 7 Wasa kala jop da 3-1 kol ïa ka Nangbah Mulang.
Ïa kitei ki kol na ka 7 Wasa la thep da u Nymphang Sumer ha ka minit ba 14 & 45+2 bad u Dashngain Sukhlaiñ ha ka minit ba 85.
Katba ïa ka shikol na ka Nangbah Mulang la thep da u Rihok Tyngkan ha ka minit ba 72.
Ka jingïakhun lashai ka sngi 13 tarik kan long hapdeng ka Shangpung Lumïawmushai pyrshah ïa ka Sohmynting ha ka por 3 baje janmiet.
Jowai, Nailur 12: Ka Dorbar Dong jong ka Salini Colony Mihmyntdu hynnin ka sngi 10 tarik u Nailar ka la ïoh ban pynskhem ïa ki nongkitkam ba thymmai jong ka ha Community Hall jong ka Dong.
Ha shwa kane ka jingpynskhem kular ïa ki nongkitkam ba thymmai la don ka jingïalang ka ba la pynïaid da u ma T.Sawian.
Ki khun samla jong ka dong ki la ai ka jingrwai ba sngewtynnat kum ka jingrwai pdiang burom ïa ki paidbah nongshong shnong bad ïa ki nongwan baroh.
U ma Abul Phawa ha ba ai jingkren ha kane ka sngi kum u Kongsan ula ong ba ka shongsuk shongsaiñ ka shnong ka thaw ka long ka ba donkam eh haduh katta katta khnang ban wan rah ïa la roi ka par hapoh shnong pohthaw.
U Ma Brightstar Chyrmang MDC jong ka JHADC ha ba kren ha kane ka sngi u la ïaroh ïa ka Dorbar Dong kaba lah ban kyntiew ïa ka shnong ka thaw bad ula ong “ngi donkam ïa ka jingïatreilang khnang ban ïoh ïa ka roi ka par ha ki liang baroh".
U Ma Octomewot Lamin Nominated MDC ka JHADC ha ba ai jingkren u a ong ba kum ka shnong ka donkam ban ïatylli ban ïa burom kylliang iwei ïa iwei pat khnang ban wan rah ïa ka roi ka par ngi donkam ban shakri mar kylliang para briew.
U Ma D Kyndiah haba pule ïa ka history jong ka Dong u la ïaroh ïa ki nong seng ïa kane ka dong, kiba trei shitom met bad mynsiem haduh ba ka dong ka la kiew ha ki liang baroh.
Shuh shuh la pynphuh pynphieng ïa kane ka sngi da ka jingrwai bad jingshad na ka Kynhun SHI IUNG, kumjuh na ki seng Manbei kiba ai ka jingshad pliang, ki drama lyngkot, ki Fancy Dress bad ki wei kiwei de.
Ïa ki kyntien ai khublei la ïoh na u ma W Pohthmi.
Jowai, Nailur 12: Mynta ka sngi u Executive Member (EM) ka JHADC ba dei peit ïa ka tnad Market bad kiwei u ma Eveningstar Teron ula plie paidbah ïaka ophis treikam jong ka Managing Committee Ïew Namdong, haka jingïalang kaba pynlong ha katei hi ka ïew ba don ka ophis bad ïa kane ka ophis la tei ha ka jingpynlut pynsep bala pynmih hi da ka ‘Managing Committee’ kaba la kot kumba 2 lak tyngka.
Ha kane ka sngi ïa ka jingïalang la pynïaid da u ma Isidorus Pakma Secretary jong ka Raij Namdong, ha ka jingdonlang u MDC ka thaiñ u ma Dawan Lyngdoh kum u symbud kongsan, ma E.S Shylla T.I.JHADC, ka kong C.Dkhar Special Officer, u Dolloi ka Elaka Nongjngi ma Copiusnes Daw ki Waheh Shnong ba marjan bad ki paidbah nongleit ïew leit hat.
Hashwa ban khap ïa u rebon jong katei ka ophis treikram ka Managing Committee na ka liang u kongsan haba ai jingkren ula kitbok kitrwiang ïa ki nongpynïaid ka Committee ïew hapoh ka shnong ba kan nang ïaid shakhmat ban pynbha pynmiat ïa jingdonkam ha baroh ki liang.
Ula ong ba ‘Dei lyngba ka jingtrei shitom jong ki nongpynïaid ka Managing Committee la lah ban plie ïa kane kane ka ophis khlem da don ki lad jingïarap na ka sorkar ne ki briew shimet bad kane ka pynpaw ïa ka jingtrei shitom jong ki nongïalam ka Managing Committee’.
Ha kaba ïadei bad ka jaka pynïeng kali (Parking lot) ha kane ka ïew ula pyntip ba ka JHADC ka dang ap ïa ka pisa na Fund jingïarap na ka sorkar ban sdang ïa ka kam, ula pynsngew mynta ka don sa ka jingïarap pisa naka sorkar lyngba ka Fifteen Finance bad ka SAG naka sorkar kaba lah ban ai jingïarap ïa kine ki ïew hapoh ka District, ula kular ban ïakren hapoh ka Executive Committee na ka bynta ki jingdonkam jong kane ka ïew.
U MDC ka thaiñ ma Dawan Lyngdoh haba ai jingkren ula kular ban ai jingïarap ïa katei ka ïew Namdong da ka pisa kaba 1 lak tyngka sha ka Managing Committee ban pynshna ïa ka Paiñkhana ha katei ka ïew khnang ban ïoh pyndonkam ki nongleit ïew leit hat bad ki nongshong ïew kumjuh.
Baroh ki nongkren ha kane ka sngi kila pynpaw ka jingai khublei ïa ka jingtrei shitom jong ka Managing Committee, kila la lah ban pynurlong ïa kane ka jingdawa ban donkam jong ka ophis treikam ban pynsuk ïa ki kam ïew kam hat.
Na ka liang ka Managing Committee kala aiti ruh ïa ka Memorandum halor ki jingdonkam jong ka ïew ha utei u MDC ba dei peit ïa ka tnad Market ka JHADC.Jowai, Nailur 12: Ka ‘Seminar Cum Jingïaseng Ïalap’ jong ka Mission & Evangelism Committee Jingïaseng Samla Khasi Jaiñtia Presbyterian (KJP) Synod Mihngi kaba ar sngi lynter kaba la sdang naduh ka sngi saitjaiñ 10 tarik bad pynkut ha kane ka sngi U Blei haka Balang Presbyterian Mosiang Lamare Rim, Chiehruphi District, Narpuh Border Presbytery.
Ha kane ka ‘Seminar Cum Jingïaseng Ïalap la wan ban ïa shim bynta da ki Dkhot bad Delegate naka kylleng ki Presbytery jong ka KJP Synod Mihngi bad ki parabangeit jong katei ka Balang.
Ha ka sngi saitjaiñ kala don ka jingai jinghikai halor ka ‘Jingtrei Mission ki samla ha ki juk ba mynta’ ba la ai jingbatai bniah da u T.Bn.
A.S Majaw ha kaba ula pynbynta ha ki ar Session I & II.Katba ha ka por 7 baje janmiet kala don ka Jingïaseng Ïalap ba la kren da u Rev Damlang Rymbai.
Mynta ka sngi U Blei haka Jingïaseng Ïalap ha ka por 1 baje nohphai sngi u Rev.M.Khongbuh Massar ula sam ïa ka ktein jong u Blei da kaba pynshong nongrim na ka Gospel u Laukas ka lyngnong 7 Dkhot 11-17, shaphang “u Jisu u long ka Jubab" ha kiba ngeit baroh.
Shuh shuh u pastor ula pynsngew shaphang ki jingeh kiba ha rukom, ha kaba kiba ngeit ki ïa kynduh ha ka jingim kaba manla ka sngi, hynrei da kaba phai sha u Jisu Khrist ka don ka jingim, ka jingpynkhiah, ka jingsuk, ka jinglaidluid bad ka jingkyrmen ha ka jingim.
Ula pynkymmaw ruh ba u Jisu u long ka jingshisha sha ka jingim bymjukut da kaba wad ïa u na ka dohnud baroh, ha ka juh ka por u kyntu ïa ki khun samla ba kin ïeng joit na kaba ïohthiah, namar wat ïa ki lum bah, ki duriaw, ki kynjri ba theh ha ka jingim ha ka kyrteng u Jisu yn lah ban jop lut ïa ki.
Kum ki khun U Blei ha ka jingim ki dei ban pynkhreh ban ïashem bad la u Kynrad ong u Pastor.
Ha ka por 10 baje mynstep ha ka Jingïaseng Ïalap la kren da u T.Bn.
A.S.Majaw, katba ha ka por janmiet 7 baje jong ka Jingïaseng Ïalap la kren da u Rev.E.H.Chullai.
La pynrhem ïa ka jingïaseng da ki jingrwai ba kyrpang na ki Choir ba kynthup ïa ka Jingïaseng Samla Balang Nongthymme, Standing Choir Jingïaseng Samla KJP Synod Mihngi, Jingïaseng Samla Balang Mosiang Lamare Rim kiba la rwai ha ka por 1 baje nohphai sngi, ka Jingïaseng Samla Balang Khliehriat bad Jingïaseng Samla Balang Tuber haka por 10 baje mynstep, katba ha ka por mynmiet 7 baje la rwai da ka Jingïaseng Samla Balang Lumshnong.
Nongpoh, Nailur 12: Ban lum ban lang bad ban ïa kren na ka bynta ka bha ka miat jong ka Kur Suting, ka Kur Suting na Ri Bhoi ka la rai ban pynlong ïa ka jingïalangbah ha Ri Bhoi ba la rai ban pynlong ha ka Shnong Pahamrioh ha ka 17 tarik u Nailur, 2022 ba kan sdang naduh ka por 10.30 baje mynstep.
Na ka liang u Bah Micheal Suting bad u Bah Riskhem Suting, kiba dei ki nongïalam jong ka Kur Suting, ki la khot la wer ïa baroh ki Kur Suting, kiba dei tang na Ri Bhoi ba kin ïa poi khnang sha katei ka jingïalang khnang ba kane ka jingthmu ban ïa shong pyrkhat na ka bynta ka bha ka miat jong ka kur kan long kaba jop.
Shuh shuh kitei ki nongïalam ki la pyntip ruh ba ka jingthmu kane ka jingïalangbah ka Kur Suting ba dei tang na Ri Bhoi ka long ban ïa mir jingmut halor ki kam ki jam kiba ïa dei na ka bynta ka Kur Suting bad kummta, ka Kur ka khot ka wer ïa baroh ki Kur Suting, kiba dei tang na Ri Bhoi ba kin ïa poi khnang sha kane ka jingïalangbah ka kur khnang ban lah ban pyndep ïa ki kam ki jam kiba ka kur ka kwah ban ïa kren halor ka bha ka miat jong ka kur Suting.
Nongpoh, Nailur 12: Kumba ju leh man la u snem ban lum ban lang ïaki khynnah don sap haka kam ïalehkai phutbol, ka Lynti Jam Welfare Development Association (LJWDA) kala pyntip ba kan sdang biang ï aka lympung ïalehkai Sunfeast Cup 2022 ka ban sdang naduh ka 26 tarik Nailur ha 2 tylli ki madan ïalehkai jong ka shnong Jyntru bad Mawleiñ Mawkhan ha Ri-Bhoi.
Haba kren sha ki lad pathai khubor mynta ka sngi naka liang u Bah Sumarlang Swer President ka LJWDA u la ong ba kum ka kynhun ka ju pynlong ïa katei ka lympung man la u snem da ka jingkyrshanlang ka ITC Bangalore ban lum ban lang bad ban sei ïaka sap ka phong ki khun samla ban long ruh kum ka rynsan khamtam ïa ki heprit haka kam ïalehkai phutbol.
Ha katei ka lympung Sunfeast Cup 2022 kumba 60 tylli ki kynhun bapher bapher kin wan ban shim bynta na kylleng ka jylla.
Ha kane ka Sun Feast Cup, yn pynlong ha ka kyrdan U-13 bad U-16 shapoh na ka bynta ki Shynrang bad 16 snem jong ki kynthei, ha kaba ïa ka jingkhmieh bñiah ïa ki rang bad thei ïalehkai (Screening) kan long ha ka 16 bad 17 tarik u Nailur ha Lyntijam LP Skul kaba don ha Mawtnum, Ri-Bhoi.
Nongpoh, Nailur 12: Ki pulit jong ka Jorabat Police Outpost hynne ka step phyrngap kila ioh ban kem ïa kawei ka trok (AS 01 KC 6517) kaba kit kyiad beaiñ kaba thmu ban leit pynpoi sha Arunachal Pradesh.
Ïa katei ka trok la ioh ban kem naka thaiñ 13 mer ha kaba ki pulit kila kurup kumba 396 synduk ka kyiad da kaba buhrieh shapoh ka trok bad thep pat da ki mar na shabar.
Ha katei ka jingbat ki pulit ïa katei ka trok, u draibar u la phet noh na katei ka jaka da kaba shim kabu haka jingdum namar ka dei dang step phyrngap.
Naka liang ki pulit kila kem noh ïa u Ripon Barua uwei naki nongkhaii u ba donkti ha katei ka kam khaii beaiñ ïa katei ka kyiad bad ki pulit kila bat ruh ïa kawei ka scooty kaba don ïa u number AS 01 FF 2074 bad ka jingtohkit halor katei ka kam ka dang ïaid shakhmat.
Jowai, Nailur 12: Ka Jaiñtia Youth Federation (JYF) Central Body mynta ka sngi 12 tarik u Nailur 2022, kala ïoh ban pynbam smai ïa ki nongkitkam ba thymmai jong ka na ka bynta ka samoi jong u snem 2022-2025 da u Bah D.L.Rymbai President barim jong ka Central Body.
Ha kane ka sngi la sakhi lang da ki nongkit kam barim jong ka JYF Central body, naduh u ma L.D.Lakiang uPresident ba nyngkong duh jong ka seng kum u kongsan, Bah D.L Rymbai President barim ka JYF Central Body kum u symbud kong san.
Hashwa ban sdang ïa ka jingïalang pynbam smai la ïoh shwa ïa ka jingduwai na ka President ka JYF Women Wings kong Arlin Dkhar.
Ïa kane ka jingïalang pynbam smai la pynïaid da u Bah P.J.Bamon (ex CES JYF -CB), kum u shong knor.
Ha kane ka sngi u ma L.D.Lakiang u sneng kyntu ïa ki nongkit kam ba thymmai ban long kiba kit khia bad shakri hok ïa ka im lang ka sah lang khlem da khmih lynti ban ïoh bainong bad ban trei shitom na ka bynta ka bha ka miat jong ka Ri bad ka jaid bynriew.
Na ka liang u Bah D.L Rymbai ha ba ai jingkren u kyntu ïa ki dkhot jong ka JYF baroh ban long ki ba ïatrei lang ryngkat ym dei ban don ka Mynsiem ïa bishni iwei ïa iwei bad da kyntu jur ruh ïa ki nongkit kam bad ki dkhot ban long kiba, don burom akor bad ruh ban long ki ba tip ban burom ïa ki nongïalam ki barim bad ïa kiba thymmai ruh kumjuh.
Ula kyntu ruh ban long ki ba trei dep ïa ka kam ki ba ai jingmyntoi ïa ka imlang ka sah lang.
Ha kane ka sngi la ïoh ruh ïa ka jingkren na u President ka JSM Western Region samla Ribok Biam, ma Dilone Lyngdoh Waheh Dong Salini Colony, u David Ngaite Ex Disciplinary Secretary JYF-CB bad kiwei kiwei de.
Ha kane ka sngi na ka liang jong President ba thymmai jong ka JYF Central Body ma O.L Tariang u khot ïa ka jingïatrei lang jong baroh ki nongkit kam ba thymmai bad ruh ïa ki nong kit kam barim ban long kiba ïa trei lang ryngkat ha baroh ki liang.
Ki nongkit kam ba thymmai ka Jaiñtia youth Federation (JYF) Central Body ki long kumne: President u O.L Tariang, Vice President u Jordan Rymbai, General Secretary u C.L Suchiang, Joint Secretary u Oswald B Nampui, Finance Secretary u Pynshlurbha Dkhar, Asst.Finance Secretary u J.Pala, Organising Secretary u Rapmiki Pohti, Asst.Organising Secretary u Arjun Lakhi, Education Secretary u Lasoki Rymbai, Publicity and Information Secretary u Shwamiki Dkhar, Sport and Cultural Secretary u Shemphang Shylla, Asst.Education Secretary u Clifford Shylla.
Ha ka liang jong ki Women’s Wing la jied ïa ka President ka kong Arlin Dkhar bad Secretary ka kong Friday Sana.
Nongpoh, Nailur 12: Ki nongïalam ka Hynñiewtrep Integrated Territorial Organization (HITO) Byrnihat area mynta ka sngi ka la ujor syndon sha ki bor pynïaid district ka Ri Bhoi District pyrshah ïa ki nongpynïaid ka kompani bar jylla ba la khlieh da u Utam Jhunjhunwala namar ka jingtih khyndew palat liam haduh ba ka ktieh ka la pynthud ïa ka leit ka wan u paidbah ha ka thaiñ Narbong, Umjojwa ha Byrnihat.
Katkum ka jingïathuh da u samla Kapil Kurbah, President ka HITO Byrnihat, u la pynpaw ba ka seng ka dap da ka jingsngewkhia kaba jur halor ka jingtih khlem akor ka kompani u Utam Jhunjhunwala ïa u lum harud u surok shnong ka Narbong Umjojwa bad khlem da bud thik ïa ki jingbthah ban ïada ïa ka ktieh ban tuid sha surok khamtam ha ka por slap.
U la ïathuh ruh, ba kane ka jingtih khyndew kaba la long khlem akor haduh katta katta namar ka la wanrah ïa ka jingeh kaba khraw ki paidbah nongleit nongwan khamtam ki khynnah skul kiba hap ban ïaid na katei ka jaka, na ka liang ka seng ka la leit ruh ban jurip ïa katei ka jaka bad ban kynduh ïa u Zunzunwala hynrei um shem la kren shai eiei halor ka jingtih khyndew ha Narbong Umjojwa.
Kumta na ka liang ka seng ka la shim syndon da ka lad kaba tyngeh da kaba ujor sha ki bor pynïaid district ka Ri Bhoi District bad la kyrpad na u Deputy Commissioner ka district ban shimkhia ban tohkit bad ruh ban weng ïa ka jingeh ka leit ka wan u paidbah baroh ha katei la thaiñ Byrnihat.
Shillong, Nailur, 12: Hadien ba u Myntri Rangbah ka jylla u Conrad Sangma u la ong ba ki jingpynbna (Notifications) ba la rai ha ka Sorkar ban pyntreikam noh pura ïa ka CPC & CrPC ha baroh ki Kashari ha ka Jylla kin ym ktah ïa ka bor bad ka iktiar jong ki Kashari trai ri (Kashari Shnong, Kashari Raid & Kashari Hima ne Elaka) bad ki Kashari jong ki District Council hynrei na ka liang jong ka HYC ha ka sngi u Blei ka la ong ba kane ka jingkam jong u Myntri Rangbah ka dei tang ka ka jingkren laplah bad ka seng ka la pan jingpynshai ha kiba bun ki mat ki ban mih na ka jinpyntreikam ïa kane ka kyndon aiñ.
Ha u kyrwoh ba la phah sha ki lad pathai khubbor, ka HYC ka la dawa ïa u Myntri Rangbah ba u dei ban jubab ïa ki jingkylli kiba mih lada pyntreikam, khlem da jubab kyllaiñ.
“Ïa ki District & Session Court/Judge ( Kashari Sorkar Jylla) la shna katkum ki kyndon ka Riti Synshar ka Ri India.
Ïa ki kashari Trai Ri bad ki Kashari District Council ruh la thung bad shna lyngba ka Sixth Schedule ha ka Riti Synshar jong ka Ri India.
Haba ki don ar jaid ki Kashari ha kajuh ka jaka, hato kam dei ka kamram ki nongshna Aiñ ban pynbeit bad pyrkhat sani bha shwa ban pynmih kano kano ka rai lyngba ki Notifications ïoh ka mih ka jingïatyngkhuh ha ki bor treikam?" la buh jingkylli ka HYC.Ka HYC ka la ong ruh, da ka rai jong ka Sorkar ban pyntreikam ïa kine ki kyndon aiñ ki Kashari Shnong bad Raid kin hap thung Nongbishar da kiba la pyndep ïa ka jingpule aiñ namar ki kyndon ha kane ka aiñ ki long kiba kyllaiñ bad kiba bun ki jnit ki jnat bad ka la buh jingkylli la mano ban bei pisa ïa ki kashari shnong, raid hiima bad kumta ter ter ban siew tulop lada buh nongbishar da kiba la pyndep pule aiñ.
“Katkum ka Para 12 A(a) jong ka Sixth Scheduled la ong ba lada ki aiñ ba shna ka Dictrict Council ki tyngkhuh bad ki aiñ ba shna ka Parliament bad Iingdorbar Thawaiñ ka jylla ki aiñ ka District Council kin ïap.
Ka United khasi & Jaiñtia Hill District ( Administration of Justice Rules ) 1953 ba la shna da ka UKJADC kan tyngkhuh bad ka CrPC bad ka CPC bad kano napdeng kine ki aiñ ba ki kashari shnong kin hap bud," la ong ka Seng.
“Hato mynta ki District & Session Court ( Kashari Sorkar ) kin lah ban bishar ïa ki mukotduma ba ki mamla ki dei ki riewlum lada kata ka kam ka jia ha ki jaka Riewlum (Tribal Area).
Hato ka bor ba marwei (exclusive power & jurisdiction) jong ki District Council Court (Kashari ki District Council) ban bishar ïa ki mukotduma ba baroh ki mamla ki dei ki riewlum kan dang neh kumjuh ne kan kylla lada ki Kashari Sorkar ki lah ban bishar ïa ki mukotduma ba ki mamla ki dei ki riewlum?" la buh jingkylli shuh shuh ka Seng.
“Ko Myntri Rangbah haba phi ong ba ka jingtyrwa ki District Council ka bsuh ïa ki kyntien “except the courts created under the sixth schedule to the constitution of India and the exclusive jurisdiction of the District Council court to hear and try cases among tribals in the Tribal areas shall not be in any way be diluted or disturb" kam donkam watla ka dei ban pyntikna ba kan ym mih kano kano ka kynrum kynram hadien habud, balei ka Sorkar Jylla ka kyntait ïa kum kata haba kan weng ïa kino kino ki kynrum kynram hadien habud.
Hato ka dei ka kam sarong kyreit ka Sorkar MDA? la kynthoh ka seng.
“Balei ka Sorkar Meghalaya, ki District Council bad ki paidbah ki hap leit ha Ingkashari High Court bad Supreme Court ban ïatai ïa kane ka Notification ba la rai ban pynmih haba dang lah ban pynbeit ïa ka.
Hato ka jingleit sha ki Iingkashari High Court bad Supreme Court kam don kam seh ka jingpylut ïa ka pisa paidbah bad ka pisa ki riewshimet ruh? la buh jingkylli ka Seng.
Shillong, Nailur : Ka Seng jong ki nonghikai skul Primary ha ka lama jong ka APSTA kan pynlong ka jingrakhe ïa ka lyngkhuh snem ïap ba 173 jong U (L) Thomas Jones I uba la tip da baroh kum “U Kpa ka Khasi Alphabet" ha ka 16 tarik mynta u bnai.
Ha kane ka juh ka sngi kumba ju leh man la ka snem yn rakhe ruh ïa ka jingdap ba 180 snem ka jingsdang ki skul Lower Primary ha kine ki Lum Khasi bad Jaiñtia baieit jong ngi.
ïa kane ka prokram yn pynlong ha Madan Tirot Sing ha Mairang ka ban sdang naduh ka por 10.30 mynstep, ha kaba yn ïa don lang ruh u Bah Vincent Pala M.P.kum u Kongsan bad u bad u U Paiem P.Syiemlieh ka Hima Khadsawphra kum u Symbud Kongsan.
Ka khubor na ka TJMCC Committee ka pyntip ruh ba yn don ki prokram ba la pynbit pynbiang da ka APSTA.Yn don ruh ka jingnoh synñiang ïa kaba la ju pyntreikam da ka APSTA ha man ba rakhe ïa ka TJMCC(i) Sha (i) Ka Christmas Make Over 2022,(ii) sha ka Holy Cross Hospital,(iii) sha ka Synod School Vidhya Jyoti Inclusive School ba la pynmang mar T.50,000/- kawei kawei.
Nalor kata kan don ruh ka jingpynkup burom ïa I Babu S.Nongrang bad Babu.
J.J.Lyngdoh Ex President bad Ex Vice President ka APSTA.Yn sam ruh ïa ka Welfare Scheme ba T.30,000/- marwei sha kito ki dkhot ka APSTA kiba shongthait haduh ka 31.12.2019.
Ka shuti ba Ki Managing Committee kin ai ka long tang ïa kito ki nonghikai kiba wan ban ïa shim bynta ha kane ka jingrakhe Thomas Jones.
Na ka liang ka APSTA Mairang Unit kaba pdiang ïa kane ka jingrakhe ka khot bad wer ïa baroh ban wan ïa shim bynta ha kane ka sngi.
Kane ka long katkum u kyrwoh lyngba u Bah F.C.Shullai, General Secretary APSTA.Shillong, Nailur 12 : U Lamphang ka ïing dorbar thawaiñ ka jylla u bah Metbah Lyngdoh mynta ka sngi u la weng noh ïa ki kyntien ba la pyndonkam da u MLA ka Gambegre u Saleng A Sangma ha ka por jongka jingïatai nia namar ki dei ki kyntien kiba long khlem akor ba kiba ym ju pyndonkam hapoh ka ïing dorbar ne “unparliamentary word".
Kumta ïa katei ka kyntien la weng noh na ka jingbuh record ïa ki jingïakren hapoh ka ïing dorbar.
U Saleng ula ïashim bynta ha ka jingïatai nia halor ka jingsniew ki surok, ka jingbym biang ka rukom pynïaid ïaki kali bad ka jingbym bat ïaki kyndon aiñ ba la pynmih da ka tnad transport.
ïa kane ka mat jingïakren la warnah da u MLA ka Umroi bad Chief Whip ka Liang Pyrshah u bah George B Lyngdoh.
U Lamphang u la pynkynmaw ruh ïa baroh ki dkhot hadien ba u la ïohi ba kiba bun haba ki kren ne pan jingpynshai na u myntri ki phai khmat beit sha uta u myntri ne dkhot jong ka ïing dorbar hynrei kim dei ban leh kumne ki dei ban phai khmat beit sha ka shuki u Lamphang.
Kumta u la kyntu ïa baroh ki dkhot ban kynmaw ïa kane namar ka dei ka rukom pynïaid hapoh ka ïing dorbar.
Shillong, Nailur, 12: Ka Sorkar Jylla ka la rai ban ïasoi thymmai da ka public-private partnership (PPP) mode na ka bynta ban tei ïa ka Shillong medical College kaba la khmihlynti la slem.
“Ïa ka Medical College ban ïasoi da ka PPP mode ka la ïaid shakhmat bad ngi dang ïakren bad ki katto katne ki Agency hadien ba la pyndam noh ïa ka soskular baladep ïasoi bad ka KPC group ha u snem 2012," la ong u Myntri Rangbah ka Jylla u Conrad K.Sangma haba jubab ha ka Dorbar Synrai jong ka Ingdorbar Thawaiñ ka Jylla ha ka Lah Sngi u Blei.
“Ka jingïakren ka dang shu sdang bad ki ar tylli ki Agency bad ngi khmihlynti ba kane ka kam kan sa urlong noh kham kloi," la ong u Sangma,Haba pynpaw ba ka PPP mode ka dei kaba kongsan na ka bynta ka Medical College namarba ka jingbei pisa kan wan na ki Private Partner, u Myntri Rangbah ula ong, “lada ka Sorkar ka bei pisa kin don katto katne ki Seat kiba wan sha ngi hynrei ha kaba kut ka sngi, ka jingpynïaid ïa ka Medical College ka long kaba kongsan ïa kaba dei ban leh ha ka rukom kaba dei bad kaba kham kongsan shuh shuh ka long ka long ha kaba ïadei bad ka jingpynlut pisa ha kaba pynïaid ïa ka Medical College.
Kine ki dei ki katto katne ki daw kiba kongsan ba ngi dei ban buh jingmut haba ngi pynsdang ban pyntyllun shakhmat ha kaba wanrah ïa ka Medical College.
"U la ong ba katkum ka PPP mode kin sa don ruh ki kyndon bad ki Agency ïa kiba ngi dang ïakren ha kaba ïadei bad ka jingbei pisa kan long na ka Sorkar Jylla ruh, ha ki katto katne ki bynta tang ïa ka jaka yn ai da ka Sorkar Meghalaya bad bun ki Seat yn sa ïoh da ki briew jong ngi bad ka Sorkar Jylla kan sa lah ban ai sha ki samla pule ïa ka jingjied ban sa pynlong da ka Sorkar Meghalaya.
Da kaba pynpaw ba ka jingpynïaid ïa ka Medical College da ka Sorkar ka dei ka kam kaba jwat, u Myntri Rangbah u la ong, “nga ju ïai kren barabor ka thong jong ka Sorkar ka long ban long ka nongthaw ïa ki polisi, kaba peit ïa ka synshar ka khadar, ka jingpynmih pisa, ban shna ïa ki jingtei ba dkiwei kiwei bad kine ki dei ki bynta kiba ngi hap ban khmih bniah.
Shillong, Nailur, 12: U Myntri ka tnat Excise u Bah Kyrmen Shylla ha ka Lah Sngi u Blei u la ong ba ka jingïoh lum khajna jong ka tnat Excise ka la nang kiew hadien ba ka jingdie kyiad beain ka la hiar bha ha kine ki saw snem baladep.
U Bah Shylla u la pyntip ba ka tnat ka la sakhi ruh ïa ka jingkiew ka jingïoh lum khajna na ka bynta u snem 2018-19 da kaba ïoh lum T.226.21 klur bad T.276.27 klur ha u snem 2019-20, T.375.38 klur ha u snem 2020-21, T.307.99 klur ha u snem 2021-22 haba ïanujor bad ki snem kiba la dep.
“Ka jingïohlum khajna na ka byna u snem 2022-23 tang haduh u Nailar mynta u snenm ka long T.137 klur bad ngi khmihlynti ba kan tam T.300 klur haduh T.350 klur," u la ong haba jubab ïa ka jingkylli ha ka Dorbar Synrai ha ki kynta kylli jingkylli ba la wanrah da u MLA ka AITC na Rangsakona Constituency u Zenith Sangma halor ka nongrim ba haduh 33% ka kiew bha jingdon jong ki dukan die kyiad, kata, na ka 611 ha u snem 2018 sha ka 812 ha u snem 2022.
“Dei lyngba ka jingtehlakam ïa ki nongkhaii be-aiñ, ka jinglum khajna jong ka tnat ka la kiew," u la bynrap.
U la ong haba kiew ka jingdie be-aiñ ïa ka kyiad, ka tnat ka pynmih khajna tang T.162.66 klur ha u snem 2013-14, T.155.13 klur ha u snem 2014-15, T.170.03 klur ha u snem 2015-16, T.168.98 klur ha u snem 2016-17 bad T.199.30 klur ha u snem 2017-18.
U Myntri u la ong ha u snem 2018, ka Jylla ka la sakhi ïa ka jingtehlakam ïa ka jingdie kyiad be-aiñ na ka por sha ka por.
Haduh 1092 sien la lah ban tehlakam ïa ka jingdie kyiad be-aiñ ha u snem 2016-17, 1460 sien ha u snem 2017-18 bad 1014 snem ha u snem 2018-18.
“Hynrei ki jingdie be-aiñ ïa ka kyiad ka la hiar sha ka 807 ha u snem 2019-20, 291 ha u snem 2020-21 bad 233 ha u snem 2021-22," u la ong.
Haba pynpaw ïa ka jingbym sngewhun halor kane ka jubab jong u Myntri Sorkar, u Zenith u la ong ba ka jingdie be-aiñ ïa ka kyiad ka la nang jyllei la ka long ha sor Tura lane ha Shillong ha ki ar snem baladep.
U la ai nuksa ba ha lynti ban leit sha ka ingsah jong u, u ju ïohi ba ki don bun ngut ki kynthei kiba ieng harud surok bad kiba kieng da ka pla khung bad buh jingkylli, “hato kumno yn lah ban tehlakam ïa ka jinglait lan ka jingdie be-aiñ ïa ka kyiad da kaba pynhun ïa ki dukan die kyiad.
"Une u MLA jong ka Rangsakona shuh shuh u la kynnoh ba ha Tura, ka jingdie be-aiñ ïa ka kyiad ka long laitlan wat haduh ba la die ha ki dukan kwai.
“Balei ka Sorkar kam ïoh jingtip halor kane," u la ong haba bynrap ba ka jingkiew ka jingkhaii beaiñ ïa ka kyiad ka la ktah ïa ka khih ka kamai jong ki nongbuh dukan die kyiad kiba la ïoh da ka laisen.
“Namarkata, ym dei satia ba ka hiar hynrei ka la nang kiew.
Balei ka Sorkar kan hap ban da ap ban ïoh ujor? Hato ka Sorkar ka leh matlah haba la jan baroh ki khynnah ruh ki tip ba ka jingdie kyiad beaiñ ka jur bha kylleng ki jaka," la kynnoh u Zenith.
Halor kane, u Myntri u la ong ba ka tnat kam ong ba la lah ban tehlakam pura ïa ka jingdie kyiad be-aiñ hynrei ka la trei shitom ban tehlakam bad na kane ka daw ka jingdie be-aiñ ka la hiar na ka 1,000 sha ka 300-200.
“Ngi dang pyrshang ban pynsangeh noh shisyndon," u la ong bad kyntu ruh ïa ki paidbah ban ïasam jingtip lada ki ïohi ïa kino kino ki jingdie be-aiñ ïa ka kyiad namarba ka tnat Excise ka long kaba kloi ban leh da kaba tyngeh katkum ki kyndon jong ka aiñ.
Shillong, Nailur 12 : U Myntri ka tnad C&RD ka sorkar jylla, Bah Hamletson Dohling ha ka sngi Nyngkong u la ïathuh ba ka sorkar pdeng ka la ailad mynta ban pyntreikam ïa ka skim bylla 100 sngi lane ka MGNREGS ha ki census town kiba don ha ka jylla.
Haba jubab ïa kane ha Ïing Dorbar Thawain ka Jylla, u Bah Hamlet u la ong ruh ba ïa kane ka mat u la ïakren bad ka sorkar pdeng da kaba kyrpad ban ai lang ïa ka skim 100 sngi wat ha ki census town ruh.
Ïa kane u ong ba ki la leh hadien ba ki la ïoh ïa ka jingkyrpad na kiba bun ki MLA hadien ba ka la don ka jingseisoh ka jingpyntreikam ïa katei ka skim ha ki shnong kyndong.
“Nga la phah ar tylli ki shithi (DO Letter) sha u Myntri ka sorkar pdeng bad nga sngewkmen ruh ban pyntip ba u la ai ka jubab kaba bha ba ïa katei ka skim lah ruh ban pyntreikam ha ki census town ha ka jylla," u la ong.
Da kaba pule ruh ïa shi bynta jong ka shithi kaba wan na ka Ministry, u Myntri u la ong, “Ka MGNREGA ka lah ban pyntrei pat tang ha ki census town kiba ym pat pynbna ba ki dei ki urban bodies bad cantonments….
"Halor ka jingkylli ba wanrah da u MLA ka Mawlai, Bah PT Sawkmie, na ka liang u Bah Hamlet u la ong ba katei ka skim kan treikam shen wat ha Mawlai census town ruh.
U la pyntip ruh ba ka jingpyntrei ïa ka skim ha ki 13 na ki 15 tylli ki shnong kiba don ha Mawlai census town ka dang don bynta ha ka jingbishar bniah.
Na ka liang u MLA ka Umroi Bah George B Lyngdoh haba pan jingpynshai halor ka jingslem ban pyllait ïa ka pisa ba dang sah sha ki Village Employment Councils (VECs), u Myntri u la pyntip ba la dep ban bthah sha baroh ki BDO ba kidei ban pyllait noh ïa ka pisa ba dang sah sha ki VEC.“Katba don ka pisa bad ka Department, la bthah ïa ki BDO ba kin pyllait noh ïa ka pisa kaba dang sahteng mardor," u la ong.
Katkum ka jingong jong u, ki don ruh ki bill kiba sahteng naduh u snem 2018 bad mynta ki dang pyrshang ban pynkhuid noh ïa ki ruh mardor.
Shwa kane, u Myntri u la pyntip ruh ba ha kane ka snem mang tyngka ka jingpynlut ha ka bai bylla sngi ka long 107.46 klur bad 316 klur ha ka bai tiar.
U la pyntip ruh ba ka sorkar pdeng ka la ot ruh katto katne persen na ka MGNREGS ha ka jylla ha kane ka snem.
Katkum ka jingïathuh jong u, ka pisa kaba dang sahkut na ka bynta ban siew ïa ka bai thied tiar jong ki VEC ha East Khasi Hills ka long 40.47 klur tyngka.
Kaba iji bad i sait pap eh mynta ka dei ka jingmih jong ki kam sniew ba laiphewjait ha ki kot khubor ha kine ki sngi khamtam eh ki kam pynïap briew nalor ki kam thok kam shukor suda.
Ka jingmih kyllah kum kine ki jait kam imat ka dei na ka jingkynrei bad shong kulai palat eh ka pop ka sang ha manla u briew ha kane ka juk mynta.
Nang bun u bynriew,nang roi ka byrsieh.
Ka Hok bad ka blei ka la phet noh bak na ngi mynta sha khlaw.
Shisien ba ka Hok bad ka blei ka la phet, kata, la synshar pat mynta sa da ka pap ka sang suda, ka sniew ka smeh bad ka thom bor ka leh bor suda.
Ki ong hana, ba, u Blei u la ai bor ha u briew ban long u Kynrad ha kane ka pyrthei.
U briew u lah ban leh mon shisha ïa kiei kiei baroh, la ka long ban pom ne pynjot ïa ki dieng ki siej, ban siat bad pynïap ïa ki khñiang ki ksiah, ki mrad ki mreng, ki sim ki doh, ki dohkha doh pnat bad bun jait bun rukom katba u mon namarba u ïoh ïa ka bor ban long kynrad halor kiei kiei baroh (lait noh na ka bor u Blei).
Hynrei, kaba sang ïap sang im pat kaba long ruh kum ka raibi jong ka tyrud ka smer ka dei ka jingpynïap ïa ka mynsiem briew da u para briew.
Kaba pynïap ïa ka mynsiem briew ka rung ka tyrud ka smer ha u nongpynïap bad lada ym lah ban sait khuid ne pyllait tyrud ïa ka, kan bam kylla ïa u nongpynïap bad ka ing ka sem jong u.
U nongpynïap briew u ju ïap bad shah bam hi ha ka tyrud namarba kane ka tyrud ka smer kam ju map ïa kiba leh ïa ka.
Ka jingshah siat ïap jong u (L) Bah Cheristerfied Thangkhiew ha ki Pulit da ka jingïatip bad sngewthuh lang bad katto katne kiba Heh jong kane ka Sorkar MDA (lada ka dei shisha) kan long ka jingma kaba shyrkhei bha namar kin nym lait na ka jingbishar bad jingpynshitom u Blei ïa ki.
U Blei u tip bha ïano ban siew kylliang ïa kaba sniew da kaba kham sniew bad kham shyrkhei ïa ki bad ka ïing ka sem jong ki.
Watla kam jia hapoh shisnem ar snem hynrei hadien katto katne snem kan sa jia kylla pat ïa ki.
Wat u Ramhah ruh um lah shan hynrei un pra ki thied ki jaw.
Ka lak ka klur jong ki kan twa kumba twa u lumbah bad kin long ki briew bad ka ïing ka sem jong ki kiba kordit tam ha kane ka pyrthei.
Kumjuh ruh, ki ong hana, ka jingpynïap shnong dusmon khlem hok khlem nongrim ruh ka wanrah ka tyrud ka smer kaba triem ïa ka shnong ka thaw ne ka it ka Hima hadien ha bud.
Ki ong hana, ka shnong kaba la shu pynïap beiñ ïa u Aesop uba hok ba shi sur khlem daw khlem nongrim ka la khie khlam syndon kaba shyrkhei tang hadien katto katne snem ba ki la pynïap ïa u.
Ym lah ban ïa lehkai ïa ka pop ïa ka sang.
Ym bit ban kheiñkai ïa ka tyrud ka smer ba ka mynsiem u nongïap mynsaw ïap tyrud ïap smer ka ju ud bad bud ryngkhi lem hadien jong ngi.
Lada phim tieng ïa u briew, kata, kam leilei hynrei ngi dei pat ban tieng ïa u Blei.
Shillong, Nailur 12: Ki bor Synshar Districtha ka sngi Balang ki la byrngem ban leh da ka bor ne ban ujor da ka ejahar pyrshah ïa ki nonghikai contract hapoh ka sharti jong ka Meghalaya Govt Lower Primary School Contractual Teachers Association(MGLPSCA) lada kim kynriah na ka jaka ïakhih ba ki pynlong ha khmat ka Secretariat hapoh 30 minit namar ka pynkheiñ ïa ka kyndon 144 CrPC ong u MajistorNa ka liang u President ka MGLPSCA u Babu Birbor Riangtem u la ong ba da leilei kin ym kynriah na kane ka jaka lada ka sorkar ka leh da ka bor ne kan ai da ka ejahar.
“Ngim dei ki lehnoh ne ki riew bymman lada ka leh da ka bor ai kan leh hynrei ngim kynriah" u la ongShuh shuh u la ïathuh ba na ka liang jong u magistrate u la bthah ba kin phah da ka jingthoh sha ka sorkar halor ki mat jingdawa jong ki hynrei u la pynphai nia “naduh kaba ngi sdang ïakhih ki kot kiba ngi la phah kin don shi kali Maruti"“Ki ïaid nangne wut shi wut ruh kim ïohi, namar ki kyllut ki matlah, lada leit shong noh shawei lei uwei u ksew u miaw ruh um ïohi shuh," ong kawei ka nonghikai ba shong ïakhih ha katei ka jakaKa la ong ruh ba haba ïa baroh ki jait kam dei ban don ïa ka kyrdan pule kaba biang, “khie leit peit pat hangtei ha secretariat jan baroh tang ka matric ruh kim lait bha, phi mut kin nang hi ban thaw aiñ ne ban sngewlem ïa ngi.
"Shuh shuh ka la ong, “Ba ki paidbah kin shai nga kwah ban ïathuh hangne ba ka sorkar ha u 2016 ka la lum ïa ki kyrteng jong ki nonghikai Upper primary baroh bad ka jied ïa kiba ibit ban pynneh, bad ha u 2019 ka lah phah ïa ka shiti sha ki skul Upper Primary baroh kaba tyrwa ïa ki ban thung kam pura noh, hynrei mynta pat ki leh klet noh.
Balei ka leh klet wat ïa kaba ka la sdang maitphang bad dei na kane keiñ ka daw ba ngi shong ïakhih hangne ban pynkynmaw ruh ïa ka sorkar.
"Hadien katto katne por ba kine ki nonghikai ki la pyneh na ka liang u Additional Deputy Commissioner u la khot ïakren bad pynsngewthuh ba ki nonghikai ki la pynkheiñ ïa kane ka kyndon 144 CrPC hynrei na ka liang kine ki nonghikai ki la ïathuh ba kin shim biang sa da kawei ka sienjam ban ïakhih ha kaba na ka liang jong ki ki la rai ban leit aiti noh ïa ki syrnot pule kaba ki la ïoh ha ka jingpule jong ki sha u Lamphang ka ïing dorbar thaw aiñ ka jylla namar kim dei shuh kiba dang treikam ha khmat ka sorkar.
Jowai, Nailur, 12:Ka ophis jong u Superintendent of Police ka West Jaiñtia Hills, ha ka Lah Sngi u Blei ki la kyntu ïa ki bahaïing hasem ban shimti noh ïa ka met ïap kaba dang sah ha Civil Hospital, Ialong jong u Marsanki Tariang, na ka shnong Priang West Jaiñtia Hills District.
Une u Heh Pulit u la ong ba kino kino kiba ithuh ïa u Marsanki Tariang ki dei ban wan kam noh hapoh ar sngi da kaba telephone ha u number jong u Addl.Superintendent of Police : 7005686668, ha u nombar jong u Depty Superintendent of Police (Crime) : 8132097333, ha u Office Incharge ka Jowai Police Station : 98630-66563 bad ha Jowai PCR NO: 9774065467/03652220782.
La pyntip shai ruh ba lada ym don kino kino kiba wan kam katkum kane ka por ba la buh, ïa ka met yn sa pynkhuid katkum ki kyndon jong ka aiñ.
Shillong, Nailur 12 : Ka Meghalaya Regulation of Gaming (Repealing) Bill 2022 ba la wanrah da u MLA ka KHNAM na ka North Shillong Constituency u bah Adelbert Nongrum ka la shah rem ha ka jingïatynjuhbor ba ka da sur hapoh ka ïing dorbar thawaiñ ka jylla mynta ka sngi.
Ka Liang Synshar ka la jop da ka jingbun paid ha ka jingïatynjuh bor sur bad kumta ym shym la shah ban wanrah ïa kane ka Bill hapoh ka ïing dorbar bad la kyntait noh mardor ïa ka da u Lamphang ka ïing dorbar u bah Metbah Lyngdoh.
Haba u bah Adelbert u la pynpaw ka jingsngew pyrshah halor kane ka rai u bah Metbah u la ong “ Nga la shim ïaka sur jongka ïing dorbar bad na kata ka daw ym lah ban pdiang ïa ka bad la hap ban kyntait noh mardor.
U la ai jingmut pat ia u MLA ba u lah ban wanrah ïa kane ka mat da kiwei pat ki lad ym shuh kum ka Bill.
Haba wanrah ïa kane ka bill u bah Adelbert u la ong ïa kane ka Bill la wanrah ban pynpaw ka jingsngew mynjur bad kawei kaba ki paidbah jongka jylla ki sngew pyrshah halor ka jingthmu jongka sorkar ban ithuh ia ki kam ïakhalai ha ka jylla.
U la ong ba donkam ban bishar ïa ka jingthmu jongka sorkar ban kyntiew ïa ka khajna ha ka jylla ban plie ïa kata ka casino wat hapdeng ka jingpyrshah jur na baroh ki liang.
Shillong, Naitung 09 : U MLA ka Mawhati Constituency, Bah Dasakhiat Lamare ba dei ruh u Myntri jong ka tnad Transport jong ka sorkar jylla, u la ïathuh ba shen ka kompani kan sdang noh ban shna ïa ka surok na Umsning-Jagi Road kaba don 40 kilometer ha ka jinglut jingsep kaba kot 114 Klur na kabynta ka jing myntoi ïa ki paidbah ka Mawhati Constituency.
“Nga dap da ka jingkmen ban pynbna sha ki paidbah ka Mawhati Constituency bad lah dep ban mang, ban shna noh ïaka Umsning-Jagi Road kaba la sah khongreng mynta la palat 40 snem eiei ha kaba kam shim la don kano kano ka jingmaramot ne jingshna thymmai.
Lada ka suiñbneng ka ailad, shen ka kompani kan sdang noh ban shna thymmai ïa katei ka surok," u la ong.
Ha kajuh ka por u la pynpaw ruh ïa ka jingsngewnguh ïa ka tnad PWD bad ruh ïa ki heh sorkar kiba la shimkhia ïa ka kam ban pynïoh ïa ka jingmang tyngka kaba 114 Klur ban shna ïa katei ka surok Umsning-Jagi Road kaba la ïaid lyngba ka Mawhati Constituency“Nga pan map na ki paidbah ka Mawhati Constituency ba ngi la ïakhun naduh u snem 2018 bad mar syn pynjop ïa nga ha ka elekshon MLA, kadei ka surok kaba nyngkong eh kaba nga la phah ïa ka jingtyrwa hynrei na ki daw bym lah kiar kala sahteng noh, hynrei kumba ngi la angnud bad ïa trei shitom hi baroh, mynta kan urlong noh bad kum u MLA nga dap da ka jingkmen, watla kila don ki por ba ngi la duh mynsiem ban ïoh ïa ka surok kaba thymmai," u la bynrap biang.
Shuh shuh u ong ruh ba ka kompeni kaba ïoh ïa ka kam kan ïaleh ban pyndep ban tei thymmai ïa ka surok hapoh jongka 6 ne 7 bnai bad u kular ruh ba wat lada um ïaleh shuh ïa ka elekshon MLA na Mawhati namar un ïakhun noh na Nongkrem Constituency, un buddien pat ba katei ka surok kan urlong.
“Nga kyntu ïa ki paid nongshong shnong ba kim dei ban sheptieng hynrei ki dei ban ai ka jingshaniah ïa nga bad ngan buddien beit lada nga bunkam katno katno ruh ha Nongkrem.
"U la pynpaw ruh ïa ka jingsngewnguh ïa ki seng bapher kiba don ka jingsngewkhia ïa ka jingeh ki paidbah kiba ju wan ud wan nam ha u kum u nongmihkhmat shaphang ka jingsah khongreng katei ka surok bad mynta kane ka jingangnud jong baroh kan sa urlong noh.
Shillong, Naitung 09: Ha ka sngi Saitjiañ jong ka 9 tarik Naitung ki samla kiba ju im ja na ka kamai ban leit on bad leit shaw briew da kaba kamai da ki thuk thuk ar shaka lyngba ka kompeni kaba la ju tip kum ki rapido ki la pynpaw ïa ka jingbym sngew ïahap ïa ka jingkhang ka Regional Transport Authority (RTA) ban kamai lyngba kane ka kam namar ki long pyrshah ïa ka kyndon jong ka Motor Vehicle Act 1988.
Haba kren sha ki lad pathai khubor ha ka jingpynlong ïa ka jingïakynduh lang jong ki, ha Madan Students Jaiaw kine ki samla ki la kyrpad ïa ka sorkar ba kan thaw lad ba nym pynduh ïa ka jingkamai ja kpoh jong ki, bad ki la ong ba lada ka sorkar kan ai noh ïa ki da ka permit ki long kiba kloi ban pdiang bad wat ban siew ïa kino kino ki khajna kiba ka sorkar ka buh.
Don ruh napdeng kine ki samla kiba ïathuh ba ki shim wat da ka ram na ki bank ban ïoh thied ïa ki ar shaka khnang ban ïoh kamai ki la pynpaw ba kane ka jingkhang ka RTA kan buh jingeh shi katdei ban siew ïa ka ram kaba ki la shim.
Shuh shuh don ki katto katne ki nongkamai da kane ka kam ki ong ba ‘lada kamai hok ha surok shah khang lada tuh ruh shah kem kaei pat ka lad kamai kaba lah ban pynïoh ïangi"U Mawphor ha kine ki khyndiat taïew kiba la dep la ïoh jingtip ba kane ka kompeni kam pat shym la ïoh satia ïa ki permit ban kamai ha nongbah Shillong kat kum ka jingtip ba la ïoh na ka ophis jong u DTO jong ka East Khasi Hills.
Shuh shuh u Mawphor ha kine ki khyndiat taïew u la pyrshang ban ïakren bad ki katto katne ki paidbah kiba ju pyndonkam da ka Rapido ha ka leit ka wan ki la pynpaw ba kiba bun hi na ki nong kamai ki ju shim kabu ha kaban oh dor kham palat ban ïa kaba ka Rapido App ka buh dor ha ka por ba ki buk ïa ka kine ar shaka.
Ki don ruh ki katto katne kiba pynpaw ba kine ki nongkmai da kine ki thuk thuk kham bunsien ki ju phah cancel noh ïa kaba ki la online khnang ba kin leit buh da kata ka offline ban ïoh oh dor katba ki sngew bit.
Haba u Mawphor u ïakren bad ki katto nongñiah kali kamai ha nongbah Shillong kiba pynpaw ïa ka jingsngew bynñiaw ïa kine ki thuk thuk namar ki kamai jem khlem donkam ban siew ïa kano kano ka bai permit ne khjna katba ma ki pat ki hap siew man la u snem sha ka sorkar bad kine ki ar shaka kiba kamai ki knieh noh ïa ki nongleit nongwan kiba pyndonkam da ki taksi khamtam ha ki thaiñ Motphran.
Nongpoh, Naitung 09 : Ka tnad ïada ïaki mrad khlaw, ka Wildlife Crime Control Bureau (WCCB), Guwahati ryngkat bad ki pulit ïada khlaw jong ka Loharghat Forest Range, Assam kila ïoh ban kem 2 ngut ki samla khasi na Ri-Bhoi District kiba la suba donkti ban shalan beaiñ ïaki bñiat hati haka jingleit khynra jong ki haka sngi Palei haka shnong Umshru ha Ri-Bhoi.
Naka liang ki shipai jong ka tnad Wildlife ka jylla Assam kila pynlong ruh ka jingkhynra dei hadien ka jingïoh jingtip kaba bñiah ba ki don ki samla kiba shalan beaiñ ïa ki bniat hati, bad ha katei ka jingleit khynra jong ki haka shnong Umshru ka tnad Wildlife kala ïoh ruh ban kem 2 ngut ki samla khasi bad ïoh kurup ruh 6 kilo ka bñiat hati ba don kumba 9 tylli.
Kitei ki 2 ngut kiba la shah kem haki tnad wildlife jong ka Assam ki dei kiba la tip kyrteng kum u Darishan Nongrum na ka shnong Nongwah Mawtamur bad u Edison Nongtri na Patharkhmah haka thaiñ Jirang.
Ïa kitei ki 2 ngut la rah noh da ki pulit Assam bad la pynngat kyndon ruh ïa ki bad ka jingtohkit ban lap shuh shuh ïa kiba donkti ka dang ïaid shakhmat.
Shillong, Naitung 9 : Ka National Green Tribunal (NGT) Eastern Zone Bench ka la bthah ïa baroh 31 tylli ki karkhana Coke beaiñ ha East Jaintia Hills ba kin siew ïa ka kuna ba 5,05,20,000 klur tygnka sha ka sorkar Meghalaya namar ki khlem ïoh jingbit ei ei ruh em na ka Meghalaya State Pollution Control Board (MSPCB) ban seng ïa kitei ki karkhana.
Kane ka kuna ka long kum ka jingpynshitom namar ka jingpynjaboh tdem ïa ka mariang.
Halor kane ka ïing bishar NGT ka la bthah ruh ia ka sorkar jylla ba kan pynkhreh ia ki kyndon pyrshah ïa kitei ki karkhana beaiñ kiba la seng shwa u 2021 hapoh saw bnai.
“ Ngi la bthah ïa ka sorkar Meghalaya ba kan pynkhreh ïa ki kyndon ban pynngat ïa kitei baroh ki karkhana ba la seng beaiñ khlem da ïoh jingbit bad ïa kine ki kyndon aiñ dei ban pyndep hapoh saw bnai" ong u B Amit Sthalekar uba dei u Judicial Member bad Saibal Dasgupta u riewshemphang aiñ ha ka hukum ba ki la pynmih.
Ka NGT ka la bthah ruh ïa ka MSPCB ba kan ïai peitngor ïaki karkhana Coke bad ban leit talasi banl ap la ki bud pyrkhing ne em ïaki kyndon aiñ ban ïada mariang lada lap ba ki pynkheiñ dei ban pynngat ïa ki ha ki kyndon aiñ ba pyrkhing.
Na ka liang ka MSPCB ha ka affidavit ba la ai sha ka NGT ka la pynpaw ba ka la dep ban pynlong ka jingleit jurip ba kyndit kyndit sha kitei ki 31 tylli ki karkhana beaiñ bad dei halor kane ruh ba la ai ka jingujor sha ka East Jaintia District Court.
La pyntip ruh sha ka NGT ba la jan dep ki jingpynkhreh kyndon ban pynjari ha kitei ki 31 tylli ki karkhana beaiñ kiba la seng khlem da ïoh jingbit bad khlem ki kot ki sla kiba biang bad khamtam kito ki karkhana kiba khlem khang hynrei kiba ïai plie bad treikam beit wat hadien ba la phah khang ïa ki ruh.
ïa ki 12 tylli pat kiba la seng ryngkat ki kot ki sla kiba biang ka sorkar kan ym pynsaja ïa ki.
Kat kum ki kyndon ia kine ki karkhana beaiñ dei ban seng ha ka jaka kaba jngai 1 km na ki shnong, ki hospital, ki skul , ki jaka jngohkai bad 100 meter na ki wah bad kawei ka karkhana sha kawei ki dei ban ïa jngai kumba 3 km.
Kine ki karkhana beaiñ kiba hap ban siew kuna ki long ka M/s Sauryansi Coke bad hap ban siew Rs.25, 90, 000/- , M/s Safari Coke Rs.3, 70, 000/- ,M/s SD Coke Indus Rs.30, 70, 000/-, M/s Royale Born Associate Coke , Rs.29,90,000/- ,M/s R.S Petro Rs.29, 90, 000/- , M/s Presidium Breez, M/s Umthe Carbon, M/s Hynniewtrep Fuels, M/s S.S Coke, M/s Shree Jii Carbon bad M/s MM Minerals Rs.
mar 10, 000/-, M/s Meghalaya Minerals Rs.51,70,000/- , M/s Meghalaya Coke (Chimney-II), M/s Kamakhya Carbide Pvt.
Ltd, M/s SK Coke Industry bad M/s SM Coke mar Rs.8,20,000/, M/s Megha Coke bad Ms Malang Coke w mar Rs.29, 90,000/- , M/s Magic Coke Rs.19, 90, 000/-, M/s JMK Coke Industries Pvt.
Ltd.
Rs.23,50,000/- , M/s Jaintia Coke Industries (Chimney-II) Rs.30,70,000/- ,M/s HMP Coke Rs.25,90,000/- M/s Halari Coke Rs.4, 10, 000/- , M/s East Jaintia Coke, Rs.30, 70, 000/- , M/s Druk Fuels Limited Rs.30, 00, 000/- , M/s DK Coke bad M/s SSS Coke Industries mar Rs.29,90,000/- , M/s Barbarik Coke Industry Rs.8,20,000/- ,M/s Vivan Associate bad M/s Sutnga Fuels mar Rs.3,70,000/-.
Shillong, Naitung 09 : U Director General of Police, u LR Bishnoi, IPS ryngkat ki heh pulit ka East Khasi Hills ki la leit ban kynduh ïa ki nongïalam shnong bapher bapher ha Jaïaw Shyiap Lumpyllon Community Hall na ka bynta ban ïa kren bad ïa syllok halor kiba bun ki phang kynthup naduh ka suk ka saiñ, u drok bad ruh halor kumno ban lait na ka dheng kali.
Ha katei ka jingïalang kaba la wan ban shim bynta da ki Chairman jong ka Dorbar Jaïaw Pyllun bad ruh ka Lympung ki Hynriew Shnong, Rangbah Shnong bad Rangbah Dong, President bad Secretary jong ka Seng Kynthei bad Seng Samla jong ki dong bapher bapher kiba hap ha ka jingpeit jong ka Durbar Pyllun Jaïaw bad ruh ha ka Lympung ki Hynriew Shnong nalor kiwei kiwei.
La don lang ruh ha kane ka sngi naduh ka IG CRPF, ka Sonal V.Mishra IPS , Commandant 67 CRPF, SP East Khasi Hills, SP City , SP Traffic bad kiwei kiwei ki heh pulit jong ka distrik.
Ha kane ka jingïalang ka la don ruh ka jingïasyllok bad ka jingïatai sani halor kitei ki phang nalor ka jingai jingmut kumno ban tehlakam pat ïa ki.
Shillong, Naitung 9 : Ki Pulit jongka Meghalaya ki la lap dien bad ïoh kem ïa ki san ngut ki briew kiba donkti haki kam khaïi ksiar tuh bar ri.
Kine kiba la shah kem ki dei 2 ngut na Meghalaya bad lai na Assam bad na ki la ïoh ban kurup 817 Gram ka ksiar bar ri bad 27 lak tyngka ka pisa.
ïa kine la ïoh ban kem naduh ka 24 tarik Jylliew 2022 hynrei ki pulit ki khlem pyllait khubor namar ki dang tohkit bad bud dien ban ïoh kem ïa kiwei kiba donkti lang.
“ Ngi la ïoh ban kurup hynniew tylli ki biskit ksiar kiba khia 117 gram kawei kawei.
Ngi la ïoh jingtip ba kane ka kynhun ka khaïi ksiar tuh na Bangladesh sha Meghalaya bad na Meghalaya sha Guwahati bad shaduh Siliguri bad kiwei kiwei ki bynta ka ri India" ïathuh u Director General of Police (DGP U L.R Bishnoi sha ki nongthoh khubor mynta ka Sngi Saitjaiñ.
U la ïathuh ba kane ka ksiar ka dei kaba na United Arab Emirates (UAE) bad ka ïaid lyngba ka Bangladesh ban ïoh rung sha India.
“ Na ka jingtohkit bniah ïa kine ki briew ngi la ïoh sngewthuh ba kine ki ksiar kim dei kiba na Bangladesh hynrei ki dei kiba wan naduh UAE bad ki sa poi sha India.
Ka dor jong kane ka ksiar ha UAE shi gram ka long 4410 tyngka ha Bangladesh 4600 tyngka shigram bad ha India 5121 tyngka shi gram.
U DGP u la ïathuh ba ki nongkhaïi beaiñ mynta ki kham noh ban khaïi ïa ka ksiar ban ïa u drok bad ka pisa thok jongka India phla sa ki arngut kiba la ioh bat da ki pulit Assam kham hadien bad tohkit bniah ïa ki.
Na ki kot ki sla ba la ïoh kurup na kine ki nongkhaïi beaiñ kane ka kynhun ka thmu ban pynrung haduh 400 ngut ki khynnah samla nangne na Shillong ban pyndonkam ha ka jingkhaïi ïa u drok bad ka ksiar tuh bad ka jingthmu jongki ka long ban pynbiej bad pyndonkam ïa kine ki samla kiba khlem kam khlem jam ban leh ïakine ki kam beaiñ, ong u DGP.U DGP u ïathuh ruh ba na ka jingtohkit la sngewthuh ba u khlieh duh jong kane ka kynhun khaïi ksiar, drok bad pisa beaiñ u rieh tngen ha Bangladesh bad na katei ka ri u pynïaid ïa kine ki kam beaiñ.
“ Hooid wat la kim ïathuh bniah shaphang jongu hynrei na ka jingphla jong u ki pulit ki la sdang lap ksai hi malu mala.
Ki don sa ar ne lai ngut kiba dang paw kyrteng kiba ym dei na Meghalaya ne Assam ruh bad ka jingbud dien ban ïoh kem ïaki ka dang ïaid shakhmat.
Hadien ba ki pulit ki la ïoh jingtip kaba thikna ba ki don ki kynhun kiba kit ïa ki ksiar tuh na Shillong sha Guwahati ha kateik a 24 tarik Jylliew 2022, ki pulit ki la pynlong ka jingpynap shrip ha surok bah ha Nongpoh hajan ka Police Station.
Ha ka jingtalasi ïaki kali ki pulit ki la ïoh bat ia u Abu Bakkar uba dei na Barpeta Assam bad lap ba u rah 24 tylli ki biskit ksiar bad ki khia haduh 0.8 kilo bad shongdor kumba 50 lak tyngka.
Haba la pan ïa ki kot ki sla une u briew um lah ban ai bad kumta la bat bad tohkit ïa u.
Dei ha ka jingtohkit ba ula phla ba u thmu ban leit ai ïa kine ki biskit ksiar sha u Addique Ali bad Sahjahan kiba na Barpeta hi, ïathuh u DGP.La pynlong ka jingleit khynra sha Barpeta da ki pulit ka Meghalaya bad ïatrei lang ki pulit Assam bad la ïoh ban kem ïa kine baroh arngut bad kurup ïa katei ka pisa 27 lak na ki.
Hadien kane ki pulit kila ïoh ban kem sa anrugt na Shillong kata u Aziz Lyngdoh na Laban bad Subalin Kharbani na Mawlai.
La ïoh ruh ban kurup 10 tylli ki mobile phone, saw tylli ki ATM Card na kine ki briew.
Kine ki phone dei ba ki pyndonkam ban ïakren para nongkhaïi beaiñ.
Shillong, Naitung 09 : U nongïalam jong ka All India Trinamool Congress, Dr.Mukul Sangma ha ka jingïalang paidbah kaba long ha Asanang, West Garo Hills, u Dr.Mukul Sangma u la kren bynñiaw halor ka jinglong jingman kaba ïaid mynta ha ka jylla hapoh ka jingïalam jong ka sorkar jylla.
Da kaba pynpaw ïa ka jingkhuslai jingmut kaba mih bynta hapdeng ki samla, u Dr.Mukul u la ong, “Balei ki (sorkar MDA) knieh noh ïa ka hok jong ki samla kiba dang ap ïa ka kam kaba ki angnud? Baroh kito kiba don ka jingthrang donkam ba kin ïoh ïa ka jingkyrmen, lym kumta ka long kaba isyier.
Kaei ka jingthmu jong ki bad kaei kaba ki buh hakhmat?"Da kaba buh jingkylli halor ka jingpyntrei ïa ka surok na Dainadubi, Damra Mendipathar, Resubelpara, utei u nongïalam ka Liang Pyrshah u la ong, “Kaei kaba pynsangeh ïa ka sorkar jylla na ka bynta bynta ban pyndep noh ïa ka projek jongka World Bank kaba la mynjur naduh u snem 2017? Kane kajuh ka jinglong jingman ka longruh kumjuh ha ka projek jong ka Rongram – Phulbari.
Ka projek ba 132 klur bad u kontraktor ba pyntrei ïa ka ruh dei uba pyntrei ïa ka Meghalaya Legislative Assembly.
Ka jingpyllait pisa sha u kontraktor ruh kam ïahap bad ka jingïaid ka kam.
Na ka dor jong ka projek ba khot tender haduh 77 klur tyngka la dep ban siew katba ka kam pat kam pat poi 30 persen ruh.
".
Shillong, Naitung 10 : Ka Boxing Association of East Khasi Hills District, ha ka sngi Saitjain ka la pynkup burom ïa ki 9 ngut ki rang bad thei ïa kura kiba la khur takma ha ka lympung ïalehkai jong ka Meghalaya Games kaba dang shu lah shen.
Ïa kitei ki nongïalehkai ba kynthup ïa ki sawngut kiba khur takma ksiar, saw ngut kiba khur takma rupa bad kawei ka takma rnong ba la pynkup burom da u Myntri ka tnad C&RD ka sorkar jylla ba dei ruh u MLA ka thaiñ, Bah Hamlet Dohling ha ka jingïalang kaba long ha phyllaw jong ka Gorkha Secondary School, Laimer.
Haba kren ha kane ka jingïalang, u Myntri u la ïathuh ba dalade hi u lap ïa katei ka kynhun katba ki dang kilan met ha phyllaw jong katei ka skul bad hangtei hi u la kular ba kino kino kiba khur takma takma ksiar ha ka Meghalaya Games un ai 5000 tyngka kumjuh ruh ïa kiba khur takma rupa bad takma rnong.
Shillong, Naitung 10 : Ka jingrah pateng ïa ka sharak Chess Olympiad kaba nyngkong eh ka la poi ha nongbah Shillong, ha ka step jong ka sngi Saitjaiñ jong ka taïew ba lah dep hadien ka jingïaid lynti ha ki bynta bapher bapher jong ka ri.
Ïa ka jingrah pateng ïa ka sharak la pyllait da u Myntri Rangbah duh jong ka ri, u Narendra Modi ha IG Stadium ha New Delhi ha ka 19 tarik Jylliew, 2022.
Katba ka India ka rakhe ïa ka snem ba 75 jong ka jingïoh jinglaitluid jong ka, ïa ka sharak Chess Olympiad la rah sha 75 tylli ki nongbah jong ka ri hashuwa ban poi ha Chennai, ka Nongbah kaba pynlong ïa ka 44th FIDE Chess Olympiad naduh ka 28 tarik Naitung haduh 10 tarik Nailar, 2022.
U Grand Master, Mitrba Guha u la wanrah ïa ka sharak bad aiti ïa ka sha u kongsan Dr LR Bishnoi, DGP jong ka Meghalaya.
Ha ka jingai jingkren ha ka jingïalang, u Dr Bishnoi u la ong kalong ka burom kaba khraw ïa ka ri ban pynlong ïa ka Chess Olympiad namar ïa ka chess la ïalehkai ha jan baroh ki ri jong ka pyrthei.
“Nga la ïoh jingtip ba jan 187 tylli ki ri ki ïashim bynta ha kane ka Chess Olympiad, kumta kan long ka prokram kaba heh bha bad kan long ka jingïaiakhun hapdeng ki kynhun bapher bapher.
Nga thikna ba bun ki Grand Master kin ïashim bynta ha ka Chess Olympiad bad kin wanrah nam bad burom sha ka ri.
" U la pynpaw ka jingkyrmen jong u ba ka jingpynlong ïa ki prokram kum ka jingrah pateng ïa ka sharak kan pynshlur ïa ki samla ïalehkai chess.
Katba u Dr Bishnoi u la pdiang ruh ba ym don Grand Master na ka thaiñ Shatei Lam Mihngi, u la ong ba kine ki prokram kin ai mynsiem ïa ki samla ïalehkai ban long ki Grand Master na ka bynta ka ri, ha kaba u la ong, “Nga kyrmen da ka jingpynlong ïa kum kane ka prokram kan ai mynsiem ïa ki samla ïalehkai chess bad shen ngin lah ban ïohi katto katne ki grandmaster na Meghalaya bad kiwei kiwei ki bynta jong ka thaiñ shatei Lam Mihngi.
"“Da ka jingpynlong kum kine ki prokram nga thikna ba ka jingpawnam jong ka jingïalehkai chess kan sa kiew.
" ong u Dr Bishnoi.
U la pynkut ïa ka jingkren jong u da kaba ai ka jingkitbok kitrwiang jong u sha ka jingrah pateng ïa ka sharak bad sha u Mitrba Guha na ka bynta ka Olympiad.
Ha ka jingïalang la pyni ruh ïa ki video kyrwoh jong u Myntri Rangbah duh ka ri, u Narendra Modi bad u Myntri sorkar pdeng ba dei khmih ïa ki kam ïalehkai, u Anurag Thakur kiba la kyntu ïa ki khynnah ba kin sdang ban ïalehkai ïa ka chess.
Kum shi bynta ka jingrakhe, hynriew ngut ki nongïalehkai chess ba dang sdang ki la ïoh lad ban ïalehkai pyrshah ïa u Grand Master hakhmat ki nongpeitkai kiba bun ha Indoor Stadium SAI, STC, NEHU Campus, Shillong.
Ha kane ka jingïalang la ïadonlang ruh ki ophisar jong ka tnat kam ïalehkai, ka State Chess Association, Olympic Association, ki khynnah skul, ki nongïalehkai jong ka SAI Centre NEHU Campus, ki volunteer jong ka NYKS, ki briew kiba sngewtynnad ïa ka jingïalehkai Chess bad ki nongïalehkai chess ba dang sdang.
Ka jingrah pateng ïa ka sharak kan long sa sha Guwahati, hadien sha Arunachal Pradesh hashuwa ban leit sha Orissa bad kan poi khatduh sha Mahabalipuram.
Shillong, Naitung 10 : Ka Mawlai SC ka la bteng ban khur jingjop ha ka lympung ïalehkai OC Blue Shillong Premier League 2021-22 hadien ba ka la pynliem da 4-0 ïa ka Ryntih SC ha ka jingïalehkai ha ka sngi Saitjaiñ ha madan Third Ground, Polo, Shillong.
Lyngba kane ka nam jop ka Mawlai SC ka la bat biang ïa ka kyrdan ba nyngkong ha ka miej kheiñ point da kaba khur 12 point.
Haba phai sha ka jingïakhun hapdeng kine ki ar tylli ki team, ka Mawlai ha ka jingïalehkai ba dang ïaid 10 minit ka la ïoh ban thep shi kol lyngba u Donlad Diengdoh, shwa ba u Samuel Lyngdoh Kynshi un thep ïa ka kol kaba ar ha ka minit ba 27.
Ka Mawlai SC ka la bteng ban ïakhun tyngeh khlem da ailad ïa ka Ryntih ban thep kol ha kaba ka la ïoh ban lamkhmat da 2-0 ha kaba kut jong ka kylla step.
Haba wanphai sha ka jingïakhun jong ka kylla miet hadien ka jingïashong jahthait, ki rangïalehkai ka Ryntih ki la ïakhun tyngeh ban pynphai hynrei bun ki kabu ki la pynlehnoh ei noh kaba pynlong ïa ki rangïalehkai ka Mawlai ban nang ïoh mynsiem.
Ka Mawlai ka la nang ïakhun tyngeh bad pashat bol ha ka rukom kaba itynnad bha bad ka la ïoh ban pynsmiej bun tylli ki jingpyrshang thep kol bad da ka jingïai ïakhun khlem kynran dien, u Remark Kharmalki u la ïoh ban pynkhih jar ha ka minit ba 58 kaba la nang pynskhem shuh shuh ïa ka Mawlai sha ban khur jingjop.
Watla ka la thep lai kol pynban ka Mawlai SC ka khlem ailad bad ban nang pynskhem shuh shuh ïa ka nam jop, u Samuel Lyngdoh Kynshi ha ka minit ba 74 sa shisien u la thep ïa ka kol kaba ar bad ba saw na bynta ka Mawlai SC.Watla ka Ryntih ka la pyrshang ïakhun tyngeh hynrei ka khlem lah pat ban pyndep ha ka liang ka thep kol.
Ka jingïalehkai mynta ka sngi Nyngkong kan long hapdeng ka Shillong Lajong FC pyrshah ïa ka Mawkhar SC ha ka por 4 baje janmiet.
Jowai, Naitung 10 : Ka jingïalehkai phutbol ‘5th Debo Shullai Memorial Trophy’ 2nd Division Football League Cum Knockout Tournament-2022 bala pynïaid da ka West Jaiñtia District Sports Association (WJDSA) kaba la long mynta ka sngi ha madan Kiang Nangbah Stadium Jowai.
Haba phai sha ka jingïakhun hapdeng ka Mooknor Thadmuthlong pyrshah ïa ka Lumpyrtuh Mihmyntdu kala long kaba ïakhait bha namar naduh ka kylla step tad haduh jong ka kylla miet kitei ki ar kynhun kim shem la ïoh satia ban thep kol bad ka jingïakhun kala poi noh sha kaba kut da 0-0 kol.
Na ka liang ka WJDSA kan bteng biang ïa kane ka jingïalehkai ha ka 8 tarik u Naitung, 2022 hapdeng ka Caroline Colony pyrshah ïa ka Lion Sports & Youth Affairs ha ka por 3 baje nongphai sngi.
Mawkyrwat, Naitung 10 : U Ian Cambell u nong-kynthih (Triple Jumper) bad u nongkhur takma ksiar sahnam ka Australia uba la pynkheiñ ruh ïa ka World Record naduh u snem 1980 u la wan poi ha jylla Meghalaya na bynta ka prokram jied khynnah ïalehkai.
Ha ka sngi Saitjaiñ u Ian Cambell u la iuhkjat ha madan Saitsnad, Maw-langwir SWKHD ha kaba ka Meghalaya State Olympic Association bad ka Department jong ka Sports bad Youth Affairs ka sorkar Meghalaya ha ryngkat ka jingïatreilang bad u District Sports Officer, South West Khasi Hills District ka la ïoh ban pynlong ïa ka State Talent Identification (STI) 2022 kaba la pyntreikam da ka Edge 10 Group na UK.Ha kane ka sngi nalor u Ian Cambell la donlang ruh u Alistair Tait, International Global Coach, u Bah John F.Kharshiing uba long u Working President jong ka Meghalaya State Olympic Association, u Bah Damang Syngkong, District Sports Officer, South West Khasi Hills District, ki nongtrei, ki nongïarap bad kumjuh ruh ki 200 ngut ki khynnah rit kiba la wan ban ïashimbynta ha kane ka sngi.
Ka jingthmu ba kongsan jong kane ka prokram ka long ban jied ne select ïa ki khynnah kiba don shisha ïa kita ki sap ki phong ha ki jait jingïalehkai ne ki games ha ki bynta bapher bapher bad ym tang ha ka jingïalehkai kynjatbol ne jingïamareh hynrei ha kiwei kiwei de ki bynta.
U bah John F.Kharshiïing uba long u Working President jong ka Meghalaya State Olympic Association haba kren ha ka jingïalang ba lyngkot u la pynpaw ïa ka jingsngewnguh ïa ka sorkar kaba la ïarap bad kyrshan ha kane ka jingthmu na ka bynta ban wad ïa ki ‘rang bad ki ‘thei ïalehlai ba kynsai bad kiba donsap da kaba pyndonkam da ki tiar thew ka juk mynta da kaba ïaid lyngba ki saw tylli ki bynta hapoh ka jingpeit bad jingpynïaid jong ki briew kiba nabar kiba la wanrah khnang na ka bynta kane ka jingthmu.
Ha kajuh ka por u la ong ba dei lyngba ka jingpyntreikam ïa kine ki Digital Equipments kaba wan automatic ïa ka ID Card ba lah ban lap ïa kito kiba don ïa kiba kum kine ki sap ki phong bad lada don kiba lah ban mareh 3 sekhon ne tam shaneng ha ka 20 metres ki la dei lypa ki International Athletes, ong u bah Kharshiïing.
Kumta u la pyntip ba ka sorkar ka la mang ïa ka bhah kaba 400 ngut shaneng na ka bynta kawei kawei ka distrik kaba lah ban kynjoh sha ka 6000 ngut ei ei ha baroh ki distrik.
U la ong ba namar lehse ba ka dei ka sien kaba nyngkong bad ba ki briew kim pat da sngewthuh bha la lah ban sei tang kumba 200 ngut ei ei ha kane ka lympung kaba mynta.
U bah Kharshiïing u la pynshai ruh ba hadien ba la dep leh lut ïa kine ki test ha baroh ki 12 tylli ki distrik, yn phrang tang kumba 500 ngut ei ei ki khynnah kiba kham kynsai na kiba kynsai ha kaba ynsa ïoh ia ka report ne jingtip hadien 2 taïew ei ei bad ïa kine kiba la phrang ne jied kynsai yn phah sha ki jaka ai jinghikai ne academy kiba pher bapher ryngkat ka scholarship.
Namarkata, u khmih lynti bad kyrmen ba kane ka distrik kan sa pynmih bun kiba kum kita ki ‘riew donsap ha kiba bun ki liang.
Ha ka jingkren lyngkot na ka liang u Ian Cambell u Olympian jong ka Australia u la pynpaw ïa ka jingsngewnguh ïa ka sorkar kaba la plie ïa kane ka lad na ka bynta ban jied ne phrang ïa ki ‘riew donsap ki ban paw ha ka pyrthei, da kaba ïathuh ba lyngba ka jingpyntreikam ïa kine ki tiar jong kane ka juk kaba mynta yn ïoh shisha ïa ki briew kiba kynsai khlem kano kano ka jingnoh shiliang ne jingbakla.
Shillong, Naitung 2022: Ka HYC Riwar Mihngi Circle ha ka 7 tarik Naitung 2022 ka la ïoh ban leit pynskhem ïa ka shnat treikam kaba thymmai jong ka ka shnong Mawkajem bad ka bad ban pyntian smai ïa ki dkhot bathymmai.
Ïa kane ka jingpyntian smai ïa ki dkhot la pyndep da u Vice President ka HYC Central Body u Samla Donboklang Kharlyngdoh.
Haba ai jingkren sha ki dkhot thymmai ka HYC bad sha kiba ïa don lang ha kane ka sngi u Samla Donboklang u la kyntu ïa ki samla khamtam eh ïa ki dkhot ka seng bad ki shipai ka jaidbynriew ki dei ban long kiba len lade na bynta kino kino ki kam kiba ka jaidbynriew ka donkam khlem da wad ïa ka myntoi shimet.
Shuh shuh u la ong ba ka kam kum ki shipai ka long ban buh nyngkong ïa ka jaidbynriew ha khmat bad ïa lade shadien.
Ha kane ka sngi la don la pynïaid ïa ka jingïalang da u samla Donalson pyngrope President ka Circle.
Ha kane ka sngi la wan kitbok eh daw ïa ki dkhot thymmai ka seng da ki nongkit kam ka Central Body ryngkat ki nongïalam shnong bad ki riew rangbah jong ka shnong.
Ka jingsahdien jong ka jylla haduh kine ki sngi ka la nang hiar arsut.
Ki Sorkar ki leit bad ki wan hynrei ka jylla Meghalaya ka dang ïai sah dien hi kumjuh.
Ki surok ki sah kumjuh, ym don Medical College, ym don Engineering College bad ym don eiei watla ka jylla Meghalaya ka la kynjoh sha ka rta kaba la san phew snem.
Peit nuksa ïa ka jingkiew irat ka jylla Assam, ka long kaba ratbah haduh katta katta, lada synshar ka Congress lane ka BJP.Katba ha Meghalaya lada synshar ki seng riewlum lane ki seng heh nabar ka jylla ruh ym don kam pynroi eiei ruh em.
Kiba phoida bad kiba myntoi dei tang kiba ïoh shong ha shuki katba u paidbah u nang ïai duk bad u im jynjar trah.
Ki jubanlak ba ki seng saiñpyrthei ki la khlei ha ki rynsan elekshon ki shu kylla mulot khlem da pyntreikam wat tang kawei ruh namarba ki jingkular ki long tang ban shu pynbiej kai ïa u paidbah.
Kat shaba phai la sha ka mon ne sha ka diang ka jingthnem jong ki nongkitkam jong kiwei kiwei ki seng saiñpyrthei ban phet na ka party lajong bad ban leit pynïasoh sha ka NPP ka jur bha ha kine ki khyndiat sngi.
Ka lyer elekshon ka la shongshit bha sha ki jaka nongkyndong namarba ka NPP ka pynlong beit da ki jingïalang heh kiba bun briew khnang ban pyni ba ka dei ka seng saiñ kaba khlaiñ namarba ba ka dang bat ïa u lakam synshar hapoh kane ka Jylla Meghalaya.
Baroh baroh ki ïapbiej ïa ka NPP.Kumba u ong u National Vice President ka NPP u Bah Prestone Tynsong, ba ka jingpynïasoh jong ki MDC na rilum Khasi bad Jaiñtia, bad kumjuh na Garo Hills sha ka NPP ka dei namarba ki ïohi ïa ki kam radbah.
Ym tang katta, wat ki MLA ba la shah pynshong ben ha u paidbah ruh ki kham phaikhmat sha ka NPP ka daw ka dei namarba ki ïohi ba ka don ha ka bor synshar.
Haba bishar ïa ka jingïaphet na kawei ka seng sha kawei pat ka pyni shai ba dei tang kito ki nongtrei kiba ju sngewtynnat ban ïadon bynta ha ki seng saiñpyrthei namarba ki ïoh jingmyntoi ynda la kut ka elekhson hynrei u paidbah ba bun balang hi um da kham pynleit jingmut than eh ha kum kine ki jingïalang rung seng ne phet seng namarba um don jingphoida eiei ruh em.
U paidbah mynta u la stad bad um da donkam ban ïohsngew ïa u lane ka MLA ba kin da put ronsing ïa ki kam ba ki leh lane wat ïa kito ki MLA kiba ju ai khubor manla ka sngi ba ki ai skhim ïa ki shnong, ïa ki skul, ïa ki kynhun bad kiwei ha kiwei ha ki shnong ki thaw.
U paidbah u bishar bad u da tip shai ba ki MLA kim don eiei hi ruh nalade bad ka skhim kaba ki ai ka dei hi ka jong u paidbah.
Uba ïaroh ïa ka jingtrei jong u MLA lane ka MLA dei tang uwei ne ar.
Hadien ka jinghiar suki suki ka jingpang khlam COVID-19 hapoh kane ka jylla, ka jingtreikam bad ka dur ba shisha jong ka NPP ka la nang paw suki pa suki.
Shwa u snem 2018, ka NPP ka la leit sha ki paidbah ban tyrwa ba kan weng ïa ka jingshah khang tih bad shalan dewiong ka jylla baroh kawei hynrei ki san lyiur ki la kut artat ka NPP kam shym la lah satia ban leh eiei wat tang khyndiat bad kane ka kam ka dang shu tyllun na kawei ka sngi sha kawei ka sngi kat haduh ba paw pyrthei pynban plak da ka jingshah kynnoh bamsap bad jan baroh ki kam la shu pynïaid ha ka kyrteng kita ki High Level.
Ka Congress bad ka BJP ka ki ju kren pyrshah bha ïa ka bamsap ka bampoh hapoh ka Sorkar MDA haduh kine ki sngi watla ki MLA ka Congress bad ka BJP ki dei kiba ïatreilang hapoh kane ka Sorkar ba la ïalam da ka NPP.Ka jingpyndonkam ki paidbah ka Social Media ha kine ki sngi ka long kaba shyrkhei haduh katta katta bad u paidbah hi u ïohi bad u bishar na ka sngi sha ka sngi aiu ki MLA kiba don hapoh ka Sorkar ki trei bad ki leh, la ka long ki trei bha lane ki shu trei thohmut thohmat tang ban shu pynbiej mit mit da kaba shu sam tin sop iing, sam shatri kup slap, sam shuki, sam khiew sha ki shnong ki thaw.
Kine kim don jingphoida eiei ïa u paidbah namarba kine ki jingïarap kiba wan na ki MLA ki dei hi kiba la thied na ka MLA scheme.
Ka jingduna thiah lane ym shym ïohthiah bha ka lah ban long ka daw halor ka jingkiew ka jingbitar, ka jingdombiej, khamtam ba don hapdeng ka jingdom.
Ka jingbym ïohthiah bha ka don jingïadei shalyndet bad ka jingbitar.
Kito ki briew kiba thut thiah la ka long na ka daw ka jingbym suk, jinglyng-a, ne kiwei ki jingbym ïohthiah kynthup ka jingpher ki rukom phongjaiñ lane kiwei ki jingthut kum ka jingwiat ki ksew, ki jingtem bad kiwei ki long ki sakhi ka jingbitar na ka daw ka jingthut thiah bad thut ka jingmut jingpyrkhat.
Lyngba kane la sakhi ba ka jingduna bad thut thiah ka dei kaba pynkiew kloi ka jingbitar, jingdom bad jingatnud.
La kdew ba ka jingbitar ka kham jur hapdeng kito kiba thut thiah na ka daw ka jingmih ki jingsawa kiba kham long khor ne kham jam bad kito kiba thut thiah na ka daw ka jingsawa kaba ym da jam palat.
Ka jingthut thiah ka long ruh ka daw halor ka jingktah ha kiba bun ki liang kynthup naduh ka jingkhuslai, ka jingsngewsih, ka jingduna ban don ka jingsngew tynnad bad kane ka ktah ïa ka bor treikam ki thied ha ka met khamtam ïa ka khlieh.
Nongstoiñ, Naitung, 10: Ka jingpynmih biskot mynta u snem ka duna haduh bha haba ïanujor bad ki snem ba la dep, namar ki shnong kiba pynmih biskot bha naduh Nongkasen, Markasa, Mawkaton, Laitkseh, Marngor, Phyllut, Mawlaisyiem, Nongshilong, Parïong bad kiwei kiwei ki shnong, haba ïakren bad u nongthoh khubor ki la ong ba ha kiwei kiwei ki snem naduh ka taïew ba nyngkong u Naitung man la ki steshon kum ha Laitkseh, Marngor, Mawbrimynni, Markasa bad kiwei kiwei, ki kali Mahindra pickup ki ieng laiñ man la ka sngi ban thep biskot na ka bynta ban leit die shaduh Assam, hynrei mynta u snem ki kali ki kiba wan kit biskot duna bha.
Nalor kata ki la ong ruh ba wat u jyntang ruh mynta u snem um da san bha.
Haba kylli pat halor ka ïew biskot, ki la ong ba ha ki taiew ba dang sdang pynmih ka dor ka poi haduh laiphewsan haduh sawphew tyngka shi kilo, hynrei ha kine ki sngi ka la sdang hiar bad ka dang poi kumba ar phewlai haduh ar phew san tyngka shi kilo.
Ha kaba ïadei bad ka jingpynïaid ïew ïa u biskot ki nongrep, ki la ong ruh ha u snem ba la dep u Bah Banteidor Lyngdoh Myntri ka rep ka riang, u la dep kular ba un sa ïarap ban thaw ki lad ki lynti ban pynïaid ïew ïa u biskot sha Bangladesh.
Hynrei haduh mynta ym pat don satia ki nongrep kiba ïoh lad ban leit kit biskot sha Bangladesh, hynrei ki ju leit pynhap tang ha Assam bad hapoh ka jylla.
Nalor kata ki la ong ruh ba ha ki snem ba la dep ba ka jingpynmih biskot ka jur bha, ki don ki trok heh kiba wan kit naduh Nongkasen ban pynpoi haduh West Bengal bad kiwei kiwei ki jylla.
Don ruh napdeng ki nongrep kiba ong ba lada long kum mynta u snem, ka jinglut ha kaba shna ïa ki rynsan ka bun hynrei ka jingmih ka duna, tangba lada ka dor ka neh kumba ka long mynta haduh u bnai Nailur, ki dang don ka jingkyrmen bad ki lah ban dang ïohnong.
Shillong Naitung, 09: Ki laingut ki MDC barim jong ka KHADC ki la rai ban phet noh na ka seng kaba ki don ban leit pynïasoh noh sha kiwei pat ki seng saiñpyrthei.
Kine ki MDC barim ki kynthup ïa u Bah Albinus Lyngdoh u MDC barim ka Umroi bad u Bah Hadrian Lyngdoh u MDC barim jong ka Mawkyrwat kiba dei na ka seng People Democratic Front (PDF bad u Bah Neil Antonio War u MDC barim jong ka Laitumkhrah na ka United Democratic Party (UDP).
Kine ki lai ngut ki la pynbna ïa kane ka rai ha ka sngi Balang.
Ha ka jingïakren bad ki lad pathai khubor, kine ki lai ngut ki MDC ki la ïathuh ba kane ka jingweng noh jong ki ïa ka jinglong dkhot ha ki jong ki Party kam dei na kano kano ka daw hynrei namar ka jingbym i don jingkyrmen satia ïa ka lawei jong ka party kaba ki don.
U Bah Antonio, haba ïathuh ïa ki daw jong ka jingphet noh jong u na ka UDP u la ong, “dei namar ka jingbym ïohi ba ki don ki nongïalam kiba don ka sur ban kren ïa ka jingeh ka jaidbynriew khamtam ha KHADC da kaba ai nuksa kum ïa ka VAB, ka jingïakhih ïa ka ishu MUDA kaba la shu sahteng kat haduh mynta.
"Ha kaba ïadei bad ka jingpynbeit ka Sorkar Jylla ïa u pud u sam bad ka jylla bad ka Assam na ka liang jong u Bah Antonio u la ong ba um lah ban shu peit ïa kaei kaba ki leh khlem da ïa syllok lang bad ka KHADC, ki trai jaka bad ki shnong bad ki hima ha kaba ki nongïalam kine ki seng kim shym la kren eiei ïa kane ka mat.
“Lashai hi ryngkat bad ki nongkyrshan ngin sa rai ïano ngin ai jingkyrshan namar na ka liang jong nga ngam don jingthmu shuh ban ïakhun ha ka elekshon MLA ha u snem 2023 namar ka jingbym koit bym khlaiñ bha ka met" ong u Bah Antonio.
U Bah Albinus u la ïathuh ba kane ka jingmih noh jong u na ka PDF ka dei hadien ba u la lap ba kane ka party kam don jingkyrmen satia ha Umroi namarba ha kane ka Constituency ki paidbah kim ju ai jingkyrshan satia ïa kiwei ki seng palat ïa ka seng Congress bad ïa ka UDP lada bishar na kaei kaba la jia ha ki elekshon jong ki snem ba ladep.
U la ong ba lada bishar na kaei kaba long mynta ba ha u snem 2023 ka jingïakhun kan dei hapdeng ka u Bah George B Lyngdoh uba dei u MLA ba mynta na ka AITC bad ki kyrtong jong ka seng Congress, UDP bad NPP.Haba la kylli pat la sha ki seng aiu kin ïasoh na ka liang u Bah Albinus u la ïathuh ba um pat rai eiei hynrei ki paidbah nongkyrshan jong u ki kham noh ka mon sha ka seng Congress.
U la ong ba shen kin sa shim ïa ka rai sha ka seng aiu ba kin leit ai jingkyrshan namar na ka liang jong u um don jingthmu satia ban aireng ha ka elekshon ha u snem 2023.
U Bah Hadrian u MDC barim jong ka Mawkyrwat ruh u la ïathuh ba ha Mawkyrwat ki paidbah kim ju mon ïa kiwei pat ki seng lait noh ïa ka UDP, HSPDP bad Congress namarba katkum ki resol jong ki elekshon jong ki snem ba ladep dei beit tang kine hi ki seng kiba jop.
Shuh shuh u la ïathuh ruh ba kane ka jingmih jong u ka dei beit thik na bynta tang ban ai jingkyrshan ïa kiwei pat ki seng kiba na ka liang ki ki nongkyrshan kin sa shim rai ha kine ki khyndiat sngi ki ban sa wan.
Nongstoiñ, Naitung, 10: Ka long kaba jah burom namar wat hapoh sor ruh ym lah ban trei pyndep kumba dei ban long, katno tam sha ki jaka ba kham kyndong lei.
Ka jingkieng ba donkam ha wah Phodthre kaba don hapoh jong ka sor Nongstoiñ, kaba dei ka jingkieng ban pynïasoh ïa ka surok Irrigation sha Mawrusyiar-Tiehsaw, ka la sahkut khlem lah ban shna pyndep ïa ka wat hadien ki 20 snem tam ba la sdang ban shna ïa ka.
Kumban shu pynkynmaw ba kane ka jingkieng kaba jrong kumba 18.75 metar, la thmu ban shna khnang naduh u snem 2001 shuwa u 2002 u snem ba ka don ka jingïaseng KJP Assembly jong ka Balang Presbyterian ha New Nongstoiñ.
Hynrei kaba lyngngoh ka long ba naduh utei hi u snem haduh mynta ym shym la lah ban pyndep shuh bad la ïohi tang ïa uwei u païa ba la shna da u Contractor ruh khlem pyndep shuh.
Ka jingbym lah ban pyndep shuh ïa kane ka jingkieng, ka la wanrah ïa u dak jingkylli u ba heh bha na kiba bun ba lang ba hato ka tnad PWD ka leh aiu baroh shikatta ban pyndep ïa kane ka jingkieng na ka bynta ka bit ka biang ki paidbah.
Ha ka jingshisha ka dei ka jingkieng kaba donkam haduh katta katta na ka bynta ki paidbah ka sor Nongstoiñ, namar ka dei kaba pynïasoh ïa ka shnong Upper New Nongstoiñ bad ka shnong Tiehsaw.
Ka jingdonkam ka long khamtam eh lada don ka jingdheng kali ha Assam oil Petrol Pump shaduh Upper New Nongstoiñ ter ter, lane lada don ka jingdheng kali nadong Spengthaw-langmlah sha New Nongstoiñ, kane ka jingkieng kan ïarap ban pyllait na ka jingsahkut ki kali.
Nangta kan ïarap ruh ïa ki khynnah skul kiba dei ïaid lyngba kane ka wah ban kam na shilliang sha shilliang.
Ha kaba ïa dei bad kane ka bynta, u nongthoh khubor haba ïa kren bad u Headman jong ka shnong Tiehsaw Bah Moonshine Dkhar, u la ong ba dang ha u snem 2018 u MLA ba don burom jong ka Nongstoiñ Bah Mac Millan Byrsat, ha ryngkat u Superintending Engineer bad Executive Engineer jong ka tnad PWD, ki la poi sha ka shnong Tiehsaw na ka bynta ka jingpynbha ia ki surok jong ka sor Nongstoiñ.
U la ïathuh ba na ka liang ki bor shnong ruh ki la sakhi lang ïa kata, ha kaba na ka liang u MLA u la kyntu ïa ki heh jong ka tnad PWD ban buddien ïa ka kam kaba ïa dei bad katei ka jingkieng kaba la shu sahkut khlem lah pyndep shuh da ki phew snem.
Mawkyrwat, Naitung, 10: Ka Hills State People’s Democratic Party (HSPDP) jong ka Mawkyrwat Circle ka la ïoh ban jied thymmai ïa ki nongkitkam jong ka party bad kane ka jingjied thymmai ka long hadien ka jingiehnoh kam jong ki nongïalam barim da kaba ki la leit ban pynïasnoh ïa lade bad ka United Democratic Party (UDP) dang tang ha kine ki khyndiat sngi ba la dep.
Ïa ki nongïalam kiba dei ruh ki nongkikam ba thymmai jong ka party la ïoh ban pynskhem da u President ba rangbah jong ka HSPDP Central Body, bah K.P.Pangniang ha kaba ïa ka jingïalang ba pynlong ha phyllaw jong ka Nativity Hall, Mawkyrwat, South West Khasi Hills District ha ryngkat ka jingsakhi lang da ki hajar ngut ki paidbah nongkyrshan jong ka party.
Ki nongkitkam jong ka Hills State People’s Democratic Party (HSPDP) jong ka Mawkyrwat Circle ki long President u bah Nolipstar Lyngdoh, Working President u bah Medalsing Lyngdoh, Vice President u bah Spaidar L.Paliar, u bah H.S.Lyngdoh, u bah Dmenly Lyngdoh bad u bah Ioanis Iawphniaw, General Secretary u bah K.D.Wanniang, Joint Secretary u bah Heral Jyrwa, u bah Nendar Lyngkhoi bad u bah Phailo Syiemlieh, Organising Secretary u bah J.M.Lygngdoh, Assistant Organising Secretary u bah Overjoy Lyngdoh, Publicity Secretary u bah Banteibor Lyngdoh, Treasurer u bah Kolan Marweiñ.
Nangta ki Advisers ki long u bah Hadrian Lyngdoh, u bah J.S.D.Lyngdoh, u bah Kheiñkor Nongsiej, u bah Christopher Syiernlieh, u bah Renikton Lyngdoh Tongkhar bad u bah Lestar Marngar.
Shillong, Naitung, 09: Shen ka ka Khasi Hills Autonomous District Council (KHADC) kan sa lum ïa ki khlieh nongsynshar jong ki Hima na ka bynta ban ïathir ïatai halor ka Instrument of Accession kaba long ka dulir ïasoi ba la pynrung ïa ki Hima Khasi hapoh ka dewbah India kaba la jan dap hynñiew snem eiei.
Ka rilum Khasi ka kynthup ïa ki 25 tylli ki Hima kaba pynlong ïa ka Federation of Khasi States.
U Chief Executive Member (CEM) jong ka Khasi Hills Autonomous District Council (KHADC) u Bah Titosstarwell Chyne haba jubab ha ka Motion ba la wanrah da u Nongïalam ka Liang Pyrshah u Bah PN Syiem u la ong dang dei ban pule bniah ïa ka Instrument of Accession bad ïa ka Annexed Agreement la ïasoi da ka Federation of Khasi States bad ka Sorkar India hapdeng ka 15 tarik, Nohprah, 1947, bad ha ka 19 tarik, Lber 1948.
