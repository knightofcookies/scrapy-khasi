Ka Ïing Kashari ba kyrpang jong ka National Investigating Agency (NIA) kaba don ha ka nongbah Guwahati ha ka sngi Balang mynta ka taiew ka la tian bishar bad rai pynrem da ka jingshah set patok ka ban neh shirta pyrshah ïa u Rabi Basumatary (dkhot seng kieng atiar Bodo) na ka daw jong ka jingdonkti jong u ha kawei ka kam thombor pyrshah ïa ki nongshong shnong jong ka thaiñ Balapra, Kokrajhar District, Assam ha u snem 2014 – kaba la wanrah ruh ïa ka jingïap jong 7 ngut ki ‘riew paidbah.
Na ka liang ka Ïing Kashari ka la pynbna ïa katei ka rai hadien ka jingkhmih bad jingbishar bniah ïa ki 2 tylli ki mokotduma kiba u Basumatry u la donkti.
Ka Ïing Kashari ka la rai pynrem ruh da ka jingshah set patok kaba 10 snem na ka daw jong ka jingdonkti jong u ha kiwei kiwei ki mokotduma kiba la pynrung bad pynngat hapoh ki kyndon jong ka Indian Penal Code bad jong ka Unlawful Activities (Prevention) Act.
Kat kum ki jingïoh lum khubor la ïathuh ba ha ka 1 tarik u Jymmang, 2014, u Rabi Basumatry lem bad 6 ngut kiwei pat ki dkhot jong ka seng kieng atiar National Democratic Front of Boroland (NDFB) ki la leit ban rung sha ka shnong Balapara, Kokrajhar District – ka shnong kaba hap hapoh ka jingkhmih jong ki bor pulit ka Gossaigaon PS bad ha katei ka jingleit ka jong ki, ki la siat pathar ïa ki nongshong shnong jong katei ka thaiñ hadien ka jingïoh ïa ka hukum na u nongïalam jong ka NDFB – G Bidai bad Songbijit.
Ha katei ka jingjia, ki la don 7 ngut ki nongshong shnong kiba la kyllon ïap bad 2 ngut kiwei pat kiba la ïoh ïa ki jingmynsaw kiba jur.
Hadien katei ka jingjia la ïathuh ba u Basumatary u la shah kem noh ha u bnai Nailur, 2016 bad na ka liang ka NIA ka la pynrung ïa ka ‘chargesheet’ pyrshah ïa u ha u bnai Ler, 2017.
Ïa ka ‘chargesheet’ kaba nyngkong la pynrung pyrshah ïa u Pradip Barman ha Gossaigaon (Balapra) ha u Nailar, 2015.
Katba ïa ka ‘chargesheet’ kaba ar la pynrung ha u bnai Risaw, 2019 pyrshah ïa u Upen Basumatary bad ïa ka ‘chargesheet’ kaba lai pat la pynrung ha u bnai Kyllalyngkot, 2021 pyrshah ïa 5 ngut kiwei pat ki dkhot jong ka seng NDFB.Dei ha u Naitung jong u snem 2016 ba ka Ïing Kashari ka la tian bishar bad rai pynrem da ka jingshah set patok shi rta jingim pyrshah ïa u Pradeip Barman.
Ki pulit ka nongbah ki la ïoh kem ïa uwei u briew na Upper Lumparing, Lumsohphoh ha ka Sngi Palei bad ki la ïoh ban kurup shibun bah u drok Heroin.
Katkum ka jingtip ba la ïohlum, na utei u briew ba la shah kem, ki pulit ki la kurup haduh 307.86 Gram u drok Heroin ba la thep ha ki 24 tylli ki synduk, bad kawei ka kali Hyundai.
Na ka liang u Myntri Rangbah Conrad K Sangma u la pynbna ba utei u drok u shongdor haduh T.1.05 klur.
U Myntri Rangbah jong ka jylla Manipur- N Biren Singh ha ka Sngi Balang mynta ka taiew u la ïawer ïa ki nongshong shnong jong ka jylla bad kin shim ïa ki lad ki lynti bad ki sienjam kiba kyrpang na ka bynta ban pynneh pynsah bad ïada ïa ki tyllong um kiba bsa umbam umdih na ka bynta ki nongshong shnong baroh jong ka jylla.
Ha ka jingai jingkren jong u Myntri Rangbah ha ka sngi ba la pynlong ïa ka prokram ban rakhe ïa ka “World Water Day" u la ong ba ka um ka dei ka jingim bad ym don uno uno u briew u ba lah ban im khlem ka um.
Ha ka jingai jingkren jong u, u la kyntu ruh ïa ki nongshong shnong ka jylla ba kin sngewthuh bad tip ïa ka jingkordor jong ka um.
Ïa ka prokram ha katei ka sngi la pynlong ha Khuman Lampak, Imphal.
U Myntri Rangbah u la ong shuh shuh ba ki dieng ki siej bad ki khlaw ki btap ki dei shi bynta na ka spah jong ka jylla kiba lah ban pynneh pynsah ïa ka um ha jylla.
U la kyntu ïa ki nongshong shnong ba ki dei ban pynneh pynsah bad ïada ïa ki khlaw ki btap bad kumjuh ruh ban pynlong ïa ki rynsan thung dieng ha ki bynta bapher bapher jong ka jylla.
Ha ka jingai jingkren jong u Myntri Rangbah u la pyntip shuh shuh shaphang ki sienjam kiba ka sorkar jylla ka la shim na ka bynta ban pynbiang ïa ka umbam umdih sha ki nongshnong shnong jong ka jylla.
U la pyntip ba ka sorkar ka la dep ban pun ïa u pipe uba kyrpang na ka jaka pyllang um kaba don ha ka shnong Chingkheiching, bad ka la pynkhreh ruh ïa ki sienjam ban tan um na ka pung Loktak.
Ha ka jingai jingkren jong u Myntri Rangbah u la kyntu ruh ïa ki nongshong shnong ka jylla ba kin shim ïa ki lad ki lynti ban pynlang ïa ka um slap bad kumjuh ruh ban tip shai shaphang ki lad ki lynti kumno ban kunai ïa ka um.
U la ïathuh ruh ba na ka liang ka sorkar jylla naduh ba la sdang ka samoi trei kam ka la shimkhia halor ki mat kiba ïadei bad ka rynsan “Green Mission Manipur".
Ha ka jingai jingkren jong u Myntri Rangbah, u la pynpaw ruh ïa ka thong jong ka sorkar jylla ba kan pyndonkam da ki enjiniar bad ki nongtrei sorkar jong ka tnat Koit Khiah, ka tnat Sam Um, ka tnat Khlaw ba kin shim ïa ki sienjam ban pynlong ïa ki rynsan pynsgewthuh paidbah ha ki thaiñ rilum jong ka jylla halor ki mat kiba ïadei bad ka jingdonkam ban pynneh pynsah bad ïada ïa ki khlaw ki btap bad ki sieng ki siej.
Ka Myntri ka tnat ka Koit ka Khiah ka jylla, ka Kong Ampareen M Lyngdoh, ka la ïathuh ba ka jiingkhlad jong i khunlung hapoh ka jaka sumar ha Ganesh Das Hospital ka dei naduh ka por ba i dang don hapoh ka kpoh jong ka kmie.
Hadien ka jingsaphriang ki khubor ba kawei ka longkmie ka la kynnoh ba ka la duhnoh ïa la i khun ba ka la pun kumba 7 bnai eiei namar ka jingtreikam kaba suki bad ka jingbym peit bniah jong ki nongsumar kiba don hapoh katei ka jaka ai jingsumar.
Na ka liang ka Myntri ka la leit mar mar sha katei ka jaka sumar ban leit ïakynduh ïa ki doktor bad ïa katei ka longkmie kaba dei na ki thaiñ Mawlasnai ban tip kham bniah ïa ka daw tynrai.
Haba kren sha ki lad pathai khubor hadien ka jingwan jngoh ka Myntri ha ka sngi Palei, ka Kong Ampareen ka la ïathuh ba katei ka jingkynnoh ka dei kaba bakla namar itei i khunlung i ba don hapoh kpoh jong ka kmie, i la dep ban khlad lypa hashwa ba kan wan phah sumar ha katei ka jaka sumar.
Ka la ong ba katei ka longkmie ka la ïathuh ba ka la dep ban tip lypa ba i khunlung ba don hapoh kpoh jong ka, i la dep ban khlad lypa naduh ka por ba ka la leit ban shim dawai ha ka jaka ai jingsumar shimet bad hadien kane kin sa rah noh ïa ka sha Ganesh Das Hospital, Shillong.
Ka Kong Ampareen ka la ong ba ïa katei ka bynta kan sa wad bniah ba naei katei ka jingpynbna kaba bakla ka la mih bad kum ka Myntri kaba dei peit ïa ka koit ka khiah kan shimkhia khamtam ïa ki longkmie kiba armet.
Nalorkata, ka la ong ruh ba na ka liang ki nongsumar jong katei ka jaka ai jingsumar, ki la ong ba ka khlem shym la don kano kano ka jingbym shimkhia ne ka jingleh torti, hynrei ki la phah ïa katei ka longkmie ba kan wan sha katei ka jaka ai jingsumar ba kan ïoh ïa ka jingsumar na ka jingkhlad noh i khunlung bad ban ïoh pyndep ïa ki kamram kumba la bthah.
Shuh shuh ka Kong Ampareen ka la ong ba ha ka jingleit jurip ïa ka Ganesh Das Hospital Shillong, ka la bthah ïa ki nongkhmih ïa ka jaka ai jingsumar ban pynthikna ba ki longkmie ne mano mano ruh kiba wan shim dawai ne phah sumar ha katei ka jaka sumar ki dei ban ïoh lut ïa ki jingsumar kiba tista bad ha ka rukom kaba janai bad kaba paka.
“Kum ka longkmie ba dei peit ïa ka koit ka khiah ngan trei shitom ban kitkhlieh lem na ka bynta ki para longkmie kiba dang kha dang pun ïa ki khun ki kti jong ki ba ngin ai ïa ka jingsumar ka jingpeit kaba biang bad ba bit tam," la ong ka Kong Ampareen.
U Symbud Myntri Rangbah ka jylla bad uba khmih ruh ïa ka tnat Kam Pohïing, u Bah Prestone Tynsong, u la kyrpad ïa ki nongshong shnong ka jylla ban ailad ïa ka aiñ ban leh ïa kaba donkam bad ruh ban kiar na kaba pynsaphriang ïa ki jingtip ki bym tikna khamtam ha ki rynsan ‘social media’.
U Bah Prestone u la pynpaw ïa kane haba jubab halor ka ‘zero hour notice’ ba la wanrah da u MLA ka VPP na Mawlai u Bah Brightstarwell Marbaniang ha ka sngi Palei ha ka dorbar mang tyngka halor ka lam-khlieh (heading) ba shah dung u samla Khasi ha Them Ïew Mawlong.
U Bah Prestone u la ong, “Ki la don bun ki khubor kiba la pynmih ha kaba ïadei bad kane ka jingjia, ki bym ïahap sur bad ka bad ka kaiphod jong ka tnat pulit, bad naba ka jingtohkit jong kane ka case ka dang ïaid shakhmat, ki jingshisha baroh halor kane ka jingjia, yn sa ailang sha baroh tad ynda ka jingtohkit kan lap ïa ka jingshisha baroh halor kane ka jingjia.
"“Nga shim ruh kane ka kabu ban kyrpad ïa ki nongshong shnong, ba ai ka aiñ kan leh ïa kaba donkam bad ba phin ïa kiar na ka jingpynphriang ki bym long kiba thikna khamtam ha ki rynsan social media," la ong u Bah Prestone bad ai jingkular ruh ba ka tnat pulit ka dang leh ïa kaba donkam ban tih ïa ki jingshisha jong kane ka jingjia bad ban ai ka jingbishar ba hok ïa uba mynsaw.
U Symbud Myntri Rangbah u la ïathuh ruh ha Ïingdorbar ba u briew uba kynnoh ba u shah dung ha Them Ïew Mawlong um shym la ai ka jingbatai kaba shai, hynrei u la ai ïa ka jingbatai kaba ïapher naduh ka step 19 tarik Lber 2023 hadien ba ki pulit ki la pynlong ka jingtohkit halor kaei kaba jia.
U Bah Prestone u la ong ba hadien ba ki pulit ki la shim khia wut-wut ban wad jingtip bad pynlong ka jingtohkit halor ka jingjia ïa une u samla ba kynnoh shah dung uba la tip kyrteng u Zacharia Sohthiang uba shong ba sah ha Mawtary Myrdon, Umsning, ha kaba la lap ba ka jingjia ka jia ha ka por 3 baje mynstep ha ka 19 tarik Lber 2023 ha Khyndai Lad ha ki 3 ne 4 ngut ki runar bym lah ban ithuh.
U Bah Prestone u la ïathuh ba ha ka janmiet jong ka 21 tarik Lber, 2023 une u Zacharia u la ïathuh ha ki pulit ba u la shah dung hajan ka Hotel Pegasus ha Khyndai Lad ha kaba u la ithuh ruh ba ka dei ka kynthei kaba dung ïa u.
U Bah Prestone u la ong ba kane ka jingjia ka dei kaba ym shai na ka liang jong utei u briew uba kynnoh, u ai ka jingbatai kaba ym ïahap satia namar ka jingbatai ka pher na kawei pat ka jingbatai jong u.
Namarkata, u la ong ba kane ka kam mynta ka don hapoh ka jingtohkit bad na ka liang ki pulit ki dang trei shitom ban wad bad ithuh ïa kane ka kynthei ba la kynnoh ba ka dung ïa utei u briew.
U nongïalam ka Congress u Jairam Ramesh uba dei ruh u dkhot ka ïingdorbar Rajya Sabha, u la thoh sha u Director jong ka Central Bureau of Investigation (CBI) ban bthah ba kan buh jingkylli bad tohkit ïa u Myntri ka tnat Kam Pohïing ka Ri, u Amit Shah, uba la kynnoh ba ka Sorkar MDA-I ha Meghalaya ka dei kaba bamsap tam hapoh ka Ri.
Ha ka shithi ba la phah sha u Director ka CBI u Subodh Jaiswal ha ka 21 tarik u Lber, 2023, u Ramesh u la ong ba u Amit Shah ha ka jingïalang paidbah ha ka 17 tarik Rymphang, 2023, u la ong ba ka sorkar barim ba lamkhmat da u Conrad ka dei ka sorkar kaba bamsap tam hapoh ka Ri.
Katkum kane ka shithi, une u nongïalam ka Congress u la ong ba u Myntri ka tnat Kam Pohïing ka Ri u la ïoh lypa ïa ki jingtip kiba bniah bad ki jingshisha kiba sa pynlong ïa u ban kynnoh kumtei haneng.
Shuh shuh ka shithi ka la ong, “Imat namar ki daw bym lah ban pyrkhat, ba u Myntri ka tnat Kam Pohïing ka Ri um shym la lah ban leh eiei halor ki jingtip ba la ïoh ba ïadei bad ka kam bamsap jong ka sorkar barim.
"Une u nongïalam ka Congress u la kyntu ïa u Director ka CBI ban khor hajir ïa u Amit Shah bad ban bthah ïa u ba un aiti ïa baroh ki jingtip bad ki jingshisha kiba la pynlong ïa u ban ai da katei ka dak.
U Ramesh u la kyntu ruh ïa ka CBI ban tohkit lada u Myntri ka tnat Kam Pohïing ka Ri u la don hapdeng ka jingshah pynbor na ka seng jong u, ka BJP ne na kiwei pat ki bor, “Ban pynjah ïa ki jingtip kiba ïadei bad ka jingkynnoh bamsap ïa ka Meghalaya, khnang ban pynlah ïa ka BJP ban kyrshan ïa ujuh u Myntri Rangbah hadien ka ilekshon.
".
U MLA ka Congress na Mawhati, u Bah Charles Marngar, u la kyntu ïa u Myntri Rangbah ka Jylla, u Conrad K Sangma, ba u dei ban tuklar halor ka jingleh donbor jong ka Sorkar Assam, kata ban khang ïa ki kam pynroi kiba la pyntrei ha ki shnong ba don ha khappud.
U Bah Charles u la kyntu ïa ka Sorkar halor kane, ha ka por ba u la wanrah jingkylli ha ka kynta kylli jingkylli ha ka sngi Palei hapoh ka ïingdorbar.
Une u MLA ka Mawhati u la kyrpad ïa u Myntri Rangbah ban tuklar ïa kane ka kam bad ban pynsangeh ïa ka jingleh donbor ka Sorkar Assam na ka bynta ka jinglah ban pyntrei khlem jingpynthut ïa ki kam pynroi ki ban ai jingmyntoi ïa ki paidbah ba sah ha khappud.
U Bah Charles u la kynnoh ba bun ki kam pynroi bala pyntrei da ka Sorkar Meghalaya ki la shah khang ha ka Sorkar Assam bad ai nuksa ïa saw tylli ki projek ba kynthup ïa ka jingtei ïa ka ïing building ICDS ha Madan Umwang, ka skul SSA Lower Primary (kaba la shah pynpra), ka skhim JJM ha Jatalong bad ka ïingdorbar Shnong ha shnong Umru.
Ym tang ba u la ai nuksa hynrei na ka liang une u MLA, u la sei ruh da ki dur ban pyni hapoh ïingdorbar kum ki jingpynshisha.
Haba jubab ïa kane, u Conrad u la ong ba ka dei ka jingshisha ba katto katne ki projek ki la shah pynsangeh, hynrei kam dei pat kaba la jia ïa bun tylli ki projek.
U la pyntip ba ka jingpyntrei ïa ki spah tylli ki projek ki la ïaid shakhmat mynta.
Haba kubur ba ym dei ban pynsangeh ïa kano kano ka kam pynroi, u Conrad u la ong, “Kane ka dei ka daw balei ba ngi la ïai bteng ban buddien bad ka Assam haba mih ki jingujor ba shah khang ki kam ba pyntrei.
Tang mar syn ïoh jingtip, ki Deputy Commissioner bad ki ophisar ba dei khmih, mar mar kila ïakren bad kila pyrshang ban pynbeit ïa kine ki kam kham kloi kat kaba lah".
U Myntri Rangbah u la ong ruh ba ka jingshah khang jong ki jingpyntrei ïa ki kam pynroi ka ju jia na baroh ar liang, ym tang ka Assam, hynrei wat ki kam pynroi ba pyntrei da ka Assam ruh ki la shah khang ha ki paidbah kiba dei na Meghalaya.
“Kane ka dei ka daw balei ba ar ngut ki Myntri Rangbah ki la ong ba watla ngi lah ban don kano kano ka jingïapher jingmut, ki kam pynroi kim dei ban shah pynsangeh.
Namarkata, 99 persen na kine ki kam ki la ïaid beit ïaid ryntih, hynrei ki don katto katne ki kam kiba hap ban ïakren," u la ong.
U Myntri Rangbah u la kular ban tuklar ïa kum kine ki jingjia bad ong, “Nga kyrpad ïa ki dkhot ban phah ïa ki jingtip.
Ngi long kiba suk ban ïashem ne ïakrem bad ngi angnud shisha ban pynthikna ba kum kine ki jingeh ki dei kiba hap ban pynbeit.
Lada don kino kino ki jingeh, ngin tuklar mardor.
Ki Dkhot ki lah ban ai da ka jingthoh bad ngin sa ïakren mardor bad ka Sorkar Assam".
Ki bor sorkar jong ka jylla Nagaland ki la pyntip ba u YM Yollow Konyak, u Myntri barim jong ka Sorkar Jylla u la khlad noh ha ka 22 tarik mynta u bnai ha ka rta kaba 53 snem ka rta.
Halor katei ka jingjia, na ka liang u Symbud Myntri Rangbah jong ka jylla – Y Patton u la pynpaw ïa ka jingsngewsih bad phah ruh ïa ka khubor sngewlem sha ki bahaïing hasem jong u Yollow.
U la ong ruh ba ki nongshong shnong jong ka jylla Nagaland kin ïai kynmaw don burom ïa ki kam khraw kiba u Yollow u la pyndep na ka bynta ka bha ka miat bad ka roi ka par jong ka jylla.
Kat kum ki jingïoh lum khubor la ïathuh ba u YM Yollow u la ïoh ban mihkhmat sha ka Ïing Dorbar Thaw Aiñ jong ka jylla Nagaland la ar sien ar wat.
U la rung sha ki kam saiñ hima ha u snem 2013 da kaba ïakhun ïa ka ilekshon bad ïoh ruh ïa ka jingjop na ka thaiñ 42-Wakching Assembly Constituency kum u kyrtong shimet.
U YM Yollow u la shah jied biang ban long u nongmihkhmat na katei kajuh hi ka thaiñ ha u snem 2018 da kaba ïakhun kum u kyrtong jong ka seng Naga People’s Front (NPF).
Hadien ka jingthaw ïa ka sorkar ka bym don liang pyrshah ha u snem 2021, u YM Yollow u la ïoh ruh ban bat ïa ka shuki kum u Myntri jong ka Tnat Forest, Environment & Climate Change.
Dei ha u bnai Ïaïong, 2022 ba u Yallow lem bad 20 ngut kiwei pat ki MLA jong ka NPF ki la leit ban pynïasoh bad ka seng Nationalist Democratic Progressive Party (NDPP) hapoh ka jingïalam jong u Myntri Ramgbah Neiphiu Rio.
Ha ka ilekshon Ïing Dorbar Thaw Aiñ kaba dang shu dep, na ka liang u Yollow um shym la don bynta ban ïakhun ïa ka ilekshon.
U Zayed Khan uba la rakhe ia ka jingdap 20 snem ha Bollywood ula iathuh halor ka phlim thymmai kaba un ak mynta u snem ha kaba une u tyngshop uba la ak ha ki phlim kum ka Main Hoon Na, Dus, Yuvvraaj bad kiwei kiwei ula iathuh ba kane ka phlim thymmai jong u ka dei kaba kyrpang bha bad kaba u donkam bha ban pynshitom ialade.
U Zayed uba la rung ak phlim nyngkong eh ha u 2003 da kaba ak ha ka Chura Liyaa Hai Tumne   bad ka Esha Deol ula pynpaw ka jingkmen ban ioh ak ha ka phlim kaba u ju thrang eh ha ka jingim jong u bad rai ba un ialeh katba lah ban pyrshang pynbiang ia kaei kaba donkam na ka bynta kane ka phlim ba kan long kaba itynnad bad kaba pynshoh jingieit ruh ia ki nongpeitkai.
Hadien ka jingpynbna u Zayed ba un sa ak ha kawei ka phlim thymmai ka Esha Deol lem bad kiwei kiwei ki khlur ak phlim ka Bollywood ki la ai ka jingkitbok na ka byn ta jong u ha kaba iadei bad kane ka kam ba u trei.
U Zayed la kumba katto katne snem mynta ula jah rngai na ka kam ak phlim bad dei ha u snem ba la leit ba ula mih pyrthei biang ban pynpaw ia ka sap ba u don.
Ka jingjngai u Zayed na ka Bollywood ka dei na ka daw ba um shim ioh ban ak ha ki phlim kiba u kwah.
Wat hadien ba ula jah shipor na kane ka kar khana pynban bun ki dang kynmaw ia u bad ia ki phlim ba u ak bad pdiang sngewbha biang ia u sa shisien ha Bollywood.
Ha kine ki snem ba la leit wat lada u Zayed um shim ioh ban don bynta  bad ka Bollywood pynban ula long pat u Model jong ki katto katne ki kompani jaiñ bad shim bynta ruh ha ki Ramp Walk jong kiba bun ki show ba la pynlong ha Mumbai bad ha kiwei kiwei ki nongbah.
U Weeknd u la ioh ban rung ha ka Guinness World Record kum u nong-rwai uba pawnam tam ha ka pyrthei ha kaba une u nongrwai uba la kha ha Toronto u la don haduh 111.4 million ki briew kiba sngap ia ki jingrwai jong u ha Spotify bad u dei ruh u nongrwai uba nyngkong ban don haduh 100 million ki nongsngap ia ki jingrwai jong u.
Ka kaiphod ba la ioh ka iathuh ba ym pat ju don uno uno u nongrwai u ban long kumba long u Weeknd bad une u nongrwai ula jam bad iaid sha khmat ban khring ia kiba bun ban sngap ia ki jingrwai jong u bad iehnoh shadien ia ka Miley Cyrus kaba don kumba 82.4 million ki nongsngap ia ki jingrwai jong ka bud sa ka Shakira (81.6 million), Ariana Grande (80.6 million), Taylor Swift (80.2 million), Rihanna (78.5 million) bad Ed Sheeran (77.5 million).
U Weeknd uba ka kyrteng ba pura ka dei u Abel Makkonen Tesfaye la kha ha ka 16 u Rymphang, 1990 ha Toronto, Canada bad ula sdang ban paw pyrthei naduh u 2010.
Kum u nongrwai u Weeknd ula pynmih buh tylli ki thup jingrwai ba iaid bha jong u kiba long ruh ka Starboy, Beauty Behind the Madness bad After Hours.
Kum u nongrwai u Weeknd ula ioh ban rah haduh 4 sien ia ka Grammy Awards, 20 tylli ki Billboard Music Awards,6 tylli ki American Music Awards bad kiwei kiwei.
Ha kajuh ka por u la shah jied ruh sha ka Academy Award bad Primetime Emmy Award.
Kumba ju long ha ki snem kiba la leit noh, ka mang tyngka jong ka Jylla na ka bynta u snem 2023-2024 ka dei kaba kham bun ka jingpynlut ban ïa ka jingïoh, ha kaba u Myntri Rangbah u Conrad K Sangma uba peit ïa ka tnat pla tyngka u la wanrah ïa ka mang tyngka kaba ka jingïoh ka long T.19,442 klur, katba ka jingpynlut ka long T.21,034 klur, kaba mut kane ka mang tyngka ka dei kaba duna ka pisa da T.1,592 klur.
Ka mang tyngka jong ka Jylla kam pat ju don kaba tam ka pisa, hynrei ka dei beit kaba duna pisa.
Ha u snem 2022-2023, ka mang tyngka jong ka Jylla ka dei kaba duna pisa da T.1,849 klur.
Haba wanrah ïa ka mang tyngka ha ïingdorbar, u Conrad u la ong ba ka jingpynlut baroh kan long T.22,022 klur, hynrei khlem da kheiñlang ïa ka jingsiew ïa ki ram kaba T.988 klur, ka jingpynlut ka long T.21,034 klur.
Halor ka jingïoh, u Conrad u la ong ka jingïoh baroh kan long T.21,781 klur, hynrei khlem da kheiñlang ïa ka jingshimram kaba long T.2,339 klur, ka jingïoh baroh kan long T.19,442 klur.
Kane ka jingduna pisa ha ka mang tyngka da T.1,592 klur ka long kumba 3.42 per cent jong ka Gross State Domestic Product (GSDP).
Ha ka jingkren sdang jong u hashwa ban poi sha ka mang tyngka, u Conrad u la pynpaw ka jingsngewnguh ïa baroh ki nongshong shnong ka Jylla kiba ai ka jingshaniah ïa ka Sorkar bad kiba bynshet ruh ïa ka jingkitkhlieh kaba long kum ka sakhi namar ki sienjam kiba ka Sorkar ka la wanrah ban ïohi ïa ki jingkylla ha ka jingim ki nong Meghalaya ha kine ki san snem ba la leit.
Haba kren shaphang ka Sorkar MDA-II, u Myntri Rangbah u la maitphang katto katne ki jingpeit jngai na ka bynta kine ki san snem ban wan, kita ki long, ban kyntiew arshah ïa ka GSDP kata sha ka T.80,000 klur haduh ban poi u snem 2027-2028 da kaba kham kyntiew ha ka rukom pynlut bad jingbei pisa na ki kynhun shimet lyngba ka khaïi, kam jngohkai, bad ka jingkham heh ka dor ha ka rep ka riang.
U la ong ba na ka bynta ki samla, ka Sorkar ka don ka thong ban thaw 5 lak tylli ki lad ïoh kam da kaba kham pynleit jingmut ruh ïa ka rep bad kiwei ki tnat kiba ïajan bad ka rep, ki lad ban seng kam bad kyntiew ïa kam jngohkai, nalor ki lad lyngba ka jingshakri lyngba ki kor ki bor.
Nalor ka jingtei ïa ka nongbah Shillong kaba thymmai bad pynlong kum ka jaka pdeng haba ïadei bad ka jingnang kiew bad ka jaka pdeng jong ka lariti (culture) ha ka thaiñ Shatei Lam Mihngi, bad yn kyntiew ïa ka jingbei pisa ban pynkylla dur ïa ka Jowai bad Tura kum ki jaka sor kiba nang kiew shaphrang.
U Conrad u kren ruh shaphang ka jingkyntiew ïa ki nongïalehkai naduh ki lad ai jinghikai pyntbit, bad ka jingtei ïa ki jaka ïalehkai, ka jingïada ïa ki khyllung naduh ba ki dang rit, ka jingpynkupbor ïa ki kynthei lyngba ki lad kamai bad Self Help Group.
U la ong ruh ba ka Sorkar ka kwah ban pynbha ha ka jinglah jong ka ban treikam, bad ka jingkhuid ha ka rukom treikam da ka jingdon ki kor ki bor, bad ka jingpynsuk haba leh ïa ki kam lajong, bad ban pynbha ïa ka rukom im ki nongshong shnong.
Shuh shuh u Myntri Rangbah u la ong ba ka jingkular ban pynlong ïa ka Meghalaya ka Jylla kaba rung ha ka kyrdan kaba 10 napdeng ki Jylla baroh ka dei thong kaba dei ban urlong la kumno kumno ha u snem 2032, u snem uba ka Jylla kn rakhe ïa ka jingdap 60 snem.
U Conrad u la kren ruh shaphang ka ktien Khasi bad Garo ba kin rung ha ka Khyrnit Baphra, nalor ka jingshimkhia ban lah noh ban pynbeit ïa ka jingïakajia pud bad ka Assam.
U Conrad u la ong ba kane ka mang tyngka ka dei na bynta ki paidbah ka Jylla bad u shim ba kane ka dei mang tyngka jong ki paidbah.
U la kren ruh shaphang ka jingshim ki lad ban pynlong ïa ki briew ka Jylla kiba koit bakhiah bad kiba suk bakmen lyngba ka jingwanrah ïa ki mat treikam bad ki prokram bapher bapher, nalor ka sienjam ban shim jingthew ruh ïa ka jingsuk jingkmen jong ka Jylla.
U kren ruh shaphang kumno ban kyntiew ïa ki samla bad ka mang tyngka jong ki samla kaba la pynkiew na ka T.1,789 klur ha u snem 2022-2023 sha ka T.2,215 klur ha u snem 2023-2024.
U Ben Affleck u la kren halor ka jingkmen  ban ioh ia ka lad ban treilang bad u Matt Damon ha kaba u Ben ha kawei na ki jingwan shim bynta ula iathuh ba dei ka jingiahap jingmut kaba  la pynlong ia u ba un sngewtynnad ban iadei kam bad u  Matt.
Baroh ha Hollywood ki tip ia ka jingiaieit para lok bad ka jingiajan u Ben bad u Matt ha kaba wat lada ki bunkam katno katno ruh pynban ki ju ialeh ban pyllait por ban iakynduh.
La ong ba u Ben haba u don kano kano ka phlim thymmai u ju leit ban tyrwa shwa ia u Matt bad kwah ruh ia u paralok ba un ak ha ki phlim ba itynnad jong u.
Ka jingiadei paralok jong u Matt bad u Ben ka la long la bun bun snem mynta bad ngin sa iohi ia u Matt ba un ak ha kawei ka phlim thymmai ban direk u Ben kaba dei halor u Creative Director ka Nike.
Ha ki snem ba la leit ka phlim ba la ak da kine arngut ka Goodwill Hun ting ka la long ruh ka phlim kaba la ioh ban rah ia ka Oscars Awards bad ha kajuh ka por kiwei kiwei ki phlim ba ki ak lang ki dei ruh kiba itynnad bad kiba iaid bha bad kiba la khring ruh ia ki nongpeitkai.
Ka long ka khubor jong ka jingduhnong kaba khraw na ka bynta ka khlur ialehkai Badminton ka ri ka PV Sindhu ha kaba kam shym lah ban dang iai iada ia ka khusnam jingjop jong ka Swiss Open Super 300 Badminton.
Kane ka wan jia hadien ba katei ka nong-ialehkai ka lah shah pynliem bad shah pynkut noh ka jingiaid lynti ha ka lympung ialehkai mynta u snem ha ka nongialehkai kaba na Indonesia ka Putri Kusuma Wardani ha ki lai jing-iakhun jong ka kylla iakhun -ba ar ha ka jing-iakhun paramarwei.
Shuh shuh ruh ka khubor ka iathuh ba ka Sindhu kaba shong mynta ha ka kyrdan ba 9 ha ka pyrthei bad kyrdan ba saw ha katei ka lympung ialehkai ba mynta, ka lah mad ia katei ka jingshah pynliem noh ka jong ka da 15-21 21-12 18-21 ha katei ka nongiakhun pyrshah kaba long ruh ka sien kaba nyngkong ba ki arngut ki iakynduh ha kum katei ka lympung ialehkai  bar-ri.
Hynrei haba phai pat sha ka jingiakhun jong ki shynrang ha ka kyrdan iakhun ba mar arngut, u Satwiksairaj Rankireddy  & Chirag Shetty ki la lah ha ka ban iai pynkaweh ia ka lama lai rong ka ri ha katei ka lympung da kaba rung mynta sha ka rynsan iakhun quarterfinals da ka jingiakhun kaba tyngeh jong ki tad haduh ba kin da lah ban khur noh shalade ia ki 12-21 21-17 28-26 jingjop pyrshah ia ki rangialehkai na  Taiwan; u Fang-Chih Lee  & Fang-Jen Lee.
Hadien katei ka jingjop, ki arngut kin hap ban iakhun pyrshah sa bad ki rangialehkai na Denmark u Jeppe Bay  & Lasse Molhede.
Kham hashuwa, u H S Prannoy  u lah shah pynkut noh ka jingiaid lynti ka jong u ha ka kylla iakhun kaba ar hadien ka jingshah rem noh ha u nongialehkai na France u Christo Popov da 8-21 8-21.
Hynrei u dei pat u Kidambi Srikanth uba nyngkongeh ban khyllem noh na ka  lympung iakhun ha ka jingiakhun paramarwei ha shuwa u Prannoy da ka jingshah rem noh ha u nong-ialehkai na Hong Kong u Cheuk Yiu Lee da 22-20 21-17.
Kumjuh ruh u lahduh ha ka ri u Mithun Manjunath  ruh u lah mad ia katei kajuh ka bynta da ka jingshah pynwai noh ka jingiaid lynti ha ka lympung ha ka kylla iakhun kaba  ar ha da 19-21 10-21 ha Chia Hao Lee ka Chinese Taipei.
Ka long ka sngi kaba kmen bad ba seisoh na ka bynta ka kynhun iakura jong ki kynthei ka ri kiba lah shimbynta ha ka lympung ialehkai ba mynta ha nongbah Delhi ka Women’s World Championships, ha kaba ki saw ngut ki thei iakura ba pawkhmat ka ri kaba kynthup ia ka Nikhat Zareen (50kg), Lovlina Borgohain (75kg), Nitu Ghanghas (48kg)  bad Saweety Boora (81kg) ki lah jam mynta sha ka rynsan iakhun phainal da ka jinglah jong ki ban khur jingjop ha ki kyrdan iakura ba ki shimbynta ha ka lympung.
Ka khubor ka iathuh ruh ba ka Nikhat ka la lah ban pynliem noh ia ka nongkhur takma Rnong na ka Rio Olympics ka Ingrit Valencia  na Colombia da 5-0, ka Lovlina ia ka nongiakhun na China ka Li Qian da 4-1 ki long ki nongialehkai kiba lah khur ia ka sien kaba lai ka jog ki sha katei ka rynsan iakhun ha kum katei ka lympung ialehkai ba paw ka ri.
Shuh shuh ruh kiwei pat ki arngut ki nongiakura ka ri kata ka Nitu ka la lah ban khur noh shalade ia ki 5-2 jingjop pyrshah ia ka lahduh Asian Games ka Alua Balkibekova  na Kazakhstan katba ka Saweety ka lah rung sha ka sien kaba ar ha ka rynsan iakhun phainal ha katei ka lympung ialehkai da ka jinglah ban pynliem noh ia ka Sue-Emma Greentree  na Australia da 4-3.
Ka khubor ka iathuh ruh ba ka Nguyen Thi Tam na Vietnam ka ieng mynta hapdeng ka Nikhat bad ka jingangnud jong ka ban rah ia ka takma Ksiar kaba ar na katei ka lympung ialehkai.
Ka Meghalaya High Court ha ka Sngi Palei ka la pdiang ïa kawei ka mukotduma ba la ai da uwei u nongshong shnong ka Baghmara uba la kyntu ïa ka ïingbishar ba ka dei ban pynduh pyndam ïa ka jinglong MLA jong u Kartush R Marak uba mihkhmat ïa ka Baghmara konstitwensi.
Kane ka mukotduma kaba ïadei bad ka kam ilekshon la ai hapoh ka kyndon 80 bad 100 (1) (a) jong ka Representation of People Act, 1951, bad ka dei ka mukotduma kaba buh jingkylli halor ka jingshah jied jong u Kartush.
Hadien ba ka ïingbishar ka la sngap ïa u Sujit Dey, uba dei u muktiar jong u nongmudui, la rai ban phah shithi sha baroh kito kiba la shah mudui lang kynthup ïa utei u MLA ka Baghmara.
Ka ïingbishar ka lah ban shong bishar biang halor kane ka mukotduma ha ka 14 tarik Ïaïong, 2023.
Lah ban kdew ba uwei u nongshong shnong ka Baghmara konstitwensi ha South Garo Hills ïa uba la tip kyrteng kum u John Marak, u la ai da ka mukotduma ha High Court ban phah mait kyrteng lane pynduh ïa ka jinglong MLA jong u Kartush.
Ka nongrim kaba u John Marak u la pyni ka long ba u Kartush u la pynpaw ha ki kot ki sla ilekshon ba u don 13 tylli ki kam kontrak bad ka sorkar jylla bad u dei ruh u kontraktor uba la pynrung kyrteng bad ki tnad treikam jong ka sorkar kum ka PWD Roads & Buildings, PMGSY, ka tnad pule puthi, Water Resource bad kiwei.
Kine baroh, ki la paw ha ka jingthoh lane ka ‘affidavit’ kaba u Kartush u la ai ha ka por ba u leit thep kyrteng ban ïakhun ïa ka ilekshon.
Lah ban kdew ba u Kartush uba dei u MLA khlem seng lane Independent, u la pynliem ïa u kyrtong ka BJP bad u MLA barim, u Samuel A.Sangma, ha ka ilekshon kaba dang shu dep.
U John Marak ha ka mukotduma u la pynpaw ba katkum ka kyndon 9 (a) jong ka Representation of People Act, 1951, uno-uno u lah ban shah mait kyrteng lada u dang don ki kam kontrak hapdeng jong u bad ka sorkar ban pyntrei ïa kino-kino ki kam.
U la ong ruh ba u Kartush u don bun tylli ki kam kontrak ba u pyntrei na ka bynta ka sorkar jylla, bad namar ba kine ki la paw ha ka sngi ba la peit bniah ïa ki kot ki sla jong ki kyrtong, ka sngi thep vote bad ka sngi ba pynbna ïa ka ‘result’ lane ka jingmih na ka ilekshon, namarkata, dei ban weng ïa u na ka jinglong MLA.U John Marak u la ong ba kam don kano kano ka jingartatien ba ki kam kontrak jong u Kartush ki long na ka bynta ban pyntrei ïa ki jingtei, ban pynbiang ïa ki mar ki mata, na ka bynta ka sorkar jylla, bad namarkata, kine ki ktah ïa ka kyndon 9(a) jong ka Representation of People Act.
U nongmudui u la ong ba dei ban pyndam ïa ka jinglong MLA jong u Kartush katkum ka kyndon 100(1)(a) jong ka Representation of People Act namar ka jingshah jied kum u MLA ka long be-aiñ kumba la pynpaw ha ka Article 191(1) (e) jong ka Riti Synshar ka ri India bad ka kyndon 9(a) jong ka Representation of People Act.
Na ka liang u muktiar jong u John Marak, u Sujit Dey, u la ong ba ha ka Form 26 kaba dei kaba la pyndap ha ka por ba ïakhun ilekshon, la thoh ba u Kartush u la pyni ba ka tyllong jong ka jingïoh ka jong u lane ka ‘source of income’ ka dei na ka jingtrei ïa ki kam kontrak bad ka sorkar jylla.
U la ong ruh ba u Kartush u la pyni ïa ki kam kiba u dang trei bad kiba u la dep trei kum u kontrakor.
U Dey u la ong ba ïa ka mukotduma dawa mait kyrteng ïa u Kartush kum u MLA la pynshong nongrim ha ka Article 191 (1) (e) jong ka Riti Synshar ka Ri India ha kaba kane ka kyndon ka batai ba uno-uno uba ïakhun ilekshon um lah satia ban don ki kam kontrak bad ka sorkar, bad lada u don kumta, u dei ban shah mait na ka jinglong MLA wat ynda u la dep ban shah jied.
Ha ka jingshisha, u la ong ba ha ka por ba peit bniah ïa ki kot ki sla jong ki kyrtong kiba ïakhun na Baghmara konstitwensi, u Returning Officer u la dei ban kyntait beit mardor ïa ki kot jong u Kartush namar u dang dei uba don ki kam kontrak bad ka sorkar.
Kiwei pat kiba la shah mudui lang ha kane ka mukotduma ki long ka Election Commission of India bad u Returning Officer jong ka Baghmara konstitwensi.
Shuh shuh u la ïathuh ba ka nongrim jong katei ka mukotduma ka long kaba skhem namar ka la bud beit thik ïa ki kyndon jong ki aiñ kiba ïadei bad ka kam ilekshon bad ka jingmait kyrteng ïa ki MLA.Wat la ha ki bnai ba la leit, ka sorkar MDA-I lyngba u Myntri Rangbah u Conrad K Sangma ka la ïoh ban plie ïa ka ïing (building) kaba thymmai jong ka Sibsingh Memorial Government Higher Secondary School, hynrei haduh mynta ym pat shym lah satia ban pyndonkam ïa ka.
Da kane ka jingbym pat lah ban pyndonkam, ka la pynlong ïa ki khynnah jong katei ka skul ba kin dang hap ban bteng ka jingïoh jinghikai na ki kamra klas barim bad kiba la jot, bad kaba shah ruh na u slap bad ka lyer.
Ïa kane la lap ruh da ka Khasi Students’ Union (KSU) West Khasi Hills District ha ka jingleit jurip ha ka sngi Palei ha kaba katei ka ïing (building) kaba la dep shna pyndep, ka shu sah thylli bad khang tala khlem da lah ban pyndonkam.
U President ka KSU West Khasi Hills u samla John F Nongsiang u la ong, ka KSU hadien ka jingïoh ïa ka jingujor ka la leit ban jurip ïa ka skul bad ka la lap ba ki khynnah skul ki dang hap ban shong ha ki kamra jong ka ïing skul kaba khlem don ki ïit bad ki hap ban shah ïa u slap bad ka lyer.
Nangta u la ong ba ka seng ka la lap ruh ïa bun ki jingduna hapoh katei ïing skul bathymmai kaba dang sah thylli, kata naduh ki miej, ki shuki, ka bording, ka um bad khamtam eh ka madan jong ka skul ka dang long beit tang da ka khyndew bad ym shym pat siang da ka dewbilat ne da ka rong.
Shuh shuh ki nongïalam ka KSU ha ka jingïakynduh bad ïakren bad ki bor pynïaid jong katei ka skul, la sngewthuh ba ka jingbym pat lah jong ka skul ban pyndonkam ïa katei ïing thymmai ka dei namar ka jingbym pat aiti jong u kontraktor sha ki bor pynïaid ka skul.
Kumta ka KSU ka dawa na ka sorkar bad ïa ka tnat ba dei peit ba ki dei ban shim khia ban leh eiei noh mardor halor kane ka jingeh ba ka skul ka ïakynduh.
Ka seng ka dawa ruh ban kynroh bha ïa katei ka skul bad ban pynbiang ruh ïa ka madan bad ïa kiwei ki jingdonkam kiba dang duna.
Ka National Cricket Academy (NCA) jong ka BCCI bad ka National Junior Selection Com-mittee jong ka BCCI ka la dep ban jied ïa uwei na ki rangïalehkai jong ka Meghalaya Cricket Asso-ciation ban ïadon bynta ha ka jingkilan met ne ka U-19 Boys’ Camp ka ban long ha Dehradun ha u bnai ban wan.
Une u rangïalehkai uba la shah jied u dei u Mrinal Das, uba la shah jied halor ka jinglah ka jong u ban ïalehkai ha ka lympung ba dang shen jong ka Vinod Mankad Trophy bad Cooch Behar Trophy.
Kane ka camp ba une u rangïalehkai un leit ban ïadon bynta lang, kan sdang naduh ka 24 tarik u Ïaïong haduh ka 18 tarik jong u bnai Jymmang, 2023.
Katkum ka khubor ba la iathuh da u rangialehkai Kriket barim ka Australia bad uba long ruh u symbud nongpyniaid ba mynta jong ka kynhun ialehkai Indian Premier League (IPL) ka Delhi Capitals  u Shane Watson, u iathuh ba u kapten ba thymmai jong katei ka kynhun ialehkai u David Warner u don ia ka bynta bad ka mat kaba kongsan tam eh ha ka ban pynshisha ialade kum u nongialehkai ba tbit bad kum u nongialam ba thymmai jong katei ka kynhun ialehkai ha katei ka lympung ka ban sdang naduh ka 31 tarik mynta u bnai.
Shuh shuh ruh ka khubor ka iathuh ba u Warner uba lah pyniasoh bad katei ka kynhun ha ka jing-iaid lynti jong ka ha ka aiom ialehkai ba la dep long ha u snem 2022,  lah shah kum u nongialam ka kynhun na ka bynta ka lympung ialehkai mynta u snem na ka daw ba u Rishabh Pant u lah hap ban weng noh ialade na ka kynhun namar jong ka jingmynsaw kaba jur kaba u lah ngat ha ka jingiatyngkhuh kali ha u snem ba la dep jong u bnai Nohprah.
Kumta ruh u Warner u la dep ban pyniaid ia katei ka kynhun ialehkai ha ki por ba lah leit noh bad hadien kata sa ia ka Delhi Daredevils bad uba lah long ruh uba lah seisoh kum u nongialam jong ki ar kynhun ialehkai ha katei ka lympung ha ryngkat bad ka kam shakri jong u ha ka Sunrisers Hyderabad da kaba ialam ia ka kynhun ban khur tang shisien ia ka trophy jingjop na ka lympung ialehkai ha u snem 2016.
U Warner u lah long ruh u nongialehkai uba lah seisoh bha ha ka kam shakri jong u ha ka SRH, hynrei ka bym shym la lah ban ialehkai bha ha ka kam tied bad ka jingiapher jingmut kaba khah-khah bad ki nongpyniaid bahalor ka kynhun ka pynlong ia ban mih noh na ka kynhun ialehkai ha ka aiom ialehkai jong u snem 2021.
Kumta ruh utei u nongkamai ron bahakhmat eh napdeng baroh ki nongialehkai kiba na sha shiliang duriaw kata da  haduh 5,881  ron, u Warner u lah shah weng noh kum u kapten bad iai shah pynshong-ben ha ka kynhun bad hadien kata uba lah shah pyllait noh na ka kynhun ialehkai ha ka iew iadie-iathied rangialehkai kaba heh  tam ha u snem 2022.
U long ruh u rangialehkai uba lah mad ia ka jingiaid lynti kaba sniew ha ka kam ialehkai jong u ha ka jingleit ban iakhun ka kynhun Aus sha India ha ki jingiakhun ba dangshen, ha kaba um shym la lah ban pynwandur ia ka rukom tied ka jong u ha ki ar tylli ki jingialehkai Test ha Nagpur bad Delhi bad uba la lah ban kamai tang haduh 23 ron ha kawei ka jingiakhun ODIs kaba u lah ioh bna ialehkai.
Ka khubor ka iathuh ruh ba u Shane Watson u lah jied ruh ia u rangialehkai ka South Africa u Rilee Rossouw kum u Trump Card  na bynta ka Delhi Capitals ha kaba iadei bad ka IPL mynta u snem.
Ka South Garo Hills Dis-trict Cricket Association ka la lah ban pynliem noh ïa ka West Jaintia Hills District Cricket Associa-tion da 133 run ha ka lympung U-14 Girls Inter District T20 Tournament 2023 kaba la long ha ka sngi Thohdieng ha Nongstoin.
Ha kawei pat ka jing-ïalehkai ka East Khasi Hills Cricket Association ka la lah ban pynliem noh ïa ka West Khasi Hills District Cricket Association da phra wiket.
Haba phai sha ka jingïalehkai, ka South Garo Hills kaba la tied nyngkong ka la kamai haduh 197 run na ki 20 tylli ki over bad hap noh 6 wiket, ha kaba ka Dejiansua M Sangma ka la tied 38 run bad ka Magdaline M Sangma ka la tied 37 run.
Katba ka Carieyoka Lyngdoh ka la khur 3 wiket bad ai 44 run bad ka Anastesia S Shullai ka la khur 2 wiket bad ai 40 run.
Haba beh ïa kane ka thong kaba heh, ki nongtied ka West Jaintia Hills ki la khyllem lut hadien ba ki la kamai tang 64 run bad dei tang ka Sawakahi Syngkon kaba la kamai 24 run.
Ka Shreya R Marak, ka De-jiansua bad ka Awesaina S Marak ki la ïoh ban khur mar 2 wiket.
Ha kawei pat ka jingïalehkai, ka East Khasi Hills kaba la jop ka jingkynting pisa ka la kam trai ban kawang bol nyngkong bad ka la lah ban tehlakam ïa ki nongtied ka West Khasi Hills, kiba la kamai tang 78 run bad hap 7 wiket, hadien ba la pynhiar noh tang sha ki 15 tylli ki over.
Ka jinglah jong ka WKH ban kamai haduh 78 run ka la wan lyngba ki ‘Extras’ ne ka run ba la shu ai ei kumto da ki nongkawang bol, kata haduh 44 run, kata ba shu kamai run khlem pynshitom.
Dei tang ka Mendy Adreena L Mawlong kaba la tied marwei 10 run katba ka Habanda-risha Shangpliang ka la khur 3 wiket bad ai tang 10 run.
Kumjuh ruh ka East Khasi Hills ka khlem da donkam eh ban pynjynjar haba beh ïa kane ka thong, ha kaba ka run ba la shu ai ei da ki nongkawang bol ka West Khasi Hills ki la long haduh 46 run bad dei tang ka Sharaisuk Marpna kaba la kamai 14 run bad ka Eliza Lyngdoh ka la kamai 10 run ban ïalam ïa ka kynhun sha ka jingjop.
Ha kine ki sngi da ka jingkiew sted ki kor ki bor, ki la mih bun kiba sngewïalade ba ki dei ki nongpathai khubor khlem da tip ïa ki kyndon kiba kum ki nongthoh/nongpathai khubor ba paka ki hap ban bud.
Ka jingwan jong ka ‘YouTube’ ka la plie lad ïa kiba bun ban don la ki jong ki ‘channel’.
Ha ka jingkwah ban kiew sted bad ban ïoh kamai kham bun, ki la mih ki nongpyllait khubor ki bym ithuh ithaw shuh haduh ba ka la pynkulmar jingmut ïa ki nongpeit.
Kane ka dei kaba jia ha kylleng ka pyrthei bad ka Ri ruh kumjuh haduh ba ka Sorkar India ka la hap ban shim ïa ki sienjam kiba tyngeh ban khang syndon ïa kito ki ‘channel’ kiba shu pynmih khubor kat kaba ïoh bad kat kaba lap khlem da wad bniah shwa ïa ki jingshisha.
Nalorkata, ki la don da ki spah tylli ki ‘YouTube Channel’ kiba la shah khang namar ki ïalam bakla ïa ki nongpeit da kaba pyni da ki khubor lamler bad thaw nang.
Ka dei ka hok jong ki paidbah ban tip ïa ki jingjia bapher-bapher ha baroh ki liang.
Hynrei ki da don da ki lynti bad ki kyndon ha ka rukom pathai ïa ki khubor bad ym ban shu pynmih kat kaba ïoh khlem da wad bniah shwa ïa ki jingshisha.
Ka jingshongshit tang ban ïoh bun ki nongpeit bad pisa ka pynlong ïa ki katto katne ban ym pynleit jingmut shuh ha ki jingshisha.
Ki la shu leh dusmon ïa ka rukom pathai khubor kaba wanrah ïa ki jingktah kiba bun.
Tang namar kawei ka khubor ka bym don jingshisha, ka Ri baroh kawei ka lah ban pluh.
Don ruh kiba pynmih ïa ki khubor da ka jingthmu ban wanrah ïa ka huri-hura hapdeng ki jaitbynriew bapher-bapher.
Ki pyni ïa ki dur ki dar ki bym ïahap haei-haei ruh bad ka khubor tang ban ïohlad ban kynshoit ïa ki briew.
Ki don napdeng ki nongpeit ki bym kot bor ha ka pyrkhat ka pyrdaiñ kiba kum ngop ha kita ki jait khubor bad ki sdang ban leh ïa ki kam kiba ktah ïa ka shongsuk shongsaiñ.
Lada kwah ban pynmih khubor haduh katta-katta, dei ban sngewthuh shwa ïa ka kamram bad jingkitkhlieh.
Ha kane ka Ri bad ka pyrthei, ki don ki lad pathai khubor kiba la ïoh jingithuh da ka aiñ.
Ki don ruh ki nongthoh khubor kiba la da pyndep ïa ki jingpule kiba don jingïadei bad ki kam pathai khubor.
Kim dei kiba shu leh lamwir khlem da sngewthuh ïa ki aiñ.
Hynrei namar ka jingkiew sted ki kor ki bor, ki ’riew paidbah ki bym pat sngewthuh ne tip ïa ki aiñ bad ka kamram jong ki nongthoh khubor kiba paka, ki sdang ban pyrthuh bud.
Tangba ha kata ka jingpyrshang ban pyrthuh bud, ki poi pynban sha ka jingleh kulmar kaba wanrah ïa ka jingktah ha ki liang bapher-bapher.
Kam don jingkhang ïano-ïano ban long nongthoh/nongpathai khubor tangba ki don pat da ki kyndon kiba hap ban bud bad ki rukom kiba hap ban leh khnang ba ki khubor kiba phi pynmih kin long kiba shai, bym shah liang bad khamtam eh, ki bym ïalam bakla.
Ka long ka kam be-aiñ ban ïalam bakla ïa ki nongpule/nongpeit khubor bad 100 na ka 100, ki khubor ki dei ban long kiba don ïa ka jingshisha kaba mano-mano ruh kim lah ban len.
Ngi sngewdei ban kyntu ïa kito baroh kiba ju smat ban pynmih khubor hi dalade ba kin long kiba phikir haba ki pathai ïa kano-kano ka khubor.
Ka lah ban dei ka khubor kaba rit tangba lada kam don ka jingshisha, kan ïalam sha ka jingsniew.
Lada pyni beit ïa ki jingshisha kumba ki long, kam don jingpher eiei wat lada ki dei ki khubor kiba lah ban wanrah ïa ka jingïakhluit.
Ka jingshisha ka dei ban neh beit ka jingshisha.
Ban ïoh ïa ka jingshaniah jong ki nongpeit/nongpule kam dei kaba suk, hynrei ban duh pat ïa kata, kam dei kaba eh.
Lada bakla tang shisien ha ka rukom ai khubor, tang katta ki paidbah kin duh jingshaniah.
Ynnai ïa peit than ïa kata ka lad kamai pisa namar ka pisa kam myntoi haba shu nang tang ban ïalam bakla bad ban pynshit ïa ki briew.
Kiar na kaba ïalam bakla ne kynshoit ïa ki briew kiba lui-lui bad kiba dang duna ïa ka jingsngewthuh.
Ngi dei ruh ban kynmaw ba ka Sorkar India ka don ki tnat syntiat kiba khlaiñ bad kiba peitngor ïa ka jingïaid ki ‘YouTube Channel’ ha kylleng ka Ri.
Dei ban husiar bha haba kito ki bym pat dei ki nongthoh/nongpathai khubor ba paka ki pynmih ïa ki khubor bapher-bapher.
Bad na ka liang ki nongpeit/nongpule ruh kin hap ban husiar kiba kumno ki ‘channel’ ki peit ïoh ki shu shah ïalam bakla ei kha-ma-kha.
Ka kam thoh/pathai khubor kam dei kaba suk namar ha kane ka pyrthei, kiba bun kim kwah shuh ban ïathuh ïa ki jingshisha kumba ki dei ban long.
Namarkata, ki nongthoh/nongpathai khubor ba paka ki hap ban pynlut por bad sngi ban tih bniah ïa ki jingshisha baroh hashwa ban pynmih ne pyni sha ki paidbah khnang ba kan ym don kano-kano ka jingleh bakla.
Kane ka rukom jied da kaba la niew khlieh ia ki Syiem, ki Lyngdoh ki sordar bad ki Matabar hapoh ka Bri u Hynñiewtrep kam dei ka dustur ka Riti u Khasi.
Ka dei ka rukom leh bad bud ia ka jingbthah u phareng nadien ba u la wan jop thma ia ki Syiem ka ri Khasi – Jaintia iathuh ki riewtymmen ba la khlad.
Namar ha ka por shuwa ka jingwan u phareng u Khasi um da nang pule nangthoh nangtar kumba long mynta.
U Khasi u shu suh da ki kyrwoh da kaba thain da ki siej bad ki thri.
U phareng u shem jingeh ban pyniaid ia ka rukom u Khasi.
Ban pynieng da kaba shu ia thep vote kumba long mynta ruh kim tip, kumno ban ioh haba kim nangthoh nangtar bad kumta ka jingjied jingthung ia ki nongsynshar shnong nongsynshar thaw ia shu ia phiah briew, namar um nangkhein nangdiah.
Ki shu phah shong ha ka liang kamon ia ki briew ba mon ia uwei u kyrtong bad kumjuh ia kito kiba mon ia uwei ia leh ia ka kam Matabar.
Kane ka dei ka rukom jied ia ki syiem ki Lyngdoh ki Matabar ha ki por mynshuwa.
Naduh mynta la shu pynnoh da kaba ia niew khlieh briew.
Hynrei ha ka jingshisha ka donkam ban jied ia u Syiem bad ki Sordar shnong da ka ia thep vote kan long kaba khuid bad kaba pdiang hun da ki nongshong shnong baroh.
Kane kein ka synshar paidbah kaba paka lane kata ka Real Democracy kumba la ioh mynta ha ka ri baroh kawei, da kaba shu ia thep vote.
Ka lympung ïakob siat khnam ba la tip ïa kaba la tip kum ka 2nd NTPC  National Ranking Archery Tournament (NRAT) 2023 (Junior category) ka la poi noh sha kaba kut, ha kaba ïa kane ka lympung la pynhap pyrda noh ha ka sngi Thohdieng.
Ïa kane ka lympung la pynlong da ka Archery Association of Meghalaya, ha ka madan jong ka SAI STC kaba don ha NEHU.Ha kane ka sngi pynhap pyrda, la ïoh ruh ban sam ïa ki takma bapher bapher sha ki nongïalehkai kiba la khur jingjop bad ruh kito kiba khlem jop ïa ka final.
Ha kane ka sngi pyn-kut noh ïa kane ka lympung, la ïadon lang ryngkat ki kynrem ki lyndan kiba kynthup ïa u Dr Vijay kumar, IAS, Com-missioner bad Secretary ka tnat Sports & Youth Affairs, u V Argawal, IAS, Director ka tnat Sports & Youth Affairs, u Bah Finely Pariat uba dei u General Secretary ka MSOA, u Ian Campbell, Edge 10, Kong Matsiew-dor War Nongbri, IAS, kaba dei ruh ka President jong ka Archery Associa-tion of Meghalaya.
Ha kane ka jingïakob, uwei na ki rangïalehkai ka jylla Meghalaya kata u Devraj Mohapatra u la lah ban wanrah nam da kaba u la lah ban pyndep ha ka kyrdan kaba lai.
U Devraj Mohapatra u la ïoh ïa ka kyrdan kaba lai ha ka kyrdan ïakhun jong ka Sub Junior Boys Recurve Division bad ruh ïa ka kyrdan kaba lai ha ka ïakhun jong ka Junior Boys Recurve Division.
Hadien ba kane ka lympung ka la long kaba jop bad kaba la ïaid beit, kumta mynta yn sa pynbud pat sa da ka jingïakhun ha ka kyrdan jong ki Senior ka ban sa sdang ha ka 26 bad 27 tarik mynta u bnai, ha kaba ki nongïalehkai ba paw jong ka ri, kin wan ban mih madan ban pynpaw ïa la ka jong ka sap bad ka jingtbit.
Ïa kane ka lympung ka ban sa long ha kitei ki ar sngi yn tip ruh kum ka 2nd NTPC National Ranking Archery Tourna-ment (NRAT) 2023 (Senior Category).
Ka tnat iada ri jong ka China ha ka Sngi Palei, ka la phah ia ka US ba kan pynmih noh ia ka jhad thma jong ka kaba don ha ki bynta South jong ka duriaw China bad kumta ruh ka China ka la phah ia ka US ba kan pynkynriah noh ia katei ka jhad na katei ka duriaw kaba ka China ka kam ba ka dei ka bynta jong ka.
Namar la ong ba ka China ka la kam trai hi ia katei ka bynta jong ka duriaw kaba don sha ka phang South jongka.
La ong ruh ba ki don kiwei kiwei pat ki ri kum ka Philippines, Vietnam, Malaysia bad ka Brunei kiba la kam trai ia ki bynta jong katei ka duriaw hynrei ka United States ka pyniaid ia katei ka jhad jongka sha katei ka bynta, kum shi bynta ruh ban pyni ia ka jinglong laitluid bad ka jingbym long trai jong kano kano ruh ka ri ha katei ka duriaw naba baroh ki ri ki lah ban iadon bynta ha katei ka duriaw.
Ka tnat Southern Theater Command jong ka People’s Liberation Army (PLA) jong ka China, ka la iathuh ba ka USS Milius, ha katei ka Sngi Palei ka la leit ban rung shapoh u pud u sam jong ka Paracel Island, ia kaba la kam trai da ka Vietnam.
Kumta, ka PLA ka la phah ia ki shipai pahara duriaw bad shipai suiñ ba kin leit ban peit thuh bad ban leit syntiat ia katei ka jhad thma jong ka US bad ha kajuh ka por ruh ka la maham ia ka US ba kan phah mih noh ia katei ka jhad na katei ka bynta.
Namar ka China ka la ong ba ka US ka la shu phah be-aiñ ia katei ka jhad sha u pud u sam jong ka China, khlem da ioh ruh wat tang ia ka jingbit ne jingai ktien na ka Sorkar China bad la ong ba kane ka lah ban wanrah jingthud ia ka suk- ka saiñ jong ka China ha kitei ki thaiñ khappud.
Hynrei, tad haduh ka step Sngi Thohdieng ruh la ong ba ym shym la ioh jubab eiei na ka US haba iadei bad kane.
Ban pynshisha ba ka China ka long trai ia katei ka bynta South jong katei ka duriaw, ki bor pyniaid ka China ha ki snem ba la leit, ki la buh ruh da ki dew lynnong ba shu thaw hi (Artificial Islands), ha kaba la buh da ki tiar bad ki shlem treikam jong ki shipai.
Ki la don ruh ki nongtong doh jong kiwei ki ri ba marjan jong katei ka duriaw, kiba la iathuh ba ki shipai ka China ki ju pynthud ia ki haba ki leit ban iaid ne tongdoh ha katei ka duriaw.
Katkum ki khana pateng la ong ba u Hynniewtrep u wan na shaphang shatei lane mihngi, ha ka jingiaid lynti ki don 16 trep kiba phet shnong (Migrate).
Kumta ha ka jingiaid lynti ba jngai ban poi sha kine ki lum ba ithiang, 9 trep ki sakma noh ne jah lynti kumta sah sa 7 trep kiba buhai shnong sha kine ki lum ba pyngngaid.
Ki don kiba ngeit ba 9 trep ki don ha bneng, kane ka long kaba artatien ban pdiang.
Ki nongwad bniah (Research Scholar) ki batai, ba ki Hynñiewtrep ki wan na kawei ka jaidbynriew kaba heh paid.
Kata ka dei ka jaidbynriew Mongolian, kine ki Mongolian ki la poi sha kine ki thain lam mihngi ka ri India ki long kiba kynthup ia ki jaidbynriew Mizo, Manipuri, Bodo, Karbi, Khasi (Hynniewtrep) bad kiwei kiwei.
Kine baroh ki wan na kajuh ka thymmei, ngim pat tip la ia kane ka jingpynshongnia la leh DNA ne em.
Te ia kane ka phang ngim nym da iatih bniah namar ka long ka phang (subject) kham kham iar.
Don ruh kiba ong bad batai, ba ka jaidbynriew Hynñiewtrep jong ngi ka wan na kata ka kynhun kaba ki ong ka ‘Lost Tribes of Israel.
" Hangne ka don ka jingiajan bad kata ka jinglong.
Namar kine haneng ki dak ki shin, ngi sngewthuh shai ba u Khasi (Hynniewtrep) u dei u juh u jaidbynriew wat la u don sha Ri – War, Ri – Bhoi, Ri Jaintia ne Ri Khyrim ne Ri Mylliem.
Ka jingiapher ki jaka kam pyniapher satia ia ka jinglong kawei ka jaidbynriew.
Bunsien namar ba ngi dang sahdien, ngi sngew kyrpang, u Khyriem bad Mylliem khamtam uba shong ha sor u sngew ba dei tang ma u dei u Khasi, kiwei te kim dei, kane ka rukom sngew bad pyrkhat ka long kaba bakla.
To ngin ia  kiar noh na kine kiei kiei ki bym shongnai.
Ngin ia pynksan ia la ka jong ka jaidbynriew khnang ba kan eh kan khlain bad kan nangkiew shaphrang, ngin nym da iapharia than ruh ba ioh ka jaidbynriew kaba rit kan jah syndon na sla pyrthei.
Ia u Khasi uba shong sha ri Jaintia ne ri Pnar, ki ju ong synteng, kam mut ba um dei u Khasi, ia u Khasi uba shong ne hap ha ka hima Khyrim bad Mylliem, ki ong Khynriam, ha ka jingshisha khynriam la ju pyndonkam da kiba shong sha Pnar, kaba mut Khyrim, namar u Khasi sha Pnar u dei marpud bad ka hima Khyrim.
Ki war pat kim ju pyndonkam ia ka ktien khynriam, ki ong beit u/ka ne ki Nongphlang ka thew ia baroh u Khasi uba shong halor ki lum bad ba kham bun u phlang – katba ki Khasi sha Bhoi – ki pyndonkam da ka ktien Nongsor – namar ba u kham iajan bad ka sor Shillong.
Baroh ki dei ki Khasi, ym don jingiapher.
Ki jaka lum ki kham khriat, sha Riwar ka kham pyngngad namar ki jaka ki kham long sharing bad ki jaka Khasi sha Bhoi ki kham shit namar bun ki jaka ba long madan.
Kine ki dei ki jaidbynriew Hynñiewtrep ne u Khasi baiar.
Ngim dei ban niewbein ia la ka jong.
La ka long ha ka riam ka beit ne ka ktien ka thylliej.
Ngi dei ban pynwandur (modify) thymmai ia ka long ha ka riam ka beit ne ka ktien ka thylliej.
Wat shah ba u thylliej jong ngi un ialam bakla.
Nuksa : U briew uba sngew la kham shai ialade, u ialeh ban pynsniewdur ia ki ktien uba wan na nongkyndong – kynnoh khasi k um u bym pat leit skul katba ia ka ktien nongwei pat ki ialeh ban pynwandur.
Kane ka dei ka jingsahdien jong ka jaidbyntiew.
Ha ka riam ka beit, ka don kine harum :-i) Ka riam kaba itynnadii) Ka riam kaba i donakoriii) Ka riam kaba i khlemakori) Ka riam ka beit jong u briew ne ki jainpong jong u briew ki long ban iada ia ka longrynieng jong u ne ka briew.
Kane ka dei ka bynta ba la buh U Blei ia u briew, ka dei ruh ban long kaba khuid, kane ka pynitynnad ia u ne ka briew ha kane ka sla khyndew.
ii) Ka riam donakor – Ka riam ka beit jong ngi ki briew ka long kaba kongsan eh.
Haba ki briew ki riam donakor ka kham pher, ka da burom ia ka jinglong shynrang ne jinglong kynthei ba kyrpang ia kaba U Blei U la thaw ia ngi.
Haba u ne ka briew ki riam donakor, ka pynitynnad ia u ne ka briew, ki briew ki kham burom ia kiba kum kita ki briew.
Nangta ki briew kim nud ban kren thala ia ki, ka jingriam donakor ka kham lait na ki jingpynshoi, ka dor jong ka – ka kham khraw ban ia ka jingbym donakor.
iii) Ka riam kaba i khlemakor – Kane ka rukom riam ka pynisih ia kiba peit ne ia kiba iohi.
Kane ka rukom riam ka shait pynpaw ruh ia ka jinglong kyrpang khamtam ia ka kynthei, kaba dei ban ri ban da ia ka akor ka burom jong ka bad jong ka iing ka sem.
Ka pyniskuin ia uba peit khamtam ia u samla ne ia u shynrang, ki shait pynpaw ruh ia ka rukom long ka met ka phad kaba donburom – kane ka rukom riam ka wanrah ruh bun ki jingpynshoi, wat ia ki jingsniew ruh, khamtam ha ka por bad ka juk kaba mynta.
Kane ka riam khlemakor ka long kaei na ki dawbah ba wanrah ia ka jingsniew.
Wat ha ki iingmane Blei ruh ka riam ka pyni ia kata ka dur ba kyrpang bad ba i donburom jong ki kynthei.
Ban saindur ia ka iing ka sem ne ialade ruh, dei ban long donakor.
Ha ka ktien ka thylliej ne ha ka riam ka beit.
Ka Dustur Khasi : Haba ki kren shaphang ka dustur Khasi, ngin shem barabor ba ki kren tang shaphang ka dustur u Khyrim, u Mylliem, u Maharam etc.hynrei kim kren shaphang ka dustur u War, u Bhoi ne u Pnar, namar hangne ka don ka jingiapher hapdeng para Khasi – baroh ki dei ki Khasi ym kiwei pat ki jaitbynriew.
Sha Ri – War ka khatduh kam don iktiar ei ei, bad ia ka iing kmie iing kpa kim ju ai ha ka khatduh – hynrei ha ka hynmen kynthei kaba nyngkong, namar dei ma ka kaba la kit la bah ia la ki para naduh ba ki dangrit.
Nangta ia ka nongkynti ne nongtymmen ki iasam lang hapdeng shipara.
Ia ka iing kmie iing kpa kim ju ong ka iing kur namar baroh ki khun ki long trai ha la iing wat lada ki la thaw la ka longkur ne longiing longsem.
Bunsien ki kynthei ki bud ia u lok ban iashong ryngkat.
La don hi katto katne kiba thap ia tynneng khatduh, kane ka long kaba bakla.
Ka dustur ai jait kmie :- Kum ka jaidbynriew baroh kawei, kane ka long kaba bakla shibun eh, ha ka Jingshisha la dei ban pynkylla noh ia kane ka dustur u briew (Man – made).
Dei ban ai jaid noh sha u shynrang uba long u kpa, halor kine kin nong-rim harum :-i) Ki khun ki dei ki symbai jong u kpa – Dei ma u uba bet ia u symbai bad uba pynkha ia ki khun, hooid ym lah ban len, ba ka kmie kaba la pun la kha bad kaba la kit shitom ruh bun bnai ban kha ia ki khun hynrei ym dei pat ban kam trai ia kane ba ka dei kaba kit ba bah shitom ia ki.
Dei kane ka kamram jong ka kmie ne ka kynthei ban leh kumta, namar ia kane ka kamram la buh bad bynshet da U Blei, Uba long U Nongbuh Nongthaw.
Kam dei ka kynthei ne ka kmie kaba buh bynta ban leh kumta.
Ym lah ban ialeh pyrshah ia ka ain bad ka hukum ba la  buh da u Blei.
Ka aiñ U Blei ka longdoh longsnam, ban ialeh pyrshah ka long ka pop.
Ki Israel ki dei ki khun ki ksiew u Abraham, ym jong ka Sara kaba dei ka tnga jong u.
Wat u  Jisu ruh u dei u symbai jong u kpa uba long U Blei, dei ma u ba la phah bad ba la pynkha lyngba ka Mary theisotti.
Ha ka Gospel u Mathaios 12 : 49 – 50 haba ka kmie u Jisu bad kiba haiing ki wan wad ia u, kumno u ong ? – ‘Uno uno uba leh ia ka mon u kpa jong nga uba ha bneng, uta kein u para ne ka para bad ka kmie jong nga.
"ii) Ki khun ki dei ki symbai jong u kpa – Ki bit na u kpa nadong shadong, ka dur, ka rynieng, ka sniehdoh bad ka rukom pyrkhat ruh (mentality).
Ka DNA test ruh ka batai kumta.
iii) Ka jingai jait kmie ka dei ka rukom bad ka dustur ba buh u briew bad ba la thaw ruh da u briew.
Ban bud ia ka dustur u briew ban pynkheiñ ia ka hukum u Blei, ka long ka pop bakhraw.
iv) Nangta haba wad shuh shuh, la shem ka 1600HK, u Khasi u ai jaid sha u kpa – dei na ki jingjia ba la pynlong ban ai jaid noh sha ka kmie ban neh ka jinglong bad ka dustur Khasi.
Kane ka rukom khein bad shim ia ka hok u kpa, ka long kaba bakla shibun.
Lada u nongai symbai um don shuh naei te yn ioh ne pynmih ia ujuh u jait.
Ka long kaba bakla bad kaba sakhi lamler ia ki jingshisha kiba paw.
v) Ban ong ba ka juk u Khasi ka dei ka juk tipbriew tip Blei ruh ka long kaba bakla.
La shu rah skong bad iaroh arsap da mano re, balei ka bakla ?Ngi tip skhem bay m dei u briew uba la thaw ia u briew, hynrei dei U Blei Uba la thaw ia u briew, ngi dei ban tip shuwa ia U Nongthaw hadien ngi tip ia u para briew.
Ka jingai kyrpang ia ka khun kynthei khatduh ka long kaba bakla, namar ngim burom shuh ia kiba halor kiba la iohi nyngkong ia ka sngi u bnai.
Ban burom bad aibor ha ka kynthei khatduh ka dei ka jingpynhiar dor ia ki  hynmen bad pynjem daw ia ka jaitbynriew.
Kiwei kiwei ki hynmen ki long thylli, kane ka long ka jingleh shi-liang khmat ia la ki khun.
Ka ktien U Blei ka ong.
“To ieit ia la u para marjan kumba ialade," hynrei ia la ki khun ngi isih, ngi mane ia ka dustur u briew shano kata ka tip hok tip sot u Khasi ? Kitei haneng ki long ki jingbakla kiba shyrkhei bha, khamtam ia kito kiba hikai pyrshah ia ki jingshisha, ki long ki nongialam bad nonghikai ba lamler.
Pule Kitab ki Syiem 18 : 20…….
Kaei kaba la jia ia kito ki nongialam bakla bad ia ki nongmane bleithaw, hapdeng ka jingialeh ha u lum Karmel, u Blei lyngba u Elijah U la pyniap lut ia ki nongialam ba lamler, hynrei ia ki nongbud U Blei U la map namar ba ki la kylla kaba mut.
Ka Sorkar Delhi ka la pynlong ïa ka jingkhmih bniah ban ithuh ïa ka jinglah shisha ban treikam halor ka jingduna jong ka jingpynjaboh ïa ka lyer ha ka nongbah.
Ka Indian Institute of Technology (IIT) Kanpur ka la lamkhmat ban pynlong ka jingkhmih bniah bad ka IIT-Delhi bad ka The Energy and Resources Institute (TERI) ha kaba kine ki la ïatreilang na ka bynta ban pynbiang ïa ki jingdonkam ha ka ban wad ïa ki jingshisha ki ban ïarap ban pynduna ïa ka jingjaboh jong ka lyer.
Ka sorkar Delhi ka la thmu ban buh ïa ka Lab na ka bynta ba khmih bniah ïa ka jingpynmih jaboh ha kaba yn pyntreikam bad buh haman kawei pa kawei ka distrik jong ka nongbah, la ong u Myntri ka tnat pla tyngka u Kailash Gahlot ha ka sngi Balang.
Kum ka jingwanrah ïa ka mang tyngka jong ka Delhi na ka bynta u snem ka kheiñ ka diah jong u 2023-24 ha ïingdorbar, u la ong ba ka jingjaboh kaba long PM2.5 bad  ka PM10 ha ka nongbah ka la kham duna da palat 30 per cent ha ki phra snem ba la leit.
“U Myntri Rangbah  jong ka Delhi u Arvind Kejriwal u la don jingthmu ban pyntreikam thymmai ha kaba ïadei bad ka jingkhmih bniah halor ka jingjaboh lyngba ka jingshim jingkheiñ jong ki Lab ban sa buh haman ki distrik," la ong u Gahlot.
Ka sorkar Delhi ka la pynlong ïa ka jingkhmih bniah ban lap ïa ka jingshisha halor ka jingjaboh jong ka lyer ha ka nongbah.
Nalor ka  Indian Institute of Technology (IIT) Kanpur  kaba la lamkhmat ïa ka jingkhmih bniah ha ryngkat ka IIT-Delhi bad ka The Energy and Resources Institute (TERI) ka Delhi Pollution Control Committee (DPCC) ka la long ka pdeng na ka bynta ban pyntyllun ïa ki jngpyntreikam.
Ka sorkar ka la dep ban thung hashwa ïa 7 ngut ki dkhot jong ka kynhun treikam kynthup ki heh jong ka Delhi Pollution Control Committee (DPCC) ki ban lah ban tehlakam bad ban leh ei ei ha kaba ïadei bad ka jingpynmih jaboh na ki karkhana kiba don ha ka nongbah.
U Myntri jong ka tnat Environment ha Delhi, u Gopal Rai u la ong ba katei ka kynhun ïa kaba la tip kum ka Task Force ka la shah pyntreikam ha katei ka bynta bad ka la dep ban jurip bniah ïa palat 1,200 tylli ki jaka.
“Haduh mynta ki la don kumba 1280 tylli ki karkhana ïa kiba la dep ban jurip bniah kum shi bynta jong ka jingpyntreikam jong ka kynhun DPCC, ïa kaba la sdang kum shi bynta jong ka Summer Action Plan.
Ka kynhun DPCC ka la pyntreikam ïa 7 ngut ki dkhot jong ka kynhun pyntreikam na ka bynta ban lah ban pynïaid shakhmat ïa ka jingthmu bad ka jingtehlakam ïa ka jingpynmih jaboh jong ki karkhana.
Shuh shuh la ong ba baroh 1607 tylli ki karkhana ba la pynrung kyrteng ha Delhi ki la shah pynkylla sha ka PNG," u la bynrap.
Katei ka jingthung ïa katei ka kynhun ka long shi bynta jong ka jingpyntreikam ka sorkar jylla ïa Summer Action Plan.
U Myntri u la ong ba katei ka kynhun kan sa lah ban tehlakam bad ban khmih bniah halor ki jaboh ba la pynmih na ki karkhana ha baroh 24 kynta ha kaba la ju shem ba kiba bun ki jaboh na kine ki karkhana la ju pyntuid sha ki wah, ki nala, ki jaka rep bad sha kiwei pat ki jaka ba marjan bad kine ki jaka pyntreikam.
Kum shi bynta ban khanglad ïa ka jingthmu jong ki nongkhaïa tuh, ki shipai jong ka tnat BSF hapoh ka South Bengal Frontier ki la ïoh ban kurup kumba 373 tylli ki bitor dawai Phensedyl bad 2 ngut ki nongkhaïi tuh ki la shahkem na ka thaiñ Indo-Bangladesh International Border.
Kumba la antad la ong ba kine ki dawai ba la ïoh ban kurup ki la kot sha ka T.75,182/-.
Kine ki nongkhaïi tuh ki la pyrshang ban kit ïa kine ki song jong kine ki dawai na India sha Bangladesh.
Kane ka jingjia ka la jia nyngkong ha ka 22 tarik, Lber, ha ka thaiñ ba dei khmih ka Border Out Post Sabdalpur jong ki shipai BSF jong ka kynhun 70 Battalion.
Haba la ïoh jingtip na ki kynhun wad bniah, ki shipai ki la khmih bniah na ki CCTV Camera duty, ha kaba ki la ïohi ïa arngut ki nongkhaïi tuh kiba la ïaid ban poi sha u International Border ha ryngkat ki pla borni.
Mar ïa ïohi ïa kane, ki shipai bran bran ki la leit sha katei ka jaka ha kaba ki la pynibor bad kem noh ïa kine ki briew.
Ha kane ka por la ïoh ban kurup ïa 298 bitor  ki dawai Phensedyl na kine ki nongkhaïi tuh kiba la shahkem.
Ïa kiba la shahkem la tip kyrteng kum u Mahibur Sheikh bad u Faizul Shaikh, jong ka District Malda.
Kine kiba la shahkem ki la phla ba ki la ïoh ïa ka dawai Phensedyl na Ishab Sheikh bad u Irshad Sheikh, jong ka District Malda bad ki la ïaid lyngba na ki jaka ba la pyntreikam ïa ki shipai ïada ri bad aiti ïa ki sha u Sohail Sheikh, jong ka District Chapinavganj, Bangladesh.
Hynrei ki shipai BSF ki la ïohkem noh ïa ki ha ka lynti ïaid jong ki.
Haba ki shipai ki la ïohi ïa ka jingnang bun jong ki nongkhaïi tuh, ki la pynjur bad nang bteng ban pynkhlaiñ ïa ki jingpahara ha ki bynta khappud jong ka India bad Bangladesh khamtam hadien ba la ïoh ban kurup ïa ki mar bad ban kem ïa ki riewshimkabu kiba ju mlien ban khaïi tuh ha ki bynta khappud.
Kane ka jingnang pynkhlaiñ ïa ka jingpahara ka la long hadien ba ki shipai ïada khappud ki la buh hakhmat eh ïa ka thong halor ka jingpynduh pyndam noh ïa kine ki kam beaiñ kiba la ïai bteng na ka por sha ka por.
Kumba la sakhi la ong ba wat ha une u bnai ba mynta ym pat ïohkem ïa ki briew kiba ju mlien ban khaïi tuh, na ka liang ki bor shipai ki la ïai bteng ïa ka kam na ka bynta ban pynkhlaiñ ïa ka jingpahara khnang ban khanglad ïa kum kine ki jingjia.
Ha u snem ba la lah, ki la don kumba ar tylli ki jingjia ba la jia ha ki ar tylli ki jaka, ha kaba ka kynhun shipai  Border Security Force (BSF) ka la ïoh ban kurup kumba 74 tylli ki biskit ksiar,  lai tylli ki lyngkhot ksiar bad saw tylli ki biskit ksiar ha khappud India-Bangladesh ha North 24 Parganas distrik jong ka West Bengal.
Ki la don kumba arngut ki nong India kiba dei ki nongkhaïi ksiar kiba la shahkem ha kaba ïadei bad kane ka jingjia.
Ka jingdon jong baroh ka ksiar kaba la ïoh ban kurup ka la long 11.62 kg bad ka dor jong kane ka la long T.6.15 klur.
Ha kaba ïadei bad kawei pat ka jingjia, ha ka por ba la don ka jingleit khmih bniah, ka kynhun shipai 158 Battalion ka la lap ïa kawei ka kali ar shaka ha kaba hadien ka jingkhmih bniah la lap ïa saw tylli ki biskit ksiar kiba don ïa ka jingkhia kaba 466.62 gm.
Ha ka por ba la pynlong ïa ka jingtohkit, u briew ïa uba la tip kyrteng kum u Marub Mandal (36) u la phla ba u la donkti ha ka ban khaïituh ïa ka ksiar.
Shuh shuh u la ïathuh ba u la shim ïa ka ksiar na u Bablu Mandal ha kaba la thmu ban aiti ïa ka sha u Hafeezul Shaikh.
Ïa utei uba la shahkem la aiti sha Customs Office, kaba don ha Petrapole ha ryngkat ka ksiar ba la ïoh ban kurup.
Kum shi bynta ban pynpaw ïa ka jinglah jong ki shipai ban wanrah jingjop ha kaba ïadei bad ka jingkhanglad ïa ki kam khaïi tuh ha ki bynta khappud, u nongaiktien jong ka South Bengal Frontier u la ai ka jingïaroh ïa ki shipai.
U la buh ka jingkyrpad ïa ki briew ba kim dei ban ïaid da ka lynti ban pynjur ïa ki kam khaïi tuh.
U la ong ba ki shipai jong u kin ym ailad ïa ka kam khaïi tuh ne kiwei pat ki kam sniew ha ki bynta khappud bad lada lap yn ym map ïa ki briew kiba donkti ha kum kine ki kam.
Ki pulit ka Britain (UK) ha ka Sngi Palei ki la pynngat kyndon pyrshah ia uwei u briew, 28 snem, halor ka jingthombor jong u ia 2 ngut ki briew da kaba thang ia ki bad thmu ban shim syndon ia ka jingim jong ki ha ki 2 tylli ki jingjia.
Ki pulit ka West Midlands ki la iathuh ba utei u briew uba la ithuh kyrteng u Mohammed Abbkr bad uba la don 28 snem ka rta, uba dei na ka thaiñ Edgbaston jong ka Birmingham, na ka phang pdeng jong ka England, ha kane ka por un shah pynmih hakhmat ka ïingbishar ban pynshai halor ka jingthmu bad ka daw jong ka jingleit thombor jong u pyrshah ia kitei ki 2 ngut ki riewngeit Muslim katba ki dang wan phai na katei ka jaka mane ha katei ka sngi.
Ia u Mohammed la ioh kem noh hadien ba ki pulit ki la thwet bad wad bniah ia kiba don kti ha ka jingthang im ia kitei ki briew ha kine ki khyndiat sngi ba la leit.
Ki la don kumba lai ngut ki briew ki bym don ïing don sem kiba kynthup ïa arngut ki rangbah bad kawei ka longkmie kiba la shahkem haba ki la tih thliew ha ka kynroh jong kawei ka jingkieng ba la tip kum ka French Bridge kaba don ha Opera House, ha Girgaum.
Kine kiba la shah kynnoh ki dei kiba la tip kyrteng kum u Surajkumar Radhelal Yadav, Kiran Kamble bad ka Nisha Thapa.
U Kamble bad ka Thapa ki dei ki nongdie syntiew, u Yadav u dei u bym donkam-donjam,  la ïathuh ki pulit.
Ïa ka jingmudui la buh hadien ba u heh jong ka Brihanmumbai Municipal Corporation (BMC) u Raosaheb Sangolkar u la lap ïa ka thliew kaba lai phut ka jingheh bad ar phut ka thliew ha katei ka jingkieng.
Kumba la ïathuh u Sangolkar, la ong ba u la ïohi ïa ka Video ba la ring da uwei u briew ba la tip kyrteng kum u Jagdish Rele ha kaba la ïohi ba kine ki lai ngut ki briew ki la tih ïa ka thliew ha katei ka jingkieng.
“Ngi la buh ka jingujor ba la pyndonkam bakla ïa ka surok,ka jingkieng, ka wah ne ka nala hapoh ki kyndon jong ka Indian Penal Code bad halor ka jingpynsniewdur ïa ka jingpyndonkam ki paidbah ba la pynngat hapoh ka Prevention of Damage to Public Property Act, 1984," la ïathuh u heh pulit na ka jaka treikam jong ki pulit ka Gamdevi.
Ka BMC ka la pyndam noh ïa katei ka thliew ba la tih.
U nongïalam ka All India Trinamool Congress (AITC), u Dr.Mukul Sangma u la ong ba ka rukom leh jong kane ka Sorkar ba mynta ban pynduna ïa ka por shong dorbar na bynta ban ïakren bad ïatai halor ki mat bapher-bapher ka pyni ïa ka jinglong kloi jong ka ban phet na ki kam kiba ka hap ban kitkhlieh.
“Khamtam haba ngi don hapdeng ka dorbar bad haba ngi mynjur ïa ka mang tyngka kaba pura.
Kumta ngi donkam ban ïoh por ban ïakren bad ïatai ban wanrah ka jingsngew skhem ha ka jingmut ki paidbah ka Jylla," la ong u Sangma haba kren sha ki lad pathai khubor ha ka Sngi Thohdieng.
U la ong ruh ba ha ryngkat ka bor ka wan lang ka jingkitkhlieh bad kumta katei ka kdew shai ïa ka jingthmu kaba ki la don lypa ban phet na ki kam kiba hap ban kitkhlieh.
Katkum ka jingong jong u, katei kam ïahap satia bad ki nongrim jong ka synshar paidbah kaba pyrshang ban pynneh-pynsah na ka por sha ka por.
U Dr.Sangma u la ong ruh ba la khmih lynti ba lada ka dorbar ka lyngkot shaba palat – tang 2 sngi na bynta ki mat ba la wanrah shimet da ki dkhot ka ïingdorbar ne ki ‘Private Members Business’, kumjuh ha ‘Government’s Business’, ka don tang shi sngi ban pynkhuid ïa ki ‘Supplementary Demand for Grant’ bad kawei pat ban ïakren halor ka mang tyngka, kumta ka ïing kan ym ïoh por ban khmih bniah.
“Kam dei ka jingkylli halor ka jingkitkhlieh jong ki dkhot ka ïingdorbar.
Ka dei ka kamram kaba la khmih lynti na baroh ki dkhot jong ka ïingdorbar, ki dkhot jong ka liang synshar bad liang pyrshah kumjuh," la ong u Sangma.
U la ong ruh ba lada kane ka rukom ka ïai bteng, kata kan ym long ka nuksa kaba itynnad ïa ka Jylla.
U la ong ruh ba kum ki nongïalam ka Jylla, ka jingpynleit jingmut ka dei ban long beit na bynta ka bha ka miat jong u paidbah ba bun balang.
Shuh shuh u la bynrap ba kumba ju long baroh shi katta, ka Dorbar Mang Tyngka jong ka ïingdorbar bathymmai, ka dei beit ka ‘Vote on Account’ bad hadien kane ka Sorkar ka wan biang bad ka mang tyngka ba pura.
U Dr.Sangma u la ong ruh ba ha ki por ba la leit noh, la pynjlan ïa ka jingshong dorbar na ka por ba la buh khnang ban ai lad ne ai jaka ïa kaba donkam lada sngew ba ka jingshong dorbar ka long kaba lyngkot.
Kum ban shu kdew, ka kyndon pynïaid dorbar jong ka jong ka ïingdorbar thawaiñ ka Jylla ka kren shai ba ha ka Sngi Thohdieng, ka por shong dorbar ki MLA ka dei naduh 10 baje mynstep haduh 12 baje shiteng sngi.
U Myntri ka tnat pule-puthi ka Jylla, u Rakkam A.Sangma ha ka Sngi Thohdieng u la ong ba ka Sorkar India ka la pyllait ïa ka kylla ba ar na bynta ban siew ïa ka tulop jong ki nonghikai SSA katba ïa ka tulop ba dang sahteng yn sa pyllait noh shen.
“Ka Sorkar Jylla ka pyrshang ban pynbiang ïa ka pule-puthi kaba paka ha baroh ki liang wat hapdeng ki jingtynjuh bapher-bapher.
Ka Sorkar Jylla ka la shim ïa ka sienjam kaba kynthup lang ban shimkhia ïa ki jingpynsngew jong kiba bun jait ki kynhun nonghikai hapoh ka Jylla," la ong u Myntri haba jubab ïa ka ‘Call Attention’ ba la wanrah da u MLA ka Nongpoh, Bah Mayralborn Syiem halor ki nonghikai SSA kaba la mih ha kawei na ki lad pathai khubor.
U la ong ruh ba ka Sorkar Jylla ka tip shaphang ki jingdawa bapher-bapher kum ka kyndon mang tyngka ha ka mang tyngka ka Jylla, ka jingpynwandur bad jingkyntiew tulop, ka jingpynïasoh lang jong ki nonghikai SSA na SEMAM sha ka tnat pule-puthi, ka jingpyndap ïa ki jaka ba sah thylli jong ki SSA, ka jingphah ïa ka tulop sha ki ‘account’ bad ka jingpynskhem kam ïa ki nonghikai SSA.U Myntri u la ïathuh ruh ba ha u 2021-22, ka jingpyllait pisa na ka Sorkar India ka long T.305.84 klur bad ka Sorkar Jylla kan synñiang T.30.19 klur.
Kumta ka Sorkar Pdeng ka la pyllait T.271.71 klur bad ka bynta na ka Sorkar Jylla ka long T.30.19 klur.
Ïa ka jingduna ha ka jingpynlut, la khmih da ka Sorkar Jylla lyngba ka ‘Corpus Fund’.
“Ka jingpyllait pisa da ka Sorkar India ha u 2022-23 ka long T.372.36 klur bad ka Jylla kan synñiang T.41.37 klur.
Haduh u Rymphang 2023, ka bynta na ka Sorkar Pdeng kaba ka Jylla ka la ïoh pdiang ka long T.272.34 klur bad ka bynta jong ka Jylla ka long T.30.26 klur," u la ong.
U Sangma u la ong ruh ba ka Jylla ka la pyllait shuh ïa ka bhah, ‘Corpus Fund’ kaba kot sha ka T.104.62 klur nalor ka jingdonkam kaba 10% ka bynta jong ka Jylla kaba kot sha ka T.30.19 klur haduh u Rymphang 2023.
Na ka liang u Myntri u la pynsngew ruh ba ka jingtyrwa ban pynkut noh ïa ki jingeh jong ki nonghikai SSA ha ka liang ka tulop ka shong beit ha ka pisa ba la mang da ka Sorkar Pdeng.
Ha kajuh ka por, u Sangma u la ong ba ka Sorkar Jylla ka don ha ki kylla ba khatduh ban thaw ïa ka Meghalaya State Education Commission (MSEC).
“Nga kular ba hadien ba la thaw ïa ka MSEC, ngin sa wanrah ïa ki mat treikam bad ki lad ki lynti ban khmih bniah ha ka ban pynleit jingmut ïa kaei kaba dei ban leh, haei kaba dei ban leh bad wad haei ka jingeh ka don," u la ong.
Haba kdew ba ka Sorkar ka wad ïa ki lad ki lynti, u la ong ba u sngewthuh bha ïa ka jingkhraw bad jingkitkhlieh na bynta ki nonghikai.
Shuh shuh u la bynrap, “Nga don hangne ban shakri ïa ki nonghikai bad ka jingshakri kan ïai bteng.
Ngi don hangne na bynta ka bha ka miat jong ki nonghikai bad ka sienjam ba la shim da ka Sorkar ka long na bynta ka jingbha.
".
Ka United Democratic Party (UDP) Sengkmie hapoh ka jingïalam u Bah Metbah Lyngdoh kum u President kin sa leit ban pynbna lashai ka sngi (sngi saitjaiñ) ïa ka kyrteng jong u Bah Synshar Lyngdoh ba un long u kyrtong ka seng ban ïakhun ïa ka ilekshon MLA ka ban long shen ha Sohïong konstitwensi.
Kane ka jingleit pynbna ïa ka kyrteng jong u Bah Synshar ka dei hadien ba u Bah HDR Lyngdoh, kyrtong ka UDP u la khlad noh kyndit-kynsan ha ka 20 tarik Rymphang, 2023 kata shi taïew shwa ba ki paidbah kin leit thep vote ha ka 27 tarik Lber, 2023.
Da kane ka jingjia ka Election Commission ka ri India ka hap ban pynsangeh shwa ïa ka ilekshon ha katei ka konstitwensi.
Haba pyntikna ïa kane, u Bah Alantry Dkhar uba dei u Vice-President ka UDP Sengkmie, u la ïathuh ba lashai ka sngi (sngi saitjaiñ) ki nongïalam ka UDP kin leit ban ïakynduh shwa ïa ki nongkitkam ka UDP Sohiong circle.
Hadien kata kin sa pynlong ïa ka jingïalang paidbah ha phylla ïing u Bah HDR Lyngdoh ha Sohïong ha ka por 1:30 noh phai sngi ban pynbna ïa ka kyrteng u Bah Synshar Lyngdoh, uba dei u pyrsa jong u Bah HDR kum u kyrtong ka UDP.U la ïathuh ruh ba ïa kane ka jingpynbna yn leit hi da u Bah Metbah Lyngdoh kum u President ryngkat ki MLA, ki MDC ka UDP.Kumta u Bah Alantry u don jingkyrmen ba ka UDP kan ïoh ïa ka jingjop ha Sohïong konstitwensi namar ki paidbah ki kwah ïa ka jingkylla.
Kum ban shu pynkynmaw ka jingïakhun ha Sohïong konstitwensi la sakhi ba ha man ba don ki jingïalang paidbah, ka jingbun paid ka long beit hapdeng u Bah HDR Lyngdoh kyrtong ka UDP (bam kwai ha dwar u blei) bad u Bah Samlin Malngiang kyrtong ka NPP.Wat la u Bah HDR Lyngdoh u la khlad mynta la shi bnai tam, hynrei ka tnat ilekshon ka dang pynsahteng ban pynbna ïa ka tarik ban pynlong ïa ka ilekshon.
Hynrei ki paidbah ki angnud dik-dik ban poi noh ka sngi jied ïa u nongmihkhmat uba thymmai hadien ba ki 59 tylli ki konstitwensi ki la dep.
Ha katei ka konstitwensi ki kyrtong ki ban ïakhun ïa kane ka ilekshon ki don hynriew ngut, kita u Bah Samlin Malngiang na ka NPP, u Bah Osborne Kharjana na Congress, u Bah Stoding Thabah na TMC, u Bah Serap Eric Kharbuki na BJP, u Bah Sandondor Ryntathiang  na HSPDP bad u Bah Synshar Lyngdoh na ka UDP.U MP ka Congress na Wayanad, u Rahul Gandhi, u la shah mait noh ka kyrteng na ka jinglong MP hadien ba kawei ka ïingbishar ha Surat ka la rai pynrem ïa u ha kaba ïadei bad kawei ka mukotduma.
Katkum ka jingpynbna ba la pynmih da ka Lok Sabha Secretariat ha ka Sngi Thohdieng, la ong ba hadien ba ka ïingbishar jong u Chief Judicial Magistrate ha Surat ka la rai pynrem ïa u Rahul ha ka 23 tarik Lber, 2023, ka jinglong MP jong utei u nongïalam ka Congress ka la duh la dam noh shi syndon katkum ka Article 102 (1) (e) jong ka Riti Synshar ka Ri India bad ka kyndon 8 jong ka Representation of the People Act, 1951.
Kane ka jingduh noh jong u Rahul ban long kum u dkhot ka Ïingdorbar Thawaiñ Lok Sabha ka la treikam naduh hynnin ka sngi kaba dei ruh ka sngi ba ka ïingbishar ka la pynmih ïa ka hukum.
Lah ban kdew ba katei ka ïingbishar hynnin ka sngi ka la rai pynrem ïa u Rahul ha kaba ka jingpynsaja ka long ba un hap shong patok na ka bynta ar snem.
Kane ka jingshah rai pynrem ka long halor ka mukotduma ba la ai pyrshah ïa u Rahul hadien ba u la kynthoh ha kawei ka jingïalang ïalap ilekshon kaba la long ha u Ïaïong 2019 ba balei ba baroh ki nongtuh nonglute ki dei na ka jait Modi.
Ka ïingbishar ka la daiñ kuna ruh T.15,000 na u Rahul hadien ba ka la shem ba u la leh bakla katkum ka kyndon 499 bad 500 jong ka Indian Penal Code.
Kine ki kyndon ki ïadei bad ka jingpynsaja na ka bynta ka bai mynraiñ khmat lane ‘Defamation’.
Hadien ba u Rahul u la kyrpad ïa ka ïingbishar, ka ïingbishar ka la ai jamin ïa u khnang ba hapoh ki 30 sngi, un lah ban leit sha ka ïingbishar ba kham shalor ban pyrshah ïa katei ka hukum jong ka ïingbishar u Chief Judicial Magistrate.
Ki kyndon aiñ ki batai ba kino kino ki MP lane ki MP kiba shah rai pynrem bad ba ka jingpynsaja ka long palat ar snem, kita ki MP ne ki MLA kin duh noh ïa ka jinglong dkhot ki Ïingdorbar Thawaiñ.
Lah ban kdew ba ha ka jingshisha, ha ka por jong ka sorkar Congress ha u snem 2013, la wanrah ïa kawei ka aiñ ba shipor lane ka ‘Ordinance’ ban pynkylla ïa ka hukum jong ka Supreme Court ha uto u snem.
Ka hukum jong ka Supreme Court ha u Ïaïong 2013 ka la hukum ba kino kino ki MP ne MLA kiba shah rai pynrem ban shong patok ar snem, kin duh noh shi syndon ïa ka jinglong MP ne MLA.Hashwa jong u 2013, ki MP ne ki MLA kiba shah pynduh ban long ki dkhot ka Ïingdorbar Thawaiñ ki ïoh por lai bnai ban leit kyrpad ïa ka ïingbishar ba kham shalor.
Hynrei hadien u 2013, ïa kane la pynduh noh.
San bnai hadien jong u Ïaïong 2013, ka sorkar Congress ha Delhi ka la pyrshang ban wanrah da ka Ordinance ban pynkylla ïa katei ka rai jong ka Supreme Court pyrshah ïa ki MP bad MLA.Ha kato ka por, u Rahul u la mih shakhmat ban pyrshah ïa ka Ordinance bad u la tar syndon ïa ka hakhmat ki lad pathai khubor.
Na ka liang ka sorkar Congress ruh ka la kynran dien noh ban pyntreikam ïa katei ka Ordinance.
Lada u Rahul u la ailad ha kato ka por ïa kato ka Ordinance, un jin da la lait na ka jingduh long MP shi syndon hadien ka rai jong ka ïingbishar ha Surat.
U MLA ka BJP na Pynthorumkhrah konstitwensi uba dei ruh u Myntri Sorkar, u Bah A.L Hek, u la ong ba ka jingkren Hindi ha Ïingdorbar Thawaiñ kam dei shuh ka sien kaba nyngkong, ka la don ha ki snem ba la dep ruh ba u Lat ka jylla u kren da ka ktien Hindi hapoh ka Ïingdorbar Thawaiñ.
U Bah Hek u la ong ba kat ha man ba sdang ka dorbar jong ka Ïingdorbar Thawaiñ ka Jylla, la sdang shwa da ka jingrwai ieid ri jong ka ri India lane National Anthem.
U Bah Hek uba la ong ba ka jingpyrshah u Bah Ardent Basaïawmoit bad ka VPP ha ka 20 tarik mynta u bnai kaba dei ka sngi sdang ka dorbar mang tyngka, ïa u Lat haba u ai jingkren da ka Hindi, ka dei kaba ym ïahap namarba ka ktien Hindi ka dei kaba kren salonsar ha baroh kawei ka ri, la ka dei ha parliament bad ha kiwei ki Ïingdorbar Thawaiñ ha kiwei ki Jylla ki kren da ka Hindi hi bad ym lah ban khang ban kren la ka dei ha Parliament ne ha ki Ïingdorbar Thawaiñ jong ki Jylla.
U la ong ba kumno yn pyrshah ïa ka jingkren u Lat da ka Hindi namar u ïohsngew ba ka VPP bad ki kyrtong jong ka ruh ki kren da ka Hindi ha Pynthorumkhrah, bad ha North Shillong ruh ki kren ha ka por ba ïalap ilekshon.
Haba kylli la kane ka jingkren Hindi ka dei kaba la bthah naduh ka Sorkar Pdeng ban pynrung jubor ïa ka ktien Hindi kumba la kynnoh, u Bah Hek u la kyntait ïa kata, bad u la ong ba ki Lat bapher bapher ha ki jylla jong ka ri, ki don kiba nang ban kren ktien phareng, ki don ki bym nang ruh bad ki lat ki kren ha ka ktien kaba ki lah ban kren bad u Lat jong ka Jylla ruh u kham suk ban kren da ka Hindi.
Shuh shuh u la ong ruh ba ka jingpyrshah jong ka VPP ïa ka jingkren u Lat kam don nongrim eiei namar la pynïaid ïa ka dorbar jong ka Ïingdorbar Thawaiñ katkum ki kyndon jong ka Riti Synshar ka ri India.
U MLA ka Voice of the People Party (VPP) na Nongkrem, Bah Ardent Miller Basaïawmoit u la ong ba ka jingthmu jong u Lamphang, u Thomas A.Sangma ban pynsangeh kynsan ïa ka ïingdorbar ha ka Sngi Thohdieng ka long ban kiar na ka jingïatai halor ka mat ‘Roster System’.
“Kane ka jingthmu ka long tang ban kiar na ka mat kaba donkam tam halor ka ‘Roster System’," la ong u Bah Basaïawmoit haba kren sha ki lad pathai khubor hadien ka jingpynsangeh noh jong u Lamphang ïa ka ïingdorbar ha ka por 12 baje mynsngi.
Katkum ka jingsngewthuh jong u, u la ong ba ka Sorkar ka tip shai ba ka don ka mat kaba donkam bha ba la aiti da u dkhot ka liang pyrshah ha kaba la kdew ruh ba ka long kaba donkam kyrkieh ban ïakren bad ban kyrpad na ka Sorkar ban pynsangeh noh ïa ka jingpyntreikam ïa ka ‘Roster System’ hapoh ka Jylla naduh u snem 1972.
U la pynpaw ruh ïa ka jingsngewsih halor ka rukom pynïaid ïa ka dorbar ha kane ka Dorbar Mang Tyngka ba mynta.
“Ka jingai por ruh ka long kaba duna shaba palat, kane ka dei ka Dorbar Mang Tyngka kaba lyngkot tam kaba ngi la mad ha ka Jylla…tang 7 sngi.
Haba phai sha ki ‘Private Members Business’, la ai por tang 2 sngi bad ka rukom ba la pyrkhing ïa ngi ha ka liang ka por ban ïashim bynta ruh ka long kaba duna shaba palat…tang 10 minit ban ïatai halor ka jingkren u Lat ka Jylla," u la ong.
Haba pynkynmaw ba u la ju mad teng ban shong dorbar, utei u nongïalam u la ong ba kane ka dei ka sien banynkong ba u Lamphang ka ïingdorbar thawaiñ um shym la pan jingmut na ka liang pyrshah la ban pynjlan ne bud ryntih ïa ka por katkum ka almanak.
U la pynsngew ba ka Sorkar ka la dep bthah lypa ïa la ki MLA (ka liang synshar) ban ïashim bynta wat ha ka mat ka bym ïahap bad ka konstitwensi jong ki bad kane ka dei ruh ka sien banyngkong ba u Lamphang u la ai lad ïa kaba kum kane.
“Kane ka dei ka jingthmu jong ka Sorkar, ki kwah ban phet na la ki jingkitkhlieh hynrei ngin ym shah," u la ong.
Haba byrngem ba ka seng kan ïaid shakhmat bad ka jingïakhih, u la ong, “Lada ym shah ïakren ïa ngi hapoh dorbar, ngin sa mih sha surok, ïa kaba ngim kwah ban leh ïa kane kum u nongmihkhmat.
Kane ka dei ka mat kaba donkam bha namar ka la ktah shi kat dei ïa ki samla ba la pyndep jingpule ba khlem kam ha kane thaiñ shane.
Kumta ngi kwah ban ïakren kum ki dkhot ba don ka jingkitkhlieh kumno ngin ïaid shakhmat bad kane ka kam.
"Shuh shuh u la ong ba katei ka jingleh ka long pyrshah ïa u paidbah bad kam ïahap satia bad ki nongrim jong ka synshar paidbah.
“Kane ka long ka jingleh kaba pyrshah ïa ka sur jong u paidbah bad ka jingleh donbor jong u nongpynïaid ka ïingdorbar thawaiñ," la bynrap u Bah Basaïawmoit.
Kum ban shu kdew, ka kyndon pynïaid dorbar jong ka jong ka ïingdorbar thawaiñ ka Jylla ka kren shai ba ha ka Sngi Thohdieng, ka por shong dorbar ki MLA ka dei naduh 10 baje mynstep haduh 12 baje shiteng sngi.
Ka Meghalaya Film Makers Association hapoh ka jingïalam u Bah Commander Shangpliang kum u President, ka la pynpaw ka jingai khublei ïa ka sorkar jylla hapoh ka jingïalam u Conrad K Sangma kum u Myntri Rangbah ba u la lah ban mang pisa kyrpang haduh T.15 klur na ka bynta ban kyntiew ïa ki kam shna phlim hapoh ka jylla.
U Bah Commander u la ong ba watla ka dei ka jingmang pisa kaba khyndiat, hynrei ka la dei pat ka jingsdang ban ai mynsiem ïa ka kam shna phlim namar mynshem snem ka sorkar ka la mang tang T.5 klur, katba mynta pat ka la kiew lai shah.
Kane ka pyni ba ka sorkar jylla ka la shimkhia ïa ka kam pynmih phlim hapoh ka jylla.
U la ong ba ka ‘Hello Meghalaya’ ka dei kumba ai mynsiem ïa ki samla ban kyntiew ïa ki kam pynmih phlim naduh kiba thoh khana, ki nongthaw jingrwai, ki nongpynwandur bad ïa kiba ringdur ruh.
Nangta u la ai khublei ïa u Bah Charles Marngar uba la kren ha ïingdorbar ba donkam cinema ïa ki nongshna phlim, nangta u Bah Paul Lyngdoh, Myntri ka sorkar jylla uba la kular ban pynïoh hall, ka Kong Ampareen Lyngdoh kum ka Myntri Sorkar ruh ka la pynpaw ban kyrshan ïa ki phlim Khasi haba ki ai jingkren ha ka 1Meghalaya International Film Festival kaba dang shu dep long shen.
“Ngi don jingkyrmen ba da ka jingmang pisa ka sorkar Meghalaya ïa ki kam shna phlim kan ai mynsiem ïa ki samla ban shna bun ki phlim bad nga kyrpad ïa ki paidbah ban ai jingkyrshan ïa ki phlim Khasi" u la ong.
Nalorkata, u la pyntip ruh ba ïa ka International Film Festival yn sa pynlong biang ha u snem ban wan tangba ki hap ban peit ïa ki bnai kiba lait lut baroh namar ha kane kaba la dep la pynlong ha u Lber namar ka jingpynkynriah na u Nohprah.
Shuh shuh u la batai ba ka seng ka la dep ïakren bad ka sorkar halor ka ‘Hello Meghalaya’ kaba dei ka OTT Platform ba ka sorkar ka dei ban siew kham bha ïa ki phlim lada ka kwah ban thep khnang ban ïarap ïa ki nongpynmih phlim namar shisien ba la pyllait ha kane ka rynsan ki paidbah kin sei tuh beit.
U la ong ba ka shong ha ki trai phlim ki kwah ban ai ïa ka phlim jong ki kaba thymmai ne ki ai hadien ba la pyllait ha ki cinema ban thep ha kane ka ‘Hello Meghalaya’.
Ka Biopic jong ka kynhun rwai KISS la rai ban pynmih haduh u 2024 ha kaba ki dkhot kane ka kynhun ha kawei na ki jingleit shim bynta ki la kren bad iathuh ia kane bad ong ba ia kane ka Biopic yn direk da u Joachim Ronning uba long uwei na ki nongshna phlim ka Norway bad uba la direk ia ki phlim kum ka  “Kon-Tiki", “Maleficent: Mistress Of Evil" ba “Pirates Of The Caribbean: Dead Men Tell No Tales".
Ha kaba iadei bad kane ka Biopic ia ka khana yn thoh da u Ole Sanders bad kane ka Biopic kan iathuh ia baroh kiei kiei kiba ka kynhun rwai KISS ka la leh ka jingleit shim bynta ha ki Concert bapher bapher bad kiwei kiwei.
Kane ka kynhun ka la paw pyrthei ha ki snem 60 bad 70 bad u nongrwai khmat ka KISS u Paul Stanley ha ka jingiakren bad ka Kylie Olsson ka nongpyniaid jong ka Download ula kren halor kane ka Biopic da kaba ong ba ka dei ka jing angnud jong baroh ki dkhot ban pynurlong ia ka.
U Farhan Akhtar ula ai jingiaroh ia ka sorkar Rajasthan ha kaba iadei bad ka Film Tourism Promotion Policy ha kaba une u tyngshop uba long ha kajuh ka por u direktor u sngew ba ka Rajasthan ka don ia kiei kiei kiba khring ia ki briew na kiwei pat ki bynta jong ka ri bad kumjuh ruh ia kiba shabar ri.
U Farhan ha ka jing leit jong u sha Rajasthan na ka bynta ban wad ia ka jaka kaba biang ha kaba iadei bad ka phlim thymmai ba un direk ula shem ba ki don ki jaka kiba lehse bun kim pat shim la tip ba ki dei kiba don ha Rajastan bad sngew ba lyngba ka jingwan ak phlim ha kane ka jylla ka kam jngoh kai pyrthei ha Rajasthan kan sa nang kham jur bha ha kine ki snem ban wan.
U Farhan ha ka jing leit jong u sha Rajasthan u la iohlad ban iakynduh ia ka Gayatri Rathore, Principal Secretary (Tourism) bad ha ka jingiakren bad ka Gayatri ula iohsngew ba ka sorkar Rajathan ka la shim ia ka lad pyntreikam ia ka Film Tourism Promotion Policy ha kaba ka jingthmu jong kane ka dei ban khring ia ki briew na kiwei kiwei ki bynta jong ki ri ka pyrthei ban wan jngoh ia kiei kiei kiba don ha Rajasthan.
Lyngba ka Film Tourism Promotion Policy ka sorkar Rajasthan ka kyrmen skhem ba kan dang lah shuh shuh ban khring ia ki briew sha ki jaka kiba itynnad bad kiba ym pat ju kham iohi ha kane ka jylla.
Kawei ba ka tnat Tourism jong ka Rajasthan ka angnud eh ka dei ruh ban pyni sha kiwei ia ka jingriewspah ka kolshor jong kane ka jylla, ka jingdon jong ki jingrwai tynrai bad ka suh ka thaiñ jong kane ka jylla.
Katba dang iaid ki sn em ka jylla Rajasthan ka la khring ruh ia ki nongshna phlim ka Bollywood ban wan ring ia ki phlim thymmai jong ki sha ki shnong ki thaw ba don ha kane ka jylla bad nalor kane la sakhi ba bun ki khlur ak phlim ka Bollywood ki la phaikhmat ruh sha ka Rajasthan kum ka jaka kaba biang na ka bynta ki jingkyntiew kurim.
Ka Michelle Rodriguez ka la ai jingiaroh ia u Jason Momoa ha kaba iadei bad ka bynta ba ula ak ha ka Fast X kum u riewsniew ha kaba ka Michelle kam shim poi pyrkhat ba u Jason un nang bad un tbit ban ak ia katei ka bynta.
Ka Michelle kaba la don 44 snem kaba la ak kum ka Letty Ortiz ha ka  ‘Fast X’ ka da kmen shisha ba u Jason Momoa ula don bynta lang ha kane ka phlim bad ong ba kane ka la nang kham pynbang shuh shuh ia ki nongpeit kai ha kaba iadei bad kane ka phlim.
Ha ka Fast X u Jason ula shim ia ka bynta kum u Dante Reyes bad ngin sa iohi ia u Jason ba un iashoh  bad u Vin Diesel uba la ak kum u Dom Torentto ha kane ka phlim.
Katkum ka jingiathuh jong ka Michelle ka khana jong ka Fast X ka dei kaba itynnad bha bad lehse  bun ki nongpeitkai kin sa dap da ka jinglyngngoh ynda la pyllait paidbah ia kane ka phlim.
Ka jingdon bynta u Jason ha ka Fast X ka dei ruh hadien ba u Dwayne Johnson ula mih noh na kane na ka daw jong ka jingbym iahap jingmut bad u Vin Diesel.
U Myntri Rangbah ka Jylla, u Conrad K Sangma u la ong ba ka Uniform Civil Code (UCC) Bill ka dei kaba la wanrah shimet bad ym pat don kano kano ka aiñ kaba la mynjur da ka Rajya Sabha haba ïadei bad ka UCC.U Conrad u la ïathuh ba la wanrah ïa ka UCC Bill kum ka ‘Private Members Bill’ lane kaba la shu wanrah shimet, bad kam pat dei ka aiñ kaba la wanrah hi da ka Sorkar Pdeng ha Ïingdorbar.
U Myntri Rangbah u la jubab ïa kane haba jubab ïa ka jingkylli jong u MLA ka Mawryngkneng, u Bah Heavingstone Kharpran uba la kylli halor ka nongrim ba ka Sorkar Pdeng ka ïeng haba ïadei bad ka Uniform Civil Code.
U Bah Kharpran u la ong ba ïa ka UCC la mynjur da ka Rajya Sabha ha ka 9 tarik Nohprah, 2022.
Hynrei u Conrad u la pynshai ba kam pat don kano kano ka jingmynjur ïa ka UCC ha katei ka sngi bad ka tarik.
Ka District Tuberculosis Officer, West Jaiñtia Hills lyngba ka National Tuberculosis Elimination Programme ka la rakhe ïa ka ‘World Tuberculosis Day’ halor ka phang “Yes we can End TB" lane “hooid ngi lah ban pynduh ïa ka jingpang TB".
Ïa ka jingïalang la pynlong ha Khimusniang Indoor Hall Sports Hall, Jowai ha ka jingdonlang ka kongsan, ka Kong H.M.L.Kynta, MCS, Additional Deputy Commissioner ka West Jaiñtia District, ki khynnah skul bad ki nonghikai na ki skul bapher-bapher ka distrik ha ka jingïalang kaba la pynïaid da u Pynkhreh Susngi DPC-NTER.Ka Dr.I.Khyriem Senior Medical & Health Officer, DTC, Jowai haba kren ha kane ka sngi, ka la ong ka jingpang TB ka dei ka jingpang kaba tip kum ka ‘Silent Killer’ ne ka nongpynïap ba jar-jar bad ka dei kawei na ki jait jingpang kaba ma lada ki paidbah kim sumar bad phikir ha ka por kaba biang bad ka lah ruh ban lam sha ka jingïap.
Ka la ïathuh ba ha ka pyrthei baroh kawei, ka jingïap jong ki briew na ka jingpang TB ha ka shisngi ka kiew sha ka 4400 ngut bad kiba ngat ïa ka jingpang TB ha ka shisngi ka kot sha ka 30 hajar ngut.
Ka la ong, ka Sorkar India lyngba u Myntri Rangbahduh ka ri, u Narendra Modi ka la sdang ïa ka prokram kaba la tip kum ka ‘National TB Elimination Programme’ halor ka thong ban rat dyngkhong ïa kane jingpang la kumno-kumno hapoh u snem 2025.
Ka Dr.Khyriem ka la pyntip ruh ba ka Sorkar Pdeng ka pynshlur ïa ki ’riew shimet, ki kompeni, ki nongmihkhmat paidbah, ki balang bad ki niam, ki sengbhalang ne seng trei mon sngewbha ba kin wan shakhamat ban ting ïa ki nongpang TB ha kaba kin ïarap ïa kine ki nongpang ba ki ting ban ai da ki jingbam tei met tad haduh ba kin da koit pura na kane ka jingpang.
Ka Dr.EBV.Laloo District Tuberculosis Officer, Jaiñtia Hills ka la ong ba kane ka jingpang ka dei kaba la don bun snem, hynrei na ka liang ka tnad ka koit ka khiah bad ka kynhun ki doktor haduh kine ki sngi ki dang ïakhun pyrshah ïa kane ka jait jingpang ban pynduhjait ïa ka.
Ka Dr.Laloo ka ai ruh ka khubor kaba shai ba ka jingpang TB ka dei ka jingpang kaba lah ban pynkoit bad ka la ban jur ruh ïa kito kiba ïoh ïa kane ka jingpang ban tista ïa ka jingdih ïa ki dawai kumba la bthah da ki doktor khnang ban lah ban teh lakam ïa ka jingphriang jong ka.
Ha kajuh ka por, ka la pynshlur ïa ki khynnah skul bad ki nonghikai bad kin pynshai sha ki bahaïing hasem bad sha ka imlang ka sahlang khnang ba kin dup ïoh jingtip kumno ban ïada ïalade na ka jingpang TB.Ka Kong HML Kynta ha ka jingkren ka la ban jur ïa ka jingdonkam ban ïatreilang khnang ba ka jingthmu ban rat dyngkhong ïa ka jingpang TB napoh ka Jylla Meghalaya bad ha ka ri hapoh u snem 2025 kan long kaba jop.
Ha kane ka sngi la ïoh ruh ïa ka jingkren na ki arngut kiba la koit na ka jingpang TB ha kaba ki ïathuh ïa kaei kaba ki ïakynduh ha ryngkat ka jingkyntu kynpham ïa kiba ïoh ïa kane ka jingpang ban kohnguh ïa ka jingbthah ki doktor khnang ba kin ïoh ïaka jingkoit na kane ka jingpang.
Ha kane ka sngi la sam khusnam ruh sha ki khynnah skul kiba la shim bynta ha ki jingïakob thoh ‘placard’, ‘drawing’, ‘sport’ ba la shim bynta da ki khynnah skul bad kum ka jingai mynsiem la sam khusnam ruh sha ki nongtrei ‘Asha’ bad nongtrei ka tnad ka koit ka khiah kiba la trei shitom ban ïakhun ïa ka jingpang TB.Hashwa kane ka la don ka jingïaid ‘rally’ ki khynnah skul kaba sdang na madan Daimasi, Ladthadlaboh haduh Indoor Sports Hall, Khimusniang.
Ka United Democratic Party (UDP) ka la pynbna ba kan pynïakhun da u Bah Synshar Lyngdoh ha ka ilekshon MLA na Sohïong konstitwensi ka ban sa long shen.
Ïa ka ilekshon ha Sohïong la hap ban pynsangeh shwa shipor namar ka jingkhlad noh jong u kyrtong ka UDP ba dei ruh u Myntri sorkar barim, u Bah HDR Lyngdoh.
Ha kane ka ilekshon, ki don ruh ki kyrtong na ka NPP, Congress, HSPDP, All India Trinamool Congress bad ka BJP.Kiwei ki seng saiñpyrthei kim lah shuh ban weng lane buh da ki kyrtong bathymmai namar kine ki san ngut ki la dep ban thep kyrteng lut bad ïa ki kot ki sla ruh la dep ban bishar.
Dei sa tang ka UDP kaba lah ban sei kyrtong namar ka jingkhlad noh jong u Bah HDR Lyngdoh.
Ngi khmih lynti ba ka Election Commission of India (ECI) kan pynbna ïa ka ilekshon na ka bynta ban jied ïa u MLA ka Sohïong konstitwensi ha kine ki khyndiat sngi ban wan.
Ha ka ilekshon kaba dang shu dep, ka UDP ka la jop 11 ngut ki MLA bad ka la don ka lad ïa ka ba kan ïalam ïa ka sorkar bathymmai lada ka la ïatreilang bad baroh ki seng saiñpyrthei lait noh ka NPP bad ka BJP.Phewse, kam shym la long kumta watla ha ka por ilekshon, ka UDP ka la wan hakhmat ban kam ba lada ki paidbah ki jied ïa ka seng, ka jylla kan ïoh da u Myntri Rangbah uba na Rilum Khasi Jaiñtia.
Katba ka jingkhmih lynti kam pat kut, ka UDP ka la leit rung noh sha ka kynhun MDA 2.0 ba la ïalam da u Conrad K Sangma, bad u Myntri Rangbah u la ai jaka tang na ka bynta arngut ki MLA ka UDP ban long Myntri, bad wat u Bah Metbah Lyngdoh u la duh noh ïa ka shuki Lamphang kaba u la bat ha kine ki snem kiba la leit noh.
Ka jingïakren ha Sohïong ka long ba ka jingleit pynïasoh ka UDP sha ka sorkar MDA 2.0 kan ktah kylla ïa ka ha ka ilekshon.
Ngi la ïohi ba ha East Khasi Hills, ka NPP ka la jop tang arngut ki MLA, u Bah Prestone Tynsong na Pynursla bad ka Kong M Ampareen Lyngdoh na East Shillong konstitwensi.
Ngi la sngewthuh tang nangne ba ki paidbah kim da sngewmon shuh ïa ka NPP ha kane ka ilekshon.
Nalorkata, ka jingwan jong ka Voice of the People Party (VPP) ka la ktah jur ïa ki kyrtong ka NPP ha kiba bun ki jaka haduh ba ki MLA na kane ka seng ki la wan ha ka kyrdan ba lai.
Hynrei ka NPP ka la donbok ba ka la jop haduh 18 ngut ki MLA na Rilum Garo, bad uba kham donbok eh u dei u Conrad.
Ka jingjop jong haduh 18 ngut ki MLA na Rilum Garo ka la khang lad ïa kiwei pat ki nongïalam ka NPP na Rilum Khasi Jaiñtia kiba la phohsniew ban long Myntri Rangbah mynta la kham slem.
Mynta ki la shu kut noh kumto bad ki la hap ban pdiang biang ïa u Conrad kum u nongïalam ki MLA ka NPP bad kum u Myntri Rangbah.
Katkum ka jingsngap thuh ïa ki jingïakren sharum shaneng, lada ka UDP ka la rai ban shong ha ka liang pyrshah naduh ba sdang, kan jin da la long kaba suk ïa ka ba kan rah ïa u ‘nam jop ha ka ilekshon ha Sohïong.
Hynrei ka jingkloi palat ban leit ïasoh bad ka sorkar MDA 2.0 ka lah ban ktah kylla ïa u kyrtong ka seng.
Baroh ki tip ba ka NPP, UDP, HSPDP, BJP, PDF ki ïatreilang ha kane ka sorkar thymmai watla ki lah ban ïakhun pyrshah iwei-ïa-iwei pat ha ka ilekshon.
Ka don ka jingsngew ba kam don jingpher satia lada jied ïa kano-kano ka seng kaba don ha ka sorkar namar baroh ki la ïa long kumjuh lut.
Lada jied ïa u kyrtong NPP ruh un don ha ka sorkar, UDP ruh kajuh lane HSPDP lane BJP.Lehse ka UDP ka la bakla shibun ha ka jingshim rai ban leit pynïasoh bad ka MDA 2.0.
Hynrei ngin hap ban ïa peit bad ap ïa ka rai jong ki nongthep ‘vote’ ka Sohïong.
Ha ka saiñpyrthei, ka rai ba shim ha ka shi khyllipmat, ka lah ban pynkylla – na ka bynta ka jingbha lane na ka bynta ka jingsniew.
Teng-teng ka jingbam ja khluit ka wanrah ïa ka jingtyrha bad ka don ka jait jingtyrha kaba da neh kham slem.
Kum ki briew kiba don ha ka saiñpyrthei, ki dei ban long kiba ïohi jngai ban ïa kiwei pat.
Lada kita ki nongïalam saiñpyrthei kim lah ban peit ïa kaba sha jngai, ka jingma ka ap lypa ïa ki.
Lada ka UDP ka la shim rai ban shong ha liang pyrshah, katta ka jingïakhun ha Ïingdorbar Thawaiñ kan jin da long kaba itynnad namar kan don haduh 25 ngut ki MLA katba ka liang synshar kan don 34 ngut, bad lada ka jingmih na ka ilekshon na Sohïong konstitwensi ka long kaba bha na ka bynta ka UDP, kan don bha ka lad ban pynthymmai ïa ka sorkar.
Ngin hap ban ïa peit bad ap kaei ka ban jia ha kine ki sngi khamtam ynda la dep ka ilekshon ha Sohïong.
Ka Torun kaba dei kawei na ki shnong ha Poland sa shisien biang ka la ioh ia ka hok na ka bynta ban pynlong pat sa ia ka World Athletics Indoor Championships ha u snem 2026.
Kumta ruh ka khubor ka iathuh ba katei ka shnong ka don ha ka thain Kuyavian-Pomeranian kaba la ioh teng ruh ban pynlong ia ka European Athletics Indoor Championships ha u 2021.
Na ka liang u khliehduh ka World Athletics (WA) u Sebastian Coe u la kdew sha ki madan ialehkai ba paw ka ri Poland khamtam eh jong katei ka shnong kum ka madan ialehkai kaba bit ba biang eh na ka bynta ban pynlong ia katei ka lympung ha utei u snem.
U Coe u lah iathuh ruh ba ka ri Poland ka ju iai long ka ri kaba biang eh ha ka ban pynlong ia ki lympung ialehkai ka WA; ha kaba ka lah dep ban pynlong ruh ia ka World Athletics Relays ha Silesia ha u snem 2021 bad ia ka World Athletics Half Marathon Championships  ha Gdynia ha u 2020.
Kumta ha katei ka shnong ka ban sa long pynlong ia katei ka lympung ialehkai jong ka WA ha u snem  2026, u khlur ialehkai Pole Vault ka ri Sweden uba long ruh u lahduh ha ka Olympic bad ha ka pyrthei  u Armand Duplantis; u la lah ban thaw ia ka rekod ba nyng-kongeh ha ka pyrthei ha kawei na ki lympung ialehkai ba lah long ha Torun lai snem  mynshuwa kata  ka Copernicus Cup.
Ka khubor ka iathuh ruh ba ka nong Antalya jong ka ri Turkey ka lah pynkhreh mynta shaid-shaid na ka bynta ban pynlong ia ka World Athletics Race Walking Team Championships 2024 bad na ka liang jong u Coe u iathuh ba ka ri Turkey dang shen eh ka dang shu dep ban pynlong ia ka European Athletics Indoor Championships  ha Istanbul  dang ha ki khyndiat sngi ba la lah mynta u bnai; wat la katei ka ri ka don hapdeng ki jingeh  bad ka jingkynduh mawsiang ka jong ka na ka daw jong ka jingshah lynshop kynsan ha u Jumai uba jur.
Kumta  kan long ruh ka sien kaba ar ba katei ka r ikan pynlong ia ka World Athletics Series, hadien ba nyngkongeh ka lah dep ban pynlong ia ka  World Athletics Indoor Championships ha u snem 2012 ha Istanbul.
Na ka liang jong ka Federation Internationale de Football Association (FIFA) ka pynbna paidbah mynta ba ka lah buh ruh ia ka por ka ia na ka bynta ba kan jied ia ka ri ka ban ioh ia ka hok ban pynlong ia ka lympung ialehkai World Cup jong ki kynthei ha u snem 2027.
Kane ka wan ruh ha ryngkat ka jingai por ia ki kyrtong-ri da shi bnai pura na ka bynta ba kin pyniasoh ha ka jing-iaknieh pynlong ia ka lympung ha shuwa ban jied lyngba ka jingiathep vote ka ban sa pynlong ha u bnai Jymmang jong u snem ban wan.
Ka khubor ka iathuh ruh ba ka ri Brazil, South Africa bad ka ri Belgium, Germany bad Netherlands kiba long ki co-hosting project ki lah dep ban pynpaw teng mynshuwa ba ki kwah ban iathong na ka bynta ka jingiaknieh pynlong ia katei ka lympung ialehkai kynjatbol ki kynthei.
Na ka liang jong ka FIFA ka iathuh ba ka kynhun pyniaid jong ka Council baroh kawei kaba don ia ki 37 ngut ki dkhot na kylleng ka pyrthei kum kawei ka kynhun kaba hap hapoh ka jingpyniaid jong u nongialam bahakhliehduh ka FIFA u Gianni Infantino, kan sa shong na ka bynta ban jied haduh lai tylli ki jingiathong kiba kham hadien ha ka jingiaid lynti na ka bynta ka jing-iathep vote ka ban long palat ia ki 200 tylli ki dkhot- shnat synjuk kiba pyniasohlang bad ka synjuk baroh kawei.
Kumta ia ka rai ba khatduh yn sa shim ha ka FIFA Congress  ka ban sa long pat ha ka 17 tarik u Jymmang 2024  ha ryngkat bad ka jaka ia kaba ym pat shym la lah ban pynbna mynta.
Ka FIFA ka lah buh ruh ia ki tarik ba hakhmat  ka ban ialam sha ka jingiathep vote, da kaba sdang ha ka 21 tarik u Iaiong kum ka  tarik ba khatduh na ka bynta ki dkhot jong ki synjuk-shnat bapher bapher ba kin pynrung kyrteng ialade ha ka jingkwah jong ki na ka bynta ka jing-iathong.
Shuh shuh ruh ka FIFA ka iathuh ba ki dei ruh ban shimbynta ha ka lympung ialehkai jong u snem 2023 ha u bnai Naitung bad Nailar ha kaba la long nongpyniaid lang (co-hosted) ia ka lympung da ka Australia bad New Zealand bad ruh ban phah ia ka jingtyrwa ha ka rukom kaba dei ryngkat bad ka FIFA la kumno kumno ha ka 8 tarik u Nohprah mynta u snem.
Ka FIFA Council kan sa jied bad thung ruh ia ka Evaluation Panel na ka bynta ban jngoh bad ban pyntreikam ia ki jingtyrwa baroh ki ban wan shuwa ban pyllait ia ka kaiphod sha kita ki ri ha shuwa  ka sngi iathep vote.
Ha kaba iadei bad katei ka lympung ialehkai jong ki kynthei ka ban sa long ha utei u snem, ka khubor ka iathuh ba ka FIFA ka lah ibit na ka bynta ban don ia ki 32 tylli ki kynhun ialehkai ki ban ialehkai ha ki 64 tylli ki jingialehkai.
Ka Umngei ka dei ka shnong rit kaba don kumba 7 km na Nongpoh ha Ri Bhoi hynrei ka pawnam bha na ka bynta u Sohtrun bad ka Kait nalor kiwei kiwei ki soh.
Ka dang don tang 11 tnum iing, 9 tnum iing ki ba la kham bit kham biang katba 2 iing ki dang tlot ha ka ioh ka kot.
Ka dang don 63 ngut ki khlieh briew, 30 ngut ki shynrang bad 33 ngut ki Kynthei.
Ka Shnong ka la dap 32 snem namar la seng ia ka ha ka snem 1990 da lai tylli ki longiing ha ka kur MAKRI kiba wan shongshnong na Mawryngkang.
Kane ka shnong ka hap ha Raid 12 Lyngdoh Sirdarship, Umling Block,Nongpoh Constituency.
Ki Kur kiba don hangne ki dei ki Makri, Lyngdoh, Trang, Timung, Majhong, Syiem bad Bordoloi.
Ki nongshongshnong ki shong ki sah bad ki rep ki riang ha khyndew lajong kaba seisoh bha bad ka khyndew la dei ka Khurit lane ka Rikynti.
Ki im na ka rep ka riang – ki rep u Kba, u Sohtrun, u Sohkynphor, u Sohmanir, u Sohniamtra, u Sohphan, u Sying, u Synsar, u Riewhadem bad ki jhur.
Ki Ia sdang rep ruh ia u Tit katto katne iing ba pyndonkam da u skum Kba.
Don ruh kiba ri jingri Syiar, Sniang bad Dohkha.
Ka Shnong ka ri kyrpang ia kawei ka Khlaw shnong law adong bad kam shah ban pomdieng laitnoh tang ban khar diengiap ban thang.
Ki pynneh pynsah ia kane ka Khlaw ba donkam eh ka shnong ha bun Rukom.
Na kane ka khlaw la kyrsoi ka Umbam Umdih jong ka shnong baroh kawei.
Ki don ruh ki Khlaw shimet ba ki ri khnang ba donkam ialade.
Ka don ruh ka Wah Umngei hajan shnong ha kaba don  bun jait ki Dohum bad ka shnong ka ri ka sumar bha bad ka adong Tyngeh ban rikhuid ia ka bad kam shah satia ban pynjaboh pathar ia ka ne ban wieh Dawai ne ai Tutia ioh iap bad duhjait ki Dohum bakordor.
Ka bor shnong ka adong tyngeh bad ka kem ia ki nongleh pathar ryngkat ka dainkuna kaba remdor.
Ka Shnong Umngei ka iaid beit bad Dorbar Shnong ka long shisien ha ka shi-snem ban ai ia ki report treikam ha Shnong, ban iapyrkhat ia ki kam ba sahteng, ban ai jingkhein jingdiah ia ki jingmih bad jinglut ha ki kam shnong,  ban ia pyrkhat ia ki kam ki jam ki ban dang mih hadien habud jong ka Shnong hynrei ban jied nongkitkam Thymmai la leh shisien ha ki 3 snem.
U Rangbahshnong ba mynta u dei u Bah June Lyngdoh, u Secretary pat u Bah Danial Makri, u Treasurer u Bah Elias Makri bad 12 ngut ki dkhot.
Ka Umngei ka la ioh Skhim 100 sngi (MGNRES) na Block umling, khyndiat tylli ki skhim na Soil, na PHE ruh ka la ioh khyndiat bad khyndiat khynsoit na ka Agriculture kum ia ki Symbai Kba bad Riewhadem.
Don ki Symbai Kba kiba iadei kum u jait Symbai 6444 bad u 2355 kiba iadei bha hynrei kiwei kim iadei.
Ki Kba symbai Jashawlia ruh lah ban ioh na kiwei ki shnong tangba ki remdor bad ki long bha ban rep.
Ki nongshongshnong ki leit iew ne leit donkam teng teng ha Shillong kaba jngai kumba 60 km lane ha Nongpoh kumba 7 km ne ha Byrnihat kumba 30 km.
Na ka bynta ki skul ki khynnah skul ba dangrit ki leit ha Shnong ba don ka LP bad ynda la kham heh ki leit ha St.Mary’s ha Nongkhrah, ha St.Paul Secondary skul Nongpoh ne ynda la kham heh ki leit sha Ki Bhoi Kolej ne shawei.
Ha Shnong ki don 10 ngut ki Khynnah skul bad la hikai da ar ngut ki nonghikai ba la pass ia ka DIET.Lada kem pang shem Shitom ki leit sha ka Sub Centre ha Pahambir kumba 2 km lane ha Civil Hospital Nongpoh lane ha Bethany Hospital Nongpoh kumba 7km.
Ha Shnong don kawei ka Asha kaba trei bha ban iarap ha ka liang ka koit ka khiah.
Ki Samla ha Shnong ki shongkha ynda la biang bha ka rta bad kiba la 60 snem ka rta shaneng ki don 6 ngut ha Umngei.
Ka Shnong ka la pynmih ia ki nonghikai ha Secondary skul, uwei u Brodar bad iwei I Sister riewniam, la mih ruh ki ba la pass na ki Kalej bad kiba la pyrshang trei ia ki kam lajong ha ki katto katne ki jait kam ban ieng hala ki kjat.
Ka jingeh ba ka shnong ka iashem ka long ba ki Kali heh kin pat lah ban poi ban kit ia ki jingkit kiba bun jait.
Hynrei ki la don ki Surok 100 sngi kiba la long ban iaid ki Kali rit bad ki Bolero Pick Up.
Ki jingsniew ha Shnong Umngei kim pat don shu don tang khyndiat ngut kiba dih Kyiad hynrei kim dih khlemrain.
Kiwei kiwei ki jingsniew kim don.
Ki briew sorkar kiba la Wan ha shnong ki dei tang ka Block, na PHE na ka Soil bad Agriculture.
Ki nongmihkhmat ki wan poi tang shisien ha ki San snem bad dang ioh Skhim MLA tang kawei mynta bad kwei ha ka por u Bah D.D Lapang.
Ki pud sawdong jong ka Shnong ki long : ha Mihngi don ka shnong Mawryngkang bad Umsehklein, Sepngi ka Nongtyrlaw bad Pahambir, Shatei ka don ka Umwang, Shathie ka don ka Sohkpu, Mawiong bad Paham Skhen.
Ka Shnong ka dang lait na ki Jynrin kynrad bad ki jingsniew ha ka imlang sahlang namar ka dang khyndiat iing bad ki don tang shi Balang ki dang iaryntih bad dang khlain ka jingiatiplem.
Katkum ka khubor ba la ioh lum ka iathuh ba ka ri Mexico ka lah dep ban phah ia ka jingtyrwa bad ka jing-iathong ha ka rukom kaba dei sha ka shlem treikam ba ha khliehduh jong ka International Olympic Committee (IOC) na ka bynta ban ioh ia ka hok ban pynlong ia ka Olympic ha u snem 2036.
Kumta na ka liang jong u myntri korbar-ri katei ka ri u Marcelo Ebrard bad ka nongpyniaid bahakhliehduh jong ka Mexican Olympic Committee(MOC) ka Maria Jose Alcala ki lah leit ban iakynduh ia u nongpyniaid bahakhliehduh ka IOC u Thomas Bach ha Lausanne, Switzerland na ka bynta ka tei ka kam.
Shuh shuh ruh katei ka jingleit buh jingtyrwa jong katei ka ri hakhmat ka IOC ka iadei-dur ruh bad ka jingpynkhreh jong ka ri Mexico na ka bynta ban rakhe ia ka lyng-khuh 100 snem jong ka Mexican Olympic Committee (MOC) bad ka ban iai long shuh shuh ka ban shongshit bad shitrhem lada ka tei ka ri ka iohpdiang ia ka hok na ka bynta  ban pynlong ia ka lympung; naba u long ruh u snem ha kaba katei ka ri kan rakhe ia katei ka lyngkhuh jong ka MOC.Ki nongmihkhmat jong katei ka ri ki iathuh ba kiba bun na ki jngteh ki long kiba donkam na ka bynta ban thaw  thymmai ia ki khnang ban  ioh pynlong ia katei ka lympung ialehkai kaba don ia bun tylli ki jait jing-ialehkai bapher bapher ia kaba lah dep ban jied ia ki na ka bynta ban pynlong ha ka lympung bad ruh ban thaw ia kawei ka Komiti khnang ban long ka nongai mynsiem bad ka nongkyrshan ia katei ka jingtyrwa ka ri ha ka jing-iathong jong ka mynta.
Kum ban shu pynkynmaw biang hangne ka long ba ka ri Mexico ka lah dep ba pynlong teng ia katei ka lympung ialehkai ha u snem 1968 ha nongbah Mexico City.
Nangta ka la ioh ruh ban pynlong ia ka World Cup phutbol ha u snem 1970  bad 1986, bad mynta ka kynti kan long kawei ka ri ha ka jingiasnohktilang ban pynlong pat ia ka lympung ialehkai World Cup ha u snem 2026 ryngkatlang bad ka Canada bad USA.Ngin ia peit shwa ia u dak E phareng.
Ka kyntien kaba kham donkam bad ba ka pyrthei ka iabeh ka dei ka ENVIRONMENT :- ia kaba ha ka ktien Khasi ngi ong ka Mariang lane ka Meirisawkun.
Ngin ia phai sha ka kot ba  la thoh da u Rangbah Dondor Giri Nongkhlaw, ba la ai kyrteng “Ka Meirisawkun, Ki Skid Jingim Bad ka Deiriti.
" La pynmih ha kane ka kot ia ka jingthoh KA MARIANG BAD U BRIEW, ba la thoh da u Rangbah S.T.Hamm, ba la pynmih ha ka ‘Syngkhong Jingtip’ Vol.
No.1, 2, 1958), kaba ong kumne :Don aiu pat ha ka pyrthei kaba palat ban ia ka jing-itynnad? Don aiu pat kaba lah ban pynhun ia ka mynsiem lait na ka jingitynnad ?Katno ka jingithiang haba peit ia ka sla pyrthei ha ka por pyrem dang step, ban iohi ia ki jaiñkup jingdeng ka mariang kiba la pynphuh pynitynnad da ki kjat lung jong ka sngi.
Ki khmat kim ju ngiah ban shu peit sah ! U traw, u rshiang, u langñiuh, u prut, u lashing, ki ñiut ki ñier, ki syntiew ki skud ki dap ia ki lum ki them.
Ki pynpaw ia ka jingim kaba thymmai kaba dap da ka jingkyrmen……Phai pat sha ki khlaw.
Kumba taplup da ka nep jyrngam kaba rben, Ki dieng ki siej, u phlang u kynbat.
ki iaim iasan, ki ia jrong iasynter lang.
Ki tnat bad ki kliar dieng ki iabyrhem, ki iathaiñ lang.
Ki iapawai leh sngewbha haba pyrsad ka lyer.
Ki sla ki ia kjit ia ka jingim na ka sngi, na ka lyer.
Ki kah dum, ki pyntngen, ki pyn-sngem ia ka khyndew.
Ki umpohliew ki kyrsoi kum ki sai rupa, na ka shyllipnud jong ki khaplum…….
Ki skei na ki bniap ki iamih bam hurlum, na ki syllei lyngkha, ki iawad ia u sohlait, u Sohkhyllam, u soh diengphing, u soh mylleng, ki sohjri, ki sohlymbaw, ban pyndap la ka kpoh….
Haba nga peit pat sha ki them, nga iohi ki khie ki wah kiba tuid da ki um basngur khlir khlir.
Ki dohkha ki iajngi sngewbha ha ki thwei Jylliew kiba klun ia ka syrngiew jong ka sahit bneng …… Ki khriang ki pynshad mareh ia ki um halor ki mawria, halor ki mawjlih haduh ban da thnam shaid baroh shilnger.
Ki kshaid noh rymphai kumba thad jaiñ ki blei !Ha ki lum phlang nga iohi lnger pa lnger da ka jingbhabriew suda.
Ki Mawlong mawsohriew kiba mih kum ki thapbasim ha ka khmat jong u lum kim pynduna, hynrei ki nang pynpaw shuh shuh ia main bhabriew.
"Kumta ha katei ka jingthoh haneng, katno ka sngew myllung ia ka jingbatai aiu ka mut ka kyntien MA-RIANG.Shuh shuh sawdong sawpud sawkun ka Mariang, ngi iohi ia ka MEIRILUNG, kiba long ki jylli kiba rit kum ka sanngam, ka lngen, ka lnger, ka lwah, ka lhung, ki tyllong um ki ‘law bniap.
Na ka Meirilung, la sei pat ia ka METRISAN, kaba kynthup ia ki jingim, kum ki sim ki dohkha ha ki um, ki shapunai ki shapurong ba shong hapoh khyndew.
Ki mrad bad jingthung kiba bun jait, ki phlang ki kynbat kiba don hapoh ka dymmiew, u syntai, ka pyrdi, ka them.
Na ka Meirisan ka wan pat ka MEIRILANG, ba don ki wahbah, ki lumbah ki sohmyndur, kiba don ha sla jong ka  MEI RAMEW.Kine baroh ki long namar kaba ka jingbatai katkum ktien ba pyrkhat Khasi ia ka ENVIRONMENT.Ka sorkar Madhya Pradesh ka la rai ban plie biang ha ka ban pynrung kyrteng na ka bynta ka jingthied ïa u kew na ka bynta lai sngi naduh ka 22 tarik, Lber hadien ba ka la don ka jingwan hap jong u slap uba kynsan ha kaba u la pynjulor bun ïa ki jingthung jingtep ha ka jylla.
Ka jingsangeh na ka bynta ban pynrung kyrteng ka la long ha ka 28 tarik, Rymphang, ha kaba la pynjlan sha ka 5 tarik,  Lber.
Ka sorkar jylla ka la pynbna ruh ban ai jingïarap pisa kaba T.32,000 shi Hectare bad ka jingsiew kaba hashwa halor ka jingjulor jong ki jingthung da 50 per cent.
Kane ka jingplie biang ïa  kane ka jingpynrung kyrteng kan sa ïarap ïa ki nongrep, kiba la duh noh ha ka bynta kaba nyngkong ba kin ïohlad biang ban die ïa u kew lyngba ki kynhun ba la buh da ka sorkar ha ka Minimum Support Price (MSP) kaba T.2,125 1 kwintal (Quintal).
Kane ka jingthmu pyntreikam ka long shi bynta ban kyrshan ïa ka ïew ha kaba ïa ki dor jong ki mar rep la buh duna ban ïa ka dor ha ka MSP ha kaba ka la buh jingeh ïa ki nongrep.
U kew ha Neemuch, Mandsaur, Ratlam, Khargone, Datia, Satna, bad Vidisha distrik u la shah ktah jur na ka jingwan hap jong u slap uba jur.
U Myntri Rangbah jong ka jylla u  Shivraj Singh Chouhan u la leit jngoh ïa ki shnong kiba la shah ktah jur ha Vidisha bad hukum ïa ki heh ba dei khmih ba kin lum jingtip halor ka jingdon jong ki jingthung jingtep kiba la shah pynjulor na ka jingwan hap jong u slap  khnang ban lah ban ai bailutksan sha ki nongrep, la ïathuh ka tyllong khubor.
“Wat lada ka jinghap jong u slap ka ai jingmyntoi ïa ki jingthung jingtep, hynrei ka jingwan ryngkat jong u slap ha ryngkat ka jinghap u phria ka la pynjulor ïa ki jingthung ha kiba bun ki shnong jong ki katto katne ki distrik.
Nga la dep ban hukum ïa ki heh ba dei khmih ba ki dei ban shimkhia ha kaba ïadei bad ka jingpynlong ïa ka jingkhmih bad wad bniah ha kaba ïadei bad ka jingshah pynjulor jong ki jingthung jingtep ha ka jinghap phria khnang ban tip bniah ïa ka jingduhnong jong ki nongrep," la ong u Chouhan.
Ki nongrep kiba la shah ktah jur ki la dei ban ïoh ïa ka bailutksan, kynthup ha kaba ïadei bad ki jingïarap kiba hap hapoh ka Crop Insurance Scheme, la pynbna u Myntri Rangbah kumba ju leh ha ki por ba la leit.
U la ong ba ka sorkar borabor ka la ïeng na ka bynta ki nongrep bad “kan sa leh na ka bynta ki jingdonkam baroh ha kaba ïadei bad ka jingïakynduh jingeh jong ki ha kaba ïadei bad kane ka jinglong jingman".
Kum shi bynta ban weng ïa ki jingeh ha kaba ïadei bad ki lad ïohkam -ïohjam,  ka sorkar Jharkhand ka la pynkhreh na ka bynta ban pynmih ïa ka ‘Portal’  na ka bynta ban ïoh pynrung kyrteng ïa ki nongwad kam ha ki kompeni jong ki riewshimet.
Ha ka por ba dang don ki jingïasuhbuit ha kaba ïadei bad ka jingthungkam ka bym long katkum ka aiñ ïa kaba la leh da ka sorkar Jharkhand ïa kaba la weng noh da ka Jharkhand High Court, ka sorkar jong u Hemant Soren ka la thmu ban pyntreikam da ka jingbhah kam kaba 75 per cent sha ki nongshong shnong ha ki kompeni kiba ha ka thaiñ ha une u snem 2023.
U Myntri ka tnat Labour u Satyanand Bhokta, ha ka por ba u la ai jubab ha kaba ïadei bad ka jingkylli ïa kaba la buh da ki MLA jong u ha State Assembly, u la pyntip ba ki rukom pyntreikam ha kaba ïadei bad kane shen kan sa treikam shen ha u snem thymmai.
Kumba la ïathuh la ong ba ïa ka Jharkhand State Employment of Local Candidates in Private Sector Bill, 2021 la pdiang na ka bynta ka jingpyntreikam ha u Nailur jong u snem ba la lah ha kaba hapoh kane, la mang kumba 75 per cent ka bhah na ka bynta ki nongshong shnong na ka bynta ka kam ha ryngkat ka tulop kaba man u bnai kaba long da T.40,000 ha ki kompeni jong ki riewshimet bad la ong ba la pyntikna ban pyntreikam halor kane.
Kumba la long na kane ka aiñ la ong ba “ha ka por ba la don ka jingpyntreikam na ka bynta ki nongthep kam jong ka thaiñ la ong ba yn sa khmih bniah ïa ka jingdon jong ki ha ki kyrdan pule katkum ki distrik ba ki wan bad katkum ki kynhun jait bynriew ba ki wan".
Shuh shuh kane kan sa pynbiang ruh hapoh ka kynhun ba la khlieh da u heh ophisar uba dei khmih kynthup u MLA jong ka thaiñ, u Deputy Development Commissioner (DDC) bad u Circle Officer (CO) na ka bynta ban khmih bniah ïa ka rukom thung kam bad an pynmih ïa ki hukum kiba bun na ka bynta ki nongthep kam katkum ka hok jong ki.
Kum shi bynta ban ai jubab halor ka jingkylli ba la buh da u MLA jong ka seng JMM u Sudivya Kumar Sonu bad u MLA jong ka seng Congress u Pradeep Yadav, u Myntri ka tnat Labour u la kular da kaba ong ba kane ka aiñ kan sa treikam ha une u  snem mar ïa dep ban pynbiang ïa ka Portal, kaba la buh na ka bynta ka jingpynrung kyrteng ïa ki nongwad kam jong ki kompeni jong ki riewshimet ki ban treikam ha Jharkhand.
“Ka Portal kan sa biang, bad lah ban pyntreikam hadien ba la pynkhreh, yn sa pynbna paidbah ïa ka jinglah ban treikam jong ka lyngba ki kompeni kiba dei ban pynrung kyrteng halor kane," la ong u Myntri.
Baroh ar u Yadav bad u Sonu ki la ong ba kane ka long ka lad ai jingmyntoi ïa ki samla wad kam hapoh ka jylla hynrei la buh jingmaham ruh ïa ka sorkar ba lada kam lah ban pyntreikam pyrkhing, ki nongshong shnong kin sa shem shitom ha kaba ïadei bad ka jingïohkam ïohjam hapoh kane ka skhim.
“Wat lada ka lad pyntreikam ka long kaba bha eh, ka sorkar jylla ka la dei ban pyntikna ba ïa kane ka jingpyntreikam la dei ban pyntreikam pyrkhing," la ong u Pradeep Yadav.
Hashwa kane, u Myntri Rangbah jong ka jylla u Hemant Soren u la pynpaw ïa ka jinglah jong u ban pyntreikam ha kaba ïadei bad ki lad thung kam- thung-jam ha ka jylla.
U Soren u la ong ba une u la thmu ban pyntreikam bha hadien ba ka High Court ka la pyndam noh ïa kane ka rukom thung kam da ka sorkar jong u.
U Soren u la ong shuh shuh da kaba bynrap ba un sa buh jingmut ha kaba ïadei bad ka jingkhmih bniah ïa ka rta jong ki nongthep kam bad ban ai jingmyntoi ruh ïa ki samla kiba la nang la stad ban thungkam ha ki skul sorkar.
“Ka sorkar jylla ka la dep ban pynduna lypa ïa ka jingsiew ha kaba ïadei bad ka jingpyndap ïa ki phome na ka bynta ka Test ha ka eksam thung kam bad ka la buh jingeh naba kiba bun ki samla ka thaiñ kiba 100 per cent ki dei ki ban ïoh ïa ki kam jong kiba la pass ïa ki kyrdan hapoh ka klas 10," la ong u Soren.
Naba ki skul ba la pynïaid da ka Adi Dravidar bad ka Tribal Welfare Department ki la shah buh jingthoh ba ki la long ki skul kiba duna tam ha kaba ïadei bad ka jingkiew jong ki khynnah skul ha ka liang ka pule-puthi, ki heh nongpynïaid kiba dei khmih ïa ki skul ki la ong ba kan jin da la bha lada ïa baroh ki jaka bathylli jong ki nonghikai yn sa pyndap, ha kaba yn sa lah ban pyntreikam bha ha kaba ïadei bad ki rukom ai jinghikai.
Kumba la khmih bniah la ong ba ka jingduna jong ki khynnah skul ka la long na ka daw jong ka jingduna ki nonghikai.
Ka jingbym lah ban leh bha jong ki khynnah ka la nang pynjur ïa ka jingdawa ba kine ki skul kiba don kumba 1,466 tylli ha ka jylla ki la dei ban shah kynthup hapoh ka School Education Department khnang ban lah ban pyntikna ha kaba ïadei bad ka jingtreikam bha jong ki.
Ha ka jingpynbna resol na ka bynta ki class 10, la ïoh jingtip ba ki skul Adi Dravidar Welfare ka la don ïa kiba pass da 78.11 percentage, ki skul ka Tribal Welfare ki la ïoh da 78.37 percentage.
Haba ïanujor halor kane, ki skul sorkar ki la don ïa ka percentage ba pass jong ki khynnah da 85.25.
Ha ka klas 12, katba ka percentage ka la long 89 ha ki skul sorkar, ka la long tang 82.21 bad 86 na ka bynta ki skul Adi Dravidar Welfare bad Tribal Welfare.
Kiba bun na ki heh ba dei khmih ha ka liang ka pule puthi, kiba la treilang bad ki khynnah skul riewlum, ki la ong ba ka jingbym lah ban pyndap ïa ki jaka basah thylli ha ka kam hikai ka la long kawei na ki daw jong ka jinghiar jong ki skul ha ki jingpule.
Ki bor sorkar jong ka jylla Mizoram ha ka 24 tarik mynta u bnai ki la pyntip ïa ki metïap jong 3 ngut ki nongshong shnong jong ka jylla Mizoram, kynthup ïa kawei ka longkmie la lap na kawei ka khlaw kaba don hapoh u pud u sam jong ka ri Myanmar.
Kat kum ki jingïoh lum khubor la ïathuh ba kitei ki 3 ngut ki nongshong shnong ka jylla ki la jah rngai ha ka 19 tarik mynta u bnai hadien ba ki la mih na ka shnong Ainak, Siaha District ban leit sha Myanmar.
Kat kum ka jingïathuh jong ki bor pulit ka jylla, ki la pyntip ba kitei ki 3 ngut ki la shah bat ha ki katto katne ki briew kiba don bynta mynshwa ba ki seng kieng atiar.
Na ka liang ki bor pulit ki la suba jur ba kitei ki 3 ngut ki la shah pynïap na ka daw jong ka jingbym lah ka jong ki ban siew ïa ka pisa na ka bynta ban thied ïa ki tiar siat.
Kat kum ka jingïathuh jong ki bor pulit ka jylla, ki la pyntip ba ïa ki metïap ba la ingkhong jong kitei ki 3 ngut la lap na kawei ka khlaw kaba don ha Myanmar – kaba jngai tang kumba 2 km na ka thaiñ khappud kaba don markhap bad ka jylla Mizoram.
La lap ïa ki metïap jong kitei ki 3 ngut ha ka sngi Palei kaba la dep.
Na ka liang ki bor pulit ka jylla ki la suba jur ba ki runar kiba donkti ha katei ka kam bymman ki dei ki nongshong shnong ka ri Myanmar bad na ka liang ka jong ki ki la sdang ban pynlong ïa ki jingtohkit kiba bniah khnang ban ïoh kem noh ïa ki runar.
Ki bor pulit jong ka jylla Tripura ki la pyntip ba ha ka miet jong ka Sngi Palei ba la dep ki la ïoh ban kem ïa uwei u runar bad na ka met jong u, ki la ïoh ruh ban kurup ïa kawei ka pistol bad katto katne u drok.
Ki la pyntip ba ïa utei u runar ki la ïoh ban kem na Ramthakur Sangha, Agartala.
Haba ïakren bad ki lad pathai khubor, na ka liang u Sadar Sub-divisional Police Officer (SDPO) – Ajay Kumar Das u la pyntip ba dei hadien ka jingshah kem jong ki 4 ngut ki nongdie droks ba ki la ïoh ban kem sa ïa utei u nongkhaïi droks ha ka miet jong ka sngi Palei ba la dep.
U runar u ba la shah kem ha ka miet jong ka sngi Palei u dei u ba la tip kyrteng kum u Sunny Saha bad na ka ïing sah jong utei u runar, ki bor pulit ki la ïoh ban kurup ïa 1500 tylli ki yaba tablets, katto katne u heroin, kawei ka pistol, 2 tylli ki kuli bad kawei ka kali.
Kat kum ka jingïathuh jong u heh pulit u la pyntip ruh ba ki bor pulit ki la sdang ruh ban pynlong ïa ka jingtohkit pyrshah ïa u trai ïing jong ka ïïng sah wai kaba utei u runar u sah.
Hynrei kim shym la ïathuh pat ïa ka kyrteng jong u trai ïing namar ba dang pynlong ïa ki jingtohkit.
Da ki hajar ngut ki paidbah kiba dei ki riewlum ki la ïalum ha madan Veterinary kaba don ha Khanapara ha ka Sngi U Blei ban pynpaw ïa ka jingdawa ban pynduh noh ïa ka jinglong ‘Scheduled Tribe’ jong kito ki riewlum ha Assam kiba la kylla niam.
Ïa kane ka jingïalang la pynlong da ka Janajati Dharm Sanskriti Suraksa Manch (JDSSM) (Assam) kaba dei ka kynhun kaba don jingïadei bad ka Rashtriya Swayamsevak Sangh (RSS).
Katkum u kyrwoh khubor ba la pyllait da u Binud Kumbang Co-Convener & Working President, JDSSM, Assam, la ong ba kumba 55,000 ngut ki briew na ki 30 tylli ki distrik ha Assam ki la wan sha katei ka jingïalang ha Khanapara.
Ha la ka riam tynrai bad ka jingrah ïa ki jingtem jingput tynrai, u Kumbang u la ong ba la pyndep ïa ka niam ka rukom jong ki riewlum da ki briew na ka kynhun Boro, Karbi, Tina, Dimasa, Rabha bad Mising.
Ha kane ka sngi, ka la don ruh ka jingpyni ïa ka put ka tem bad ka jingshad tynrai.
U Kumbang u la ong ba ka thong jong katei ka jingïakynduh jong ki riewlum ka long ban dawa na ka sorkar ba ka dei ban pynduh noh ïa ka jinglong riewlum lane ‘Scheduled Tribe’ jong kito ki riewlum ha Assam kiba la kyntait noh ïa ka jinglong tynrai, ka jingim tynrai, ka la-riti, ka jinglehniam leh rukom tynrai hadien ba ki la kylla niam.
Nalorkata, u la ong ba katei ka jingïalang ka la dawa ruh ban pynsangeh noh ïa ka jingpynkylla niam da ka lynti kaba long be-aiñ.
Ha kajuh ka por, u la ong ba ka jingdawa ka dei ban pynkylla noh ïa ka Article 342 jong ka Riti Synshar kaba dei shaphang ki riewlum (Scheduled Tribe) bad ban pynhap kyrdan bad ka Article 341 na ka bynta ki Scheduled Caste.
U la ong ba ka don ka kyndon ba lada ki Scheduled Caste ki kylla niam, kin duh noh ïa ki bhah ki bynta ba kum ki Scheduled Caste ki ïoh kum ka jingai bhah ha ki kam ki jam jong ka sorkar bad kiwei.
Shuh shuh u Kumbang u la ong ba ka kynhun JDSSM kan sa phah da ka jingthoh sha ka President bad u Myntri Rangbahduh ka Ri India lyngba u Lat ka jylla Assam ban pynpaw ïa kitei ki jingdawa.
U nongïalam ba rangbah jong ka BJP na ka jylla Tripura – Biswabandhu Sen, MLA ha ka 24 tarik mynta u bnai u la shah jied ban shimti ïa ka kam kum u Shongknor ba thymmai jong ka Ïing Dorbar Thaw Aiñ jong ka jylla.
U Biswabandhu Sen u la ïakhun pyrshah ïa u nongïalam ba rangbah jong ka seng Congress – Gopal Roy na ka bynta ka shuki Shongknor Ïing Dorbar Thaw Aiñ.
Ïa ka ilekshon na ka bynta ka shuki Shongknor jong ka Ïing Dorbar Thaw Aiñ jong ka jylla Tripura la pynlong ha ka 24 tarik mynta u bnai – kaba dei ruh ka sngi ba la pynsdang nyngkong eh ïa ka Dorbar jong ka Sorkar Jylla kaba thymmai.
Kat kum ki jingïoh lum khubor, u Biswabandhu Sen (69 snem ka rta) mynshwa u dei u nongmihkhmat na ka seng Congress haduh 5 samoi hynrei ha u snem 2017 u la leit ban pynïasoh noh ïalade bad ka seng BJP.Kat kum na ka ilekshon kaba la pynlong ha ka 24 tarik, u Sen u la shah jied ban shimti ïa ka shuki Shongknor hadien ba u la ïoh haduh 32 ‘vote’, pyrshah ïa u Gopal Chandra Roy na ka seng Congress u ba la ïoh tang 14 tylli ki ‘vote’.
Hadien ba u Sen u la shimti ïa ka shuki Shongknor jong ka Ïing Dorbar Thaw Aiñ ka jylla, na ka liang u Myntri Rangbah jong ka jylla – Dr.Manik Saha u la phah ïa ka kyrwoh kit bok kit rwiang ïa u Sen bad pynpaw ruh ïa ka jingkyrmen ba ka Ïing Dorbar Thaw Aiñ jong ka jylla kan sa poi sha ki kyrdan kiba kha shaneng hapoh ka jingïalam jong u Biswabandhu Sen.
Ki bor pahara jong ka jylla Manipur ki la pyntip ba ha ka Sngi Palei ba la dep ki la ïoh ban kem ïa uwei u dkhot jong ka seng kieng atiar People’s Liberation Army (PLA) na ka thaiñ Kumbi Thingel Leikai, Bishnupur district.
Kat kum ka kyrwoh ba la pyllait da ki bor pahara ki la pyntip ba hadien ka jingïoh jingtip halor ka jingdon jong ki dkhot seng kieng atiar ha katei ka thaiñ, ki bor shipai ka Assam Rifles ha ryngkat ka jingwan ïasnohkti lem ki bor pulit ka thaiñ Bishnupur ki la leit ban pynlong ïa ki jingkhynra bad ïoh ban kem noh ïa utei u ehrang.
U dkhot ka PLA u ba la shah kem ha katei ka sngi u dei u ba la tip kyrteng kum u Wahengbam Paikhomba.
Hadien ka jingshah kem, ïa u la leit ban aiti noh sha ki bor pulit ka Kumbi Police Station na ka bynta ban pynlong ïa ki jingtohkit kiba dang sah.
U Sanju Haque Lasker, (29 snem) na Sonai, Kachudharam, Dakshin Mohanpur Part-VI, Cachar Silchar u la shah kem halor ka jingkhaïi ïa u suba ‘Heroin’ ba khia 125.19 gram.
U Lasker u la shah kem ha ka Sngi Saitjaiñ na East Jaiñtia Hills District.
Ki pulit ki ïathuh ba ki pulit ka Lumshnong PS ha ka jingkhynra kali ki la phah sangeh ïa kawei ka kali ‘tourist’ rong lieh kaba don ïa u nombor ML-05-J-8725 bad ha ka jingkhynra la lap 10 tylli ki synduk sabon na kawei ka pla jong u Lasker.
Hadien ba la pyndep ïa baroh ki jingdonkam katkum ka NDPS Act bad ha ka jingdonlang ki nongsakhi la peit bniah ïa utei u kynja ‘powder’ bad la pyntikna ba u dei u ‘Heroin’ uba khia 125.19 gram.
Halor kane la pynngat mukotduma ha Lumshnong PS katkum ka Case No.17(3)2023 u/s 21(b)/29 NDPS Act.
Na utei u briew, ki pulit ki la kurup ruh ïa ka pisa T.4,550 bad ki ‘Identity Card’ ba kynthup ïa ka EPIC, AADHAR bad Driving License.
Ka UDP-Nongtalang Circle ka la pynkup burom ïa u Bah Lahkmen Rymbui uba la jop biang kum u MLA ka Amlarem konstitwensi ha ka jingïalang kaba i-phuh i-phieng.
Ïa ka jingïalang pynkup burom la pynlong ha ka janmiet Sngi Thohdieng ha Madan Remusan ha ka shnong Nongtalang kaba dei ka shnong trai jong u MLA.Ïa ka jingïalang la pynïaid da u Bah Special Bareh bad la ïoh ïa ka jingkren pdiang burom na u Waheh Shnong ka Nongtalang, u Bah Min Lyngdoh.
Nalor ka jingpynkup burom ïa u MLA, ka UDP-Nongtalang Circle ka ai ruh ïa ki jingai sngewbha sha ki briew kiba duna dkhot met kumjuh sha ki ’riew tymmen kiba la noh ka rta bad sha ki nongrwai sur ilekshon.
La ïoh ka jingkren lyngkot na u Bah Hat Pohchen, Adviser Nongtalang Circle bad na u Bah Hatmin Lyngdoh.
U MLA ka thaiñ, u Bah Lahkmen Rymbui ha ka jingkren u la ong ka jingjop ilekshon jong u ka dei ka jingjop jong u paidbah la ka dei ïa ki nongkyrshan ne ki bym kyrshan kam pher, hynrei dei ban don ka mynsiem ban ïeid iwei-ïa-iwei.
Kumta u la khot ïa ki seng saiñ pyrthei kiba juh kynthoh bad kynnoh ban klet noh ïa ka ilekshon na bynta ka bha ka miat jong ka konstitwensi.
U kyrmen ba kum u nongmihkhmat un dang buddien ïa ki skhim pynroi bapher-bapher ha man la ki shnong ki thaw jong ka konstitwensi.
Hadien ka jingïalang pynkup burom la ot ruh ïa u ‘cake’ ba la pynkhreh da ka UDP Nongtalang Circle.
Ka Sorkar MDA-II kam pat don jingthmu ban pyntreikam ïa ka kynja khajna ba la tip kum ka ‘Green Tax’, ka rukom oh khajna ïa ki kali kiba jur ka jingpynjaboh ïa ka lyer da ka tdem kali, kynthup ïa ki kali kiba la rim kiba la ïaid palat 10 snem haduh 15 snem.
Ka ‘Green tax’ lane ka khajna kaba tip ruh kum ka khajna ban ïada mariang, ka dei kaba ju oh na ki kali kiba la rim bad kiba jur ka jingpynmih tdem.
Ki kali ha Meghalaya ki leh mon ba synjor ka jingpyntreikam ïa ka aiñ, bad da ki hajar tylli ki kali kiba ïaid ha surok ki pynmih tdem ïong man ka sngi.
Haba buh jingkylli halor kane ka mat ïa u Myntri Rangbah, u Conrad K Sangma ha ka sngi ba wanrah ïa ka mang tyngka jong ka Jylla ha Ïingdorbar Thawaiñ, la ka Sorkar Jylla kan leh kum ha kiwei ki ri bad kiwei ki Jylla ka India ban wanrah ïa ka ‘Green Tax’, u la ong ba kane ka kynja khajna ka dei kaba biang, khamtam ha ki ri bad ki Jylla kiba la kham kiew ka ïoh ka kot bad ka rukom im jong ki briew.
U la ong ba lada phai sha kane ka Jylla, ki paidbah ki dang duna ka ïoh ka kot bad bun ki nongshong shnong ki pyndonkam ïa ki kali kiba la ïaid la bun snem la ka dei ki kali kamai ne kali shimet.
U la ong ba kaba donkam ka long ban pynbiang ïa ki kali khnang ba kan nym jur eh ka jingpynmih tdem.
“Ka jingong ban pyntreikam ïa ka Green Tax lehse kan dei kaba biang, tangba kane ka dei ka mat kaba dang hap ïatai, ym ban pyntreikam noh," la ong u Conrad.
U la ong ba ki don ki nongshong shnong kiba kot bor, kiba la nang pyndonkam sa da ki kali kiba duna ka jingktah ïa ka mariang kum ka kali ilektrik, hynrei kiba bun ki nongshong shnong ki dang bteng hi ban pyndonkam ïa ki kali kiba la ïaid ha surok la kham bun snem.
Kum ban pynkynmaw ka Sorkar Pdeng lyngba ka tnat Road Transport and Highways ka la mynjur naduh u Kyllalyngkot, 2021 ban pyntreikam ïa ka ‘Green Tax’.
Ka Sorkar Pdeng ka la phah sha ki Sorkar Jylla na ka bynta ka jingïasyllok bad twad jingmut lang hashwa ban pynmih ïa ka jingpynbna ban pyntreikam ïa ka ‘Green Tax’.
Katkum ka jingtyrwa kaba la buh lypa da ka Sorkar Pdeng, la ong ba lada pyntreikam ïa ka Green Tax, ki kali kamai kiba la ïaid palat 8 snem kin hap siew ïa ka road tax kaba long 10% haduh 25% ha ka por ba leit pan thymmai ïa ka syrnod kaba pynbit pynbiang ïa ka kali (fitness certificate).
Katba ka Green Tax kan treikam ïa ki kali shimet ha ka por ba ki leit pynthymmai ïa ka syrnod pynrung kyrteng (Registration Certification) hadien 15 snem.
Ïa ki kali paidbah kum ki bos la tyrwa ba kham duna ka khajna (green tax), hynrei ka Green tax kan kham heh (50% na ka Road Tax) ïa ki kali kiba don ha ki nongbah kiba jur palat ka jingjaboh jong ka lyer.
Ka Sorkar Jylla ka la ïakynduh jingeh haba ïadei bad ka jingtei ïa ka kad liengsuiñ kaba thymmai namar ym pat tikna haduh mynta, wat la ka Kad Liengsuiñ ha Umroi kam pat lah ban treikam bha khamtam ban don ki liengsuiñ kiba kham heh.
Na ka liang u Myntri Rangbah u Conrad K Sangma u la ong ba ki dang don shibun ki jingartatien haba ïadei bad ka kad liengsuiñ thymmai.
U Conrad u la jubab ïa ka kane haba kylli halor ka jingbym pat treikam bha ki kad liengsuiñ kynthup ka Umroi Airport bad kumno ban pynbit pynbiang bha noh.
Nangta, u la pynkynmaw ïa ka mukotduma ha Ïingbishar bad ka hukum jong ka, ha kaba la bud ban peitbniah ïa ki katto katne ki kam bad la leh ruh ïa kita ki kam.
U la ong ba donkam ban sngewthuh ba haba tei thymmai kat ïa ka kad liengsuiñ, ka donkam ka jaka kaba heh bha, kaba lah ban kot da ki spah klur ban thied, bad ka don ruh ka jingbym tikna la ka Sorkar India kan bei pisa ne em bad katno kan mang pisa.
Kumta u Myntri Rangbah u la ong ba kaba kham suk tam ka long ban peit ba la kumno-kumno ka kad liengsuiñ kaba la don kan long kaba kham biang da kaba pynurlong ruh ban pynjrong ïa ka jaka hiar bad jaka kiew liengsuiñ (runway) bad pynbit pynbiang ïa ki tiar ki tar kiba lah ban ïarap ban hiar ki liengsuiñ kiba kham heh.
U la ong ba ka Sorkar kan peit thuh baroh ar tylli kata ban pynheh ïa kaba la don ne wad jaka thymmai namar hangne kan don ruh ka jingktah ïa ka pisa bad hap ban peit lang kaei kaba lah ban kham pyllang pisa bad kumno ban pyndonkam ïa kaba la don lypa.
U MLA ka Mawkyrwat, u Bah Renikton Lyngdoh Tongkhar, u la ai jingmut ba dei ban leh ïa ka Roster System ha ki distrik kumba leh ïa ka ‘reservation policy’ haba ïadei bad ka rukom thungkam.
U Bah Renikton u la ïathuh ba u ïakynduh ïa u Myntri Rangbah u Conrad K Sangma bad nga pynsngew ha u ïa ka jingkhmih lynti ban ïatai ha ka dorbar, hynrei wat la katta u la ai jingmut ban pynbha ïa kane ban pyntreikam bad khamtam eh hapoh ki distrik namar ba ki dang don ki jingeh bakhraw.
“Kumba ka long, ka Sorkar ka la ïaleh ban pynjem ha ka rukom pyntreikam ïa kane ka ‘roster’ ba kan ym da ktah hapoh ki distrik.
Ngin pyrshang ban peit ban pyntreikam kumba ngi leh hapoh ki distrik, kumba long mynshwa ïa ka ‘reservation’ hapoh ki distrik bad ngi khmih lynti ruh mynta ba kan long kumta," u la ong.
U Bah Renikton u la ong ba ka mat ban ïatai ka dei kaba ki khun samla jong ka jaitbynriew ki la kmen palat ban ïatai ha ka dorbar halor ka bhah thungkam khamtam ïa ka jingpyntreikam ïa ka ‘roster system’ hapoh ka jylla bad ki distrik bapher bapher.
U la ong ba ka por shong dorbar ka kut noh namar ha ka sngi Thohdieng ka kut noh ha ka por 12 baje shiteng sngi, hynrei ka shong ha u Lamphang la un pynjlan ïa ka por namar khlem ïoh shuh ïa ka por ban ïatai ha kaba bun ki dkhot ruh ki la pynkhreh ban ïashimbynta.
