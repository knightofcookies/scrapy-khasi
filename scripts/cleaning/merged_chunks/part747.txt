Ka Sorkar Pdeng ka la pynpaw ïa ka jingpyrshah halor ka jingshongkha shongman para kynthei ne shynrang (Same-Sex Marriage), bad kane ka la paw lyngba ka jingthoh lane ka ‘Affidavit’ ba ka la ai sha ka Supreme Court halor ki mukotduma kiba dawa ba dei ban ithuh da ka aiñ ïa ka jingshongkha para kynthei ne shynrang.
Katkum ka khubor ba la pynmih ha ka ‘Live Law’, kaba dei ka rynsan kaba pathai ïa ki khubor halor ki aiñ ki kanun, ha ka Sngi U Blei, ka Sorkar Pdeng ka la thoh ba ka jingshongkha hapdeng ki kynthei bad shynrang ka dei kaba la don nongrim ha ka shongkha ka shongman bad kam dei ban shah ktah da kino-kino ki jingbatai halor ka aiñ.
Ka la ong ruh ba baroh ki aiñ kiba ïadei bad ka shongkha shongman ki ithuh beit tang ïa ka jingïadei hapdeng u shynrang bad ka kynthei ha ka kam shongkha shongman.
Haba ka la don lypa ka aiñ halor kane, ka jingtuklar da ka ïingbishar ban pynthymmai ïa ka aiñ ka long ka bym dei satia ban shah.
“Haba ki kyndon aiñ ki la batai shai da kaba pyndonkam ïa ka kyntien “shynrang" bad “kynthei", ki ïingbishar kim lah satia ban ai da kawei pat ka jingmut," la ong ka Sorkar Pdeng.
Shuh shuh ka Sorkar Pdeng ka la ong ym lah satia ban ïanujor ïa ka jingsahlang (Live-In) hapdeng para kynthei ne para shynrang bad ka nongrim jong ka longïing longsem kaba don u kurim, ka kurim bad ki khun kiba mih na ka jingïadei hapdeng shi kurim.
Watla ïa ka jingïadei (Homosexual Relationship) la kheiñ ba kim hap shuh kum kita ki kam be-aiñ lane kata ka ‘Criminal Offence’ hadien ba mih ka hukum jong ka ïingbishar halor ka mukotduma u Navtej Singh Johar, hynrei na kane pat, kam dei ban mih ka jingpynksan lane ka jingdawa ban ithuh da ka aiñ ïa kata ka shongkha shongman hapdeng para kynthei lane para shynrang.
Shuh shuh ka Sorkar Pdeng ka la ong ba naduh mynnor, ki aiñ ki kanun ki ithuh beit tang ïa ka jingshongka shongman hapdeng u shynrang bad ka kynthei (Heterosexual Marriage).
Ka la ong ruh ba lada ithuh da ka aiñ ïa ka shongkha shongman para kynthei ne para shynrang, kin mih ki jingeh bad ki jyrwit-jyrwat ha kaba ïadei bad ka jingting khun, jingpyllait san shyieng, jingshim pateng ïa ka jingdon jingem, jingsiew bai bam bad kiwei.
“Baroh ki aiñ ki kanun kiba ïadei bad kine ki mat ki jura la shna da kaba shim ba ka shongkha shongman ka dei hapdeng u shynrang bad ka kynthei, bad kan ym lah ban long ban pyntreikam ïa kine ki aiñ ki kanun ha kaba ïadei bad ka jingshongkha shongman para kynthei ne para shynrang," la ong ka Sorkar Pdeng.
Nalorkata, ka la ong ba kan bha ban ieh ïa kiba kum kine ki mat ki jura ha ka kti jong ka Ïingdorbar Thawaiñ ha kaba yn lah ban ïatai halor kine bad kiwei pat ki mat kiba don jingïadei.
“Kane kan pynthikna ba kan don ka jingïatai kaba sani bha halor kaei ka ban jia lada ai jingithuh ïa ka shongkha shongman kaba long para kynthei ne para shynrang," la ong ka Sorkar Pdeng.
Ha kajuh ka por, ka Sorkar Pdeng ka la kren shai ba ka jingbym ithuh da ka aiñ ïa ka shongkha shongman para kynthei ne para shynrang kan ym ktah ïa ki hok tynrai lane ki Fundamental Rights kumba la buh ha ka Riti Synshar jong ka Ri.
Ka jingrwai na ka phlim RRR ka Naatu Naatu sa shisien ka la wanrah nam bad burom ia ka ri hadien ba kane ka jingrwai ka la rah ia ka Best Original Song ha ka Oscars Awards kaba la pynlong ha ka sngi u Blei.
Naduh ba la pynbna ia ka kyrteng jong kane ka jingrwai kum kawei na kiba la shah jied ban iakhun ha ka Oscars ha ka kyrdan Best Original Song bun ki khmih lynti ba kane ka jingrwai kan ioh ban rah ia ka Oscars kumba long ha ka Academy Awards kaba dang shu dep ban pynlong shen.
Ka jingiohrah ka Naatu Naatu ia ka nam Best Original Song ha ka Oscars kan sa pynsah kynmaw ia baroh khamtam lei lei ia ki nongshong shnong ka India naba ym pat ju don kawei ruh ka jingrwai na kane ka ri ka ban shah jied ne iohpdiang ia ka Oscars.
Ha ka kyrdan Best Original Song kiwei kiwei ki jingrwai na ki phlim kiba la shah jied ban iakhun lang ki long ruh ka Applause (Tell It Like a Woman), Hold My Hand (Top Gun Maverick), Lift Me Up (Black Pather Wakanda Forever) bad This is a Life (Everything Everywhere All at Once).
Ia ka Naatu Naatu la thaw da u MM Keeravani bad la rwai da u Rahul Sipligunj bad Kaala Bhairava bad ka phlim  RRR ka dei kaba direk da u SS Rajamouli.
Ia ka jingrwai Naatu Naatu la shad da u Ram Charan bad  Jr NTR bad kane ka jingrwai la pyntem ha kylleng ki jaka khamtam lei lei ha ki jaka ba don ki khawai dawai.
Ia ka Oscars la pynlong ha Dolby Theatre kaba ha Los Angeles bad la wan ban shim bynta da kiba bun ki khlur ak phlim ka Hollywood.
Hadien 13 snem ka Naatu Naatu ka la wanrah nam bad burom biang ia ka ri da kaba iohrah ia ka Best Original Song bad ha ki snem ba la leit kawei na ki jingrwai ba la rwai bad thaw da u AH Rahman ruh ka la wanrah burom ia kane ka ri da kaba iohpdiang ia ka Oscar bad kane ka dei na ka phlim Slum dog Millionaire.
Ha ka jingiaknieh ia ka khusnam ‘Player of the Month’ u bnai Rymphang jong ka International Cricket Council (ICC), ka khubor ka iathuh ba uwei na ki nongialehkai ba pawnam bha jong ka kynhun ialehkai ka England u Harry Brook u la lah ban tam noh shakhmat ia u rangialehkai ba pawkhmat ka India u Ravindra Jadeja bad  ia u Gudakesh Motie ka West Indies ha ka jingiaknieh ia katei ka khusnam.
U Brook u lah khur ia katei ka khusnam ba-ar shalade hadien ka jinglah ka jong u ban ialehkai bha bad pynjem ia ki khnap ialehkai jong ka New Zealand ha ka jingiakhun Test, ha kaba u lah kylla long tang kum u nongialehkai ba-ar ban rah ia ka tei ka thong ha ki ar prokram ryngkatlang ruh bad u kapten jong ka Pakistan u Babar Azam.
Shuh shuh ruh na katei ka prokram sam khusnam napdeng ki kynthei, ka nongialehkai ba pawkhmat jong ka Australia ka Ashleigh Gardner ka long napdeng ki kynthei ban khur  ia katei kajuh ka khusnam.
Kumta ruh ka Gardner ka lah rah ia ka tei ka thong jingjop  hadien ba ka kynhun ialehkai jong ka, ka lah pynseisoh ia ka jingiaid lynti jong ka ha ka ICC Women’s T20 World Cup ba dangshen.
Kumta ruh ka Gardner ka lah khur ruh ia katei ka jingjop haduh arsien mynta hadien ba ka lah dep ban khur ia ka khusnam jingjop ba nyngkong ha u bnai Nohprah 2022.
Ka khubor ka iathuh ruh ba u soh uba lah mih na ka bynta ka jingiaknieh jong ki nongialehkai ia katei ka khusnam jong u bnai Rymphang 2023 ka long ruh na ka resol ialehkai jong ki jong u bnai Nohprah, ha kaba kitei ki arngut ki lah rah ia ka thong jingjop lynter ka jong ki haduh mynta u snem hadien ka jinglah jong ki ban ialehkai bha na la ka jong ka kynhun ialehkai jong ki la ka long ha ki jingiakhun ba bun over ne ba khyndiat ruh kumjuh.
Shuh shuh ruh ka Gardner ka lah ioh ruh ia katei ka khusnam hadien ka jinglah jong ka ban ialehkai bha bad ka jingai mynsiem ia ka kynhun kaba la lah ban iada biang sa shisien ia ka nam jong ka ba ka lah dep ban khur na ka Women’s T20 World Cup ha South Africa.
U Brook u lah khur mynta ia katei ka khusnam ba-ar hadien ba shisien biang u la lah ban kyntiew ia ka kam ialehkai ha ki jingialehkai Kriket bar-ri.
Kumta utei u nongialehkai bat bit ha ka jinglah kamai ron kum u nongtied u lah khring ia ki nongpeitkai ha kiba bun ki bynta jong ka jingialehkai.
Ka phlim ‘Everything Everywhere All at Once’  ka dei kaba la ioh ban rah bun tylli ki khusnam ha ka Oscars ha kaba kane ka phlim ka la rah syndon haduh 7 tylli ki khusnam mynta u snem.
Ki tyllong khubor ba la iohlum ki iathuh ba kane ka phlim ka la rah ruh ia ka  Best Picture, Best Director, Best Original Screenplay,  Lea ding Actress,  Supporting Actress bad kumjuh ruh Actor Awards.
Ka ‘Everything Every where All at Once’  ka dei ka phlim ba-ar ka ban rah bun tylli ki khusnam ha ka Oscars hadien jong ka ‘Slumdog Millionaire ka ba la rah haduh 8 tylli ki khusnam ha u 2009.
Ka  Michelle ka puron jong kane ka phlim ha ka jingai jingkren hadien ba ka jingiohpdiang khusnam ka la pynpaw ba mynta ka kynti ka da sngewheh mynsiem shi sha ialade bad sngew ruh ba ka jingtrei shitom jong ka, kam shim long lehnohei bad sngew  ba na ka bynta ki nongshong shnong ka dewbah Asia ka jingiohpdiang khusnam jong ka, lehse kan long ka jingphohsniew na ka bynta jong ki.
Ka Michelle ka la ai khublei ia baroh kiba la ibit ia ka ban long kawei na ki nongiohpdiang khu snam ha ka Oscars.
Ka phlim halor ka thma ha Germany ka All Quiet on the Western Front’ pat ka la rah haduh 4 tylli ki khusnam kaba kynthup ruh ka  Best International Feature Film, Best Cinema Tog raphy, Best Original Score, bad Best Produc tion Design.
Mynta u snem ia ka Oscars Award la pyniaid biang da u Jimmy Kimmel uba la ioh ban pyniaid ia ka mynta la kumba saw snem.
Mynta ka kynti, ka sorkar u Himanta Biswa Sarma ka la kam syndon hapoh ka Ïingdorbar Thawaiñ ba ka shnong Mukroh kaba don ha West Jaiñtia Hills, ka dang hap hapoh u pud u sam jong ka West Karbi Anglong ha Assam.
Kane ka pyni biang sa shisien ïa ka jingleh donbor jong ka Assam ban kam ïa ka jaka jong ka Meghalaya watla ka Mukroh kam dei satia ka shnong lane ka jaka kaba don hapdeng ka jingïakajia pud hapdeng kine ki artylli ki jylla ba marjan.
Kane ka jingkam ka la paw ha ka jubab da ka jingthoh ba la ai da u Myntri Rangbah ka Assam halor ka jingkylli ba la buh da u MLA ka BJP, u Bidya Sing Engleng, bad la kren shai ba ka Mukroh ka don hapoh u pud u sam jong ka West Karbi Anglong.
Ka Ïingdorbar Thawaiñ ka Assam ka dang ïakynduh mynta na ka bynta ka Dorbar Mang Tyngka jong ka.
Ha ka 22 tarik Naiwieng, 2022, ka jylla Meghalaya ka la kyndit thret namarba hynriew ngut ki briew, kiba kynthup ïa san ngut ki rangbah Khasi Pnar na Mukroh bad uwei u nongtrei Forest Guard ka Assam, ki la khlad hadien ba la mih ka jingsiat na ki bor pulit bad Forest ka Sorkar Assam ha Mukroh.
Ha kajuh ka por, ha ka jubab ba la ai da u Himanta sha u Engleng, la ong ba katkum ka jingai jingtip jong u SP ka West Karbi Anglong, katei ka jingjia ha ka 22 tarik Naiwieng, 2022 kam don jingïadei eiei bad ka jingïakajia pud hapdeng ka Meghalaya bad Assam, hynrei ka dei namar ka jingïoh bat ïa kawei ka trok kit dieng be-aiñ.
Halor ka jingkylli u MLA ka BJP, la ka Assam ka la dep ai jubab ne em sha ka sorkar Meghalaya kaba kam ba ka Mukroh ka dang hap hapoh u pud u sam jong ka Meghalaya, u Himanta u la ong ba ïa kane ka mat la peit bniah ha ki kyrdan bapher bapher jong ka sorkar.
Nalorkata, u Himanta u la pyntip ba ki don kumba hynñiew tylli ki jingjia kiba ïadei bad ka jingïakajia pud hapdeng ka Assam bad Meghalaya kiba la jia ha West Karbi Anglong District naduh u snem 2021.
Watla ka la jan dap saw bnai eiei naduh katei ka jingjia, hynrei kiba bun ba lang kim pat klet satia ïa kaei kaba la jia ha Mukroh kaba dang pynpar ñiangkhriat haduh mynta mynne.
Ka jingkam jong ka sorkar Assam ïa ka Mukroh ha kane ka kynti ka la nang khlaiñ, namar ka la ai syndon da ka jingthoh hapoh ka Ïingdorbar Thawaiñ.
Kumno ka sorkar Assam kan leit kam ïa kane ka jaka ka bym don kano-kano ka jingïakajia pud? Ka Mukroh kam hap satia ha ki 12 tylli ki jaka kiba don ïa ka jingïakajia pud bad ïa kiba la ithuh da ka sorkar Assam bad Meghalaya.
Ka jingleh jong ka sorkar Assam ka long kaba ma shibun namar ka pyni ïa ka jingleh donbor jong ka halor ka khyndew ka shyiap kaba don hapoh u pud u sam jong kiwei pat ki jylla.
Ngi lah ban kdew ba kata ka jingpynbeit ïa ki hynriew na ki 12 tylli ki jaka ba don jingïakajia la dep ban pynkut ha u snem ba la lah, ha kaba la soi ruh ïa ka soskular lane ka Memorandum of Understanding (MoU) ha New Delhi.
Watla ki la don bun kiba pyrshah ïa kane ka MoU, hynrei kine ki ar tylli ki sorkar ki la dep ruh ban sdang ïa ki jingïakren ha ka wat ba-ar ban pynbeit sa ïa u pud u sam ha ki hynriew tylli ki jaka kiba dang sah.
Ngim tip sa kiei pat ki jaka ba ka sorkar Assam kan kam watla ki dei ki jaka bym don ka jingïakajia.
Ka sorkar Meghalaya ka dei ban peitngor bha ïa ki jingleh jong ka Assam ïoh ba ka pynmih jingkulmar ha ki shnong ba marjan bad u pud u sam bad hadien kata, kan sa shu kam ei ba ka dei ka jaka jong ka kumba long ha Mukroh.
Ka sorkar Meghalaya kam dei ban shu sngap halor kane.
Ha ka Dorbar Mang Tyngka ka banyngkong jong ka Ïingdorbar Thawaiñ bathymmai, ka sorkar MDA 2.0 ka dei ban ïeng rangbah bad thalaiñ ïa ka sorkar Assam bad ka dei ban sei ïa ki kot ki sla ban pynshisha ba ka Mukroh ka dei ka jaka kaba don hapoh u pud u sam jong ka West Jaiñtia Hills bad ym jong ka West Karbi Anglong.
Ym dei ban shu pynshai tang shabar jong ka Ïingdorbar Thawaiñ, hynrei dei ban kren beit hapoh ka Dorbar ki MLA khnang ba ka jingkren kan long kaba skhem bad kaba don nongrim.
Ha kajuh ka por, ka sorkar MDA 2.0 kam dei ban ailad than ïa ka Assam ha ka jingpynbeit ïa u pud u sam ha ki hynriew tylli ki jaka kiba dang sah.
Ka dei ban leit beit katkum ki kot ki sla, ka jinglong jingman jong ki jaka, ka jingdon ki nongshong shnong bad kumta ter-ter ban kam trai ïa kito ki jaka.
Ban shu aili than ïa ka Assam kan ïalam sha ka jingnang duh ïa ki jaka ki puta kiba dei jong ka Jylla bad kan pynshlur ïa ka, ba kan nang wan tur shuh shuh sa sha ki jaka ki bym don satia kano-kano ka jingïakynad.
Ka jingjia ha Mukroh ka dei ban long kum ka jingsneng na ka bynta ka sorkar bad ïa ki paidbah.
La biang katto ka jingshah ïuh ha ka Assam, bad ka la dei ka por ban pyni ba kam lah satia ban shu leh katba ka mon ïa ka khyndew ka shyiap ka jong kiwei.
Ka kynhun rwai BTS ka la ioh ban rah haduh 4 tylli ki takma ha ka Japan Golden Disc Awards bad ia kane la pynbna da ka Big Hit Music kaba dei ka Agency jong kane ka kynhun rwai.
Kane ka kynhun rwai ba pawnam bha jong ka dewbah Asia ka la iohrah ia ka Best Asian Artist ha ka sien basan bad  nalor kane iohrah ruh ia ka  Song of the Year by Download (Asia), Music Video of the Year (Asia) bad ka Best 3 Albums (Asia).
Mynta u snem uwei na ki dkhot kane ka kynhun u Jeon Jungkook u la iohrah ia ka Song of the Year by Streaming (West ern) na ka bynta ka"Left and Right," kaba u la rwai lang bad u Charlie Puth.
Ka kynhun rwai BTS kaba la pynbna ha u snem ba la leit ba kan sangeh ka jingpynmih jingrwai shipor ka dei ka kynhun kaba la khring ia kiba bun ki samla da ka jingtbit jong ki ban rwai bad ha kajuh ka por ban shad.
Ka Aryna Sabalenka na ka ri Belarus bad kaba long ruh ka lahduh ha ka Australian Open jong ka jingialehkai Tennis mynta u snem, ka lah kynjoh sha ka kylla iakhun ba saw ha ka lympung  Indian Wells hadien ba jop da ka w/o (walkover) namar ka jingweng noh ka nong-ialehkai na Ukraine  ka Lesia Tsurenko kaba dei ban ia aireng ha katei ka lympung.
Kumta na ka liang jong ki nongpyniaid ki iathuh ba ka jingweng noh jong ka Tsurenko na ki jingiakhun ba dangsah  ka dei namar ki daw shimet.
Kumta katei ka nongialekai kam shym la pynpaw satia ia ka jingbatai kaba bniah halor katei ka bynta bad kam shym la don satia kano kano ka dak ka shin ka ban paw mynta ba ka jingweng noh jong ka na ka jingiakhun ka long tang na ka daw jong ka jinghiar thma ka Russia ia ka ri jong ka naduh u snem ba la dep.
Namarkata, ka la pynlong ruh ia ki nongialehkai ka ri Russia bad Belarus ban jingshah khang ialehkai  ha kino ma ki lympung iakhun ba kin mih ia aireng na ka lama ka ri jong ki.
Kumta ruh ka Sabalenka kaba lah  rah ha ka sien kaba nyngkongeh ia ka nam jop ha ka lympung iakhun Grand  Slam ha une u snem ba mynta ha Melbourne, ka long ka shibynta jong ka jingseisoh da 13-0 ha kaba sdang shaduh u snem uba ka lah pynkut nh da ka jingiakhun quarter-finals ha Dubai.
Hadien katei ka w/o ba ka lah ioh mynta ha ka lympung, ka Aryna kan iakynduh sa bad ka lahduh barim ka French Open ka Barbora Krejcikova; kaba la lah ban pynliem noh ia ka nongiakhun na China a  Wang Xinyu  da 6-2, 6-7 (1/7), 6-2.
Kumta ruh, ka Krejcikova ka lah seisoh ha ka jingiaid lynti jong ka ha katei ka lympung da kaba pynliem noh ia ki lai ngut ki nongialehkai ba paw shakhmat ha ka pyrthei ha ka jingiaid lynti jong ka ban khur ia ka khusnam ha Dubai ha u bnai ba lah dep da kaba kiew mynta da khat-saw jaka sha ka kyrdan ba 16 ha ka thup kyrdan ba thymmai ka WTA.Nga lah dep ong ba ngin sa hap ban kheit ia kaba ngi la kum bet shongshit.
Ngim lah ban ia khmih lynti ban ioh ban ot bad ban lum da u kba wei ba uba bun napdeng jong ngi u dang iai bet pynban da u krai.
La pynshisha ba ia uba bun balang hi te kam long kaba eh ban iaipynthame.
La pynshisha ba u dang iai shah pynbiej ha kata ka jingpynbiej kaba man la ka San Snem, ba u iai ngop ruh jlang shi jlang ha kita ki jingpynbiej jong ki nongpynbiej kiba mih man la ka San Snem.
La pynshisha ba ka long lehnohei ban pynshai ia kiba shu iaisngap sngewtynnad ia kat kaba ki iohsngew.
Leh nohei wei ba kim pat lah pat ban shemphang ia kita kiei kiei wat lada ki la da shah shkor bha dnong.
Long leh nohei wei ba dang duna than eh ka jingtip bad ka jingshemphang.
Kaba katno tam ynda haba dang iai ban tyngeh sa ka jingkyrduh kaba kat ban dang iai shong rem pynban ki shijur ki kjat sniang, kiba halor jong u shylliah.
Ki bapli ki shah pynshong dor pynban tang kumba 5000/- (San hajar) tyngka, na ka bynta San Snem.
Kiba shong dor tang 1000/- (Shi hajar) tyngka Shi Snem bad namar kata ki shongdor tang kumba 27.40 tyngka shisngi.
Halor kane ka nongrim ba sanud ban ong ba ban ia ki dang shong rem pynban kito ki shijur ki kjatsniang, kiba la buh kyrpang halor jong u shylliah.
Ki bapli kiba la kum ia kmentohhoh ia ka 5000/- tyngka khem da tip lymne shemphang ba ki lah kum die duh noh bad die tad dor syndon hi ruh ruh wat ia kat ka lawei ba phyrnai ka jong ki khun ki kti ki jong ki, ha ki Mahajon San Snem.
Hato kane ka ka Sorkar MDA II ne ka MDA 2.0, kumba long ka Sorkar MDA 1.0, kam la pynshisha biang sa shisien ba ka NPP bad ka BJP ki dei hi ki ar ki liang ki jong ka juh hi ka pisa nar? Ia mynta ka BJP, kaba dei ka ‘political wing’ jong ka RSS, ka dang nud ban pynpaw shynnah ia la ka dur ka dar bad ia la ka rong ka rupkaba shisha ka jong ka thik tang ha ki ‘Assembly Constituencies’ kiba iakhleh jaitbynriew bad kaba don ruh bun u paid riewngeit Hindu.
Katba ha ki ‘Assembly Constituencies’ ki bym pat da ia khleh jaitbynriew than eh bad kaba uba bun balang um dei u riewngeit Hindu ka BJP kam banse ban pynpaw noh shwa ialade kum ka NPP.Lah ban ong ba ka NPP ka dei tang ka ‘political mask’ lane tang ka dur bulajong ka BJP.Ka BJP ia mynta kam banse ban deng noh shwa da ka bula NPP wei ba ka tip shai kdar ba ia mynta kan nym pat ioh ban synshar hi dalade ha kane ka jylla ka jong ngi.
Kan nym pat ioh wei ba uba bun balang um dei u riewngiet Hindu hynrei u riewngeit Khristan ne ki ‘Christians’.
Ia mynta kan nyn pat nud ban pynpawshai ia la ka rong ka rup kaba shisha ka jong ka lane ia la ka jinglong kaba shisha ka jong ka lane ia la ka jingthmu kaba shalynded ka jong ka.
Ka la paw shai ba ia mynta ka BJP kan nym pat long ban sei madan da ki kyrtong kiba dei ki riewngeit Hindu iba shitrhem wat ha ki ‘Assembly Constituencies’ kiba iakhleh jaitbynriew bad ba don bun u riewngiet Hindu.
Wat ha kiba kum kita ki ‘Assembly Constituencies’ pynban kam banse ban dang sei madan shwa da ki kyrtong kiba deiki riewngeit ‘Khristan’ ne ki ‘Christians’.
Ka la nang paw shai ba ka NPP ka dei hi ka BJP lym kumta ka BJP kan nym nud ban kam da kaba shlur ba wat ha kane ka jylla ka jong ngi, kaba uba bun balang um dei u riewngiet Hindu hynrei u riewngiet Khristan, yn nym don kano kano kawei pat ka seng sain pyrthei ka ban lah ban thaw Sorkar khlem ma ka.
Kum ban shu ong noh ba wat kine ki Seng Sain pyrthei trai jylla ne wat kine ki ‘Regional Parties’ ki jong kane ka jylla ka jong ngi hi ruh kin nym lah ban thaw Sorkar khlem ka BJP.Kane ka Sorkar MDA 2.0 kaba mynta ka kynti ka la pynshisha ia katei ka jingshisha.
Wat u Himanta B Sarma, uba dei u nongialam ba ha khliehduh jong ka BJP jong kane ka thain Shatei Lammihngi jong ka Ri India, uba ha ka juh ka por u dei ruh u Myntri Rangbahduh jong ka jylla Asom (Assam), u lah da kren shai, da kaba sngewshkem sngewthikna, ba wat ha kane ka kynti kaba mynta hi ruh, ka BJP kansa thaw Sorkar biang hangne ha ka jylla Meghalaya ka jong ngi.
Ngim dei ban klet ba u Himanta B Sarma u dei ruh uta u ‘convener’ jong ka North East Democratic Alliance (NEDA) kaba dei ka kynhun synrop jong ki Seng Sain pyrthei jong kane ka thain Shatei Lammihngi, ia kiba la lamkhmat da ka BJP.Ngim dei ban klet ba ka jingthmu bad ka jingangnud jong ka NEDA ka dei tang kumno ban lah ban khang lad ia ka sengsain pythei INC lane ia ka Congress ba kanioh ban thaw Sorkar la ha kano kano na kine ki jylla Shatei Lammihngi.
Ngim dei ban klet ba ka jingangud jong ka BJP ka long ban rat diengkong bad ban pynduhjait hi noh shi syndon ia ka INC ne ka Congress na kane ka Ri India ka jong ngi.
Ngim dei ruh ban klet baka UDP ka dei kawei na ki dkhot jong katei ka NEDA ba la lamkhmat da ka BJP bad ia kaba la khlieh hi ruh da u Himanta B Sarma jong ka kylla Asom (Assam) kum uta u ‘convener’ u jong ka.
Ngim dei namar kata ban dang ia sngewphylla ba balei ba ka UDP ka nang pynkhlain bad nangpynshkem shuh shuh pynban kumne ia kane ka Sorkar MDA 2.0 kaba mynta.
Hynrei ha kaba kut ngim dei ruh ban dang ia sngewphylla ba balei ba ka bapli ka UDP kam shym la jop wat tang kawei ruh nangtai na Ri Lum Garo kumba ngim dei ban dang ia sngewphylla ba balei ba ka NPP pat de ka jop kham bun nangtai na Ri Lum Garo.
Nga la dep saham lypa ba shatai sha Ri Lum Garo ka jingiakhun, ha kiba bun ki Assembly Constituencies kansa long beit thik tang hapdeng ka NPP & ka AITMC, kum na nga la dep ban saham lypa ba u Myntri Rangbahduh jong ka jylla ka jong ngi pat ruh un sa dei biang nangta na kaba ka NPP kansa jop kham bun.
Nga la dep ban saham lypa ruh de ba ha kaba kut ki ban poi shong liang pyrshah kin dei ka INC, ka AITMC lem bad ka VPP, kumba nga la dep ban saham lypa ba da lei lei ruh em ngin nym lah ban thaw Sorkar lymne ban pynkhyllem Sorkar khlem ki A’chik.
Wat kumne mynta ruh kine ki lai kin nym lah ban kam ba ki dei ka liangpyrshah ne ka ‘opposition’ wei ba kawei na ki ruh kam lah ban kam ba ka dei ka Leader of the Opposition (LO).
Haba kumne hato ngim shym la ia shukor pynban dalade ialade ?.
Ki la don 10 ngut ki briew kiba kyllon iap na ka synreit kuli hapoh ka thaiñ Guanajuato jong ka Mexico, katba 5 ngut kiwei pat ki la mynsaw lang ha katei ka jingjia.
Kane ka la jia hadien ka por 11:00 jong ka miet Sngi Saitjaiñ hapoh ka jaka leh kmen ‘El Estadio’ lane ka ‘Bar’, ha kaba kawei ka kynhun jong ki riew kieng atiar, ka la leit ban rung jubor shapoh jong katei ka jaka leh kmen bad kitei ki dkhot na katei ka kynhun, ki la sei ia ki tiar siat jongki bad ki la synreit kuli naphang ia kat kiba don ha katei ka jaka naduh ki riew riewpaidbah haduh ki nongtrei jong katei ka jaka.
Katei ka jaka leh kmen ka don ruh hapdeng ka surok bah kaba pyniasoh ia ka nongbah Celaya bad ka Queretaro.
Katkum ka kaiphod ba la ioh lum jingkheiñ halor ka jingkhlad ki briew na katei ka jingjia, tad haduh jong ka step Lah Sngi U Blei, la iathuh ba kitei kiba khlad baroh ki kynthup ia 7 ngut ki shynrang bad 3 ngut ki kynthei.
La ong ruh ba katei ka thaiñ Guanajuato, kaba long ka thaiñ kaba kham heh iew bha bad kaba don ia shibun tylli ki karkhana bad kaba long ruh ka jaka sah jong ki riewshangkai pyrthei ka Mexico, ha kajuh ruh ka por, ka long pat ka jaka kaba kham don jingma tam hapoh Mexico bad kaba ju mad khah khah ia kum kitei ki jingjia thombor na ka por sha ka por.
La ong ruh ba ki don ar tylli ki kynhun runar ha katei ka thaiñ, ka Santa Rosa de Lima bad ka Jalisco Nueva Generacion, kiba ju iakhun bad pyni bor man ka por hapoh katei ka thaiñ, ha kaba la ju bna ruh ba kitei ki long ki kynhun runar kiba ju pyniaid iew ia u drok ha katei ka jaka bad namarkata ruh ka jingtuh umphniang kali ka ju jur bha hapoh katei ka thaiñ.
Nga ngeit skhem ba baroh kiba pyndonkam ia ki drugs, ki da thrang bha ban iehnoh.
Nga ainguh ia U Blei ba u pynrung ianga ha ka tnad Customs Preventive jong ka sorkar India, bad nga la ioh shibun bah ki jinghikai, haduh ba ngan da lah ban iasyllok bad phi.
Don bun jait ki drugs, kiba lah ban pyndonkam bakla, bad haba kine kim trei kam shuh, ka met kan sa dawa da u heroin.
U heroin u lah ban long uba rong lieh, rong khyndew, bad rong iong ba bit nah.
Ia u heroin barabor la ju khleh lang bad ki kuli dawai, ka bih khnai, u soda, u powder saitjain ne dud.
Haba phah test ia u heroin ba la ioh kem, la ju shem barabor ba man ka 5 gram, la shem ba don tang 2 gram u heroin bad 3 gram don da kitei kiba lah ong haneng.
To phin tip ba ha ka sien kaba nyngkong, u heroin, u bym pat khleh u pynlong ia u ne ka ban klet lut ia ka pyrthei, ki sngew ba ki la don biang ha ka kpoh jong ka kmie, kane ka pynlong ban iai  bteng ha kaba  ar bad ba lai.
Ka jingkyrni jong une, ka long kaba shyrkhei bha, bad kito kiba pyndonkam ia u heroin, bym pat khleh, tang lai sien, ym lah shuh ban iehnoh, Lada sdang ban iehnoh, ka pyntlot ia ki shyieng; ioh jingshit; ioh prie pynhiar; ki snier ki khluit, shiphang lah pyiah; ki sngew bym don thied snam; tyrkhong ka met; ym iohthiah; kulmar ka jingmut jingpyrkhat bad kumta ter ter haduh ba ki hap ban pyndohkam biang ia u.
U heroin u dei uba rem dor bha.
Kito kiba lah pyndonkam bha ia u, ki hap ban pynlut ym duna ia ka  Rs.1000/- ne Rs.2000/- shi sngi.
Naei kein yn ioh ia kata ka pisa, mano ban ai? ym don kmie, don kpa, ba lah ban ai.
Te kumno pat kine kiba pyndonkam ia une u heroin ki leh?  Ki kylla nongdie, ki thied kham bun ban ia kaba ki ju pyndonkam, ki khleh, ki die kylla sha kiwei.
Ia kane la phla da ki katto katne ngut kiba la lah ban iehnoh.
Lada phi peit ha You Tube, phin shem ba bun kiba phla ia kane.
Katno ka jingshah teh shah khum.
Ki khynñiuh that-that ba ioh shah kem, namar sha iing byndi kin poi, lada die, 10 haduh 20 snem ha byndi bad ka kuna kaba heh bha.
Tang ka bai pleadar ynnai ia kren.
Don kiba iakhun haduh ka Supreme Court ba donburom jong ka ri India, bad ka jinglut kan ym duna ia ka 50/- lak tyngka, khlem da tikna lada yn jop ne rem.
Lah ban jop hadien 6 ne 7 snem, ia kito kiba ngat 10 snem, bad hadien 14 ne 15 snem ia kito kiba ngat 20 snem ba  kan myntoi aiu?  Ka Supreme Court ba donburom ka dei kaba dap da ka jingisynei, ka lah ban pynduna ia ki snem ban sah byndi, ym dei ba ka pynksan ia ki.
Mano kein bym kwah ban iehnoh?Kumno, ki kmie ki kpa, kin tip ba ki khun jong phi ki pyndonkam ia ki drugs? Lada phi iohi ba jah ki tiar ha la iing, kata ka mut ba u ne ka khun, ki lah shah teh mraw.
Lada jah dawai kuli, te shispah na ka shispah lah dei beit.
Phi hap ban da phikir bha ban kylli ia ki khun jongphi, namar lah ban don tang uwei ne kawei ba lah shah teh shah khum, khnang ba kan ym pynmong ia kiwei pat ki khun tipsngi.
Phi ruh ki khun, phim dei ban dom haba ki kmie, ki kpa ki kylli, phi dei ban don ka jingkitkhlieh ban pynlait mraw ia u ne ka hynmen/para jong phi.
Wat lehrain, ym don mano mano ban kren bein ia phi.
Phla noh mynta ka sngi ha ki kmie ki kpa jong phi.
Wat tieng, haba phim pat shahkem, lada shahkem ruh ka don ka ain ban iada ia kiba kwah ban kylla; kat kum ka section 64 jong ka NDPS Act 1985.
Shuh shuh ka bai sumar ka long kaba rem bha, ym tang ki dawai, ka bai sah hospital, phi dei ruh ban bam bad dih da kiba bha na kiba bha tam, khnang ba phin koit kloi.
Wat khuslai lada phi kot ne phim kot bor, namar ka don ka MLA scheme, kaba la shu pynsyrwa kai, kaba baroh ngi iohi.
Thoh da ka shithi sha ki MLA jong phi, kin hap soi bad shon muhor ha ka shithi ba phin buh ma phi, kane kan pynshisha ba phi lah leit pan jingiarap, wat leit pan tang da ka ktien.
Lada kim treh, leit pyntip sha kiwei pat ki MLA ba phi shaniah, namar mynta ka kynti, ngi la don kita ki MLA ki ban don ryngkat beit bad phi.
Sngap kumno, U Burom Warjri bad Mawlynnai Kylla, ha ka Potternet TV jong i Pastor Bantei Mawpdah, lehse ioh dang don shuh kum kitei ki ar ngut.
Kine ki samla bashlur ki mih shakhmat ban ai mynsiem ia phi.
Khublei shibun Pastor ia ki jingnoh synniang ki jong phi, bad ia baroh kiba ju shim ka jing-kitkhlieh ha kane ka kam.
Ka long kaba ishyrkhei ban iohi ba ha ki election ba lah leit, ym pat ju iohsngew, ban ioh kurup drugs kum mynta.
Dang shen ka tnad pulit ka la ioh kurup bun bha na Lower Mawprem.
Ngin ai jingiaroh ia ka tnad kaba la trei shitom.
Hynrei, kam kut hangne.
Ban pynrem ia kito kiba shah kem, ka charge-sheet ka dei ban long kaba khlain bha khnang ba kan pynsuk ia ki nongbishar ban shim ia ka rai kaba dei.
Kam dei kaba suk ia ki nongbishar ban rai pynrem, namar kim don lang ha ka por ba kurup.
Bun ki nongkhaii drugs ha baroh ka ri India, ki lait na ka jingpynshitom tang namar ba : (1) Leh sting ki Investigating Officer, kim ju leit sha Iingshari man ka 14 sngi, mynba ki accuse ki don ha ka judicial custody, ne ha ki sngi ba lah buh khnang ban iatai nia (U Nongbishar S.R.Sen ba lah shongthait kum u Justice jong ka Meghalaya u ju pyrkhing bha, tang ban slem ban poi ruh ym long, baroh ki I.O.ki dei ban don shwa ba un shong ha ka khet bishar).
(2) Khlem da bud ryntih ia  ka section 100 CrPC 1973.
(3) Kum thoh bakla ia ka tarik ne por ha ka Panchnama/Charge-Sheet, bad ha kiwei ki kot ki sla.
(4) Teng teng ki nongsakhi ki ong da kumne, kiwei ki ong da kumtai, don sa ki sakhi lamler ha Iingshari.
(5) Slem ka FSL report.
(6) Pan por shi pan por ban file charge-sheet, na ka 60 sngi sha 90 sngi, bad don ruh kiba pan por haduh 180 sngi, ia kaba ka Supreme Court ba donburom ka lah mana bad kumta ter ter.
Kane ka pynlong ia baroh ban artatien.
Na kitei ki daw ki nongkhaii drugs ki lait bail, wat lada ki phla kat kum ki kyndon jong ka section 67 jong ka NDPS Act 1985.
Hynrei kat kum ka section 25 jong ka Indian Evidence Act 1872.
Ki Iingbishar kim ju pdiang ia ki jingphla hakhmat ki pulit, Hynrei, dang don bun bha kiwei kiwei ki sakhi, ban pynkhlain ia ka charge-sheet.
Trei shitom tnad pulit, phin jop beit ia kine ki case baroh.
U Akhilesh Yadav u la kynthoh jur ïa ka sorkar BJP ha Uttar Pradesh ha kaba la buh jingkylli ba hato ka la pyndonkam da ka kali puh shilum na ka bynta ban leh ei ei pyrshah ïa u ophisar.
Ka la don ka  hukum ba la dei ban don da ka jingtohkit kaba bniah hadien ba u President jong ka seng Samajwadi Party u Akhilesh Yadav u la phah lyngba ka Twitter ïa ka Video jong u IPS Officer uba la dawa pisa na uwei u heh spah ha ka sngi U Blei bad kynthoh jur ïa ka sorkar jong u Yogi ha Uttar Pradesh ha kaba la kylli ba la pyndonkam ïa ka kali puh shilum na ka bynta une u ophisaw ne em.
U Anirudh Singh, uba long u IPS Officer ha ryngkat ki pulit jong ka UP, kumba la ïoh jingtip la ong ba u la shah thungkam ha Varanasi.
La ïohi ba lyngba ka Video Call u la dawa pisa ha kaba u la phah ban pynbiang da kumba T.20 lak.
Kumba la ïathuh la ong ba kane ka Video ka la paw ba u Singh u la leh ïa kane ka kam ha ka por ba u la shah thungkam ha Meerut distrik.
U Police Commissioner u la shah bthah ba u la dei ban phah ïa ka kaiphot halor kane ka jingjia, la ïathuh ka tyllong khubor.
“Hadien kane ka Video kaba la pynpaw ïa ka jingdawa pisa jong u IPS ha UP, hato ki kali puh shilum kin phai sha u ne ka sorkar BJP kan ïaid lait ha kaba ïadei bad kane ka jingjia ne ba kan pynpaw shuh shuh ïa ki kyrteng ha ka thup jong kito ki IPS kiba dang phet rieh? Ki briew jong ka UP ki la ïohi bad sakhi ïa ka jingbym leh ei ei jong ka seng BJP pyrshah ïa ki kam sniew," la ong u Akhilesh Yadav ha ka khubor ba la phah lyngba ka Twitter ha ryngkat ka Video Clip kaba don 10 Second.
Kum ka jingai jubab halor katei ka jingphah khubor jong u Yadav, ki pulit jong Meerut ki la ong, “Kane ka Video ka dei kaba la don ar snem mynta bad kam shym don bynta ei ei bad ka Meerut.
Ïa ka jingtohkit ha kaba ïadei bad kane ka jingjia la dep ban leh.
"Hadien kane, u Director General jong ki pulit ka UP ki la phah ïa ka jingthoh kaba la ong ba ki pulit ki la pynlong ïa ka jingtohkit halor kane ka Video, kaba la ar snem mynta.
“Ka Video jong u Shri Anirudh Singh, IPS Officer uba la shah thung kam kum u SP Rural ha Meerut distrik, ka la saphriang kylleng ha kaba la ïohi ba u la ïakren bad uwei u briew lyngba ka Video Call.
Ha kaba ïadei bad kane ka Video, ki la don ki jingkynnoh ba ka la don ka kam bamsap kaba long pyrshah ïa u Singh," la ong ka jingthoh ba la phah da u DGP.“Kane ka jingjia ka dei kaba la jia ha ki ar snem ba la leit, hynrei na ka jingïohi ba la dei ban shimkhia halor ka jingjia, ka jaka treikam jong ki pulit ka la pynlong ïa ka jingtohkit halor jong ka na ka jingai hukum u Commissioner Varanasi, ïa uba mynta u la thungkam ïa u ophisar bad dawa ïa ka kaiphot ka ban long hapoh ki lai sngi," ka la ong.
Ha kaba ïadei bad kane ka jingjia, ki pulit ki la pynlong sa kawei pat ka jingtohkit kaba long pyrshah ïa ka kurim jong u Singh, kaba long hi ka IPS Officer, halor ka jingshah kynnoh lyngba ka Twitter kaba long pyrshah ïa ka naba kam shym la siew ïa ka bai wai sha ki trai jaka, la ïathuh ka tyllong khubor.
Ka Aarti Singh, kaba la shah thung kam kum ka DCP ha Varuna Zone Commissionerate ha Varanasi, ka la shah kynnoh ba kam shym la siew ïa ka bai wai jong ka Flat ba ka sah, la ïathuh ka jaka treikam jong u DGP.“Ka Aarti Singh ka dei ka kurim jong u Anirudh Singh.
Ngi la ïoh jingtip ba ka Aarti Singh ka la siew ïa ka baiwai bad ba kam don shuh ka pisa kaba sah ba ka la hap ban siew, hynrei ka jaka treikam jong ki pulit ka la bthah ïa u Commissioner jong ka Varanasi ba la dei ban pynlong ïa ka jingtohkit halor kane ka jingjia bad ban ai ïa ka kaiphot hapoh ki lai sngi," ka la ong.
U Myntri Rangbah jong ka Bihar u Nitish Kumar u la sngewkmen halor ka jingshah khynra ki bahaïing jong u Lalu Yadav, la ïathuh u heh nongïalam jong ka seng Bharatiya Janata Party u Sushil Modi, ha kaba u la bynrap shuh shuh da kaba ong ba u Myntri Rangbah jong ka Bihar u la kwah ba u Tejashwi Yadav ruh un leit sha patok.
Kane ka jingkren jong u ka la long hadien ba ka kynhun Enforcement Directorate (ED) ka la leit ban khynra ha ka ïingsah jong u Symbud Myntri Rangbah u Tejashwi Yadav ha Delhi bad ha kiba bun kiwei pat ki jaka sah bad jaka treikam jong ki nongïarap jong u Lalu Yadav.
Ki kynhun tohkit jong ka sorkar kmie, kiba kynthup ïa ka ED bad CBI, ki la pynlong ïa ka jingtohkit kaba la pynshisha ïa ka jingdonkti jong u Lalu Yadav bad ki dkhot ka longïing jong u ha kaba ïadei bad ka kam bamsap kaba la mih na ka jingïapeiñ jaka puta bad ka kam ha ka tnat Railways.
U Sushil Modi u la pynshisha da kaba ong ba ki la don ki jingleh donbor halor u Nitish Kumar na ka seng Rashtriya Janata Dal (RJD), ban pynlong Myntri Rangbah ïa u Tejashwi Yadav bad kane kan sa kut noh.
“U Myntri Rangbah u Nitish Kumar u la sngewkmen halor ka jingdon jong ka jingleit khynra ïa ki dkhot ka longïing jong u Lalu Yadav naba ka jingleh donbor kaba la long na ka seng RJD ban pynlong Myntri Rangbah ïa u Tejashwi Yadav ka la kut noh.
U la kwah ba u Tejashwi Yadav un leit sha patok bad namar kane u la ong ba ka kynhun CBI ka la dei ban pynsted ha kaba ïadei bad ka jingpynlong ïa ka jingtohkit," la ong u Sushil Modi kumba la ïathuh da ki lad phah khubor.
Ka kynhun Enforcement Directorate (ED) ha ka sngi Saitjaiñ jong ka taïew ba la lah ka la ïoh ban kurup kumba T.1  klur ka pisa ka bym don jingkheiñ bad ka jingpyntreikam ka dang ïaid shakhmat na ka bynta ban tohkit halor ka kam bamsap kaba la kot sha ka T.600 klur hadien ba la dep ban pynlong ïa ka jingkhynra pyrshah ïa u Lalu Prasad bad ki bahaïing jong u ha kaba ïadei bad ka kam bamsap.
U Tejashwi Yadav u la shah khot na ka bynta ka jingshah tohkit ha ka sngi Saitjaiñ da ka kynhun Central Bureau of Investigation (CBI) ha kaba ïadei bad ka jingbym leit mih jong u bad la pan da kawei pat ka tarik na ka bynta ban shah tohkit namar ka jingbym lait na ki daw shimet ki bym lah ban kiar.
Ka kynhun tohkit dang shen ka la tohkit bniah ïa u Lalu Prasad bad ïa ka kurim jong u ka Rabri Devi,  kiba long ki Myntri Rangbah barim jong ka Bihar ha kaba ïadei bad  ka jingjia.
Ka la pynshisha ba ki la don ki briew kiba la ïoh kam ha ka tnat Railway da kaba ïapeiñ kum ka jingai sngewbha bad ka jingthied ïa ki jaka puta sha ka longïing jong u Yadav bad sha ki nongïarap jong u ha ka por ba u Prasad u dang bat ïa ka kam kum u Myntri ba dei khmih ïa ka tnat Railway ha ka sorkar UPA naduh u snem 2004 haduh 2009.
Ki tnat pahara jong ka SBU jong ka Ukraine, ha ka Sngi U Blei ki la pynithuh kyrteng ia uwei u shipai jong katei ka ri, uba la shah rah bad shah siat dusmon ha ki shipai ka Russia.
Ia kane ka jingjia la iohi hapoh kawei ka video kaba la saphriang paidbah bha ha Social Media.
Ki tnat tohkit jong ka SBU, ki la pynithuh kyrteng ia utei u shipai kum u Oleksandr Igorovich Matsievsky, uba la don 42 snem ka rta bad uba long ruh u nongsiat ‘Sniper’ jong ka tnat 163 Battalion jong ka tnat shipai na ka thaiñ Chernihiv, kaba don sha ka phang Northeast jong ka Ukraine.
Ha ka Sngi U Blei, u President ka Ukraine, u Volodymyr Zelensky u la ïaroh ia ka jingshlur bad jinglen lade jong u Matsievsky bad kumta ruh u la pynbna ia ka jingpynkup burom ha ka kyrteng jong u, kum u shipai uba shlur jong ka Ukraine.
Namarkata ruh u Zelensky, u la ong ba u Matsievsky un long u shipai bad u briew u ban pynsah kynmaw baroh shyrta.
Katkum ka jingiohi ha ki video ba la ioh ban ring dur bad pyllait da ki shipai ka Russia, la iohi ia utei u shipai uba la shah siat da ki tiar siat ‘Automatic’ hadien ka jingpyrta jong u ia ka kyntien ‘Glory to Ukraine’ lane ‘Ka nam bad burom ka long ia ka Ukraine’.
Katkum ki kaiphod ba la iohlum, la ioh jingtip ba u Matsievsky u la shah kem noh ha ki shipai ka Russia, ha ryngkat bad 4 ngut kiwei pat ki shipai jong ka Russia bad la set bad pynshitom beiñ ruh ia ki hapoh ka thaiñ Donetsk.
Bad ha kine ki khyndiat sngi ba la leit, ka kmie jong u, ka la pynpaw paidbah ia ka dur jong u hapoh ka prokram pathai khubor ha TV.Kumta, la ong ba u Matsievsky, u long shisha u shipai nongiada jong ka ri Ukraine, naba wat ha thmier ka jingiap, um salia ban pyni ba u long u nong Ukraine bad ban pynpaw ia ka nam jong ka Ukraine sha ka pyrthei baroh kawei.
Ha kajuh ka por ruh, ki heh ka Ukraine ki la iathuh ba ki tnat wad bniah bad ki tnat iada jong ka Ukraine, ki dang trei shitom ban wad jingtip shaphang kitei ki shipai kiba don kti ban leh ia katei ka kam dusmon bad ban pynpaw pyrshah ruh ia ka jingshun jaitbynriew.
Kumba la iohi ba naduh ki por ba ka Russia ka dang sdang phah leit hiar thma ia ki shipai jong ka sha Ukraine, ki la don shibun ki shipai jong ka Russia bad kumjuh ruh ki paidbah nongshong shnong jong ka Russia, kiba pyrshah jur ia ka jingleh jong ka Sorkar Russia bad kiba la dawa ruh ban sangeh noh ia ka jingleit hiar thma jongka pyrshah ia ka Ukraine.
Hynrei ha kane ka por pat la iohi pynban ba kitei ki shipai jong ka Russia, ym tang ba ki la iakhun bad thombor ia ki shipai ka Ukraine, hynrei ki da kem bad set patok ia kitei ki shipai jong ka Ukraine ban pynshitom bad ban pyni bor ruh ia ka Ukraine, da ka jingthmu ban pynhiar dor ia ka kyrteng jong ka Ukraine.
U Myntri Rangbah jong ka jylla Manipur, u N Biren Singh ha ki khyndiat sngi kiba la leit noh u la pyntip ba ka National Investigation Agency (NIA) kan sa shimti ïa ka mokotduma ban tohkit halor ka jingshah pynïap u khun jong uwei u Myntri barim jong ka sorkar jylla ha ki 2 ngut ki nongïalam jong ka seng NSCN-IM bad kawei ka nong Manipur.
Halor katei ka jingjia, la ïathuh ba kat kum ki jingïoh lum khubor la ong ba uwei na kitei ki nongïalam jong ka NSCN-IM u la shah kem ha ryngkat ka nong Manipur (40 snem ka rta); katba uwei pat u nongïalam ka NSCN-IM u dang don hapdeng ka jingphet rieh.
Ïa katei ka khubor, u Myntri Rangbah jong ka jylla u la pyntip ha ka jingïalang bad ki nongïalam ka Joint Action Committee kaba la thaw ban wad jingtip halor ka jingshah pynïap jong u Akoijam Nonganba (40 snem ka rta).
La pynlong ïa ka jingïalang ha ka shlem treikam jong u Myntri Rangbah ha ka miet jong ka sngi Saitjaiñ ba la dep.
Ha katei ka jingïalang, na ka liang u Myntri Rangbah u la pyntip ba ki bor pulit ki dang pynbteng ïa ki kam tohkit khnang ban ïoh kem sa ïa uwei u nongïalam jong ka NSCN-IM u ba dang don hapdeng ka jingphet rieh.
Kat kum ki jingïoh lum khubor la ïathuh ba ïa ka metïap jong u Akoijam Nonganba (40) u ba dei u khun jong u Myntri barim ka sorakar jylla (Late.
AK Pilot Langam na Kwakeithel, Imphal West) la lap na ka shnong  Changoubung ha ka 12 tarik u bnai Rymphang.
Kat kum ka jingïathuh jong ki bor pulit, la pyntip ba u Akoijan ha katei ka sngi u la mih na la ka jong ka ïing ha ryngkat ka samla jong u kaba la tip kyrteng kum ka Thokchom Sonia (40 snem ka rta).
Hadien ka jingshah pynïap jong u Akoijan, na ka liang ki bor pulit jong ka jylla ki la leit ruh ban kem ïa ka Sonia ha ka 17 tarik u Rymphang, 2023.
Na ka liang u Myntri Rangbah ka jylla u la ïathuh ba dei ki dkhot nongïalam jong ka JAC kiba la kyrpad ba dei ban aiti sha ka NIA ba kan tohkit halor katei ka jingshah pynïap u Akoijan.
Ki bor pulit jong ka jylla Manipur ha ki khyndiat sngi kiba la dep ki la leit ban kem ïa 4 ngut ki ophisar jong ka sokar jylla kiba la shongthait na ka kam na ka daw jong ka jingdonkti – ha ki kam bam sap kiba kynthup ïa ki kam shna tuh ïa ki pata khyndew bad kumjuh ruh ka jingpyndonkam bakla ïa ka pisa sorkar.
Halor katei ka jingjia, kat kum ka jingïathuh jong u heh pulit ka Imphal East district police station u la pyntip ba ïa u retired Sub Divisional Collector (SDC) G Chinglensana Kabui, (51 snem ka rta), retired Circle Mandal, L Sanatomba (48 snem ka rta) bad ïa u retired Circle Mandal L Biswanath (48 snem ka rta) la kem ïa ki na ka daw jong ka jingdonkti ha ki kam beaiñ ban shna tuh ïa ki pata khyndew ha ka por ba ki dang trei kum ki shakri sorkar.
U heh pulit u la ïathuh shuh shuh ba sa ha kawei ka moktduma kaba ïadei bad ka jingpyndonkam bakla ïa 2 tylli ki ‘gift deeds’, u retired sub-register jong ka Porompat Revenue circle u ba la tip kyrteng kum u S Ibomcha (52 snem ka rta) bad kawei ka longkmie kaba la tip kyrteng kum ka Khondrakpam Damayenta (59 snem ka rta) ki la shah kem na ka daw jong ka jingdonkti jong ki ban soi tuh ïa kitei ki 2 tylli ki ‘gift deeds’ ha u snem 2022.
U heh pulit u la ïathuh shuh shuh ba ïa baroh 4 ngut kitei ki nongtrei sorkar kiba la shongthait bad ïa ka longkmie la ïoh ban kem ha ka Sngi Saitjaiñ kaba la dep na ki ïing sah jong ki bad la leit ruh ban rah tian bishar hakhmat u chief judicial magistrate jong ka Imphal East district.
Kat kum ki jingïoh lum khubor la ïathuh ba ki bor pulit jong ka jylla ki la leit ban kem ïa kitei ki 5 ngut hadien ka jingïoh ïa ka jingujor na u Additional Deputy Commissioner jong ka Imphal East district.
Kat kum ki jingïoh lum khubor la ïathuh shuh shuh ba kitei kiba la shah kem ha katei ka sngi ki la shah pynngat ruh hapoh ka section 420 (cheating), 467 (forgery of valuable security), 468 (forgery for purpose of cheating), 471 (using as genuine a forged), bad 120B (criminal conspiracy) jong ka IPC.Ki bor pulit jong ka jylla Manipur ki la pyntip ba ha ki 36 kynta kiba la leit noh ki la ïoh ban kem ïa 4 ngut ki dkhot jong ki 2 tylli ki seng kieng atiar jong ka jylla.
Kat kum ka jingpyllait kyrwoh jong ka tnat shipai la pyntip ba haduh 3 ngut ki dkhot jong ka seng kieng atiar People’s Liberation Army (PLA) ki la shah kem na ka shnong Kakwa Nameirakpam Leikai, Imphal West district, bad na kitei ki runar ki bor pulit ki la ïoh ruh ban kurup ïa kawei ka pistol 9mm, 30 tylli ki kuli, 2 tylli ki ‘two magazine’, 2 tylli ki ‘hand grenade’ ba la shna ha ri China bad 3 tylli ki mobile.
Sa ha kawei ka jingïoh kem dkhot seng kieng atiar, ki bor pulit jong ka jylla ki la pyntip ba ki la ïoh ban kem ïa u dkhot jong ka seng kieng atiar Kangleipak Communist Party (N) na ka shnong T Leishang Kotland kaba don ha ka thaiñ Kangpokpi District.
U dkhot ka KCP-N u ba la shah kem ha katei ka sngi u dei u ba la tip kyrteng kum u Liren Chiru (23 snem ka rta) u ba la leit ban pynïasoh dkhot bad ka seng ha u snem 2022 bad pyndep ruh ïa ki jingshah ai jinghikai kilan met ha kawei ka ktem kaba don ha Myanmar.
Kat kum ka jingïathuh jong ki bor pulit, ki la pyntip ba dkhot ka KCP-N u ba la shah kem ha katei ka sngi u dei u runar u ba ju donkti ha bun tylli ki kam beaiñ ha ki thaiñ khappud jong ka jylla.
U la donkti ha ki kam dawa pisa, ki kam pynïaid iew ïa ki tiar siat bad kumjuh ruh ha ki kam ban pynrung dkhot ïa ki samla ka jylla.
Ïa kitei ki 4 ngut ki dkhot seng kieng atiar kiba la shah kem ha katei ka sngi la leit ban aiti noh sha ki bor pulit jong ki thaiñ ba la ïoh ban kem ïa ki khnang ban pynlong ïa ki jingtohkit kiba dang sah.
Ka Meghalaya High Court ha ka Lah Sngi U Blei ka la pynpaw ïa ka jingdonkam ïa 10 Company ki pulit Central Industrial Security Force (CISF) ban peitngor ha ki lynti ki syngkien ïa ka jingkit be-aiñ ïa u dewïong ha kane ka jylla.
Kane ka jingpynpaw na ka High Court ka long hadien ba ka sorkar jylla ka la ai da ka jingthoh ban wanrah da ki pulit Central Reserve Police Force (CRPF) ha jylla ban peitngor ïa ka jingtih bad jingkit be-aiñ ïa u dewïong.
“Katkum ka saiñdur jong ka sorkar jylla, ka kwah ban buh 100 Company ki CRPF ha Eastern Range (Khasi-Jaiñtia Hills) bad 60 Company ha Western Range (Rilum Garo), bad ha kawei ka Company, don 135 ngut ki CRPF," la ong ka High Court.
Ka sorkar jylla ka la pyni ba ka donkam ïa ka pisa kaba T.316 klur ban shna ïa ki jaka sah na bynta kitei ki pulit CRPF bad sa T.58 klur ha ka shi snem na ka bynta ban pyndonkam ïa ki kali ban kit ïa kine ki pulit.
“Kan long ka kam kaba eh shibun ban pynsah shipor ïa 160 Company ki CRPF.Ha ka jingshisha, u dewïong uba don ha jylla u lah ban lut noh syndon kat haduh ka por ba ïa kane ka saiñdur jong ka sorkar jylla yn lah ban pyntreikam," la ong ka High Court.
Hynrei, na ka liang ka High Court ka la ong ba kan kham biang lada pyndonkam 10 Company ki pulit CISF, bad ym ki CRPF.Ka daw ka long ba ki pulit CRPF ki treikam hapoh ka jingpeit jong ki pulit ka jylla, katba ki CISF ki trei khlem da shah pynïaid hano-hano.
Halor ka jingkylli jong ka ïingbishar, ka Sorkar Pdeng ka la kdew ba ki CISF kin lah ban peitngor ïa ki kali kit mar.
Haba peit ïa ka jinglong jong ka jaka ha ka jylla, ka High Court ka la ong ba 10 Company ki pulit CISF ki la biang ban peit ïa ki kali bad ban khang syndon ïa ka jingkit dewïong be-aiñ.
Nalorkata ka la ong ba ki pulit CISF kin peit ruh ïa ki kali kiba kit ïa ki mar be-aiñ bad ba ki kali kin bud ryntih ïa ki jingbthah ba kim dei ban kit palat pud ha ki surokbah.
Ka High Court ka la bthah ïa u muktiar ka Sorkar Pdeng ban peit ïa ki jingdonkam na ka bynta ban wanrah ïa 10 Company ki pulit CISF ki ban peitngor ïa ka jingkit dewïong be-aiñ ha Meghalaya.
Ka la ong ruh ba ka jingpyndonkam ïa ki CISF kan ym long na ka bynta bun snem namar ka sorkar ka don jingthmu ban ailad ïa ka jingtih dewïong kaba pyndonkam da ki kor ki bor bad ka jingai laisen katkum ki kyndon aiñ kaba lah ban pynlong ïa ka kam tih dewïong kum ka kam ka bym khring than shuh ïa ki briew.
Shuh shuh ka High Court ka la pyntip ba u Justice (Retired) BP Katakey u la dep ai ïa ka kaiphod kaba 11 jong u ha kaba ka Sorkar Jylla bad Sorkar Pdeng ki dei ban pdiang.
Nalorkata, ka la ong ba ïa ka jingbuh ïa ki 10 Company ki pulit CISF yn sa pynbeit ha ka jingïamir jingmut lang bad u Justice Katakey.
Hynrei ka High Court ka la kren shai ruh ba ka jingbuh ïa ki pulit CISF kan long da kaba siew da ka dor bad katkum ka jingïakren hapdeng ka Sorkar Jylla bad ka Sorkar Pdeng.
U Symbud Myntri Rangbah ka Jylla, Bah Prestone Tynsong ha ka Lah Sngi U Blei u la pynksan ba ka shnong Mukroh kaba don ha West Jaiñtia Hills ka dang hap hapoh u pud u sam jong ka Meghalaya.
“Ka long kaba shai bad haduh kane ka kynti ka hap hapoh ka jingpeit jong ka Meghalaya.
Kumta ka long kaba shai ba ka Mukroh ka don hapoh Meghalaya," la ong u Bah Tynsong haba kren sha ki lad pathai khubor.
Haba kylli balei u Myntri Rangbah ka Assam, u Himanta Biswa Sarma u la kam ba ka Mukroh ka hap hapoh Assam watla ka jingïakren halor u pud u sam ka dang ïaid, u Bah Tynsong u la ong ba um don jingtip satia balei u Myntri Rangbah ka Assam u la kren kumtei watla mynta ka la poi sha ka bynta ban jam sha ka kylla ba-ar jong ka jingïakren.
“Ha nga hi nga sngew ba um dei ban ong kumne.
Ka long ka bym ïahap satia ba un kren kumtei, hynrei ngan ong tang kawei bad da kaba shai ba ka Mukroh hi ka hap hapoh Meghalaya," u la ong.
U Myntri Rangbah ka Assam, u Himanta Biswa Sarma ha ka Lah Sngi U Blei u la pyntip hapoh ïingdorbar thawaiñ ka Assam ba ka shnong Mukroh ka dang dei kaba hap hapoh u pud u sam jong ka Assam bad hapoh ka jingpeit jong ka West Karbi Anglong District.
Kane ka jingpyntip ka la long haba jubab halor ka jingkylli kaba khlem rah hapoh ka ïingdorbar (unstarred question) na u MLA ka BJP, u Bidyasing Engleng, ha kaba u Sarma u la pyntip sha ka ïingdorbar ba ka shnong Mukroh ka dang dei kaba hap hapoh u pud u sam jong ka Assam bad hapoh ka jingpeit jong ka West Karbi Anglong District.
Kum ban shu pynkynmaw, ka la don ka jingshah siat ïap da ki pulit Assam ïa ki nongshong shnong ka Mukroh ha ka 22 tarik u Naiwieng, 2022, ha kaba 5 ngut ki briew ki la duh noh ïa la ka mynsiem bad uwei u Forest Guard ka Assam.
Halor ki Regional Committee na bynta ban ïaid shakhmat bad ka kylla ba-ar jong ka jingïakren, u Symbud Myntri Rangbah u la ong ba ka Sorkar kan sa khmih bad shim ïa ki sienjam haba ïadei bad kane ka bynta.
“Ngi la kren da kaba shai sha ki nongshong shnong ka Jylla ba ka kylla ba-ar jong ka jingïakren kan sa sdang shen bad ngin sa peit haba ïadei bad kane ka liang," u la ong.
U Bah Tynsong u la pynsngew ruh ba u Myntri Rangbah ka Jylla, u Conrad K.Sangma lem bad ma u ki la leit sha Delhi ha kine ki khyndiat sngi bad kum ka dak ka jingsngew burom ki la ïakynduh ïa ka President ka Ri, ka Droupadi Murmu lem bad kiwei-kiwei ki nongïalam ba kynthup ïa ka Myntri tnad pla tyngka ka Sorkar Pdeng, ka Nirmala Sitharaman.
U la ïathuh ruh ba ki la ïakren halor ka jinglong-jingman ka pla tyngka jong ka Jylla bad ka Myntri ka la ai ïa ka dak jingkyrmen na ka liang jong ka.
Shuh shuh u la bynrap ba ka Myntri ka la pynsngew ban kyrshan ïa ka Jylla haba ïadei bad ka jinglong-jingman ka pla tyngka.
Haba jubab, u la ong, “Ka jinglong-jingman ka pla tyngka kam long kaba sniew, hynrei kaei kaba nga ong ka long ba kan ai beit ka jingkyrshan ïa ngi.
".
Ka Congress kaba shong sha ka Liang Pyrshah ha Ïingdorbar Thawaiñ ka la pynkhreh ban rah katto katne ki mat kiba ktah ïa ka Jylla naduh ki projek kiba sahteng, ka jingeh ba mad ki samla bad ki lad ki lynti ha ka ïoh kam ïoh jam bad kiwei kiwei.
Na ka liang u nongïalam ka Congress Legislature Party (CLP), uba dei u MLA ka Congress na Mylliem konstitwensi, u Bah Ronnie V Lyngdoh u la ïathuh ba na ka liang ka seng, ka la pynkhreh ban rah ha ïingdorbar ha kane ka Dorbar Mang Tyngka katto katne ki mat kiba donkam ban pynsngew sha ka Sorkar bad ban kyntu ïa ka Sorkar ba kan shim ki lad ki lynti na bynta jong ki samla ha ka liang ka ïoh kam ïoh jam bad seng kam seng jam.
Katkum ka jingïathuh u Bah Ronnie, ki mat kiba ki MLA ka Congress kin sa ïashimbynta lang ban ïatai ki kynthup ïa ki projek kiba kongsan kiba sahteng kum ka jingshna ïa ka surok Four Lane na Umshyrpi, ka jingtreikam ka Common University Entrance Test (CUET), ka jingpyntrei ïa ki projek sam umbam umdih nalor kiwei kiwei ki mat.
U Bah Ronnie u la ïathuh ba ka don ruh ka projek umbam umdih ha thaiñ Upper Shillong kaba dang sahteng lyngba ka Jal Jeevan Mission (JJM) bad ka long kaba donkam eh ïa ka Sorkar ba kan pynsted ïa ka rukom pyntrei na ka bynta ka jingmyntoi ki paidbah.
Ka Congress kaba ju long ka kynhun kaba khlaiñ bha ha ïingdorbar ha ki snem kiba la leit, mynta ka don tang 5 ngut ki MLA.Uwei u samla pule uba dang 24 snem ka rta, u la duh ei noh ïa la ka jingim hadien ba u la ngam jyllop ha ka wah Od-Ringai kaba don ha ka shnong Mawten ha South West Khasi Hills District.
Katkum ki tyllong khubor ba la ïoh lum la ïathuh ba kane ka jingjia ka la jia ha ka 13 tarik mynta u bnai bad une u samla uba la khlad noh u dei uba la tip kyrteng kum u Abhishek Roy na ka jylla Jharkhand bad uba dang pule ïa ka Chemical Engineering IIM ha Guwahati.
Shuh shuh ka tyllong khubor ka la ïathuh ba ha ka step jong ka sngi Nyngkong kata ha ka por kumba 10 baje eiei, une u samla ryngkat bad san ngut ki paralok kiba la leit kai sha kane ka jaka, ki la jngi kai ha kane ka wah.
Hynrei, kyndit-kynsan ha ka jingbakla une u samla u la ngam shapoh ka um kaba jylliew kumba 20 phut eiei bad ngam jyllop syndon.
Ha kaba ïadei bad kane ka jingjia, ki pulit na ka Fire & Emergency Service Mawkyrwat mar synïoh jingtip wut-wut ki la leit sha kane ka jaka bad dei haduh ka por kumba 4 baje janmiet ba ki la ïoh ban sei noh ïa ka met jong une u samla.
Hadien kata ïa ka met jong une u samla pule la pynkit noh sha CHC Mawkyrwat.
Ka jingbym ïawan lang ka Congress bad ka All India Trinamool Congress (AITC) ban thaw ïa ka kynhun ha Ïingdorbar Thawaiñ ka lah ban buh jingeh ïa u Lamphang ban ai rai ïano ban thung kum u nongïalam ka Liang Pyrshah, namar ka Congress ne TMC ki don MLA tang mar san ngut.
Haba kylli la ka Congress kan ïatreilang bad ka TMC ban thaw ïa kynhun Liang Pyrshah, u nongïalam ka Congress Legislature Party (CLP), u Bah Ronnie V Lyngdoh u la ong ba ka Congress kam lah ban shu shim rai hi ban ïatreilang bad ka TMC namarba kine baroh ar tylli ki seng ki khlem don kano ka jingsngewthuh jingmut ban ïatreilang wat ha kiwei ki Jylla jong ka ri.
“Ngi hap ban ïoh ka jingbthah na ka AICC lada donkam ban don kum kata ka kynhun ban ïatreilang kum ka Liang Pyrshah.
Hynrei haduh mynta, ym pat don jingsngewthuh ban thaw lang kawei ka kynhun Liang Pyrshah hapdeng ka Congress bad ka TMC," la pynshai une u MLA ka Congress na Mylliem.
U Bah Ronnie u la ïathuh ba na ka liang ka CLP ka la phah da ka shithi sha u Lamphang ha kaba la banjur ba dei ban don u nongïalam ka Liang Pyrshah ha ïingdorbar Thawaiñ.
“Ngi la kyntu ïa u Lamphang ha ka shithi ba ngi phah halor ka jingdonkam ban don u nongïalam ka Liang Pyrshah, tangba ka shong ha ka rai jong u Lamphang kumno ban leh haba ïadei bad kane ka bynta," la ong u Bah Ronnie.
Kum ban pynkynmaw, kano kano ka seng saiñ pyrthei ha Meghalaya kaba dei ban ïoh kam ïa ka kyrdan nongïalam ka Liang Pyrshah ha ïingdorbar, ka donkam ban don 10 ngut ki MLA ha ka ïingdorbar (one-sixth na ka jingdon 60 ngut ki dkhot).
Hynrei ka Congress bad ka TMC ki don MLA tang mar san ngut, bad kim lah satia ban kam ïa katei ka kyrdan lada u Lamphang u ïaid katkum ki kyndon ba la don lypa.
Dei ha ka por jong u AT Mondal, kum u Lamphang barim ka Ïingdorbar Thawaiñ, u la ai ka jingithuh ïa u Dr.Donkupar Roy (ba la khlad noh) kum u nongïalam ka Liang Pyrshah ha u snem 2013, wat lada ka United Democratic Party (UDP) ha kato ka por ka don tang 8 ngut ki MLA.U Mondal u la ai ïa ka rai ban ithuh ïa u Dr.Donkupar Roy kum u nongïalam ka Liang Pyrshah ha kato ka por da kaba pynshong nongrim bad bud ïa ka rai jong ki Lamphang kiba la leit kynthup ïa ka rai jong u Lamphang barim, Bah E.K Mawlong (ba la khlad noh), ha kaba la pdiang ïa ka seng kaba don tang 6 ngut ki MLA (one-tenth na ka jingdon ki 60 dkhot) ha ïingdorbar.
Kumta ha u snem 2013, ïa u Dr.Donkupar Roy la ithuh kum u nongïalam ka Liang Pyrshah bad la ithuh ruh ïa ka UDP kum ka seng Liang Pyrshah kaba hakhmat eh na baroh kiwei pat kiba don sha ka Liang Pyrshah.
Ha u snem 2013, nalor ka UDP, ka NPP, bad GNC ruh ki donlang sha ka Liang Pyrshah.
U Mondal u la ai ka jingithuh ruh ïa ka kynhun synrop jong ki seng Liang Pyrshah kaba kyrteng ka Meghalaya People’s Forum (MPF).
Ka MPF kum ka kynhun, ka don 12 ngut ki MLA ha kato ka por kaba kynthup ïa ka UDP kaba don 8 ngut ki MLA, ka National People’s Party (NPP) kaba don tang 2 ngut ki MLA lem bad ka Garo National Council (GNC) kaba don uwei u MLA, bad u Saleng A Sangma kum u MLA shimet.
U Lamphang ha kato ka por, u la ithuh ruh ïa ka MPF kum ka kynhun Liang Pyrshah ha kaba la thung ruh ïa u Opposition Chief Whip kham hadien.
U President ka National People’s Party (NPP) Meghalaya, u Dr W.R Kharlukhi, u la ong ba ka NPP ka la sdang ban pynkhreh na ka bynta ka ilekshon MDC ka ban sa long ha u snem 2024 sha ka Khasi Hills Autonomous District Council bad Jaiñtia Hills Autonomous District Council.
U Dr.Kharlukhi, uba dei ruh u MP ka Rajya Sabha u la ong ba wat la ka NPP kam shym la lah ban ïoh ne jop bun ki MLA na Khasi Hills, hynrei kan leh bha ha ka ilekshon MDC.Ha kaba ïadei bad ka jingmih ka Voice of the People Party (VPP) kaba dei ka seng saiñ pyrthei thymmai, u Dr.Kharlukhi u la kubur ba ka jingmih jong kane ka seng kan ktah bha ha ka ilekshon MDC ha rilum Khasi.
“Ha ka ilekshon MLA kaba dang shu dep ruh ka la pynlyngngoh ha kaba baroh ki khlem poi pyrkhat ba ym tang ba ka la jop haduh 4 ngut ki MLA, hynrei ka la pynktah khlieh ruh ha kiba bun kiwei pat ki konstitwensi," la ong u Dr.Kharlukhi.
“Nalor ba ki la jop 4 ngut ki MLA, ngi la ïohi ruh ba ka jingmih kane ka seng ka la ktah bha kum ha Mylliem, Mawphlang bad Umsning Konstitwensi, ha kaba ka jingïakhun ka la dei beit bad u prah," la ong shuh u Dr.Kharlukhi.
Ha kaba ïadei pat bad ka rilum Jaiñtia, u Dr.Kharlukhi u la ong ba ka jingïakhun ha ka ilekshon MDC kan dei beit hapdeng ka NPP bad UDP bad kan nym don jingktah eiei na kine ki seng thymmai kum ka Voice of the People Party (VPP) bad ka TMC, ha kaba u la ong ruh ba wat la ka Congress kaba la hiar bha, hynrei kan dang don pat ïa ki vote.
“Wat la kan don ka jingïakhun ha rilum Khasi, hynrei na ka liang jong ka seng ngi la dep ban pynkhreh bad kumno ban ïakhun," la ong u Dr.Kharlukhi.
U Vice-President ka All India Trinamool Congress (AITC), Bah George B.Lyngdoh u la pynrem jur halor ka jingkam ka Sorkar Assam ba ka shnong Mukroh ka hap hapoh ka Jylla Assam.
“Ngim lah pdiang satia ïa kane ka jingkam ka Sorkar Assam.
Ngi pynrem jur ïa kane ka jingpyrshang ban pynjulor ïa ki jingshisha haba ïadei bad ka mynbarim bad ha ka liang ka saiñ pyrthei halor ka jaka kaba dei jong ka Meghalaya," la ong u Bah Lyngdoh ha ka kyrwoh.
U la ong ruh ba ka seng ka kyntait ïa katei ka jingkam bad kan ym shah satia ba ka Assam kan wan kam ïa ka khyndew ka shyiap jong ka Jylla.
“Ngi maham ïa ka Sorkar Assam ba kiba kum kine ki jingkam ba khlem nongrim kin nang pynbun pynban ïa ki jingïapher jingmut bad pynthut ïa ka shong suk shong shngaiñ hapdeng ki nongshong shnong ka Assam bad Meghalaya," u la ong.
Na ka liang utei u nongïalam u la kyrpad ruh ïa ka Sorkar BJP hapoh ka Jylla ban trei na bynta ka bha ka miat jong ki paidbah ka Jylla bad ym ban shah jem ha ki kynrad nongïalam jong ki kiba na Guwahati.
Ka Kremlin ka la kynthoh ia ka Hollywood hadien ba ka phlim lyng kot halor u Navalny  ka la iohpdiang ia ka Best Documentary Feature ha ka Oscars.
Halor kane ka Kremlin ka la pynpaw ia ka jingbym sngewtynnad bad ka jingbym lah ban pdiang ia katei ka khusnam ba kane ka phlim ka ioh.
Kane ka phlim lyng kot jong u Alexei Navalny ka iathuh halor ka jingshah aibih jong u ha ka por ba u la leit sha Siberia bad mardor la ai jingsumar kyrkieh ia u ha Germany.
Hadien jong ka Oscars kaba la long ha ka Sngi u Blei ka Moscow ka la kynthoh jur ia ki bor ba dei peit jong ka bad ka jingai khusnam ia katei ka phlim kaba dei halor uwei na ki nongialeh pyrshah ia ka sorkar bad uba la shah set patok.
Ka khubor ba la pynmih na Kremlin ka iathuh ba kane ka jingsam khusnam ia katei ka phlim ka long pynban kum ban ai ding shuh shuh ia kito ki briew kiba kwah ban hiar kput ia ka sorkar Russia bad pynrem jur ia ka Hollywood ha kaba iadei bad kane.
Uwei na ki nongai ktien ka Kremlin ha ka jingiakren bad ki nongthoh khubor ula iathuh ba ka jingiohpdiang khusnam katei ka phlim ka long ruh ka jing iasylla lang jong ki nongsain pyr thei ka US bad ka Holly wood.
Ha kane ka phlim lyng kot la iathuh halor kumno u Alexei Navalny uba la 46 snem ula kren bad kynthoh ia ka sorkar u Putin bad la direk ia ka phlim da u Daniel Roher.
La ong ba kane ka phlim lyngkot ka dei ruh kaba la ioh jingiaroh na kiba bun ki nongpeitkai jong ki ri ka pyrthei.
U Guillermo del Toro  u la pan jingkyrshan na  ki ba bun ba lang ha kaba iadei bad ki phlim Animation ha kaba u Guillermo ha ka jingwan shim bynta ha ka Oscars kaba la long ha ka sngi U Blei u la ong ki phlim Animation ki la sdang kham iaid bad kwah ruh ba da ka jingai jing kyrshan jong ki nongpeitkai yn dang kham iohlad ban pynmih kham bun shuh shuh ia ki.
U Guillermo  uba la iohpdiang khusnam ha ka kyrdan Best Animated Feature Film category ha ka Oscars na ka bynta ka ‘Pinocchio’ ula ai jingmut ia kiba bun ki nongshna phlim bad kumjuh ruh ki direktor ba ki dei ban sdang shim khia lang ia ki phlim Animation naba kine kin sa long ruh kiba iaid bha ha ki snem ban wan.
U Guillermo uba la don 58 snem bad uba dei ruh-u direktor u thrang ban direk kham bun shuh shuh ki phlim animation ha ki snem ban wan bad ong ba kiba kum kine ki phlim ki khring bha ia ki khynnah bad ia ki samla ruh kumjuh.
Une u direktor uba la ioh ban pdiang haduh 3 sien ia ka Academy Award ha kaba iadei bad ki phlim ba u direk ha ka jingai jingkren sha ki nongthoh khubor hadien jong ka Oscars u sngew ba ka Hollywood kan sa nang kham kiew shuh shuh haki snem ban wan lada ka lah ban pynthymmai ia ka rukom shna bad pynmih phlim ha kane ka kar khana.
Ban shna ia ki phlim Animation ka long kaba remdor haduh katta katta hynrei u Guillermo um shim la pynsngew ne shah shkor ia kane bad u leh beit ia kaei ba ka  mynsiem jong u ka kwah bad mynta ula ioh ruh ia ka bainong jong ka jingtrei shitom jong u baroh shi katta.
Ka long ruh ka sien kaba ar ba ka kynhun ialehkai hockey jong ki shynrang ka ri (India) ka la lah biang sa shisien ban pynliem noh ia ka Germany kaba dei ka lahduh ha ka pyrthei.
Kane ka kynhun ialehkai ka ri ka lah pynjem khnap biang sa shisien ia katei ka kynhun da 6-3 kol bad kaba lah kiew mynta sha ka kyrdan ba hajrong ha ka miej khein dor-thong jong ka lympung ialehkai FIH Hockey Pro League.
Haba phai sha ka jingiakhun hapdeng kitei arliang mamla, ka India ka la lah ban khur ia ki kol jong ka lyngba u Abhishek uba la lah ban pynioh ia ki ar kol ha ka minit ialehkai ba 22 bad 51 bad u Selvam Karthi ha ka 24 bad 46 min ialehkai bad kaba lah pynlong ia katei ka kynhun ialehkai hapoh ka jing-ialam jong u Harmanpreet Singh ban khyllie kol biang sa shisien hadien ka jingpynlehnohei ka jong ka ha kaba nyngkong na ka bynta ban khur ia ka jingjop kaba lai sien kynthih na ka lympung.
Ka long ruh ka sien kaba ar ba ka kynhun ka la lah ban pynliem noh ia ka tei ka lahduh ha ka pyrthei ha ki lai sngi ialehkai bad ki jingjop ki lah rah ia ka kynhun sha katei ka kyrdan ha ka miej khein dor-thong da ki san jingjop kata 17 dor-thong.
Kumta ka India da 8 ka lah tam shakhmat ia ka Spain da  6 ha ka Goal Difference.
Ha ka bynta iakhun kaba nyngkong, ka India ka lah pynliem noh ia ka Germany da 3-2 kol.
Da ka jingkhur jingjop ba thymmai ka jong ka da haduh 5-4 kol pyrshah ia ka Australia, ha ka tei ka jingiakhun bad ka Germany ka India ka lah pynlehnohei ia ka kol kaba kloi tam eh ha ka por ba u Tom Grambusch  u lah ai sha ka kynhun jong u ka Germany ia ka jingtam kol shakhmat ha kaba nyngkong ha ka minit ialehkai kaba lai da ka jinglah jong u ban pynkylla sha ka kol na ka PC ba ka kynhun ka ioh ban tied.
Hynrei ka India shen ka lah iohlad ban khyllie lyngba ka kol na u Jugraj Singh uba la lah ban pynkylla ia ka na ka PC ha ka 21 min ialehkai kata ha shuwa ba u Abhishek  un nang iai pyndap kol shuh shuh sha ka kynhun.
Kumjuh ruh u Selvam Karthi  bad u kapten ka kynhun u Harmanpreet Singh (26min) ki lah pynthikna shuh shuh sha ka kynhun ba ka la lah ban tam ia ka Germany shakhmat da 4-2  ha ka por jong ka jingiashongthait hadien ba lah dep ka jing-iakhun ba mynstep bad katei ka kol ba u Harmanpreet u lah ioh ban kamai biang na ka jingiakhun ka long ka kol ba 11 jong ka aiom ialehkai Pro League  kaba mynta.
Na ka bynta ki kol ba ka Germany ka la lah ban kamai haduh kaba kut jong ka jingiakhun ki long na u Gonzalo Peillat (23min da ka PC)  bad Malte Hellwig (31min)  kiba lah pynioh sha ka kynhun ia ki kol ba shadien na ka bynta ban pynlong ia ka ban lah kamai tang haduh 3 kol.
Ka khubor ka iathuh ruh ba ka jingjop ba khraw tam  eh ba ka Germany ka la lah ban khur da bun tylli ki kol ka long ha ka lympung ialehkai Olympic ha usnem 1936 ha Berlin; kata da 8-1 kol.
Shuh shuh hadien katei ka jingjop, ka India kan sa pynwai noh ia ka  bynta iakhun jong ka ha Rourkela da kaba ioh biang ban iakhun sa shisien bad ka  Australia mynta ka sngi (Balang).
Ka jingïalehkai kaba nyngkong jong ka U-15 Inter District Cricket Tournament 2023 ba la pynïaid da ka Meghalaya Cricket Association ka la kut da ka jingïakhaid hapdeng ka Ri-Bhoi bad ka Shillong Cricket Association-A ha ka sngi Ba-ar ha Umbuda, Ri-Bhoi.
Ha ka sngi kaba nyngkong kaba la long ha ka Lah Sngi U Blei, ka Ri-Bhoi ka la shah pynkhyllem baroh ki nongtied bad kamai 107 run ha ka inning kaba nyngkong.
Hynrei ka SCA-A kaba la wan beh ïa ka thong ka la kamai 66 run.
Hadien kata ka Ri-Bhoi ka la kamai 135 run bad shah pynkhyllem baroh ki nongtied ha kaba ka SCA-A ka la donkam 177 run ban khur ïa ka jingjop hynne ka sngi.
Ha kane ka jingïakhun ka SCA-A ha kaba nyngkong ka la sdang da kaba kamai 49-run lyngba ka jingïalehkai lang u Samelawan S.Nongkseh (13) bad u Rudra S.Rathor hashwa ban hap ka wiket kaba nyngkong.
Hadien u Rathor u la lah ban ïalehkai lang bad u Krishiv Chaudhary na ka bynta ban kynjoh sha ki 58 run na ka bynta ka wiket kaba ar.
Hynrei hadien u Rathor u la shah pynkhyllem noh hadien ba u la shah pynhap wiket bad kamai 47.
U Chaudhary u la ïai bteng ban ïakhun tyngeh hynrei ula duh noh ïa u paralok nongtied bad u la kynjoh (78 not out) bad ban pynlong ïa kane ka kynhun ban shah pynkhyllem badoh ki nongtied na ka bynta ban kamai 176 run ha ki 48.3 over.
U Sanjay Sawkuta u la lah ban ïalehkai bha da kaba khur 6 wiket, katba u Gaurav Narleng u la khur 2 wiwket.
U Sawkuta uba la lah ban khyrwit ïa ka shiteng spah run u la long u nongïalehkai ba kynsai ha kane ka jingïakhun.
U Myntri Rangbah ka Assam u Himanta Biswa Sarma ha ka Lah Sngi U Blei ka 13 tarik Lber, 2023 u la pyntip hapoh ka ïingdorbar thawaiñ ka Assam ba ka shnong Mukroh ka dang dei kaba hap hapoh u pud u sam jong ka Assam bad hapoh ka jingpeit jong ka West Karbi Anglong District.
Lah ban pynkynmaw ba kham mynshwa na ka liang u Himanta Biswa Sarma ha kiba bun ki khep u la ong ba ka Mukroh ka dei ka jaka jong ka Meghalaya.
Kumjuh ruh ha ka jingïalang ka kynhun Myntri ha ka 23 tarik Naiwieng, 2022 ruh u la ong ba ka Mukroh ka hap hapoh Meghalaya.
Kane ka jingpyntip ka la long haba jubab halor ka jingkylli kaba khlem rah hapoh ka ïingdorbar (unstarred question) na u MLA ka BJP u Bidyasing Engleng, ha kaba u Himanta u la pyntip ïa ka ïingdorbar ba ka shnong Mukroh ka dang dei kaba hap hapoh u pud u sam jong ka Assam bad hapoh ka jingpeit jong ka West Karbi Anglong district.
“Ka la mih ka jingïakynad hapdeng ka kynhun jong ki pulit Assam bad ki nongshalan dieng beaiñ na Meghalaya kaba la jia hapoh u pud u sam ka jylla Assam ha ka 22 tarik Naiwieng 2022," la ong u Himanta.
Kum ban shu pynkynmaw, ka la don ka jingshah siat ïap da ki pulit Assam ïa ki nongshong shnong ka Mukroh ha ka 22 tarik Naiwieng 2022, ha kaba 5 ngut ki briew ki la duh noh ïa la ka mynsiem bad uwei u Forest Guard ka Assam.
U Himanta u la pyntip ba ka jingjia ha ka shnong Mukroh kam don jingïadei eiei bad ka jingïakajia pud hapdeng ka jylla Assam bad ka Meghalaya.
Haba kylli pat halor ka jingkam trai jong ka Meghalaya ïa ka shnong Mukroh, u Himanta u la ong ba ka sorkar Assam ka dang bishar bniah halor ka jingkam trai ka jylla Meghalaya ïa ka shnong Mukroh.
Ha kawei pat ka liang, ka jylla Meghalaya ka la kam trai ïa ka shnong Mukroh bad la sakhi ruh ba ha ki por ba la dep, u Himanta u la ju kdew ba ka shnong Mukroh ka dei ka jaka kaba hap hapoh ka jylla Meghalaya.
La lah ban pynshisha ïa ka jingkren jong u Myntri Rangbah ka Assam lyngba ka jingpynpaw jong u ha ka jingïalang ba la dep pynlong da ka kynhun Myntri ka jylla Assam ha ka 23 tarik Naiwieng 2022, ha kaba u la kdew ba ka shnong Mukroh ka hap hapoh Meghalaya.
Shuh shuh u Himanta u la wanrah shakhmat ruh hapoh ka ïingdorbar ïa ka thup kyrteng jong ki 12 ngut kiba la mynsaw ha ka jingjia ha Mukroh.
Haba pynpaw ba ka Sorkar Assam ka ju sngewkhia bha halor ka shongsuk bad jingshngaiñ jong ki nongshong shnong ba sah ha ki thaiñ khappud, u Myntri Rangbah u la ong ba haduh hynriew tylli ki Border Out Posts (BOP) ki la treikam ha West Karbi Anglong district ha lynter jong u pud u sam.
“Ki don bun ki shnong ha West Karbi Anglong district kiba don markhap bad u pud u sam jong ka Meghalaya," la ong u Himanta bad u la kdew ruh ïa ki kyrteng jong ki katto katne ki shnong kum ka Sabuda, Umlapher, Ulukunchi, Khanduli, Mokoiram, Arting, Umkhermi, No 2 Umrah, Umeli, Umswai bad Impanai, kiba don ha khappud bad ka Meghalaya.
Ki ar ngut shipara lem bad kiwei pat ki nongïalehkai ki la wanrah nam bad burom ïa ka ri India hadien ba ki la lah ban khur ïa ka takma ksiar ha ka World Jeet Kune Do Championship kaba la poi sha kaba kut ha 12 tarik mynta u bnai ha Sri Lanka.
Kine ki kynthup ïa u Francis R.R Songthiang (60 kg) bad ka Lorenza  Songthiang (54kg), kiba dei ki khun jong u nongïalam kane ka synjuk ïalehkai ka Jylla u Bah Donny Ranee bad ka Kong Anita Songthiang kiba na Laitkor Kynton-U- Mon.
Kiwei pat ki ‘thei ïalehkai kiba la khur ïa kane ka takma ksiar ki long ka Ribhalin Marbaniang (52kg) kaba dei ka khun jong ka Kong Bianglin Marbaniang na Umkynrud Kynjat Phutbol bad ka Ilawankmen Nongbri (48kg) kaba dei ka khun jong u Liverson Kharnandu na Lawsohtun Block-4.
Na ka liang ka Meghalaya Jeet Kune-Do Association (MJKA) ka la ai khublei ïa kitei ki nongïalehkai kiba la wanrah nam bad burom ïa ka ri hi baroh kawei lyngba ki jingjop jong ki.
Te kumta kane ka synjuk ka la pynbeit ba kan leit pdiang burom ïa ki ha ka 17 tarik na Lad Umroi kaba ha Umiam.
Ka lympung ïalehkai First Division Shillong Cricket League 2022-23 ba la pynïaid da ka Shillong Cricket Association ka la nang jam shaphrang ha kaba ka Nongthymmai S.C.C ka la khur ïa ka jingjop hadien ba lah pynliem noh ïa ka Matri Sangha S.C da 9 run ha ka Sngi Ba-ar ha madan Polo.
Ha kane ka jingïakhun ka Matri Sangha ka la jop ïa ka jingkynting pisa, hynrei ka la ailad shwa ïa ka Nongthymmai ba kan tied nyngkong bad ka la kamai 141 run na bynta ban shah pynkhyllem 10 wiket ha ki 32.3 over.
U Shyam S.Pachar u la ïoh ban khyrwit ïa ka shiteng spah run da kaba ïoh 50 run na ki 66 bol bad u Himlal Chettri u la tied 20 run na ki 29 bol.
Katba u Ravi Sunar u la khur 3 wiket bad ïa ki 2 wiket la khur da u Kishor Bhowmik na ka bynta ka Matri Sangha.
Haba wan beh ïa ka thong, ki nongtied ka Matri Sangha S.C ki la shah pynkhyllem lut baroh bad ban kamai tang 132 run ha ki 32.2 over.
U Kishor Bhowmik u la tied 24 run na ki 28 bol bad u Soumyadeep Dey u la tied 24 run na ki 40 bol.
Katba u Ranjeet K.Rai bad u Ram Najiar ki la khur mar 3 wiket na ka bynta ka Nongthymmai.
Ïa ka nam ‘Man of the Match’ la khur da u Shyam S.Pachar uba ïoh 50 run.
Ka Shreyasi Singh bad u Prithviraj Tondaiman ki la lah ban siat haduh 142 bad kiba la duh noh ruh ia ka lad ka lynti na ka bynta ka jingiakhun sha ka rynsan iaknieh takma hadien ba ki duna tang da 1 dor-thong (point) ha ka rynsan Mixed Trap ba ki lah shimbynta ha ka lympung ialehkai ba mynta ha Qatar ka Shotgun World Cup.
Kumta hadien katei ka jingjia, ka ri baroh kawei ka lah hap ban shu hun noh da ka takma Rnong ba lah pynioh da u Prithviraj ha ka jingiakob siat ki shynrang ha ka Trap bad ka long ruh ka takma balai na ka kyrdan iakhun paramarwei kaba u tei u nongialehkai u la lah ban khur ha ka World Cup.
Ka khubor ka iathuh ruh ba ka India ka long kaba khyndai napdeng ki 10 tylli ki ri  ban lah ha ka ban pynneh ialade ha ka kyrdan ha ka miej khein takma; ha kaba ka USA ka bat ia ka kyrdan ba hakhliehduheh da ka jinglah ban khur ia ki 3 tylli ka takma Ksiar, 2 ka Rupa bad 1 ka Rnong.
Katba ka Italy, Australia  bad Turkey ruh ki long ki ri kiba la lah ban khur takma Ksiar na ka lympung.
Ki jingmih na katei ka lympung:Mixed Trap Team: 1.
USA (Alicia Gough, William Hinton) 6 (144); 2.
Kuwait (Sarah Alhawal, Talal Alrashidi) 0 (145); 3.
Poland (Sandra Bernal, Piotr Kowalczyk) 6 (143); 4.
Turkey (Rumeysa Kaya, Tolga Tuncer) 4 (143); 6.
India (Shreyasi Singh, Prithviraj Tondaiman) 142.
Ka long ka jinglehraiñ ïa ka tnat pulit baroh kawei jong ka Meghalaya kaba don da ki hajar ngut hadien ba ka Meghalaya High Court ha ka Lah Sngi U Blei ka la pynpaw ïa ka jingdonkam ïa 10 Company ki pulit Central Industrial Security Force (CISF) ban peitngor ha ki lynti ki syngkien ïa ka jingkit be-aiñ ïa u dewïong ha kane ka jylla.
Kane ka pyni ba ka High Court kam don jingshaniah shuh ha ki pulit jong ka jylla haduh ba la hap ban phah wan da ki pulit ka Sorkar Pdeng.
Ki pulit CISF ki dei kiba pahara ha ki kad liengsuiñ bad ki jingtei bakongsan jong ka Sorkar Pdeng ha kylleng ka Ri.
Lehse kane kan long ka sien banyngkong ha ka histori jong ki CISF ba kin shah khot sha kano-kano ka jylla ban peit ïa ka ïaid ka ïeng jong ki trok kit dewïong.
Ym pat ju ïohsngew hi ruh ba kiwei pat ki sorkar jylla lane kiwei ki ïingbishar kin leh ha kane ka rukom ha kano-kano ka bynta jong ka Ri.
Ka jingkhot ïa ki pulit ka Sorkar Pdeng ka dei sa tang ha ki khep ba don ka jingsyier ha ka shongsuk shongsaiñ kumba ngi la ïohi ha ki snem ba la lah ha Meghalaya.
Ha kajuh ka por, ka High Court ka la kyntait ïa ka saiñdur ba la pynkhreh da ka sorkar Meghalaya kaba la pyni ba donkam haduh 160 tylli ki Company ki pulit Central Reserve Police Force (CRPF) ha jylla ban peitngor ïa ka jingtih bad jingkit be-aiñ ïa u dewïong.
Katkum ka saiñdur jong ka sorkar jylla, ka kwah ban buh 100 Company ki CRPF ha Eastern Range (Khasi-Jaiñtia Hills) bad 60 Company ha Western Range (Rilum Garo), bad ha kawei ka Company, don 135 ngut ki CRPF.Ka sorkar jylla ka la pyni ba ka donkam ïa ka pisa kaba T.316 klur ban shna ïa ki jaka sah na bynta kitei ki pulit CRPF bad sa T.58 klur ha ka shi snem na ka bynta ban pyndonkam ïa ki kali ban kit ïa kine ki pulit.
Ka High Court ka la kynthoh ba ha ka jingshisha, u dewïong uba don ha jylla u lah ban lut noh syndon kat haduh ka por ba ïa kane ka saiñdur jong ka sorkar jylla yn lah ban pyntreikam.
Hynrei ka sorkar jylla kan hap ban siew lut ïa ka jinglut jingsep na ka bynta ka jingpyndonkam ïa kine ki pulit CISF.Namarkata, ka High Court kam banse ban tuklar hi noh da kaba pan ïa ki 10 tylli ki Company ki pulit CISF.Sa kawei ruh ka daw bakongsan jong ka jingkwah ban buh da ki pulit CISF ka long namar ki CISF kim donkam ban trei hapoh ka jingkdew ne jingïalam ne jingshah pynïaid ne jinghukum jongno-jongno.
Ki lah ban trei hi katkum ka jingsngewbit ka jong ki.
Ki CRPF pat ki hap ban shah pynïaid hapoh ka sorkar jylla.
Haba peit ïa ka jinglong jong ka jaka ha ka jylla, ka High Court ka la ong ba 10 Company ki pulit CISF ki la biang ban peit ïa ki kali bad ban khang syndon ïa ka jingkit dewïong be-aiñ.
Nalorkata ka la ong ba ki pulit CISF kin peit ruh ïa ki kali kiba kit ïa ki mar be-aiñ bad ba ki kali kin bud ryntih ïa ki jingbthah ba kim dei ban kit palat pud ha ki surokbah.
Ka High Court ka la bthah ïa u muktiar ka Sorkar Pdeng ban peit ïa ki jingdonkam na ka bynta ban wanrah ïa 10 Company ki pulit CISF ki ban peitngor ïa ka jingkit dewïong be-aiñ ha Meghalaya.
Ka la ong ruh ba ka jingpyndonkam ïa ki CISF kan ym long na ka bynta bun snem namar ka sorkar ka don jingthmu ban ailad ïa ka jingtih dewïong kaba pyndonkam da kor ki bor bad ka jingai laisen katkum ki kyndon aiñ kaba lah ban pynlong ïa ka kam tih dewïong kum ka kam ka bym khring than shuh ïa ki briew.
Lada kat ka High Court ka la duh jingshaniah ha ki pulit ka jylla, ngin ïa ong sa kumno pat? Hato ma ngi ki paidbah ngi dang lah ban shaniah ha kita kijuh ki pulit? Kam dei kaba eh ban jubab.
Ka High Court ka tip kham bha halor ka jinglong jingman jong ka Meghalaya bad kumno kata ka jingkit dewïong ïa u be-aiñ ka ïaid.
Ka sngewthuh ruh shisien ba la lah ban khang lane teh lakam ïa ka jingkit, ka jingtih be-aiñ ïa une u marpoh khyndew lei kan sa shu ïap la ka ïap hi.
Mano ban tih haba ym lah ban kit ne ban die be-aiñ shano-shano? Namarkata, ka rai jong ka High Court ban phah wan da ki pulit CISF ka long kaba biang tam bad ngi khmih lynti ba kine ki pulit ruh kin da wan shisha ban pyntreikam lut ïa ki kyndon jong ka High Court, National Green Tribunal bad ka Supreme Court halor ka jingdonkam ban teh lakam ïa ka jingkit dewïong be-aiñ.
Ngi khmih lynti ruh ba ki CISF kin da kynther syndon ïa kita ki ‘High-Level’ kiba la treikam la bun snem mynta ha ka jingkit dewïong be-aiñ kaba la pyndunong da ki lak klur tyngka ïa ka jylla katba kiba ïoh myntoi ki dang tang ki katto katne ngut.
Lehse ka High Court ka kwah ban pynkhuid lut ïa ka jyrsieh na ka jingtih dewïong be-aiñ kaba long ruh shi bynta na ka jingpynkhuid ïa ka synshar ka khadar namar baroh ngi tip ba kita ki ‘High-Level’ ki dei ki ‘heh’ kiba na ki liang bapher-bapher naduh ki heh saiñpyrthei, heh spah, heh ophisar, heh pulit bad sa kiwei pat ki heh.
Shisien ba la pyntreikam da ki CISF ban peitngor ha ki surok, ngi khmih lynti ba kan don ka jingkem naphang ïa kiba kit dewïong be-aiñ bad kumjuh ruh ïa ki nongïarap ïa kine ki nongkit namar ka la shu long palat liam baroh shi katta.
Hadien san snem, ki paidbah ka Sohïong konstitwensi ki la shaniah biang ïa ka ïing ka sem jong u Bah HDR Lyngdoh (bam kwai ha dwar u blei) ban long u nongmihkhmat ka konstitwensi namar ha ka 13 tarik mynta u bnai kaba dei ka sngi ñiew vote, ki paidbah ki la jied ïa u Bah Synshar Lyngdoh uba dei u pyrsa trai jong u Bah HDR ban long kum u nongmihkhmat jong katei ka konstitwensi.
Ka jingjied ki paidbah ïa u Bah Synshar Lyngdoh uba dei kyrtong ka UDP ka dei namar kiba bun ki sngewieid ïa u Bah HDR Lyngdoh uba la long la bunsien kum u nongmihkhmat jong ka Sohïong.
Kum ban shu pynkynmaw, ki paidbah ka Sohïong konstitwensi ki la pynliem noh ïa u Bah HDR Lyngdoh ha u snem 2018 mynba u ïakhun na ka Congress bad jied bujli da u Bah Samlin Malngiang uba ïakhun na ka HSPDP.Ynda u Bah HDR Lyngdoh u la mih noh na ka Congress ha ryngkat bad baroh ki MLA jong katei ka seng, u la pynïasoh noh sha ka UDP ban ïakhun ïa ka ilekshon MLA 2023.
Hynrei kyndit-kynsan u la khlad noh ha ka 20 tarik Rymphang, kata shi taïew shwa ban dei ka sngi thep ‘vote’ bad la hap ban pynsangeh noh ïa ka jingthep ‘vote’.
Haba ka Election Commission ka ri India ka la pynbna ban thep vote ha ka 10 tarik Jymmang 2023, na ka liang ka ïing ka sem u Bah HDR Lyngdoh ka la sei da u pyrsa trai jong utei u rangbah u Bah Synshar Lyngdoh ba un long u kyrtong ka UDP.Ha ka 13 tarik mynta u bnai kaba dei ka sngi ñiew ‘vote’, u Bah Synshar Lyngdoh u la pynliem ïa u kyrtong ka NPP, u Bah Samlin Malngiang da 3,422 vote.
U Bah Synshar Lyngdoh uba la rah ïa ka jingjop u la ïoh 16,679 vote, u Bah Samlin Malngiang uba la shah rem u la ïoh 13,257 vote, u Bah S.Osborne Kharjana kyrtong ka Congress u la ïoh 1,756 vote, u None Of The Above (Nota) u ïoh 272 vote, u kyrtong ka TMC, Bah Stoding Thabah u la ïoh 89 vote, u kyrtong HSPDP, Bah Sandondor Ryntathiang u la ïoh 62 vote, u kyrtong ka BJP, Bah Seraph Eric Kharbuki u la ïoh 40 vote.
Kum ban shu kdew ka jingjop u Bah Synshar Lyngdoh katkum ka jingpaw ha ka ‘social media’ ka dei ka jinglah u Bah Amazing Kurbah ban pynphai nia ïa ka jingkynthoh ki nongïalam ka NPP namar ki paidbah ki sngewtynnad ban sngap ïa ki jingkren jong u ha Youtube haduh ban da dei ka sngi ñiew vote.
Ka  khubor na Bolly wood ka iathuh ba ka phlim thymmai jong ka Kangana, ka Tejas yn sa pyllait paidbah noh ha u Naitung lane Nailar ha kaba kane kan dei ruh kawei na ki phlim iashoh jong katei ka puron.
Ka Tejas kan dei ka phlim kaba yn pynmih da u Ronnie Screwvala bad kane ka phlim kan dei ruh halor ka Indian Airforce.
La direk ia ka da u  Sarvesh Mewara bad ha kane ka phlim ka Kangana kan ak kum kawei na ki Airforce kynthei.
Ka daw ba la shna bad pynmih ia kane ka phlim ka dei ruh ban ai mynsiem ia ki samla kynthei kiba kwah ban long ki Airforce.
Ha kaba iadei bad ka bynta jong kane ka phlim ka Kangana ka la trei shitom bha bad kam kwah satia ba kane ka phlim kan mad ia ka jingduhnong kumba long ka Thalaivii bad Dhaakad.
Kane ka long ruh ka wei na ki phlim ba pher jong ka Kangana bad bunsien hi ngin shem ia ka Kangana ba ka pynpher ia ka rukom ak jong ka ha ki phlim khnang ba kin ym iasyriem ne long kumjuh.
Ka dei ruh kawei na ki puron ka bym ju salia ban shim ia kino kino ki bynta ban ak bad dei ruh na kane ka daw ba ka la kiew bha ha ka kam ba ka trei bad don kyrteng ruh ha ka thup jong ki puron ba ioh ia ka jingsiew baheh.
Nalor jong kane ka phlim ia ka Kangana ngin sa iohi ruh ha kiwei kiwei phlim thymmai kiba yn pynmih mynta u snem bad don pat ki ban mih haduh u snem ban wan.
Ka khubor ba la ioh ka iathuh ba ka kompani Adidas ka la shim ia ka rai ban shu ai sngewbha noh sha ki briew kiba duk ia ki ‘Yeezy Shoes’ ha jaka ban thang noh ia ki.
Kane ka wan hadien ba ia kitei ki juti ym shym la lah ban pyniaid iew ne ban die  hadien ba kane ka kompani ka la pynkut noh ia ka jingteh lok bad u Kanye West tang namar ki jingkren jong u kiba la kynthoh bad pynrem da kiba bun ki nongshong shnong jong ki ri ka pyrthei.
Ha ka jingshisha ka kompani Adidas ka la rai ban shu thang noh ia kitei ki juti kiba ym shim lah ban pyniaid hynrei kylla ktien pat  hadien  da kaba rai ban shu ai sngewbha noh ia ki sha ki briew kiba ym kot bor satia ban thied ia kitei ki juti bad kumjuh ruh sha kiba duk bad kyrduh.
Ha kine ki snem ba la leit ka Adidas ka la iateh lok bad u Kanye hynrei dei namar ki jingkren bad kijingleh jong une u nong rwai bad ha kajuh ka por ki jingkynthoh jong u halor kawei ka jingjia ba bun ki la rai ban boycott noh ia kiei kiei kiba la pynmih da une u nongrwai.
Ka jingkren bad jing kynthoh jong u Kanye ka la pynlong ia ka Adidas ban mad ia ka jingduhnong bakhraw bha ha kaba katei ka kompani ka la sahkut haduh phew hajar tylli ki juti Yeezy khlem da lah shuh ban pyniaid iew ia ki.
Ka jingbym lah ban die ia kitei ki juti ka la pynlong ia ki bor ba dei peit jong kane ka kompani nyngkong ban shu thang noh syndon ia ki hynrei dei pat hadien ba la rai ban shu ai sngewbha noh sha ki briew kiba duk bad kyrduh ba kin iohlad ban phong ia ki.
Ha ka jingshisha ka Adidas kam kwah satia ban pynkut ia ka jingiateh lok bad u Kanye hynrei namar ba kiei kiei kiba une u nongrwai u kren ka la ktah ia ka jingsngew jong kiba bun bad dei ruh na kane ka daw ba kane ka kompani khnang ban lait na ka jingshah ktah kam banse ban hap pynkut noh syndon ka jingiadei kam bad ka Yeezy.
U kyrtong ka National People’s Party (NPP) na Sohïong konstitwensi, Bah Samlin Malngiang u la ong ba un kyrpad ïa ka sorkar ba kam dei ban ai eiei ïa ka Sohïong namar kim don ka jingsngewnguh ïa ka jingleh bha.
Ïa kine ki kyntien u la pynpaw haba ai jingkren ha khmat ki nongkyrshan ka NPP ha phyllaw ïing sah jong u ha Shillong hadien ba u la shah rem ha u kyrtong ka UDP Bah Synshar Lyngdoh kaba la long ha ka 13 tarik mynta u bnai.
Katkum ka ‘video’ kaba la saphriang ha rynsan lad pathai, u Bah Samlin u la ong, kin nym lah ban pynkynriah kam khlem da ïoh hukum na u ruh.
“Katne ki pynsat, ngan sa peit haduh katno ki lah ban trei hangtei bad ngan ïuh bad kti bad kjat ban khang lyngba ka sorkar ba ym dei ban ai eiei ïa ka Sohïong namar kim sngewnguh ïa ka jingleh bha" u la ong.
Hadien ba u la dep kren ki paidbah nongkyrshan ki la thap kti ban ai ka jingkyrshan ïa ka jingkren jong utei u kyrtong ka NPP na Sohïong.
Ha kane ka ilekshon na Sohïong konstitwensi, u Bah Samlin Malngiang u la ïoh 13,257 vote bad u la shah rem da 3,422 ‘vote’ ha u kyrtong ka UDP, Bah Synshar Lyngdoh uba la ïoh 16,679 ‘vote’.
Kum ban shu pynkynmaw, u Bah Samlin u la jop ïa ka ilekshon MLA ha u snem 2018 na ka seng HSPDP bad long ruh kum u Myntri ha ka MDA-1 haduh ar snem shiteng.
Shwa saw sngi jong ka jingthep ‘vote’ ha Sohïong konstitwensi u la pynïasoh pura noh sha ka NPP.Katba u Bah HDR Lyngdoh (bam kwai ha dwar u blei) uba la shah rem noh ha ka ilekshon 2018 haba u ïakhun na ka Congress u la rung noh sha ka UDP ban ïakhun ïa ka ilekshon 2023.
Hynrei, ha ka 20 tarik Rymphang, 2023 u la khlad kyndit kynsan bad la pynsahteng shwa ïa ka ilekshon ha katei ka konstitwensi.
Hadien ba khlad u Bah HDR Lyngdoh, na ka liang ka ïing ka sem ka la rai ban sei da u Bah Synshar Lyngdoh uba dei u pyrsa trai jong utei rangbah ba un long kum u kyrtong ka UDP.Hadien ka jingmih noh jong u khlur ialehkai phutbol ka Argentina u Lionel Messi na ka klob Barcelona, ka khubor  ka iathuh ba katei ka lympung ialehkai ha ka Spanish La Liga ka lah rah ia ka trophy jingjop na katei ka lympung ha ka sien kaba nyngkong eh.
Kane ka wan urong hadien ba katei ka klob ka la lah ban khur noh shalade ia ki 4-2 kol jingjop pyrshah ia ka Espanyol.
Haba phai sha ka jing-iakhun hapdeng kitei ki ar kynhun ialehkai, u Robert Lewandowski ka Barcelona uba la lah ban ialehkai bha ha ka jing-iakhun tat haduh ba un da ioh thep kol ar sien na ka bynta ban pyntam kol shakhmat ia ka kynhun baroh kawei bad ban rah ruh ia katei ka trophy jingjop kaba nyngkong ha kane ka pateng ialehkai kaba mynta naduh ba ioh rah teng ha u snem 2019.
Ka khubor ka iathuh ruh ba ka ia ka jing-iaknieh rah ia ka trophy la ri-kyndong da ki saw kylla iakhun kiba sah  bad ki ar snem hadien ba u Messi u lah iehnoh ia ka klob na ka daw jong ka jinghiran ka pla pisa jong ka klob.
Ha katei ka jingiakhun pyrshah ia ka Espanyol, u Alejandro Balde bad Jules Koundé na ka Barcelona ki lah ioh ban kamai kol na ka jing-iakhun bad pynlong mynta ia katei ka kynhun ialehkai ban don ia ki 27 tylli ki khusnam jingjop kata da phra tylli duna ban ia ka Real Madrid.
Katei ka jingjop jong ka klob ha ka shnong jong katei ka kynhun iakhun pyrshah ka la pynlong ia ka Barcelona ban khur ia ki 85 dor-thong na ki 34 tylli ki jingialehkai kaba long da 14 dor-thong khambun shuh shuh ban ia ka Real Madrid kaba lah rah ia ka thong jingjop da 1-0 kol pyrshah ia ka Gatafe.
Ka klob Barcelona ka lah lamkhmat naduh ka 13 kylla iakhun bad kaba la lah ban bat halade ia ka jingiakhun ha ka jingiada ka jong ka da ki  13 kol kaba long da 14 ban ia kino kino ki klob.
Ka long ruh ka kynhun kaba don ia ki 25 Clean Sheets.
Ka klob Barcelona ka lah rah ruh ia ki 8  trophy jingjop ha ki  11 aiom ialehkai ha baroh shi lynter jong u 2019.
Ka long ruh ka klob ialehkai kaba lah  wan ba-ar ia ka Madrid ha u 2020 bad hadien kata kum kaba lai hadien ka  Real Madrid  bad ka Atletico ha u snem 2021 bad ha ka aiom ialehkai ba lah dep, ka lah wan  ba-ar  ia ka ka Madrid.
Katei ka klob ka lah rah ruh ia ka trophy jingjop ba nyngkong khlem u Messi, ka lah wan urlong ha ka lympung Spanish Super Cup ha u bnai K’lyngkot mynta u snem.
Ka klob kaba dang ialeh na ka bynta ban khur ia ka trophy jingjop kaba paw naduh ba u nongpyniaid bahakhliehduh jong ka klob u Joan Laporta u lah shim ia ka sienjam na ka bynta ban thaw thymmai noh ia ka ram baroh kawei jong ka klob bad ka jingpynthymmai ruh ia ka kynhun ialehkai baroh kawei da kaba thied rangialehkai kum u Robert Lewandowski, Jules Koundé bad Raphinha.
Katei ka jingshah rem noh jong ka klob Espanyol ka long kaei kaei ka kam kaba sngewsih ba ka klob ka lah mad mynta ha ka jingiahun jong ka pyrshah ia ka jaka ban shah weng noh na ka lympung.
Katei ka klob ka lah rah jingjop tang shisien ha ki 10 jingialehkai ba lah dep, kata kawei ka jingiakhaid ba ka la lah ban pynurlong bad ki phra tylli ki jingshah pynrem.
Dei ha u snem 2020 ba ka lah shah weng noh na ka lympung ialehkai ha ka sien kaba nyngkong bad kaba lah ioh ban wanphai biang sha ka lympung ha ka  sien iakhun kaba nyngkong  kum ka kynhun lahduh ha ka 2nd Division.
Ka Emma Watson kaba la kiar na ka kam ak phlim la kumba 5 snem ka la iathuh halor ka jingkmen  ban ioh leh sa ia kiwei kiwei ki kam ba ka sngewtynnad ha ka jingim.
Kane ka puron kam shym don kano kano ka jingbabe halor ka jingleh kiar na ka Hollywood bad ong ba ka la leh ia kaei kaei kaba dei.
Ka Emma kaba la paw na ka bynta ki katto katne ki phlim hadien jong ka Little Woman kaba la mih ha u 2019 kam shim la soi phlim thymmai bad ha kawei na ki interview kane ka puron ka la iathuh ba bun ki dang mutdur beit ba ka jingkiar jong ka na Hollywood ka dei ba ka thmu ban iehnoh syndon ia ka kam ak phlim hynrei kane kam shim long satia kumta naba ka kwah ban pynleit jingmut sa ha kiwei kiwei de ki kam.
Kane ka puron jong ka Beauty And The Beast ka la iathuh ruh ba kawei na ki daw ba ka la kiar shwa shipor na ka kam ak phlim ka long ruh ba kam long sngewtynnad ha kaei ba ka leh.
Mynta hadien ba ka la dap 5 snem ba ka la ieh ia ka Hollywood ka la shim ia ka rai ban mih pyrthei biang ban soi phlim thymmai.
Ban nang pynbha ïa ka jingtrei kam jong ka kur, ka kur Mawsor ha ka Sngi Saitjaiñ ka la ïoh ban pyllait paidbah ïa ka riti treikam ha kaba u Bah Jambor War uba long u Executive Member ka KHADC ba dei peit ïa ka tnat Elaka u la long kum u kongsan bad u la pyllait paidbah ïa katei ka riti treikam.
Ïa ka jingïalang jong ka Dorbar Kur Mawsor la pynlong ha ka shnong Mawkhlam – Nongpyndeng.
U Bah Witting Mawsor, u nongaibuit ka kur Mawsor, u la ong ba ha ka jingshisha ïa katei ka riti treikam jong ka kur la shna naduh u snem 1966 ïa kaba la thoh da ki longshuwa jong ka kur Mawsor, hynrei mynta la shu pynjanai bad la shu pynwandur biang ïa ki katto katne ki bym ïahap shuh katkum kane ka juk kaba mynta.
U la ïathuh ruh ba ha kane ka riti trei kam jong ka Kur Mawsor ka kdew bad ka kren ruh ka jingñiewkor ïa ka ïoh ka kot, ka jingburom ïa ka jingnang ka jingstad.
U la ong ba ka riti bat khyndew bat shyiap jong ka kur Mawsor ka kham khia na ki para Khasi ha ka bri u Hynñiewtrep bad ka long kaba khlaiñ ha kaba kam dei ka ri kynti, hynrei ka dei ka khyndew jong ka kur bad ka khyndew jong u paidbah bad ym lah ban kam kynti mano mano ruh, hynrei ka dei beit jong ka kur paidbah.
U Bah Jambor haba kren ha katei ka sngi u la ai khublei ïa ka kur Mawsor kaba dei ka kur kaba lap ba shem ïa ka thymmei jong ka naduh ka ïawbei ka banyngkong kaba pynlong ïa ka kur ka jait Mawsor.
“Balei nga ong kumta namar bun ki kur ki jong ngi ha ka jaitbynriew, kim ïoh shuh ïa ka thymmei jong ki lane ka ïawbei lane ka jingsdang ka jong ki namar ba ma ngi naduh kaba sdang ngim don ïa ka thoh ka tar kaba lah ban pynsah jingkynmaw ïa ki pateng ki jong ngi.
Hynrei ki hap pdiang bad ki hap pynskhem ïa kata ka longkur ka longjait jong ki kumba ka dei ïa ngi kum ka jaitbynriew," u la ong.
Shuh shuh u la ong ruh ba kum ka kur ka jait Mawsor ka long shisha ka kur ka jait kaba donbok ba ki longshuwa ki jong ki, ki la ïoh ban bat ïa ka thymmei kaba pynsah ïa ka pateng ki longdien.
“Kane ka dei kaba ngan ai ka burom sha phi ka kur, ki rangbah kur mynta kiba nang ïaid ban pynbha ban pynbit pynbiang ïa ka jingïaid ka jingïalong shi kur shi jait ba kan neh kan sah," la ong u Bah Jambor.
Na ka liang jong ka Football Players’ Association of India (FPAI) mynta ka sien ka lah pynlong ia ka prokram sam khusnam ba shisien shi snem, ka Indian Football Awards(IFAs) ka ban pynlong ha Paljor Stadium  kaba ha Gangtok, Sikkim.
Kumta ha katei ka jingsam khusnam, ka kynhun Mumbai City FC kaba long ruh ka lahduh ha ka Indian Super League (ISL) Shield  ka lah khur haduh  lai tylli ki khusnam na katei ka prokram.
Shuh shuh ha kaba iadei bad katei ka bynta, u khlur ialehkai Wing katei ka kynhun u Lallianzuala Chhangte  bad u rangialehkai shapdeng ba tbit tam jong katei ka kynhun ialehkai u Greg Stewart ki lah khur ia ka khusnam ‘Indian Player of the Year’  bad Foreign Player of the Year’.
Kumjuh ruh u nongpyniaid bahakhliehduh jong katei ka kynhun ialehkai u Des Buckingham u lah shah pynkup burom da ka khusnam ‘Coach of the Year.
’Ka khubor ba lah ioh lum ka iathuh ruh u khlur ialehkai ba pawkhmat ka Bengaluru FC u Sivasakthi Narayanan u lah shah bishar kum u nongjop ia ka khusnam ‘Youngest Player of the Year.
’Kumba ka ju long hi,  ia katei ka prokram sam ia ki khusnam sha ki nongialehkai phutbol ka ri India, ka long ka prokram ba ju pynlong man la u snem ia kaba lah sam ia ki khusnam da ka FPAI ha ki kyrdan bapher bapher katkum ka jingioh jingkyrshan bad jingjop ki nongialehkai lyngba ki vote ia kaba lah ai sha kita ki nongjop da kiwei pat ki nongialehkai kiba lah pynrung kyrteng ialade bad ithuh ia ki kum ki nongbishar.
Kumba haduh 400 ngut kita ki nongialehkai kiba lah pynrung kyrteng ialade ki lah shimbynta ha ka jngiathep vote ha kane ka kynti ba mynta jong ka prokram.
Ka khubor ka iathuh ruh ba ia ka jingpynlong ia ktei ka prokram mynta u snem, lah iasnohktilang ruh ha ka ban pynlong da  ka Football Development Private Limited (FDPL)  bad ka Football Players’ Association of Sikkim (FPAS).
Hangne ka thup kyrteng jong baroh ki nongjop kiba lah khur ia ki khusnam bapher bapher:Indian Player of the Year (Woman): Grace DangmeiYoung Indian Player of the Year (Woman): Naketa BishnoiYoung Player of the Year: Sivasakthi NarayananIndian Player of the Year: Lallianzuala ChhangteForeign Player of the Year: Greg StewartCoach of the Year:Des Buckingham.
U President barim ka Federation of Khasi Jaiñtia & Garo People (FKJGP) u Bah Wellbirth Rani ha ka Sngi Thohdieng jong ka taïew ba la dep, u la hiar ai mynsiem bad kitbok kitwriang ïa ka kynhun ïalehkai ka Tyrsad Umkseh Sports Club ka ban ïashim bynta ha ka sien ba nyngkong eh ha ka Meghalaya State League, 2023.
Ka Tyrsad Umkseh Sports Club ka la ïoh rung sha ka Meghalaya State League (MSL) hadien ba khur ïa ka nam kum ka lahduh ha ka lympung ïalehkai ba la pynïaid da ka Tyrsad Area Sports Association.
Ka Tyrsad Umkseh Sports Club ka la don ha ka thup Group-A jong ka Shillong Zone kaba kynthup ïa ka lahduh jong ka Shillong Premier League (SPL 2022) ka Mawlai Sports Club, kumjuh ka Langsning FC.Kiwei pat ki kynhun kiba don ha kane ka thup ïalehkai ki dei ka Jyntru Sports Club, ka Umrit Sports Club bad ka Seng Samla Laitryngew.
Ka Tyrsad Umkseh SC kan sdang ïa ka jingïakhun kaba nyngkong ha ka Sngi Ba-ar pyrshah ïa ka Langsning Sports Club bad kan ïakhun khatduh ïa ka Umrit SC ha ka 1 tarik u Jylliew.
Haba ïoh jingtip ïa kane ka jingïoh rung ka klob sha ka Meghalaya State League, u Bah Wellbirth kum u nongshong shnong ka thaiñ, u la leit ban ïakynduh ïa ki ‘rangïalehkai ka kynhun ha ka step sngi Thohdieng katba ki dang ïa kilanmet ha madan jong ka shnong.
Ha kane ka jingïakynduh, u Bah Wellbirth u la ai mynsiem ïa ki ‘rangïalehkai ha ryngkat ka kitbok kitrwiang ruh ba kin lah ban ïalehkai bha bad ban poi sha ka thong kum ki nongjop.
Ha kane ka sngi u Bah Wellbirth u la ïarap ruh da ka song pisa sha kane ka kynhun ïalehkai ba kynthup ïa ki tracksuit sha ki ‘rangïalehkai bad ka song pisa ba T.1 lak ba ka kynhun kan ïoh pyndonkam na ka bynta ki jingdonkam ki ‘rangïalehkai.
U la ong ba kane ka jingai jingïarap ka dei tang ka jingai mynsiem ban lah kyntiew ïa ki kam ïalehkai hapoh ka dong ka thaiñ.
Hadien lai snem ba la seng ïa ka shlem ai jinghikai phutbol, ka OM Roy Memorial Higher School ka la ïoh jaka ïalehkai na ka bynta ban tei ïa ka madan phutbol.
Ka jingthmu halor kane ka long ban saiñdur ïa ki khynnah kiba don ïa ka sap ïalehkai phutbol.
“Ïa katei ka jaka kaba don ha Mawtawar ka dei kaba ngi la thied na ka bynta ban ai jinghikai phutbol ïa ki khynnah kiba don ïa ka sap ïalehkai ba kyrpang nalor ka pule puthi," la pynpaw ka Principal, Kong A.Syiemlieh ha ka Lah Sngi U Blei.
Kumba ka paw naduh ba la seng ïa katei ka skul, ki la mih shibun ki khynnah kiba la lah ba pynpaw ïa ki sap ïalehkai ba kyrpang bad kiba la wanrah nam bad burom ïa ka jylla ha ki jingïalehkai papher bapher.
Hadien ba ka la rah ïa ka nam lahduh ha ki lympung ïalehkai hapoh ka Jylla ba la pynlong da ka tnat ïalehkai, ka OM Roy ha u 2013 ka la rah ruh shisien ïa ka nam lahduh ha ka International Subroto Mukherjee Football Cup ha ka nongbah Delhi.
Kumta ha u 2020 ka OM Roy ka la plie ïa ka shlem ai jinghikai phutbol (Football Academy) na ka bynta ban saiñdur ïa ki khynnah, hynrei na ka daw ba wan lynshop ka khlam Covid-19 ka la long ka jingkhanglad shipor ïa kane ka skul.
Dangshen mynta u snem pat ka la ïoh ruh ban thied ïa ka jaka ha Mawtawar na ka bynta ban tei ïa ka madan ïalehkai phutbol khnang ba kan long ka jingmyntoi ïa ki khynnah ba kin pyntbit ïalade ha ka kam ïalehkai phutbol nalor ka pule puthi.
Kumta kane ka skul ha ka Lah Sngi U Blei jong mynta ka taïew ka la aiti ïa ka dorkhas ha u Assistant Director ka tnat ïalehkai, Bah K.Passah ha ka jingïadon lang u District Sports Officer ka East Khasi Hills, Bah O.Mawthoh ban ïarap pynïoh ïa ki lad jingïarap khnang ban lah pynbit pynbiang ïa katei ka madan.
Na ka liang u Bah Passah u la ong ba halor kane ka bynta un sa rah ïa kane ban pynsngew sha ka Director ka tnat ïalehkai halor ki jingdonkam ïa ki lad jingïarap jong kane ka skul ha ki kam ïalehkai.
Kat nang mih ki sngi, katta ka nang sniew.
Ka jingkyrduh bording ha Meghalaya ka long ka bym kut shuh namar ngi hap ban shu shaniah tylli tyllan ha ka jingisynei jong ka mei mariang ban pynhap ïa u slap khnang ba ki shlem pynmih bording kin lah ban trei ha ka rukom kaba dei bad ban pyllait ïa ki nongshong shnong na ka jingdum.
Dang shen ha Meghalaya High Court, ka Meghalaya Energy Corporation Limited ka la pyntip ba man la u bnai, ka jylla ka donkam 200 Million Unit katba ka jingdon bording pat ka long tang 88 Million Unit.
Sa kawei pat ka daw ba la pyni na kawei pat ka liang ka long ba ka jingduna bording ka dei namar ka jingthut ha kawei na ki shlem pynmih bording kaba don ha Tripura bad ka sorkar Meghalaya kam don lad ban thied bording na kiwei pat ki tyllong.
Ngin leh sa kumno pat? Ngin hap ban shu shah beit ïa ka MeECL ba kan pynlip bording 10 kynta ha ka shi sngi? Shano ki kam ki jam kin poi haba kumne? Ka jinglutksan jong ki nongseng kam seng kam ha kane ka jylla namar ka jingbym biang ka bording kam dei shuh kaba kai.
Mano ban buria ïa kata ka jinglutksan kaba la neh mynta la shi bnai tam? Hato ka sorkar ka nud ban wan shakhmat ban ong ba kan buria ma ka ïa ka jinglutksan baroh? Ngi tip ba kam don bad kam don pisa hi ruh ba kan leh kumta.
Ngi shu tip ba kane ka sorkar ka dei kaba sngewtynnad ban shim ram khnang ba kan lah ban siew ram lane ban pyntreikam ïa kita ki projek lyngba kita ki ‘Consultant’ kiba wan mih na ka pyrthei sngi jongno ruh.
Ngi la poi ha ka kordit, sohsat, jingduh jingkyrmen bad ka jinglutksan.
Ka sorkar kam i don lad ban leh eiei halor kane wat la ka la dep kular sha ki paidbah ha ka por ilekshon ba kan ai ïa kata ka jingsynshar kaba bha tam.
Lada tang ïa ka bording ruh ym lah ban leh eiei, ngin khmih lynti kumno sa ïa kiwei pat ki kam?Ka jingpynlip bording kaba neh da ki kynta ha ka shi sngi ka la ktah jur – naduh kiba don ba em haduh ki duk ki suk, naduh ki samla pule haduh ki kmie ki kpa, naduh ki nongseng kam seng jam haduh ki jaka trei jaka ktah.
Ngi tip ba ha kane ka juk, ki kor kiba ngi pyndonkam ki hap ban shaniah ha ka bording lym kumta kim treikam haei-haei ruh.
Ka jingpynlip bording ka la pynsuki lut ïa ki kam ki jam baroh khamtam jong kito kiba don ha ki kam shimet bad ki bym lah ban shaniah ha ka sorkar ba kan bsa ïa ki.
Ngi lah ban pynkynmaw hangne ba ka la don ka jingjia ba katba u nongbishar ka Meghalaya High Court u dang ai hukum ha kaba ïadei bad kawei ka mukotduma halor ka jingpynlip bording ba khah-khah, ka la don ka jingthut ba hapdeng khyndiat por ha ka bording bad kane ka la pynlong ïa u nongbishar ban kdew ba ka lah ban dei ka dak ka shin ba ka sorkar jylla kan hap ban ai ïa ka jubab ba pura halor ka jingthut ka bording.
Ka High Court ha kato ka por ka la ong ba ka dei ka kamram jong ka sorkar jylla ban pyntikna ba ka bording ka don katkum ka jingdawa bad dei ban pynkhreh ïa ki saiñdur khnang ba yn lah ban pyndap ïa ka jingdonkam bording hadien habud.
Ka la ong ruh ba ka sorkar ka lah ban thied bording na ka ‘Open Grid’ bad ban poi sha ka jingïasngewthuh jingmut bad ki kompani pynmih bording ban pyntikna ba ka bording kan don na ka bynta ki paidbah lada ki paidbah ki kloi ban siew.
Shuh shuh ka ïingbishar ka la kdew ba ha ki jingthoh, dei ban pyni ba ki kynta pynlip bording ki dei ban long mar katjuh bad kiei ki jingpynkhreh ban pynbiang bording na ka bynta ki shlem kiba donkam kum ki Hospital, Airport bad kiwei.
Ngim tip kumno ka sorkar bad ka MeECL kin jubab sha ka High Court ynda la dei biang ka sngi ban bishar ïa ka mukotduma halor ka jingpynlip bording kaba da ki kynta ha ka shi sngi.
Ma ngi ki paidbah ngi long kiba jemnud palat.
Katne ngi hap ban shah ïa ki jingeh, hynrei ngi sngap beit bad ngi leh kum bym don jingktah eiei na ka jingpynlip bording.
Phin hap ban ïa peit bha ïa kita ki ‘bill’ kiba phin ïoh ha kine ki sngi bad lada phi shem ba ka bai thang ding ilektrik ka long shaba palat bad kam ïahap eiei namar ka jingdon ka jingpynlip bording, phi dei ban ïa pyntip khnang ba kiwei ruh kin ïa long kiba husiar.
Ngim dei ban ailad ïa ka MeECL ba kan shu kjit na ki thied snam jong ngi lada kam lah ban pynbiang bording.
Ka bai thang ding ilektrik ka dei ban ïahap bad kaei kaba ngi pyndonkam.
Lait na u Samlin, u kyrtong uba la rem noh jong ka NPP lem bad ki MLA jong ka NPP, ba kiwei kiwei pat te kim ia sngewphylla ne shaiong ngain ia kane ka jingjop donburom jong ka UDP ia ka Sohiong Assembly Constituency.
Wat lada da kane ka jingjop ka UDP ka la kynjoh mynta sha ka 12 ngut ki MLA, ha ka Iing DorbarThawain kaba 60 ngut,  pynban kane ka Sorkar MDA 2.0 ba la lamkhmat da ka NPP, ka dang skhem hi triang.
Kane ka Sorkar MDA 2.0 ka skhem, kan neh bad yn dang iai lam khmat hi ruh ia ka da ka NPP tat haduh kaba kut kine ki san snem.
Kane ka Sorkar MDA 2.0 ban iai lamkhmat da ka NPP kan skhem bad kan neh wat lada ka bapli ka UDP kan weng noh ia ka jingkyrshan ka jong ka.
Kane ka Sorkar MDA 2.0 kan skhem bad kan neh tat haduh kaba kut kine ki san snem wei ba ka UDP kam shym la nud bad kan nym nud hi ruh ban weng noh ia ka jingkyrshan ka jong ka.
Ka bapli ka UDP, la ka la kob ka la sob, pynban kam shym la lah, kam pat lah bad kan nym lah thaw pyrthei ei ei ruh em.
Ka bapli ka UDP kannym lah ban pynkhyllem jrain ia kane ka Sorkar MDA 2.0 kumba kan nym lah ruh de ban lamkhmat ha kaba thaw da kawei pat ka Sorkar kaba thymmai.
Kaba sngewdanda ka long ba ka bapli ka UDP ka nang pynshkem pynban ia kane ka Sorkar MDA 2.0, kata, da kane ka jingjop ka jong ka ia ka Sohiong Assembly Constituency.
Ka la nangiai paw shai ruh de ba wat kine ki ar, ka UDP bad ka NPP, ki ia long pynban kawei.
Ka UDP kan dang iai long hi tang kum u ksai uba hap ban shu bud tdong ia ka jingialam jong ka NPP kaba dei u thyrnia.
Ka UDP kan nym nud ban weng noh ialade na kane ka Sorkar MDA 2.0.
Kita kiwei ki dkhot jong ka MDA 2.0 ruh kin nym treh, da lei lei ruh em, ban ia mihlang noh lem bad ka UDP kat ban ia iehnoh marwei ia ka NPP.Kin nym treh ia bud tdong ia ka UDP, kata,ban ia leit ban ia shong lang noh bad ka sha ka liang pyrshah ne ka ‘opposition’ lem bad ka INC, ka TMC bad ka VPP.Lah ruh ban ong ba kane ka jingjop jong ka UDP ia ka Sohiong Assembly Constituency ka dei hi ka jingjop jong ka Sorkar MDA 2.0, ba la lamkhmat da ka NPP.Na kane ka jingjop jong ka UDP ia ka Sohiong Assembly Constituency ba ka MDA 2.0 ka lah kynjoh pynban mynta, na ka 45, sha ka 46 ngut ki MLA katba ka bapli ka liang pyrshah pat de ka shu iaisah hi tnoit tang 14 ngut ki MLA.Ka jingiohnong na kane ka jingjop jong ka UDP ia ka Sohiong Assembly Constituency ka long ia ka MDA 2.0.
Ka jingduhnoh pat de ka dei ia ka bapli ka liangpyrshah.
Ka UDP kan nym nud ne kan nyn treh ban weng noh ialade na kane ka Sorkar MDA 2.0.
Kan nym treh ban leit shong liang pyrshah.
Ka bapli kan nym hun ban shu long tang ka nonglamkhmat ia ka liangpyrshah.
Kaba pli ka UDP kaba tang 12 ngut ki MLA kannym nud ban mih noh naba wat khlem ma ka (UDP) ruh kane ka Sorkar MDA 2.0 kan dang iai don hi ia ka jingbun paid, kata, kaba haduh 34 ngut ki MLA.Kum ka jingpynkymaw ba kita ki 34 ngut kin dei kine hi ki 26 ngut ki MLA jong ka NPP, kine hi ki 2 ngut ki MLA jong ka BJP, kine hi ki 2 ngut ki MLA jong ka PDF, kinehi ki 2 ngut ki MLA jong ka HSPDP bad ruh kine hi ki 2 ngut ki MLA shimet.
Ngim dei ruh ban klet ba ia mynta lei te ka NPP bad ka PDF ki lah da ia long shisha kawei.
La ka bapli ka UDP ka la kob ka la sob pynban ka bapli kan nym nud ban wengnoh ialade na kane ka Sokar MDA 2.0, kata, ban weng noh shisyndon ia ka jingkyrshan ka jong ka ia kane ka Sorkar MDA 2.0, ba la lamkhmat da ka NPP.Ka bapli ka UDP kaba don tang 12 ngut ki MLA ka tieng ka smiej pynban ioh ba kan shah weng noh na ka Sorkar MDA 2.0.
Ka bapli ka tieng ka smiej wei ba tip shai ba kannym lah thaw pyrthei ei ei ruh em.
Ka UDP ka tip shai ba kan nym lah ban pynkhlem ia kane ka Sorkar MDA 2.0 kumba kan nym lah ruh ban thaw bad lamkhmat ia ka Sorkar thymmai, kata, tang bad kine ki 14 ngut ki MLA kiba don mynta ha ka liang pyrshah.
Ki 12 ngut ki MLA ki jong ka UDP lem bad kine ki 14 ngut ki MLA kiba don mynta ha ka liangpyrshah kin dang kot tang 26 ngut, ha ka Ing Dorbar Thawain kaba 60 ngut ki MLA, ba kumta kin nym pat kotbor ne kot ka jingdon briew kat ba kin ia thaw Sorkar.
Ngim dei ban sngewphylla lada ka NPP kam banse ban ieh ia ka UDP ha ka mon kaba laitluid ka jong ka (UDP), kata, la ka UDP kan dang ieineh ban kyrshan ia ka Sorkar MDA 2.0 ne la kan weng noh bad kan mih noh na ka Sorkar MDA 2.0.
La kan iaineh ne kan mih noh ruh kan nym ktah ei ei ruh em ia kane ka MDA 2.0 ia kaba yn dang iailam khmat hi da ka NPP.Ngim dei pat ruh ban sngewphylla lada ka UDP kan dang iaisnoh hi rdin, kum u dkhiap, ia ka NPP tad haduh kaba kut jong kine ki 5 snem.
Lah ban ong ba wat la ka NPP kan wit, kan salia bad kan kynther katba kynther ia ka UDP pynban ka UDP kan iaisnoh hi rdin ia ka, kumba ka ju snoh hi rdin mynnor ia ka INC, tad haduh kaba kut ki 5 snem.
Kum ban shu ong noh la ka NPP kan beh ia ka UDP da ki ktien kiba khor katno katno ruh ka bapli ka UDP, kaba khlem dor khlem bor, kan nym mih hi tdot na kane ka Sorkar MDA 2.0.
Te tad lano bad kaba kumno pat kein kata ka jingkylla?.
Ka Umrit SC bad ka Mulait United ki la khura ka jingjop ha ka sngi kaba lai jong ka lympungalehkai Meghalaya State League 2023 ha ka Lah Sngi U Blei.
Ha ka jingakhun jong ka Shillong Zone (Group-A) kaba la long ha madan Third Ground, Polo, ka Umrit ka la pynliem noha ka Seng Samla Laitryngew da 3-1 kol.
Ha kane ka jingakhun, u Khimlang Thangkhiew u laoh ban thepa ka kol kaba nyngkong ha ka minit kaba 26.
Hadien katto katne por ki ar ngut ki rangalehkai ka Umrit ki laoh ban raha ka bol bad kim shym lah pat ban pynurlong, hynrei u Khimlang u la lah ban pynurlonga kane ka jingpyrshang.
Hadien kata, u Wanroyshang Sangma u laoh ban thep ar kol (45’+2, 53′).
Ka kol ba nyngkong ka la wan urlong lyngba ka jingoh ban shut na jngai bad kawei pat ka dei kaba u laoh najan.
Katba na ka liang ki rangalehkai ka Laitryngew ki la pyrshang banakhun tyngeh ha kaba u Ferenstar Kharkongor u la jan khura ka hat-trick.
Une u rangalehkai u la shah khanglad noh ha u rangalehkai shadien ka Umrit ha ka minit kaba 61.
Hadien kata, u laoh ban thep ha ka minit kaba 68 bad ïa kol ba khatduh ha ka minit kaba 81, hynrei um shym, la lah pat ban pynurlong ïa ka ‘hat trick’.
Ha kawei pat ka liang, ka jingalehkai jong ka Group-D na ka bynta ka Tura Zone ha madan Chandmari, ka Selsella Sports Association ka laakhaid mar 1-1 kol pyrshaha ka Wasa FC.Wat la kine ki kynhun ki laakhun tyngeh, hynrei hadien shiteng kynta ka Selsella ka laoh ban pynkhih jar nyngkong eh lyngba u Threebirth Momin (37′).
Ha shwa ban kut ka jingalehkai ka Wasa FC ka la lah ban pynphai kylla ha ka minit kaba 86.
Ha Mawkyrwat, ka jingalehkai jong ka Group-C hapdeng ka Seven United SCC bad ka Lumdiengngan SC ki la kut hapdeng ka jingakhaid mar 2-2 kol ha madan MDSA.Haba phai sha ka jingalehkai kaba khatduh jong ka Jowai zone na ka Group-B, ka Mulait United ka la lah ban pynliem noha ka Youth Club Pdengkarong da 2-1 kol ha Kiang Nangbah Stadium.
Ha kane ka jingakhun ka Seven United ka laoh ban thep ar kol ha ka kylla step lyngba u Stevenmark L.Kynshi ha ka minit kaba 22 bada ka kol ba ar la thep da u Mebanlambet Warjri ha ka minit kaba 42.
Ka Lumdiengngan ka la lah ban pynphai kylla ar kol ha ka kylla miet lyngba u Donboklang Kynter ha ka minit kaba 74 bad 87.
Ka jingiaid lynti jong u khlur ialehkai Tennis ka ri Serbia u Novak Djokovic ha ka lympung ialehkai ba mynta ka  Italian Open ka lah long kaba seisoh, ha kaba utei u rangialehkai u lah jam mynta sa sha ka rynsan iakhun pre-quarterfinal da kaba pynliem noh ia u rangiakhun pyrshah u Grigor Dimitrov  da 6-3, 4-6, 6-1.
Kumjuh ruh na ka jingiakhun jong ki kynthei ha ka jingiaknieh rung sha katei kajuh rynsan ialehkai, ka khubor ka iathuh ba ka Iga Swiatek ka long kawei na ki thei ialehkai kaba la lah ban pynurlong ia kata hadien ka jingpynliem noh ia ka nongiakhun pyrshah ka Lesia Tsurenko da 6-2, 6-0.
Ha kaba iadei bad ka jingiaid lynti jong kitei ki arngut ha ka lympung, u Novak uba lah rah ia ka nam kum u lahduh ha katei ka lympung ialehkai haduh hnriew sien, mynta u iai khmih bniah halade na ka bynta ka jingiai pynjanai shuh shuh ka rukom ialehkai ka jong u ha ka aiom ialehkai ba mynta jong une u snem.
Kumta ha ka jingiakhun ka jong u, u  Novak u lah shah pynrem ha ka jingialehkai ba nyngkong, hynrei uba lah ioh ban pynkhein dor-thong kylla ha kawei ka jingiakhun da haduh saw sien na ka bynta ban khur shalade ia ka jingjop ha ka set ba nyngkong.
Ha ka jingsam bol ka jong u, u Djokovic u lah tied ia ka bol Shabar jong u lain na ka bynta ban tam dor-thong shakhmat ha ka jingiakhun kaba lai jong ka set iakhun kaba ar da kaba pynkhein noh ia ki dor-thong jong u Dimitrov.
Hynrei u Dimitrov u lah  ioh ban pyniaryngkat ia ka set iakhun da 4-4 da ka jingpynkhein dor-thong ka jong u kaba lah pynbitar ia u Djokovic.
Shuh shuh ka khubor ka iathuh ruh ba u Djokovic u lah dep ruh ha ka ban rung la kumno kumno shaduh ka jngiahun quarter-final ha man la ki 16 sien kiba u lah ioh ban shimbynta ha katei ka rynsan ialehkai ha katei ka lympung iakhun ha Rome.
Na ka jingiakhun jong ki kynthei pat, ka Iga kaba lah shah rem noh kum ka nongiakhun phainal ha ka Madrid Open ba dang shu dep long, sa shisien mynta ka lah ialeh na ka bynta pyntbit ia ka rukom ialehkai ka jong ka da kaba jam mynta sha katei ka rynsan iakhun jong ki kynthei ha ka lympung.
Katei ka nongialehkai ka ialeh ruh na ka bynta ban khur ia ka trophy jingjop kaba lai na katei ka lympung ialehkai da ka jinglah jong ka ban pynliem noh ia ka Tsurenko.
Watla ka Iga ka lah shah rem ha ki ar jingiakhun ba nyngkong, hynrei ka lah pynher ka rukom ialehkai jong ka da kaba ialehkai bha bad ba lah pynlong ia ka kata ka lahduh ha ka pyrthei bad kum ka kyrtong ban iada  ia ka nam jop ka jong ka ha Roland Garros.
Hadien katei ka jingjop, ka Swiatek ka pynkhreh mynta na ka bynta ka jingiakynduh sa bad ka Donna Vekic; kaba la lah ban pynliem noh ia ka Ljudmila Samsonova da 2-6, 7-6 (7/5), 6-2.
Kumjuh ruh kawei pat ka nongialehkai napdeng ki kynthei ka Coco Gauff na USA  ka lah mad ia ka jingshah pynliem noh ha ka Marie Bouzkova  na Czech Republic da 4-6, 6-2, 6-2.
Ka long ruh ka sien kaba lai ia ka Bouzkova ha ka jingim ialehkai ka jong ka ban jam sha ka thup ba 5, hynrei ka long kaba nyngkong ha ka kam ialehkai jong ka ha kyndew-saw.
Kumjuh ruh kawei pat ka nongialehkai  kaba lah kut noh ka kam ialehkai jong ka; ka long ka Maria Sakkari kaba lah shah pynliem noh da 7-5, 6-3 ha ka Marketa Vondrousova.
Kumta ka Gauff bad ka Sakkari ka lah pyniasoh ia ka Aryna Sabalenka, Jessica Pegula, Caroline Garcia  bad ka Ons Jabeur ha ka lympung.
Kumta ka Victoria Azarenka ka lah weng noh na ka lympung da kaba ai sha ka Madison Keys ia ka lynti iaid ban jam sha katei ka rynsan iakhun.
Ha ka jingiakhun jong ki shynrang, u Daniil Medvedev u lah rah ia ka jingjop ba nyngkong ha Rome da 6-4, 6-2 pyrshah ia u Emil Ruusuvuori.
Shuh shuh ruh u Stefanos Tsitsipas un sa hap ban iakhun sa bad u Lorenzo Sonego ha ka kylla iakhun kaba lai hadien ka jinglah ban pynliem noh ia u Nuno Borges da 6-3, 6-3.
Kumta ruh u  Holger Rune u lah jam da kaba suk pyrshah ia u Fabio Fognini da 6-4, 6-2  na ka bynta ban jam sha katei ka rynsan, hynrei u Jannik Sinner u lah nang iai pynim ia ka kam ialehkai jong u ha katei ka lympung iakhun ha iing  da kaba pynliem sa ia u nongialehkai na Russia u Alexander Shevchenko da 6-3, 6-7 (4/7), 6-2.
Haba ai jait Khasi hana ym bit ban ai NOC shuh, hato ka shong ain shong nia? Em, lada ai jait kpa ne ai jait kmie ka dei ka hok jong ngi ki Khasi kam dei kaba be-ain.
Ka jingleh ka KHADC kaba mynta ka dei ka jingiuhroit ia ka hok bad ka dustur ka riti u Khun Khasi.
Lehse kane ka jingleh ka KHADC ka lah ba long na ka jingmushlia jong ki bor ba nabar ba ka jingthmu ka long ban pynpait pynpra ia ka jinglong kawei ka jaitbynriew Hynñiewtrep.
Kane baroh ka lah ruh ban mih namar ngim sngewthuh ia ki ain ba buh u Blei.
Hooid u Khasi paka u dei hi u Khasi wat la u shong ha Delhi ne ha U.S.A.ruh.
Hynrei kito ki khun ba ioh shipiah ne ki shiteng jait ki ia ong.
Namar balei ka mih kane ka jingkhot ki khun shipiah, phi ia sngewthuh ba kam dei ka shi tyngka pura ka dei shiteng na ki shi tyngka.
Kumta ki khor kein ki khun shipiah.
Kane ka mut kim dei ban kein ki Khasi paka ki dei ki Khasi ba shim jait kmie hynrei kim dei ki Khasi paka.
Kum kine kiei kiei ngim lah ban shu pdiang matlah ha ka kur ka jait u khun Khasi tynrai.
Ki shipai ïada ri ha ka sngi U Blei ki la pynjulor noh ïa ka ktem jong ki lehnoh hadien ba ka la don ka jingïasiat kaba markylliang bad ki lehnoh ha Anantnag distrik kaba don ha Jammu & Kashmir, la ïathuh ki pulit.
Ki shipai ïada ri ki la pynlong ïa ka jingleit kerkut bad leit thwet lehnoh ha Andan kaba don ha ka thaiñ Sangam jong ka disrik hadien ba la ïoh jingtip shaphang ka jingdon jong ki lehnoh ha kane ka jaka, la ïathuh u heh pulit.
U heh pulit u la ïathuh ba ka kynhun jong ki lehnoh ka la siat pyrshah ïa ka kynhun shipai bad nangne ka la mih ka jingïasiat kaba markylliang.
Ki lehnoh ha katei ka por ba la don ka jingïasiat ki la ïohlad ban phet bad mynta ka la don ka jingleit thwet kaba jur ban ïohkem ne ïoh ban siat ïa ki.
Ha ka por ba la pynlong ïa ka jingleit thwet lehnoh, ki shipai ki la lap ïa kawei ka ktem jong ki lehnoh bad la pynjulor noh ïa ka, la ïathuh u heh pulit.
Kumba la ïathuh ka tyllong khubor, la ong ba ym shym la don mano mano ruh ban ïap ha ka jingjia na baroh arliang, la ïathuh shuh shuh u heh pulit.
Ki shipai ki dang bteng ban pynlong ïa ka jingleit thwet lehnoh ha kane ka thaiñ halor ka jingthmu ban lah ban pynduh pyndam ïa ki lehnoh ha ka thaiñ.
Ka France ha ka Lah Sngi U Blei, ka la pynbna ba kan phah biang sa kumba 12 tylli ki tup rit bad ki kali thma sha Ukraine kum shi bynta ban ai jingkyrshan bad ban pynkhlaiñ ia ka tnat shipai ka Ukraine hapdeng ka jingiakhun pyrshah ia ki shipai ka Russia.
Ha kane ka kynti, la ong ba u President ka France u Emmanuel Macron bad u President ka Ukraine u Volodymyr Zelensky, ki la pynbna ia ki jingpynngat kyndon thymmai pyrshah ia ka Russia namar ka jingleit hiar thma ba khlem sangeh pyrshah ia ka Ukraine.
Kumta la ong ba ha kine ki taiew ki ban wan, ka France kan ai jinghikai bad kan phah ia katto katne ki shipai jongka ha ryngkat bad ki kali thma bad ki tup thma kynthup ia ki AMX-10RC.Namar la ong ba ka France kan ialeh katba lah ban ai jingkyrshan ia ka Ukraine da ki tiar iakhun na suiñ kum shi bynta ban lah ban ialeh pyrshah ia ki kam thombor ba jur bad ba khlaiñ bor jong ka Russia.
Namar kata, la ong ruh ba ka Ukraine bad ka France ki la dep iamynjur ban iasnoh kti lang na ka bynta ban pynngat kyndon ia ka Russia haba iadei bad ka jingleh dusmon jong katei ka ri ia ka Ukraine da katei ka thma.
Katei ka jingpynbna ka long hadien ba u Zelensky u la leit poi sha France ha ka janmiet Sngi U Blei bad u la leit ban iabam ja miet lang bad u Macron ha Elysee Palace.
U President ka Urkaine, u Zelensky ha katei hi ka Sngi U Blei, u la ong ba lada ki ri na West kin iasnoh kti lang ban ai jingkyrshan radbah ia ka Ukraine hapdeng ka jingiakhun thma bad jingialeh pyrshah ia ka Russia ha une u snem, ka Russia kan ym shan slem bad khlem pep kan sa khyllem bad shah rem ha ka Ukraine hapoh jong une hi u snem.
Namar kata, u Zelensky u la kyntu ia ki ri ka thaiñ West baroh kawei ba kin iatylli lang ban ai jingkyrshan ia ka Ukraine khnang ba ka Ukraine kan ioh ban knieh biang noh ruh ia baroh ki bynta kiba la shah kam trai da ka Russia naduh ba sdang ka thma.
Namar u la ong ruh ba ka Ukraine kan ym pyndem bad kan ym treh iasuk katba kam pat ioh biang ia kitei ki bynta kiba dei hok ki jong ka.
Ka kynhun National Investigation Agency (NIA) ka la pynlong ïa ka jingleit khynra sha kiba bun ki jaka kiba don ha Pulwama bad Shopiam kiba don ha ki bynta ba shaphang Shathie jong ka Kashmir kum shi bynta ban pynlong ïa ka jingtohkit ha kaba ïadei bad ka jingdon jong ka jingjia thong pisa na ka bynta ban pynjur ïa ki kam pyntriem jong ki lehnoh.
Kane ka jingjia ka la mih ha kaba ïadei bad ka jingbei tyngka halor ki kam pyntriem bad ka jingdon jong ka jingïasuhbuit sniew ïa kaba la lah ban pynlong kam da ki kynhun lehnoh bapher bapher, hadien ba ki la ïoh hukum na ki nongïalam jong ki kynhun lehnoh kiba na Pakistan.
Ha ka 11 tarik, Jymmang, ka kynhun tohkit ka la pynlong ïa ka jingleit khynra ha ka jaka sah jong u Abdul Khaliq Regoo ha Kansipora, jong u Javid Ahmad Dhobi ha Syed Kareem bad jong u Shoaib Ahmad Choor ha Sangri Colony kaba don ha Baramulla distrik ha kaba ïadei bad ka jingjia jong ka jingïasuhbuit sniew.
Kane ka jingpyntreikam jong ka kynhun NIA ka la long khyndiat taïew hadien ba la jia ka kam thombor bashyrkhei jong ki lehnoh ha Poonch ha kaba ka la shim ïa ka jingim jong ki san ngut ki shipai.
Khyndiat sngi hadien ba la jia ka kam thombor ha Poonch, ki la don kumba san ngut ki shipai kiba la shah pynïap ha ki lehnoh kiba la shah khang kdong ha ki shipai ha kaba ki la pyndonkam da u bom uba khlaiñ bor ha kawei ka jaka kaba long khlaw kaba don ha Rajouri distrik jong ka Jammu & Kashmir.
Uwei u heh shipai u la mynsaw ha ka por ba la don ka jingpynbthei jong ki lehnoh ïa u bom  Improvised Explosive Device (IED) uba khlaiñ bor.
Hashwa kane, ka kynhun NIA ka la kurup noh ïa ki jingdon jingem jong ki lai ngut ki briew kiba la shah kynnoh donkti ha ka kam beaiñ ha kiba bun ki jaka kiba don ha Kashmir hapoh ka jingtreikam jong ka Unlawful Activities Prevention Act hadien ba la ïoh hukum na ka ïingbishar.
Ka kynhun NIA ka la pynlong ïa ka jingleit khynra ha Jammu &  Kashmir halor ka jingthmu ban lah ban pyntroiñ ïa ki kynhun bathymmai jong ki lehnoh kum ka The Resistance Front (TRF), United Liberation Front Jammu & Kashmir (UL J&K), Mujahideen Gazwat-ul-Hind (MGH), Jammu & Kashmir Freedom Fighters (JKFF), Kashmir Tigers, PAAF bad kiba bun kiwei pat.
Kine ki kynhun pyntriem ki la mih hadien ba ka la don ka jingpynduh pyndam ïa ka bhah bakyrpang ha Jammu & Kashmir kaba la long ha ka 5 tarik, Nailar, 2019.
Kine ki kynhun lehnoh ki la shim  ka jingkitkhlieh na ka bynta ban leh ïa kiba bun ki kam pyntriem jong ki lehnoh ha kine ki lai snem ba la leit,  khamtam ha ka thaiñ Pir Panjal jong ka Jammy.
“Na ka jingpynlong ïa ka jingtohhkit la paw ba ki kynhun lehnoh kiba ha Pakistan ki la pyndonkam da ki Drone na ka bynta ban pynpoi ïa ki tiar siat, ki bom, ki drok bad kiwei pat sha ki dkhot jong ki kynhun lehnoh bad ki briew ba ki la ju ïatreilang ha Kashmir, " la ong ka jingthoh kaba la wan na ka kynhun tohkit.
Ki heh jong ka kynhun tohkit ha ryngkat ka jingïatreilang jong ki pulit, ki shipai, ki la pynlong ïa ka jingleit khynra sha kiba bun ki jaka kiba don ha Srinagar, Baramulla, Shopian, Kulgam, Anantnag, bad Budgam distrik jong ka Kashmir, kumjuh ha Poonch, Rajouri bad Kishtwar distrik jong ka Jammu tang ha une u bnai.
Ki bor pulit jong ka jylla Arunachal Pradesh Police ha ka 14 tarik mynta u bnai ki la pyntip ba ki la ïoh ban kem ïa ki 10 ngut ki briew kiba donkti ban pynthut ïa ka shong suk shong saiñ bad kumjuh ruh na ka jingdonkti ban pynjulor ïa ki jingdon jingem ha ki jaka paidbah ha ki kynta ba la pynjari ïa ka jingpakhang shnong kaba la kut noh ha ka step jong ka Sngi U Blei ba la dep.
Kat kum ka jingpyntip jong ki bor pulit, ki la ïathuh ba na ka liang ka tnat pulit ka la ïoh ban pynrung ïa 12 tylli ki mokotduma bad ïoh ruh ïa ki jingtip kiba bniah shaphang ki 40 ngut ki runar kiba la donkti ban wanrah ïa ki jingkulmar bad donkti ha ki kam pynjulor ïa ki jingdon jingem ha ki kynta ba la pynjari ïa ka pakhang shnong kaba la neh 72 kynta.
Na ka liang ka tnat pulit ka la pyntip ba ki la don haduh 41 ngut ki runar kiba la shah kem bad shah pynngat hapoh ki kyndon jong ka Arunachal Pradesh Unlawful Activities (Prevention) Act (APUAPA), 2014 na ka daw jong ka jingdonkti jong ki ban pynjulor ïa ki jingdon jingem ha ki jaka paidbah.
Na ka liang u APP PRO Rohit Rajbir Singh u la pyntip ba ha ki 3 sngi ba la pynjari ïa ka jingpakhang shnong, ki pulit ka jylla ki la ïoh ban kem ïa 120 ngut ki briew kiba la donkti ban thaw jingkulmar, hynrei la pyllait noh ïa ki tang hadien katto katne kynta.
Na ka liang u heh pulit u la pyntip ba ki bor pulit jong ka jylla mynta ki dang pynlong ïa ki jingtohkit ban ïoh kem ïa kito ki runar kiba la donkti ban lum pisa beaiñ na ka bynta ban pynïaid ïa ka jingpakhang shnong.
U la pyntip shuh shuh ba ka tnat pulit jong ka jylla ka la ïoh ïa ki jingtip kiba bniah halor ka jingdon jong ki runar kiba la donkti ban lum pisa na ka bynta ban pynïaid ïa ka pakhang shnong ha kylleng ki bynta jong ka jylla.
U heh pulit u la ïathuh ba na ka liang ka tnat pulit ka la lum ïa ki jingtip kiba bniah lyngba ki ‘bank detail’ bad ki kam phah pisa (transactions).
Kum ban shuh ïathuh hangne la ong ba na ka liang ka Nari Shakti bad ka Pro Dam ki la khot ban pynlong da ka jingpakhang shnong kaba 72 kynta ba baroh ki bynta jong ka jylla Arunachal Pradesh naduh ka 10 tarik tad haduh ka 12 tarik mynta u bnai.
Na ka liang kitei ki kynhun ki la khot ban pynlong da ka jingpakhang shnong ban dawa na ka sorkar jylla ban pynurlong ïa ki 13 ki mat jingdawa kiba ïadei bad ka jingjia lait tuh jong ki jingkylli eksam kam Arunachal Pradesh Public Service Commission (APPSC).
Ki pulit jong ka Kerala ha ka sngi U Blei ki la kem ïa ki 8 ngut ki briew kiba la donkti kumba la pynshisha ba ki la pynïap ïa uwei u briew uba la 36 snem ka rta uba na Bihar halor ka jingsuba ba u la tuh.
Ki pulit ki la ong ba u Rajesh Manji u la shah bom ïap ha ki nongshong shnong kiba la ïohbat ïa u ha ka por ba u la hap najrong ïing hajan Kondotty.
"Ki nongshong shnong ki la pynshisha da kaba ong ba u la hap najrong ïing ha ka por 12.30 mynstep jong ka sngi Saitjaiñ.
U la shah bat bad shah teh ha ki nongshong shnong halor ki kam sniew jong u," la ïathuh ki pulit.
Ki pulit ki la kem noh ïa ki 8 ngut ki nongshong shnong jong ka thaiñ ha kaba ïadei bad ka jingdonkti jong ki ban pynïap briew.
U heh jong ka tnat pulit ha Malappuram u Sujith Das ha ka jingïakren bad ki nongthoh khubor u la ong ba ki la don ki sabud ba ki la thombor beiñ ïa une u lanot.
“Kine kiba la shah kynnoh ki la pyrshang ban pynduh pyndam noh ïa ki sakhi ba la ïohlum.
Ki la pyrshang ban pynkhuid bad pyndam noh ïa ki Video ba la ïohring lyngba ka CCTV.Ngi la ïoh lut ïa baroh.
Kumba ka long mynta ki la don kumba 8 ngut ki briew kiba la shahkem bad sa uwei u briew u la shah set patok halor ka jingthmu jong u ban pynduh pyndam ïa ki sabut ba la ïoh," la ong u Das.
U la ong ruh ba ha ka por ba la pynlong ïa ka jingtohkit kaba hashwa, la ong ba une u lanot u la don ha kane ka shnong halor ka jingthmu ban leit tuh.
La buh bad thaw ïa ka kynhun ka ban pynlong ïa ka jingtohkit ha kaba ïadei bad ka jingjia, ha kaba ka la don ka jingbuh jingmudui halor ka kam pynïap briew ïa kaba la pynngat hapoh ka kyndon 342 jong ka Indian Penal Code.
Ki pulit ki la ïathuh ba une u nongshong shnong jong ka Bihar u la khlad hashwa ban pynpoi ïa u sha ka jaka ai jingsumar, bad ong ba kine kiba la shah kynnoh ki la pyndonkam da ki Pipe plastik bad ki dieng ha ka ban bom ban tied ïa u.
Ïa ka metïap jong une u lanot la aiti sha ki bahaïing jong u hadien ba la dep ban leh ïa ka Post-Mortem.
U President ka Ukraine ha ka Sngi U Blei u la ong ba ka Ukraine bad ki ri Sepngi baroh kawei, ki lah ban pynkylla khongpong ia ka jingthmu jong ka Russia bad ban pynshah rem ia ka lada ki ai jingkyrshan radbah ia ka Ukraine ha une u snem.
Ia kane, u Zelensky u la kren ha ka por ba u ai jingkren khublei ia ka Germany halor ka jingphah ia ki tiar thma bad ki lad jingiarap sha ka tnat shipai ha ki khyndiat sngi ba la leit.
Utei u nongialam ka Ukraine u la ong ruh ba ka Ukraine kam lah shuh ban pynpaw haduh katto ka jingsngewnguh ba kam lah shuh ban siew kylliang ia ka jingiarap jong ka Germany hapdeng ka jingiakhun jong ka pyrshah ia ka Russia ha katei ka thma kaba la neh slem bha la shi snem tam mynta.
Namarkata, u la ong ba kane ka long ka por ia baroh ki ri sepngi, ba kin iatylli lang kawei ban ai jingsneng ia ka Russia bad ban iakhun lang na ka bynta ban pynrem ia ka Russia ha kane ka thma bad hapoh jong une hi u snem.
La ong ruh ba la khmih lynti ba ka Ukraine kan sa pynphai kylliang bad kan pynjur ia ka jingiakhun ha kine ki khyndiat por ban wan, naka bynta ban ioh knieh biang noh ia kito ki bynta jongka, kiba ka la shah knieh bad shah kam trai ha ka Russia.
Shuh shuh ruh u la ong ba watla kiwei ki ri ki la pyrshang ban wanrah jing-iasuk hapdeng ka Russia bad Ukraine, hynrei kata kan shong ha ka Ukraine bad ka rai jongka namar ka thma ka jia hapoh ka ri Ukraine bad kumta ruh ka rai ïasuk ka shong ha ka Ukraine.
Namar na ka liang ka Ukraine, ka la pynpaw ia ka jingsngew bitar halor ka jingleit knieh bad jingkam trai jong ka Russia ia ki bynta kiba dei hok ki jong ka Ukraine bad namarkata, ka la ong ba ka Ukraine kan ym treh ïasuk katba kam pat ioh biang ia baroh ki bynta kiba la kurup da ka Russia naduh ba sdang ka thma.
Ha ka sngi Saitjaiñ kaba la dep la ïoh jingtip ba palat 1 lak tylli ki tynrai syntiew la thung ha shi lynter jong ka surok bah NH-13 kaba don ha ka thaiñ Lower Subansiri district jong ka jylla Arunachal Pradesh.
Kat kum ki jingïoh lum khubor la ïathuh ba ïa katei ka rynsan thung Syntiew la pynsdang naduh ka khyrdop pulit kaba don ha ka thaiñ Ziro (Siibey) tad haduh ka thaiñ Pine Groove.
Ha katei ka rynsan la wan ban ïashim bynta da palat 3000 ngut ki paidbah kiba kynthup ïa ki khynnah/samla pule, ki nongïalam panchayat, ki dkhot jong ki seng treimon sngewbha bad seng bhalang bapher bapher, ki paidbah nongshnong shnong, ki dkhot jong ki komiti iew, ki nongtreikam sorkar bad kiwei kiwei.
Ïa katei ka rynsan thung syntiew la lah ban pynlong lyngba ka jinglah jong u ZPM ka 13-Reru Kalung – Subu Lento ban shim ïa ki sienjam kiba kyrpang na ka bynta ban wanrah ïa ka khuid ka suba bad jingjyrngam jong ka thaiñ Ziro.
Ha katei ka rynsan la wan ban ïashim bynta lem ruh da u MLA ka thaiñ – Tage Taki u ba la ai jingkren bad ong ba ka dei ka kamram jong uwei pa uwei u nongshong shnong ka thaiñ ban pynneh pynsah ïa ka khuid ka suba bad ka jingitynnad jong ka thaiñ Ziro – kaba dei mynta kawei na ki jaka jngohkai pyrthei kaba bna nam eh ha ka jylla Arunachal Pradesh.
Kiwei kiwei ki heh ki haiñ kiba la wan ban ïashim bynta lem ha katei ka rynsan thung syntiew ki kynthup ïa u MLA Nyato Dukam, Lower Subansiri DC Bamin Nime, Myntri barim ka sorkar jylla – Padi Richo, president barim ka ACWA – Takam Padu, chief engineer ka PWD – Dani Gambo, director ka skill development & entrepreneurship – Subu Tabin, managing director ka PHC, contractor jong ka NH-13 TAH – Puna Hinda bad kiwei kiwei.
Halor katei ka rynsan thung syntiew, na ka liang ki nongïalam jong ka Kalung Reru panchayat ki la pyntip ba ïa katei ka rynsan yn dang pynbteng sa ha kane ka taiew kaba mynta.
Na ka liang u DC ka thaiñ u la pynbna ban synniang T.2 lak na ka bynta ka kynhun ka ban khmih bniah bad sumar ïa ki syntiew kiba la thung ha katei ka sngi.
Ka Jylla Meghalaya ka la ïoh ïa ki dkhot bathymmai ka Ïingdorbar Thawaiñ kaba khatwei ka Jylla hadien ba la pynbna kum ki nongjop na ki 59 tylli ki konstitwensi ynda la dep lut ban ñiew ïa ki vote.
Ka jingjied ha kane ka ilekshon MLA, 2023, ka pyni ba ki paidbah ki kwah ïa ka jingkylla bad ha bun tylli ki konstitwensi, ha kaba ki paidbah ki la jied da ki briew kiba thymmai.
Lada ka jingjied ïa ki briew kiba thymmai ka dei halor ka nongrim ba ki don ïa ki mat treikam kiba biang, ka long kaba dei eh ban pynrem noh ïa ki MLA barim, namar donkam ban ïohi ïa ka jingkylla ha ka rukom treikam ka ban pynmyntoi ïa ki paidbah.
Mynta ba la ïoh ïa ki MLA kiba thymmai, donkam ban sdang thymmai ïa ka jingshakri ïa ki paidbah.
Ki kam pynroi kiba dei ban wan sha ki konstitwensi ki la don lypa lyngba kata ka skhim Special Rural Work Programme (SRWP) na ka bynta ki konstitwensi ha thaiñ nongkyndong bad ka Special Urban Work Programme (SUWP) na ka bynta ki konstitwensi ha thaiñ sor.
Ka Sorkar ka la dep bhah lypa palat T.2 klur shisnem marwei na ka bynta 60 ngut ki MLA.Kane ka skhim ka dei kaba ki MLA ki lah ban thaw lad thaw lynti kumno ban pyntyllun ïa ki kam pynroi hapoh ka konstitwensi.
Lada dei ki MLA kiba shemphang, kin sa thaw lad kumno ban pyndonkam ïa kane ka skhim ban kyrshan ïa ki samla ha ka kam ka jam khamtam ban ïoh ka jingkamai.
Ka jingkyrduh kam ka dei ka jingeh kaba jwat tam ban weng khamtam ha kane ka Jylla namar ki duna ki lad aikam bad ka jingbym don ki karkhana bapher bapher.
Ka por ka la dei ïa kine ki MLA kiba thymmai lada ki dei kiba shemphang, kumno ban btin lynti ïa ki samla ba kin lah ban ïeng ha la ki jong ki kjat namar ka lad ban ïoh kam ha ki tnat treikam ka Sorkar ka la kham duna.
Ki kmie ki kpa  haba ki jied ïa ki briew kiba dei ban leit sha Ïingdorbar Thawaiñ ki da mut da khan bad bishar sani, ym ba ki shu leh shongshit, namar ki kynmaw kyndiang ïa la ki jong ki khun namar ki kwah ba ka lawei jong ki ka dei ban biang.
Kumta lada kine ki MLA ki lapmiet tang ban sam tiar sam tar da kaba pynlut na ka skhim kaba la bhah lypa ka Sorkar, kan shu long lehnohei namar ki longïing baduk ki donkam ïa ka kamai kajih ban im ja.
Nalor ka skhim kaba la mang lypa, ki MLA kum ki nongthaw aiñ ki dei ban ban wanrah ïa ki mat treikam (policy) kiba dei na ka bynta ka Jylla kumno ban kyntiew ïa ka rukom im bad ka ïoh ka kot jong ki nongshong shnong.
Nangta ki MLA ki dei ban peit ba ka jingthung kam ha ki tnat treikam ka Sorkar ka dei ban ban long kaba khuid ym ba ka jingthungkam sop-sop kan sdang na ki MLA.Ha ki ryngsan ïalap ilekshon, ki la kren shaphang ka jingdonkam ban wanrah jingkylla, bad kata ka jingkylla, ka dei ban wan nyngkong na kita kiba la shahjied khnang ba ka rukom treikam kan long kaba beit.
Ka tamasa jied-lamkhmat ka la wai, la sdang pat sa ka hamsaia thaw sorkar.
Katno ba la lyng-a bad syier mynsiem ki seng saiñpyrthei bad ki kyrtong ha kylleng satlak ka jylla, katba ki paidbah ki dang ap kyrmen ia kiei kiei kiba bha na ka bynta ialade shimet, ia la ka longiing longsem, ia la ka kur ka jait, ia la shnong ka thaw, ka imlang sahlang bad kumta ter ter.
Katto ki jingmih ba la khmihlynti na ki seng bad kyrtong ka long ban iohbor synshar ha jylla.
Ha ba kdew ia ka phangma kaba lah ban urlong ha ka lawei ynda la dep thaw sorkar ka long kaei kaei kaba baroh baroh ki thrang bad angnud ban tip noh kloi katba lah.
Kata ka lah ban jia tang lada buh ka kheiñ ka diah na ka maïa ne na ka maïan jong ka sngar janor briew; lehse kumba iathuh lypa ia kaei ka ba lah ban jia.
Baroh ki seng ki la bat lakam ia la ki kyrtong ban tehsong ha la ka kynhun khlem da ailad ban makia mano mano ruh, lait noh tang lada ki kyrtong shimet ki ioh ia ka namjop ba ki lah ban phrung ia lade kat ha ba ki sngewthuh ban myntoi bad ioh kabu katba lah.
Ka antad ia ka namjop jongno jongno ka long ka ba ym lah ban iathuh lypa.
Hynrei ka antad ia ka jingmih na kito ki seng ki ba ap kmang ban khajoh sha ka thong jingjop ka long ka ba lah ban pynshongnia katkum ka jinglong jingman ha ka saiñpyrthei ha jylla lyngba ki ryta.
Lada jia ryngkhat ba wan phai biang ka seng NPP ha ka bor synshar te la thikna ba yn shah khynra bad khyllied khongpong ka jylla na ka bynta ban pynkhlaiñ shuh shuh ia ka seng kum ka sengbah ha satlak ka Ri India.
Kata ka mut ba yn sa slied lyngkhuit ia ki lad myntoi na la ka jylla na ka bynta ban pynkiew rasong ia la ka seng lajong ha shityllup ka Ri India.
Kiwei kiwei ki lad pynroi ha jylla kin shu long tang ban syrpai na shynrong bad pynkoh jiei ia ki para dkhot ha ka seng bad pynthame ia ki paidbah.
Lada jia ryngkhat ba wan ka seng TMC ha ka bor synshar baroh la tip ba uta u ba shah khap thlen shwa ban kyndiah na ka seng Congress, un sa byllud jyndat ia la ki para dkhot ki bym kohnguh katkum ka rukom korbar kam jong u; bad un khi lainuid syndon ia ki sengbhalang bad pyntieng pynsmiej  ia ki paidbah haduh ban da suwan.
Ki jingkular ki lah ban urlong tang ha kito ki ba ap kmang ban long ñiangkohnguh bad pynsyrtok ia kito ki ba ud ba nam ia la ka hok ba shisha, katkum ki kular.
Ka lute lei lei ka dei ka ba ym lah shuh ban batai da ka ktien briew, namar ba la long thlen lypa naduh shwa ban iakhun ha lympung synshar.
Lada wan mano mano na kine ki ar seng ka shem lanot ka la ap lypa ia ka jaitbynriew, lait noh tang lada ka seng UDP kam ap khmih ban pynhiar raibi ha ki paidbynriew salonsar.
Lada jia ryngkhat ba wan ka UDP ha ka bor synshar, lehse ka shai phyrnai ba kyrmen na pongshai ka lah ban thaba, hynrei ka ba iaknieh dohkyndang ban lamkhmat ka lah ban pynpra phum ia ka seng ban leit dem biang ha kita kiba la ju mlien ban long kynrad.
Ha ka ba iaknieh ban ialam na phrang, ynda phaidien kin shem ba ym don pat ki ba bud namar baroh baroh lah ia kiew ryngkeh ban phngian ha khet ban thung syiem pat da u ba na bar jong ka seng.
Kiwei kiwei ki seng riewlum, khlem da jer kyrteng te lehse kim pat lah ban khajoh ban ioh phngian lang ha ka khet namar ba kin hun hi tang ban shu ioh dohkyndang da kaba sap shyieng ruh la biang ban snoh rdin bad pynieng ryndang malu mala.
lada jia ryngkhat ba khie wahleng ka seng Congress kumno re kumno ban ioh thaw sorkar, la sngewthuh lypa ba donkam ban synrop bad kiwei pat ki seng.
Ha ka saiñpyrthei ym lah thikna lada ka lah ban jied ia ka seng NPP ne seng UDP ban ia synrop ha ka synshar, namar ba la ia ingtyrkhong lypa bad ka TMC ne BJP.La kumno kumno ym lah ruh ban antad ba lehse ka banse kan thom ia ka sang da kaba lah ban syllok bad ka TMC lada ym don lad da kumwei pat lane lada biang ka thew ka woh, ka kheiñ ka diah ha ka seng ka dang na kyrpong barieh, hynrei bad ka BJP te horkit hordang kam lah ban jia da lei lei ruh.
Lada eit ka sim bad kup ka kupar jong ka seng VPP ban ioh ka bor synshar, katta ruh yn jynjar ka jied shiah subani da kano ka seng kaba lah ban syllok lang ha ka synshar khadar, namar ba naduh sdang ki la long lypa kiba phikir ban kyndiah na kino kino ki kyrtong ne ki seng kiba la budnam lypa, khamtam ha ka liang ka bamsap bampong.
Kaei ka ba lah ban khihwin thlim ha ka synshar khadar ka long lada ka seng BJP ka lah ban khajoh namjop palat ia ka arngut ki kyrtong kumba long ha ka sien ba la leit.
Lada tang ar ngut ki dkhot ruh ka BJP ka lah ban kyrkait huleng la kum ban pait sa ki ksing shkor, tang na ka daw ba ka don ka iktiar synshar khadar ha ka sorkar kmie; kumta lada ioh namjop palat na kata te la thikna ban phaloh ka jylli synshar haduh ban da lko hi pom bad tdem hi thui ka lyngwiar paidbah ha ka imlang sahlang.
La kumno kumno ruh ki seng riewlum kum ka UDP ki ba la mlien ban sdien lehse kin dang marmlien hi kumta bad kiwei kiwei ki seng riewlum kin shu snoh rdin kat na ba bit thit, lait noh tang ka VPP ka ba la pynpaw thikna ban saitkhuid ia ka jyrsieh bamsap kaba la rben la bthi.
Kumta lada ym lah ban khajoh ha ka namjop ba pura, kan long pat ka kyllang ka ban kynther langthari na liang pyrshah ha iing dorbar thawaiñ haduh ban da kyiuh kap kap bad khynñiuh rih kito kiba la kynton lypa ka budnam ha ka saiñpyrthei naduh mynshwa.
Kyntang iawai, lada ka thong ka long ban ioh da u ne ka khliehdur nongsynshar ha jylla da ki rangbah Khasi, lehse don tang katto katne kiei kiei ki ba dei ban puson.
Man la ka khep ba pyrshang tehsong ia ki seng riewlum katta nang pra bad dang mih shuh shuh da kiwei pat ki ba ym lah ban khajoh shano shano ruh.
Wat lada u nong-ialam ha khliehduh ka VPP u la dei teng u dkhot ba kongsan ha ka seng UDP bad HSPDP, hynrei u la mih jyndat ha la ka nongrim bad la sah ingtyrkhong bad ki nong-ialam ba mynta jong kita ki seng.
Kumta ka jingshisha ka long ba horkit hordang ki seng riewlum kin ym ia tylli bad kin hun hi ban shu kyrkait narud na kiar lane ban snoh rdin kat ki ba thaw sorkar tang ban ioh dohkyndang tang shi saphit ruh, khlem nud ban saham lane ka kynhun ba kham khlaiñ kum ka UDP kin shu byrngem kum ki ksew kuhiw ha tyngkong dwar synshar.
