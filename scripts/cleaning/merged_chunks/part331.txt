Ki don baroh 15 tylli ki team kiba la ïashim bynta ha katei ka tournament ba kynthup 9 jong ki shynrang bad 6 tylli jong ki kynthei.
La sdang ïa katei ka tournament ha ka 1 tarik Risaw ha kaba ha ka 5 tarik Risaw u Bah Paul Lyngdoh u la pynbna syndon ba kane ka lympung ka la poi noh sha kaba kut.
Ka elekshon ban jied ïa ki nongmihkhmat sha ka Ïingdorbar thaw aiñ ka jylla ka dang shim por sa tang khyndai bnai bad ka por ka dang biang pura ïa ki paitbah ka Bri u Hynñiewtrep Hynñiewskum kata u Khynriam, u Pnar, U Bhoi U War u ba dei u pait Khasi baïar ban bishar bniah na ka bynta ka lawei ban sa wan.
Haba ngi phai ha ka jinglong jingman jong ka party Congress kaba dei ka party kaba ki paitbah ka jylla ki la angnud ba kan ïoh ban synshar biang ha ka jylla.
Hynrei ka jingïapait hapdeng ka kynhun ba la ïalam da u Dr Mukul Sangma Myntri Rangbah barim ka jylla bad u Ma Vincent H.Pala u nongïalam ba thymmai jong ka party, ka dei ka dak kaba sniew tam ka bym pat ju jia mynno mynno ha ka history jong ka party ha ki sawphew khyndai snem naduh ba la ïoh ïa ka jylla ba pura.
Kum ban pynkynmaw ba u Dr D.D.Lapang u dei u dieng bah jong ka Congress hynrei u la pyut noh.
Dei na kata ka daw ba u Dr Mukul Sangma u ba dei uwei na ki tnad kiba la ïaw bad ki khatwei tylli ki tnad kiba dang lung ki la pyut lang.
Ym lah ban len ba ruh wat ki tnad kiba dang sah mynta ruh, imat ka por kan ym slem shuh ba ki sla ba jyrngam kin sdang ban kem saw bad kin sdang ban kem pyut, namar shisien ba ka kliar jong u dieng bah ka la pyut kan pyut haduh tynrai.
Haba phai pat sha kiwei ki party kum ka Trinamool Congress, kaba u Dr.Mukul Sangma bad ki khatwei ngut ki synran jong u ki la leit ban riehtngen, ka dang long thymmai palat bad ka long kumba thung ïa u dieng soh bad ha ka shi snem te um pat lah ban ïoh kheit soh wat lada u dieng soh u im hynrei u shu jyrngam tang ki sla.
Haba phai pat ha ki party kiba la don lypa ha ka jylla kum ka NPP, UDP, HSPDP, KHNAM, PDF bad ka BJP, kitei ki party ki don la ki jong ki jong ki nongrim treikam, kiba ym baroh ki paitbah ka Bri u Hynñiewtrep ki sngewthuh ïa ka jingthmu jong ki mat treikam jong ki.
Lah ban ong ba ki paidbah ba bun kim da sngew pyrshah than ïa ki mat treikam jong ki, lait noh na ki mat treikam jong ka BJP.Watla katta ruh ka jinglah jong ka BJP ban pynjop ar ngut ki kyrtong ha ka election 2018, kata ïa u bah A.L.Hek bad u bah Sanbor Shullai, ka pyni ba ki paitbah ka jylla ki donkam ba kiba kum kitei ki nongïalam kin don ha ka Ïingdorbar Thaw Aiñ.
Namar ka jinglah jong ki ban trei kam bad ban wan rah jingmyntoi ïa ki paitbah bad ka jylla baroh kawei.
Ka NPP ka dei ka party kaba don ïa u nongïalam u ba tbit bad u ba lah ban bat ïa u la kam synshar ïa ka ïing ka sem.
U don ka jingkitkhlieh ban pynlong briew ïa ki khun ba kin roi parum pareh bad ka lawei jong ki kan long kaba phyrnai, khnang ba ki paitbah ruh ki ieit bad ki burom.
Wat la katta ruh ym lah ban len ba ki don katto katne ngut ki khun synran jong u kiba long ka daw kaba pynsngewsih haduh katta katta ïa ki paitbah, namar ka jingleh donbor ha kiba bun ki kam.
Haba phai pat sha ka UDP, HSPDP, KHNAM bad PDF lah ban ong ba ki dei ki party riew lum ba ki paitbah ki ithuh lut bad ki la tip bha ruh ïa ki mat treikam jong kitei ki party.
Nalor kata ki mat trei kam jong ka UDP, HSPDP, KHNAM bad ka PDF ki dei ki mat trei kam kiba ïasyrïem kawei bad kawei pat.
Wat la ki mat trei kam ki ïa syrïem, hynrei ka jingïapher ka dei tang ki nongseng namar ïa ka KHNAM la seng da u bah Paul Lyngdoh, hynrei ym lah ban tip ïa ka daw kba la pynlong ïa u bah Paul ba un leit pynïasoh noh sha ka UDP, bad u ba dang sah mynta ha ka Party ba u bah Paul u la seng dei satang u bah Adelbert Nongrum marwei.
Nalor kata u bah Pynshngaiñ N Syiem u kpa jong ka PDF, hadien ba u la shah beh noh ha ki khun rangbah u la hap ban leit wad meinah noh da kawei pat, namar ba um pat sngew lah ban shong marwei.
Hynrei katei ka meinah kam shym lah ban pynhun ïa u, haduh ba u hap ban leit phai biang sha ïing kur kata sha ka Congress kaba u la dep ïa pyllait san shyieng mynshuwa.
Ki ar tylli kiwei pat ki party riewlum kiba la rim bha ki dei ka HSPDP bad ka UDP, hynrei ki la duh noh pat ïa ki nongseng bad ki nongïalam ba hakhmat duh hynrei ki mat treikam jong kitei ki party ki neh kum juh ki don ka juh naduh ba sdang.
Kumta lada ki paitbah ka Bri u Hynñiewtrep ki sngewthuh ba ka jaidbynriew mynta ka la don ha poh ka kamra Intensive Care Unit, ki la dei ban dawa ba baroh ki party riewlum ki dei ban ïa tylli lang kawei ha ka elekshon 2023, ym na ka bynta ka spah ne ka shuki hynrei na ka bynta ban pynim pat ïa ka jaitbynriew shuwa ba kan dkut mynsiem.
Ka Congress kumba long mynta wat la ka dang don san ngut ki khun (MLA), hynrei na ka daw jong ka jingjynrat ka ‘erlangthari ïa ka ïing haduh ban da pra phum, ki hap ban leit shong shakri noh sha ïing ki briew tang ban lait na ka jingïap thngan.
Kumta ha une u snem katba ka por ka dang don, ka la dei ka kabu ksiar ba ki party riew lum kin ïa tylli, lada ki kwah ban ïoh ban thaw sorkar lang tang para seng riewlum.
Hynrei, ka jingeh pat ka long ba ki paitbah ki kham itynnad ïa ki party kiba nabar ban ïa ki party na jylla la jong.
Nongstoiñ, Risaw, 5: Ki paidbah ka jylla Meghalaya haduh mynta ki dang hap ban shaniah ïa ki jylla kiba na shabar ban pyn poi ïa ki dohkha na ka bynta ki jingdonkam ba man la ka sngi.
Ka daw kaba pynlong ïa ka jylla ba ka hap ban ap ïa ki dohkha kiba la wanrah na shabar, ka dei namar ba ka sorkar kam pat thaw satia ïa ki polisi ba kyrpang na ka bynta ban ai jingïarap da ka skhim, ba kynthup ïa ka ram bad ka subsidy sha kito ki paidbah nong ri dohkha na ka bynta ba kin shna ïa ki pung jong ki.
La ju lap ruh ba man la u snem ka sorkar ka ju pynlut da ki klur tyngka ban ai skhim sha ki paidbah nong ri dohkha ban roi ha ka kam jong ki.
Ki nongshong shnong kiba la don ïa ki pung kiba la shna na ki skhim ba ki la ïoh na ka Fishery Department, kumba long haduh mynta hi ki la kylla long pynban tang ki jaka pynïakop khwai ha kaba ka jingmyntoi ka long tang ïa kito kiba smat ban leit khwai ïa thong bad na ka bynta ki trai pung.
Ym lah ban len ba ka sorkar ha shuwa ban ai ïa ka skhim sha ki nongshong shnong ba kin shna pung dohkha, ka khlem da bishar bniah bad kam shym la buh ruh ïa ki kyndon ba kumno ki nong ïoh skhim ki dei ban pyndonkam.
Nalorkata, la lap ba baroh ka sorkar kam ju ai kino kino ki jinghikai kiba bïang ïa ki nongïoh skhim, kumno ba kin shna ïa ki pung, katno ka jingjylliew, kiei ki jait jingbam kiba dei ban bsa ha ka ban pynheh pynsan bad ba ki dohkha kin roi sted khang ban kyntiew ïa ka ïoh ka kot jong ki nong ri.
Haba phai pat sha ka jingdon jong ki pung ri dohkha ha West Khasi Hills haduh mynta, la lap ba lada baroh ki trai jong ki pung ba ki la shna lyngba ka skhim ba ki ïoh na ka sorkar bad ruh ki trai jong ki pung ba ki shu shna hi ki la ïoh ïa ka jinghikai pyntbit kumno ban sumar ïa ki dohkha ha ki pung jong ki, tang ki paidbah ka West Khasi Hills kim lah shuh ban pyndonkam, hynrei ki hap ban shalan ruh wat shabar ka jylla.
Ha kajuh ka por la lap ba ha man kawei pa kawei ka shnong hapoh ka District, ki pung ri dohkha ki don beit bad kaba duna eh ka long lai haduh saw tylli bad ki don pat ki shnong kiba don da ki phew tylli ki pung.
Kumta, lada uwei u nongri dohkha u lah ban pynmih tang kumba ar phew kilo ha ka shi taïew bad lada ki don san hajar tylli ki pung, ka jingpynmih dohkha kan ym duna shuh ïa ka shiphew metric ton.
Kumta na ka liang ka sorkar ka la dei ban shna noh ïa kino kino ki polisi kiba biang na ka bynta ban kyntiew ïa ka jingpynmih dohkha bad ba ka jingpynlut pisa ha kaba ai jingïarap ïa ki paidbah ban shna pung dohkha, khnang ba kan ym bijai ei kumba ka long ha ki snem ba la leit baroh.
Mawkyrwat, Risaw, 05: Ki nongrep piskot jong ka dong ka thaiñ shilliang-um mynta ka kynti ruh ki la don hapdeng jong ka jingnoh mynsiem namar katba nangrep kata nangsyrdep khamtam eh ha ka liang ka rep ïa u piskot uba ju long u mar rep uba ïaid ïew bha ha ki aïom ba dang sdang ban kheit hynrei ynda la katto katne taïew pat ka dor ka la hiar.
Katkum ka jingïathuh ki nongrep piskot jong ka thaiñ shilliang-um kata naduh ka shnong Mawthawpdah, Laitlawsnai, Rangdikhiew, Pyndenmawramhah, Mawsaw, bad kiwei de ki shnong kiba hap ha ka thaiñ Shngimawleiñ ki la ong ba ka long kaei kaei kaba sngewtamula ha kawei ka liang namar ka dor jong u piskot naduh ba sdang ban kheit u long ha ka dor kaba rem bha bad hadien tang katto katne taïew pat ka dor ka hiar kynsan kata na ka T.30/- tyngka sha ka T.9/- tyngka katba mynta pat u la hiar syndon haduh T.1/- tyngka.
“Kane ka long shisha ka kam kaba pynnoh mynsiem bad pynduh jingkyrmen shikatdei eh, namar bunsien la ju lap ba u mar rep u duna, ka jingdawa ka bun pynban ka dor pat ka rit, kumta daei pat kin pynbiang ïa ki jingdonkam ha ïing ha sem", ong ki nongrep.
Ki la ïathuh ruh ba une u snem u dei ruh u snem ba jur bha slap bad u jingthung ruh u la shah pynjot ha ki bor jong ka mariang, hynrei haba phai ha ka jingpynïaid ïew pat ka long katjuh.
Kumta ka la long kaei kaei kaba pynduh mynsiem ban bteng ïa kane ka kam hynrei watla kata ruh kumba ki la im ja kpoh baroh shikatta kim banse ban thom ïa ki jingeh la ka long ha kano kano ka bynta ruh tang ban pynbit pynbiang na ka bynta ki jingdonkam ha ïing ha sem naduh ki bai khaw, bai skul bad kiwei de ki jingdon-kam.
U bah Ferdinan Lyngkhoi uwei na ki nongrep piskot haba kren ha u nongthoh khubor u la ong ba hadien ka jingïoh sngew ïa ka jingud jingnam jong ki paidbah jong ka dong ka thaiñ ha kaba ïa dei bad ka dor ka mur kim banse ban phah ka khubor sha ki bor ba dei peit bad kumjuh ruh ban pynsngew sha ki shkor jong ka sorkar bad kumjuh ruh ha u Myntri ba dei peit ïa ka kam rep kam riang, bah Banteidor Lyngdoh ba ma u un tuklar lem halor kane ka bynta khnang ba kan long ka jingïarap na ka bynta ki paidbah.
U la pynsngew ruh ba haba phai ha ka kit ka bah, ha une u snem uba la dep ka don ka kali iTeam 1917 ba ki nongrep ki ju phah kit bad ki nongrep ki dang don hi ka jingïoh nong kaba malu mala namar la kit ïa u mar ha ka dor kaba kham biang hynrei naduh ba kane ka kali iTeam 1917 kam don shuh na ka liang ki paidbah nongrep ruh ki la sdang ban ud namar ban kit ïa ki mar rep la hap ban kit da ki kali shimet bad ha ka dor kaba rem bha.
Ka dor ban kit ïa u mar rep naduh na shnong haduh ban da poi ha Shillong da ka kali iTeam 1917 ka poi tang T.1,800/- ne T.2,000/- hajar tyngka hynrei mynta pat ka poi haduh T.5,000/- hajar tyngka shi pick-up namar la hap ban kit da ki kali shimet", u la ïathuh bad kane ka la buh jingeh shikatdei na ka bynta jong ki.
Ym tang ha ka rep piskot, hynrei kiba bun ki paidbah ha ki shnong ki thaw ki im ruh ha ka ri jingri, ïathuh u bah Ferdinan namarkata, lada ym don ki kali kiba biang ban ïarap ha ka kit ka bah bun ki shem jingeh.
Namarkata, u bah Ferdinan Lyngkhoi ryngkat ki paidbah nongrep ki la buh ka jingkyrpad ba na ka sorkar lyngba ka Horticulture Department ba ka dei ban phai khmat lem sha ki paidbah nongrep ban peit lem ïa ka khia ka shon jong ki paidbah da kaba kin pynïoh biang ïa ka kali iTeam 1917 na ka bynta ka dong ka thaiñ South West Khasi Hills District khnang ba kan long ka jingïarap na ka bynta ki paidbah ha ka liang ka kit ka bah ïa ki mar rep.
Mawkyrwat, Risaw, 05: Ka Khasi Students’ Union (KSU) jong ka Mawkyrwat Circle bad Mawkyllut Unit ki la leit ban ïa kynduh ïa ki nongtrei jong ki jaka pynlang pisa ne ki Bank kiba hapoh ka Mawkyrwat Area ryngkat ki jingthoh ban pynsngew ha ki ïa ki jingeh ba ki paidbah ki ïa kynduh jingeh ha kaba ïa dei bad ka ktien ka thylliej ne bad ki rukom treikam jong ki nongtrei ha ki jaka pynlang pisa ne ki bank.
U Shining Lyngdoh, Chairman ka Development & Employment Cells jong ka KSU Mawkyrwat Circle haba kren ha ki lad pathai khubor u la ong ba ki don ruh katto katne ki nongtrei kiba kham khor ha ka ktien ka thylliej haba ki kren ïa ki nongwan donkam bad da ka jingkren tohmet jong ki ka pynlong ïa kiba wan donkam ba kin rit mynsiem noh.
Namarkata, ka u la dawa na baroh ki shnad treikam jong ki bank hapoh jong ka South West Khasi Hills District ba kin long kita kiba sbun bad ba sngewthuh ïa ki jingeh jong ki paidbah da kaba kin pynïadei ruh ha ka ktien ka thylliej.
“Ngi la dawa ruh ba ïa baroh bank ba dei ban wanrah noh da ki nongtrei khasi khnang ba kan nym don kano kano ka jingbym ïa sngewthuh ha ka ktien ka thylliej", ong u Amos Kharjahrin Public Secretary ka KSU Mawkyrwat Circle.
Ha ka juh ka por u la kyntu ruh na ka bynta ki khun samla jong ka distrik, ka jylla baroh kawei na kin long kiba mih shakhmat ban ïa khun na ka bynta ki competitive exam ha ki bynta bapher bapher khamtam eh ban long ki nongtrei ha ki bank khnang ba kan long ka jingïarap na ka bynta ki paidbah nongshong shnong khamtam eh ha ki jaka nongkyndong.
Ha kane ka jingleit ban ïa kynduh jong ka seng ïa ki nongtrei hapoh ki jaka pynlang pisa ki long ïa ki Branch Manager jong ki bank, kaba kynthup ïa ka HDFC Bank, ka ICICI bad ka SBI jong ka Mawkyrwat Branch, ban pynsngew ha ki ïa ki jingeh ba ki paidbah ki mad ki ïa shem haba ki leit donkam bad hadien ka jingïatai bad ïa kren sngewthuh bad ki Manager, ma ki ki la kular ban pynbeit kloi ïa kine ki jingeh katba lah.
Ïa ka kynhun ban leit ïa kynduh la lamkhmat da u Shining Lyngdoh, Chairman ka Development & Employment Cells jong ka KSU Mawkyrwat Circle ha ryngkat ka jingïasynlang da ki para dkhot jong ka seng.
Jowai, Risaw 05: Ka Women’s Welfare Organisation, Seiñraij (WWOS) Jowai mynta ka sngi 5 tarik kala pynlong ïa ka jingpynkup burom ba kyrpang ïa ki khun samla ka ñiamtrai, ha ka jingïalang ba la long ha Dorbar Hall jong ka Loompyrdi Iongpiah, Jowai ha kaba u ma Wailadmiki Shylla uba dei u MLA 2-Jowai Constituency ula long kum u kongsan.
Ha kane ka sngi la ïadonlang u ma A.Andrew Shullai, MDC-Jowai Central kum u symbud kongsan ha ryngkat u Dolloi ka Elaka Jowai Wh.
Puramon Kynjin, ki riew rangbah jong ka Seiñ Raij Jowai nalor kiwei de kiba la shah khot sngewbha.
Ïa ka jingïalang la pynïaid da ka kong da ka kong Hima Lakiang, Chairperson WWO, Seiñraij la ïoh ka jingainguh da ka Rilistina Pyrbot, Member WWO-SRJ, katba u ma Arwotki Sumer, General Secretary, Seiñraij Jowai ula ai ïa ka sneng ka khraw sha ki samla pule kiba la shah pynkum burom ha kane ka sngi, katba ka Hunbaitki Dkhar, Secretary WWO-SRJ haba kut jong ka jingïalang kala ai ki kyntien sniawnguh.
Na ka liang u kongsan ma Wailadmiki Shylla haba ai jingkren ula ai ka jingïaroh ïa ki dkhot ka Women’s Welfare Organisation, Seiñraij kiba la trei shitom met bad mynsiem ban wanrah ïa ka bha ka miat hapoh ka imlang ka sahlang, watla ki don hapdeng kiba bun ki jingeh ha ka jingïaid lynti kum ka seng treimon sngewbha.
Ula ai mynsien kumjuh ïa ki khun samla jong ka ñiamtrai kiba la shah pynkup burom mynta ka sngi ba kin pynleit jingmut ha ka jingpule kot bad ban don ka thong ban ïoh khambun ki Percentage ha ki exam bapher bapher, da kaba u kyntu ba kim dei ban klet pat ïa la ka tynrai jong ka jingmut jingpyrkhat.
Kum ka dak ban ai jingkyrshan ïa ka Women Welfare Organisation, Seiñraij ha ka jingïaid lynti ba kham shakhmat, na ka liang u MLA ula ai jingïarap ïa kane ka seng da ka pisa kaba shilak tyngka.
Katba u ma A.Andrew Shullai ula ai mynsiem ïa kitei ki khun samla baroh da kaba ong kum ha kane ka juk stad ba mynta ki khun samla kim dei ban shañiah tang ha ka kam sorkar, nalor ba ki khun samla kila long kiba stad kaba donkam ruh shuh shuh ïa ki ban long kiba janai ha ka sap ka phong bad kiba lah ban pynïadei ïa ki kam ba bha jong ki bad kiwei de ha ka jingim ba manla ka sngi.
La ïathuh ba kane ka jingpunkup burom ka Womens Welfare Organisation-Seinraij ka long kyrpang ïa ki khun samla kiba la ïoh 80% shaneng ha ka HSSLC bad ka SSLC, katba 70% shaneng ïa kito kiba la pyndep ïa ka Degree Course ha ki laiñ pule bapher bapher.
Ki lai ngut ki samla pule ka ñiamtrai kiba la ïoh ïa ka Topper ha uni u snem ki kynthup ïa ka Hakacheini Passah na Loomiongkjam kaba pass ïa ka HSSLC Examination 2021 da kaba ïoh 88.8% ryngkat ka Distinction ha ka Khasi, Chemistry, Biology, Maths bad ka Physic, U Roderick Passah na Dulong ha ka SSLC Examination 2022 uba la ïoh 90.50% deilang ka Distinction ha ka English, Additional English, Science & Technology, Social Science, Mathemmatics bad ka Physical & Health Education, kumjuh ïa ka Arwaka Lamurong na Dulong ha ka SSLC Examination 2021 kaba la ïoh 87.83% ryngkat ka Distinction ha ka English, Mathematics, Scince & Technology, Social Scince, Health Education bad ka Khasi.
Jowai, Risaw 05 : Ka lympung ïalehkai jong ka kyrdan 1st Division Football Tournament, 2022 ïa kaba la ai kyrteng ka ‘Chatister Kharkongor Memorial Trophy’, kaba la long mynta ka sngi Balang ha Kiang Nangbah Stadium Dongmihsngi, Jowai.
Haba phai sha ka jingïakhun mynta ka sngi ka kynhun ïalahkai jong ka Dulong SC kala lah ban pynliem da 1-0 kol ïa ka Luti Tuber Ialong SC, kane ka kol kala wan ha ka jingïakhun jong ka kylla step ha ka minit ba 35 ha kaba u rangialehkai ka Dulong u Do Lakiang ula ïoh ban thep ïa katei ka shikol.
Hadien kane ka shikol ka jingïakhun kala kham itynnad shuh shuh hapdeng ki ar kynhun kiba la sei shisha ïa ki buid bad ki sap ïalehkai hapoh madan, wat na ka liang ka Luti Tuber Ialong SC kala pyrshang ban pynphai ïa katei ka shikol hynrei kam lah satia tad haduh ba kut jong ka por ka Dulong kala jop da shikol.
Ka jingïakhun lashai ka sngi 6 tarik kan long hapdeng ka Demthriang SC pyrshah ïa ka Luti Shangpung Moosyiem SC haka por 2 baje shiteng nohphai sngi.
Nongpoh, Risaw 05: Da ki hajar ki paid riewngeit Hindu hapoh ka thaiñ Nongpoh ha Ri Bhoi District mynta ka sngi ki la shim bynta shitrhem ha ka jingpyndep ban leh niam ïa ka Durga Puja, kaba dei ruh ka jingleh niam ban pyndep ïa ka jingleh niam ne lehkmen ban leit bret pat ïa ka blei sha ki wah kaba dei katkum ka jingngeit tynrai ki riewngeit Hindu ha ka ri hi baroh kawei.
Kumba ki la lah ban pyndep ïa ka leh niam puja naduh ka Maa Durga, ka Maa Saraswati bad ka Maa Lakshmi bad mynta ka sngi ki la leit ban pyndep ïa ka leh niam ha kaba leit bret pat ïa ka blei sha ki wah ba ki la pynbeit ban pyndep ïa ka niam ka rukom.
Lyngba ka Nongpoh Kali Mandir Puja Committee, ki paid riewngeit Hindu ha ka thaiñ Nongpoh ki la shim bynta shitrhem ban leit bret ïa ka blei ha ka Wah Byrnihat bad la sakhi ruh naduh longkmie, ki longkpa, ki samla bad ki heprit kiba dei na ka jingngeit Hindu ki la shim bynta da ka jingkmen ban pyndep ïa kane ka leh niam puja ban ainguh aidem ïa kita ki blei kiba dei katkum ka tynrai jingngeit jongki.
Haba pyndep ïa kane ka lehniam bret blei la ïalam da ki nongïalam ka Nongpoh Kali Mandir Puja Committee ba kynthup ïa u Kokon Baroi kum u President, u Babul Roi kum u Secretary ryngkat ki nongïalam niam ka niam Hindu na Nongpoh.
Ki paid Hindu ha Nongpoh ki la ioh ruh ban pyndep ïa kane ka leh niam puja khlem da don kano kano ka jingpynthud kaba ktah ïa ka shongsuk shongsain bad la sakhi ruh wat ki bor synshar district ki la long kiba peitngor ban nym mih kano kano ka jinghuri hura ha kane ka leh niam puja ki paid riewngeit Hindu.
Kumba ki la pyndep ïa ki jingleh niam bapher bapher naduh ka Maa durga, maa Sarawati bad ka Maa Lakshmi bad mynta ka sngi pat lyngba ka Nongpoh Kali Mandir Puja Committee ki la pyndep syndon ïa kane ka leh niam puja da kaba ki la leit ban bret ïa ka blei ha ka wah Umtrew kaba don ha Byrnihat.
Haba kren na ka liang u Assistant Secretary ka Nongpoh Kali Mandir Puja Committee, u Ashit Dutta, u la pynpaw ka jingkmen ba kum ki paid riewngeit Hindu ki la lah ban pyndep hok ïa kane ka leh niam puja bad kane ka jinglah ba pyndep ïa ka leh niam puja kum kata ka jingainguh ïa ki Blei ka dei namra ba la ïa snoh kti lang ym tang ki paid riewngeit Hindu, hynrei ki nongshnong ka thaiñ Ri Bhoi hi baroh kawei.
U la pynpaw ruh ka jingai khublei naduh ki nongïalam Shnong, ki nongïalam ka Nongpoh Town Committee, ki nongïalam niam bapher bapher bad kumjuh ruh ki bor synshar District, namar dei ka jingïatrei lang jongki ba ki paid Hindu ki la lah ban pyndep ïa kane ka leh niam Puja.
Shuh shuh, na ka liang u Ashit Dutta kum u nongïalam ki paid riewngeit Hindu ha Nongpoh u la phah ruh ka khubor sha baroh ki paidbah nongshong shnong ka Ri Bhoi ba ngin dang don ka jingïatrei lang ha baroh ki liang khlem da thew ïa ki niam bapher bapher bad ka jingïatrei lang na baroh ki liang ngin lah ban wan rah ïa ka shongsuk shongsain ki paidbah bad ruh ba ki paidbah ha Ri Bhoi ki dang kiew shaphrang ha baroh ki liang haba don kata ka shongsuk shongsain ha ka imlang ka sahlang, u la bynrap.
Nongpoh, Risaw 05: Ka Ri Bhoi District Cycling Association kum shi bynta ban pynpaw pyrthei halor ki kam ïa mareh thong cycle kaba long kawei na ka jingïalehkai sport, ha ka sien kaba nyngkong mynta ka sngi ka la pynlong ïa ka jingïamareh thong cycle ba la tip kum ‘ District Level Cycling Race’ ha Pahamsyeim ba la wan ban shim bynta da ki khun samla ka dong Ri Bhoi.
Kane ka jingïamareh thong cycle la sdang na ka Shnong Pahamsyiem sha Umdihar bad na Umdihar sha ka thaiñ Marngar bad la pynkut pat ha Madan Umbuda ha kaba 12 ngut ki samla ki la shim bynta ha kane ka jingïamareh thong cycle.
La pynlong ruh ïa kane ka District Level Cycling Race ka dei ha ka jingïalam u Bah Wanphrang Sumer kum u President bad u Bah Mihpli Wahlang kum u Secretary bad la pynlong ruh ïa kane ka jingïamareh thong lyngba ka cycle ka long shi bynta ruh kum ka jingpyntbit (trial) na ka bynta ban ioh ba jied ïa ki samla ban mihkhmat ïa ka district sha ka State Level Cycling Race ka ban long ha Nongbah Shillong.
Ha katei ka jingïamareh thong Cycle la wan ruh ban ïashim bynta da ka Secretary jong ka Meghalaya Cycling Association, ka Kong Jesenta Leewait haka jingïadonalng jong u Bah Barnis Tiewla uba dei uwei na ki dkhot katei ka Association bad kiwei kiwei ki dkhot ka Association.
Ha katei ka jingïamareh thong bicycle ka Ri Bhoi District Cycling Association ka la buh ïaka jingjngai kaba 28 KM bad U Gilbert Lamare uba ioh ïaka Chess Number 10 u la iohrah ïaka kyrdan ba nyngkong da kaba pyndep ïa katei ka jingïamareh thong da 1 kynta 36 minit 9 second, nangta u Victor Wahlang uba ioh ïaka chess number 11 u la ioh rah ïaka kyrdan baar da kaba pyndep da 1 kynta 36 minit 36 second bad u Bah Mihplie Wahlang uba dei u Secretary ka Association u la iohrah ïaka kyrdan kaba lai da kaba pyndep da 1 kynta, 43 minit 52 second.
Kumba la pyntip da ki nongïalam ka Association, la ong ba kiba jop na kane ka lympung kin ioh ïa ka lad ban leit ïa shim bynta haka state level Cycling Race ka ban sa long haka 8 tarik u Risaw 2022 ha nongbah Shillong da kaba hap ban ïa thew jingkhlain ban pynïamareh cycle bad kiwei pat ki nongpynïamareh kiba na kiwei kiwei ki District.
Nalor jong kitei ki 3 ngut kiba la wan shakhmat la jied ruh sa lai ngut ki ban leit ïashimbynta haka State level Cycle Race kiba kynthup ïa u Sunil Marai, U Wanteibok Lyngdoh, bad u Ashok Rai.
Khliehriat, Risaw 5 :Ka jingleh niam jong ki paid riew ngeit Hindu, ka Dusseshra (Maha Navami Dashmi) ka la poi sha kba kut mynta ka sngi, ha kaba ïa ki blei kiba na ki khat ar tylli ki puja pandal kiba don ha East Jaiñtia Hills District la leit ban bret noh ha ki jaka ba la pynkhreh.
Kum ban shu phai dien, ha baroh kawei ka East Jaiñtia Hills District, ki la don haduh khat ar tylli ki puja pandal ba la pynkhreh da ki Puja Committee bapher bapher ha Khliehriat East, ha Ladrymbai Datsimpeiñ, Ladrymbai Khliehdupon, ha ïew Umpleng, ha Naman Compund ha Sookilo bad hynñiew tylli pat ki pandal ki don ha ki karkhana dewbilat (cement plant) bapher bapher kiba don ha East Jaiñtia Hills District.
Ia ki blei kiba na ki san tylli ki puja pandal la bret ha Umsyllih, katba kito kiba na ki pandal kiba don ha ki karkhana dewbilat pat ki la bret hala ki jong ki jaka ba ki la pynkhreh kiba don hapoh ki cement plant jong ki hi.
Kane ka jingleit bret blei ka la sdang naduh ka por 1 baje mynsngi bad kut haduh ka por janmiet.
Jowai, Risaw 05 : Ka lehñiam Durga Puja ha Jowai kala poi noh sha kaba kut mynta ka sngi Balang, la sakhi ïa kane ka jinglehñiam mynta ka snem kala long ka ïaid beit ïaid ryntih hapoh ka jingpynïaid ka Sarbajann Durga Puja Committee.
Ki riewngeit Hindu kiba shong ba sha ha kylleng ka Jowai bad kiwei de ki shnong ba marjan kynthup naduh longkmie ki longkpa ki khun samla bad ki hep kiba rit kila leit ïashim bynta ha kane ka leh ñiang Durga Puja naduh ba sdang ha Shiv Mandir kab don ha ïawmusiang.
Ha kane ka sngi ba khaduh ha Jowai la leit pynngam um ïa ka Blei Durga ba la shna kyrpang ha ki bynta jong ka wah Myntdu ha ryngkat ka risa, hadien ba la dep pynngap um ïa ka Blei Durga la teh lang ïa ka da u tylli khang ba yn ïoh ban leit pynkhiud ïa ka lashai ka sngi.
Ïa kane ka juh ka lehñiam Durga Puja ha West Jaiñtia Hill la leh kumjuh ha Nartiang kaba dei ka lehñiam Durga Puja ki Pnar ha kaba ïa ka Blei bala shan da ka Lakait la leit pynngam ha Wah Myntang, bad kumjuh ha Dawki.
Shillong, Risaw: Ka seng jong ki nongbylla ha Mawiong Umjapung ka Domestic Worker Union hynne ka sngi Balang ka la pynkhuid ïa ka wah Umshing kum shi bynta jong ka jingrakhe dap shi snem ka seng ka jong ki.
“Ngi la pyrkhat bad puson kaei ba ngin leh na ka bynta kane ka jingdap shisnem, hynrei khatduh ngi sngew ba ka dei ïa ngi ban shim ïa ka sienjam da kaba pynkhuid ïa ka wah umshing kaba ngi la ïohi ïa ki jingjaboh jong ka wah," ong ka kong Sngewbhalang Bamon, President ka Seng ki Nongbylla (Domestic worker Union).
Ka kong Bamon ka la ong ruh, “Nga ai khublei ïa u MLA ka thaiñ u bah PT Sawkmie ba la wan jngoh ban don lang bad ngi, kumjuh ruh ïa u Rangbah shnong Mawiong Umjapung.
" Ka kong Bamon ka la bynrap da kaba pynpaw ka jingsngewkmen ïa ka jingwan ai mynsiem jong u MLA, u bym ju iehnoh bad uba ïai don ryngkat barabor bad ki.
Katba na u Bah PT Sawkmie u la pynpaw ba u dap da ka jingsngewkmen ban ïa don bynta lang bad ka seng ki Nongbylla ha kane ka jingrakhe dap shisnem ka jong ki.
Ha kane ka sngi la ïoh ruh ia ka jingkren na u bah Anthony Kharkongngor, rangbah shnong ka Mawiong Umjapung uba la pynpaw ba baroh ki nongshong shnong ki pyndonkam ïa ka wah umshing khamtam ki nongsait jaiñ, kumta u kyntu jur ban sumar bad ban pynneh pynsah ïa ka jingkhuid jong kane ka wah khnang ba kan long hi ka jingmyntoi na ka bynta ki paidbah nongshong shnong.
Nongstoiñ, Risaw, 5: Ka jingpynbna jong u bah Renikton Lyngdoh Tongkhar, Chairman jong ka Regional Committee on Border Dispute ba dei peit ïa ka West Khasi Hills, ba shen un sa khot ïa ki nongsynshar shnong bad hima ban ïaphylliew jingmut ha shuwa ban leit jurip ïa ki shong ki thaw bad ki jaka kiba hap ha ka Langpih sector, na ka bynta ban sdang pynbeit noh ïa u pud u sam, ka la sdang ban pynïoh mynsiem ïa ki paitbah.
Halor kane u bah Dominic Wahlang uwei na ki riew rangbah jong ka Langpih, haba ïakren bad u nongthoh khubor, u la ïathuh ba ki paitbah jong kitei ki hynriewphew khyndai tylli ki shnong ba kynthup ïa ki shnong Khasi bad Garo, ha kine ki sngi ki la sdang ban ïoh mynsiem bad ki la sdang ban sngew shngaiñ haba ki shong ki sah ha kitei ki jaka kiba dang don hapdeng jong ka jingbym pat lah ban ïapynbeit.
U la ong ba na ka liang u Syiem ka hima Nongmynsaw u la register ïa ki jaka bad ki nongrim ïing jong kiba ki la shnong la sah.
U la ïathuh ruh ba na ka liang ki paralok Garo jong ki shnong bapher bapher, mynta ki la rai kut ba kin ym leit sha Assam da lei lei ruh hynrei kin sah beit ha Meghalaya.
U la ïathuh ruh ba ka daw kaba pynlong ïa ki paitbah Garo kiba shong ha kitei ki shnong khappud, ba kin rai kut ban sah ha Meghalaya, ka dei hadien ba ki la don ki briew jong ka sorkar Assam, kiba la wan pyntip sha ki, ba ka sorkar Assam kan ai tang lai bikha ka jaka ïa kawei kawei ka longïing, hynrei ki kper ki phrah bad ki jaka ba lait baroh ki dcei ki jaka jong ka sorkar.
U la ong ruh ba dei halor katei ka nongrim ba ki paitbah garo ha kine ki sngi, ki la sdang ban khih khohreh bad pyneh triang ba kin ym leit sha Assam da lei lei ruh.
Lada ki ar sorkar kim sngap ïa ka jingkwah jong ki, ki jingeh kiba bun ki lah ban mih hadien ha bud.
Ki tyllong khubor kiba la ïoh lum na ki paitbah jong ki shnong kiba hap ha ka Langpih sector, ki ong ba baroh ki nongshong shnong hapoh katei ka sector, ki dawa ïa u Conrad Kongal Sangma Myntri rangbah ka jylla, ba hadien ba ki dkhot ka Regional Committee on Border Dispute jong ka West Khasi Hills, ki la pyndep ban pynlong ïa ka jingpynsgew paitbah bad sngap ïa ka mon jong ki, u Myntri Rangbah um dei ban shu bret ïa ka report jong ka Regional Committee, hynrei u dei ban shim ka jingkitkhlieh ba ka jingpynbeit ïa u pud u sam ka dei ban long thik katkum ki paitbah.
La ong ruh ba lada ka jingpynbeit ïa ka Langpih sector kam long katkum ka jingkwah jong ki paitbah nongshong shnong, u Myntri Rangbah bad ka sorkar jong u ki hap ban kitkhlieh lada jia kino kino ki jingïaklumar lane ki huri hura, kiba lah ban poi haduh u pud jong ka jingthut ha ka shongsuk shong saiñ bad ka jingshong syier jong ki paitbah nongshong shnong ha ka thaiñ baroh kawei.
Shillong, Risaw 05 : Ka jingbymlah jong ka sorkar ban pyntreikam ïa ka dor ba thymmai ba dain kuna ïa ki trai jong ki kali kiba pynkheiñ kyndon ka la pynlong ïa ka tnad ban ïoh lum duna haduh 1.23 klur tyngka.
“Na ka daw ka jingbymlah jong baroh ar tylli ki tnad kata ka Transport Department bad ka Enforcement Inspectors ban pyntreikam ïa ka dor kuna ba thymmai na ka tarik ba la pynbna da ka sorkar ka la pynpoi haduh u pud ka jingduh nong haduh 1.23 klur tyngka sha ka pla tyngka jong ka sorkar," ong ka kaiphod Comptroller and Auditor General of India (CAG) ha ka kaiphod.
La ong ruh ba katkum ki rekod jong ka ophis Commissioner of Transport (CoT) la pynpaw ba ka dor thymmai ba dain kuna katkum ka Motor Vehicle (Amendment) Act (MVAA) la dep ban pynmih da ka Transport Department naduh ka 16tarik Nailur 2019, kata hadien ba la pynslem 15 sngi.
Shuh shuh la ong ba katkum ka kaiphod ba la phah da ka Enforcement Inspector jong ki hynniew tylli ki jaka lum khajna (weighbridges/ check posts) sha ka CoT jong u bnai Nailur 2019 bad Risaw 2019, ki kdew ba wat hadien ba la pynmih ïa ka dor thymmai jong ka kuna, hynrei ki enforcement inspectors kim shym la pyntreikam satia ïa katei ka dor ba thymmai.
La ong ruh ba na ka CoT ha ka jubab ha u Naiwieng 2020 la ong ba ki ophisar ba don ha ki jaka treikam kim lah satia ban ïaid shakhmat ïa ka kam ban dain kuna khlem da ïoh ïa ka jingbthah na ka sorkar namar kane kan wanrah ïa ka jingbymkohnguh na ki paidbah.
Shuh shuh la ong ba ka CoT ka la kdew ba bun kiba pynkhein kyndon ki dei kiba duna ka jingnang jingstad bad kim tip satia ïa kitei ki dor ba thymmai.
Kumta ki wan ryngkat ka jingkyrpad ba kim pat tip shaphang katei bad ki duna pisa ban siew ïa ka kuna.
Kumta khnang ban lait na ka jingeh bad ruh ban ym thut ka dheng kali la hap ban ailad ïa ki ban siew ïa ka kuna ha ka dor kaba duna wat na ka dor kaba la buh.
Ka CAG ka ong ruh ba ka jubab ba ki ïoh kam dei satia kaba shongnia namar ka dor ba thymmai ban dain kuna ka khlem pyntreikam mardor da ka DTO lane ki enforcement inspector wat hadien ba la ïoh ïa ka jingbthah na ka sorkar Jylla.
Kumta halor kane, la ong ruh ba kadei ka kamram jong ka tnad ban pyntip paidbah ïa ka dor ba thymmai na ka bynta ki kuna bapher bapher na bynta ki trai kali khnang ba kan long ruh ka jingpyntip ban lah pyntreikam pura ïa ki kyndon aiñ.
La ong ruh ba ïa katei ka kam la phah sha ka sorkar naduh u Nohprah 2021 bad haduh mynta ki dang ap ïa ka jubab.
Shillong, Risaw 05: Katba ka jinglehniam puja ba lai sngi ki riewngeit Hindu kaba la sdang naduh ka sngi U Blei haduh ka sngi Balang la sakhi ïa ka jingkynjah ka ïew bad ka jingkylluid ka rung ka mih ha ïewduh kaba dei ruh ka ïew ba heh tam ha ka jylla namar ka jingkhang dukan ki riewngeit Hindu ban ïoh shim bynta ha ka lehniam puja.
Ha ka jingleit rung ban ïaid tawiar ïa ka ïew da u Mawphor sha ïew la ïohi ba jan baroh ki dukan ha basa jhur, basa soh bad kiwei kiwei ki basa ki khang lut bad ki nongwan ïew ruh ki duna bha namar ka jingbym don dukan kiba plie.
Ha kane ka jingleit jurip la lap ba palat 60% ki dukan ha ïew ki khang lut bad ki lynti ruh ki kylluid shibun shah lada nujor ïa kaba man ka sngi.
La ïohi ba kiba plie dukan ki dei tang ki Khasi kiba shong ha khmat ki dukan ban shong die khutia bad ki jaiñ seconhand bad katto katne tylli ki dukan ki riewngeit Muslim.
Haba kren bad ki katto katne ki nongshong ïew ki la ïathuh ba kane ka jingkynjah ka ju long hi man la u snem ha ka por puja ha kaba ki la ong ruh ba wat ma ki ba plie dukan ki rit ïew lang namar ka jingduna kiba wan siew wan tda wat ki Khasi ruh.
Ki la ïathuh ruh ba ka jingrit ka ïew ha ka Puja ka kham palat wat ban ïa ka jingrit ha ka sngi U Blei bad kiwei pat ki sngi lehniam jong kiwei pat ki jait jingngeit niam kum ka jingrakhe Id ki riewngeit Muslim.
“Ki ju ong ka ïew ka dei ka pliang ja u Khasi hynrei na kane ka jingkhang dukan ba kumne phi la sngewthuh hi kadei ka pliang ja jong no" ong ka kiba bun bah ki nongïew.
“Nga la shong ïew la palat arphew snem bad nga peit kat nang mih ki sngi ka ïew ha ki sngi puja ka nang kynjah bad kane ka kdew ba ki bym dei Khasi ki la nangbun katba nang mih ki sngi bad kaei kabn jia hadien 10 snem ñiuma ïoh hap khang syndon ïa ka ïew baroh kawei ruh" ong uwei u Rangbah bym kwah ban pynpaw kyrteng“Lada peit bha wat ki briew jong ngi(Khasi) da khang dukan ki bym dei Khasi ki kulmar ban thied jingthied ïoh ki duh mar wat la ki wan ban thied Dohkha ne ki mar ba ki Khasi ki die ruh bad kane ka pyni ba ka jingmut jigpyrkhat jong ngi kaa la shniah beit ha kiwei ki jaidbynrïew(emotional dependence)" ong sa ka longkmie ba die soh ha ïew.
Shillong, Risaw 05: U Chief Executive Member jong ka Khasi Hills Autonomous District Council(KHADC) u Bah Titos Chyne u la ïathuh ba na ka liang jong ka KHADC kan sa thung ïa ka jingtohkit halor ka jingmih khubor ba ki don ki ki bar jylla kiba plie karkhana be-aiñ ban ot dieng ha ki thaiñ Jirang, Ribhoi District.
Haba kren bad ki lad pathai Khubor u la ïathuh ba na ka liang jong u u la khot ruh ïa ki Ophisar jong ka tnad Trade bad Enforcement ban bthah ïa ki ba kin pynlong ka jingtohkit halor kane ka jingkynnoh.
U la ïathuh ruh ba ha ka jingshisha kat kum ka NoC kaba kiba la pan na ka KHADC ka dei na bynta ban plie ïa ki Furniture ym ïa ki karkhana ot dieng.
U la ong ba lada ka dei shisha ba ka don ka jingplie ïa ki karkhana ot dieng ka dei ka kamram jong ka sorkar ban leit khang ïa kine ki karkhana namar ka dei hapoh ka jingpeit jingkhmih jong ka.
Shuh shuh u la ong ruh ba ki NoC kiba la pan na bynta ban plie ïa ki Furniture ki dei beit ki Khasi kiba na ka liang u Rangbah Shnong ka Jirang ruh u la phah ka jingai jingmynjur(recomendation) halor ka jingpan NoC na ka KHADC.U la ong ruh ba na ka liang ka KHADC kan tohkit halor ka jingpynkheiñ ïa ka aiñ The United Khasi-Jaintia Hills District(Trading By Non-Tribals) Regulation 1954 lada dei ba kine ki Furniture la pynïaid shisha da ki bar jylla ban hukum ruh ba ki dei ban pynbiang shuwa ka licence shuwa ban trei ïa kano kano ka kam.
Haba ïadei bad ka jingkynnoh ba kine ki karkhana ki ieng ruh ha ka kyrteng ki Khasi katba ka jinglong trai ka dei da kiba na Assam u Bah Titos u la ong ba lada ka don kaba kum kata ka jingleh Benami ka sorkar jylla ka dei ban pynshitom tyngeh ïa kiba donkti ha kata ka kam kat kum ki kyndon jong ka The Meghalaya(Benami Transactions Prohibitio) Act, 1980.
Shillong, Risaw, 5: Ka Khasi Jaiñtia Church Leaders Forum (KJCLF) ka la khot bad wer ïa ki paidbah nongshong shnong ka nongbah Shillong ban ïashim bynta ha ka jingduwai kaba long kum shi bynta ban pyrshah ïa ka jingtei ïa ka Casino ha kane ka jylla Meghalaya.
“Ka KJCLF ka ïohi ïa ka jingsynjor jingmut jong ka Sorkar Jylla ha kaba ïadei bad kaba pynsangeh ïa ka ktem khalai Casino bad ka Meghalaya Regulation of Gaming Act 2021.
Da kaba sngewthuh ïa ki jingbymman ki ban mih bad ka dor ba ka imlang sahlang kan siew da ka jingdon jong ki ktem khalai Casino bad kiwei ki jingsniew, ka Forum ka khot ïa ki nongïalam jong ki Balang, ki Seng bad ki Kynhun bapher ban ïakyrshan lang ïa kane ka jingdawa ban pynsangeh ïa kine ki ktem khalai Casino bad kiwei ki jingsniew," ong u Secretary ka KJCLF u Rev.Edwin Kharkongor.
“Ban pynpaw ïa ka jingkhia jong kane ka kam, ka KJCLF kan pynlong ïa ka jingduwai kaba kyrpang na ka bynta ka jingmanbha bad baneh ha ka sngi Thohdieng ha ka por 11:00 baje mynstep ha KJP English Service Church, Police Bazar, Shillong.
La khot sngewbha ïa baroh ki nongïalam Khristan ban ïashim bynta lang ha kane ka sngi," la ong u kyrwoh.
Shillong, Risaw 05: Ka sorkar jylla ka la duh ei ïa ka khajna kaba kot haduh kumba Rs 57.83 klur tyngka namar ka jingbym lah ka tnat execise ban pynmih(notify) ïa ki kyndon ba hap ban bud ha ka jingpynmih ïa ka kyiad Indian Made Foreign Liquor (IMFL) na ki Extra Neutral Alcohol (ENA).
Katkum ka kaiphot halor ka jingïoh khajna jong u snem mamng tyngka ba kut ha ka 31 tarik Lber 2020 na ka Comptroller and Auditor General of India (CAG) la kdew ba ka sorkar jylla kam pat don kano kano ka jingpynkhreh ïa ki jnit ki jnat jong ka kyndon kaba ka la shna na bynta ban pynmih ïa ki kyiad IMFL bad ENA.“Na ka daw ka jingbym lah ka sorkar jylla ban pynmih(notify) ïa ki kyndon ba hap ban bud ha ka jingpynmih ïa ka kyiad Indian Made Foreign Liquor (IMFL) na ki Extra Neutral Alcohol (ENA) wat hadie ba la dep ban kdew ïa ki jingduna jong ka ha ka kaiphot jong u snem mamng tyngka ba kut ha ka 31 tarik Lber 2014 kaba la wanlam ïa ka jingduhnong kaba kot haduh 57.83 klur, 30.69 ha ka dur ka eexcise duty bad 27.13 klur ha ka dur ka ka VAT na ka jingpynmih kyiad ba 3,78,946.00 cases ha ki san snem ba ngi shim jingkheiñ" bad bynrap “Na kane ka jingbym lah ban ban pynmih(notify) ïa ki kyndon ba hap ban bud ha ka jingpynmih ïa ka kyiad Indian Made Foreign Liquor (IMFL) bad ka Extra Neutral Alcohol (ENA) bad ki kyndon ha ka por ba shna ïa ka ENA na ki kynja khaw ka la wanlam ïa ka jingduh ka khajna kaba haduhRs 57.83 klur," ong ka kaiphot ka CAG.La ong ruh ba ka lah ban don ruh ka jingai jingkheiñ duna ïa ka jingpynmih bad ka jingdie ïa ki IMFL.Ïa kane ka kam la ai jingtip sha ka sorkar ha u Naiwieng 2021.
Ha ka jingïalang kaba long ha u Rymphang mynta u snem u Commissioner & Secretary in-charge Excise department u la ong ba na ka liang ka tnat kan sa pynmih ïa ki kyndon na bynta ban pynmih ïa ki kyiad IMFL na ki ENA la kumno kumno ha u bnai Jymmaang mynta u snem.
Ha u 2014 ka jingduh ei ka khajna ha ka dur ka excise duty bad ka VAT na ka daw ka jingbym don kiba kine ki kyndon ka kot kumba 10.15 klur.
Ha ka jylla ka don kawei ka distillery plant, kawei ka brewery plant bad san tylli ki bottling plant.
Ka jingdon pat ki warehouses ka long 40 tylli kiba lah ban thied ïa ka kyiad ba la pynmih na kine ki jaka shna ban pynpoi pat sha ki nongdie kyiad ha kylleng ka jylla ban die sha ki nongdih.
Ka kaiphot haba ïadei bad ka distillery plant bad san tylli ki bottling plant naduh u 2016-16 haduh u 2019-20 kaba bud dien la ka jinglum khajna ka long kaba dei, kat kum kane ka kaiphot la lap ba nadeng san tylli kine ki bottling plant ha ka jylla saw tylli na ki ki pyndonkam kumba 3,58,34,527.60 BL ka ENA hapdeng u snem 2015-16 haduh 2019-20.
Hadien ba la kheiñ la diah ïa 1% wastage norms (0.5% na bynta ka blending bad 0.5% ka racking), la antad ba kine ki bottling plant kin pynmih kumba 90,96,457.00 cases ka IMFL.Hynrei kine ki saw tylli ki bottling plant ki kam ba ki pynmih tang kumba 87,17,511 cases ka IMFL bad kane ka kdew ba ka don ka jingduna ka jingpynmih jin haduh 3,78,946.00 cases.
Ka kaiphot ka la ong ruh ba kine ki bottling plant kim shym la pynbiang satia ïa ka jingkheiñ jingdiah halor ka jingthied bad pyndonkam ïa ka ENA bad kim ai jingkheiñ ruh ïa kane sha ka tnat excise.
Ka kaiphot ka la ong ba ka dor jong ka khajna ha ka dur ka excise duty kaba dei ban siew kat kum ka hukum ka sorkar ka dei ban long 810 tyngka na man ka shi case katba ka khajna ha ka dur ka VAT ba la buh dor da ka Taxation Dept ka long 40% bad ka jingïoh khajna kan pher na kiwei ki jait kyiad sha kiwei pat hynrei ka dor ka jingïoh khajna kan long hapdeng ka 716.00 tyngka haduh 787.59 na man ka shi case.
Shillong, Risaw 04 : U Myntri ka tnad Community & Rural Development bad MLA ka Mylliem constituency, Bah Hamlet Dohling u la kob ba un thaw rekod kum u MLA ba nyngkong ban pynbiang bad ai ïa ka kaiphod treikam sha ki nongshong shnong kaba kum u nongmihkhmat u trei ha kine ki san snem kum u MLA.“Nga la pynkhreh ban ai da ka kaiphod treikam kaba pura kiei ki kam kiba nga trei ha kine baroh san snem kum u MLA na ka bynta ka constituency," u la ong da kaba bynrap ruh ba u lah ban dei u MLA ba nyngkong ban ai ïa ka kaiphod treikam sha ki paidbah.
Utei u nongmihkhmat haba kren ha ka jingïalang plie ïa ki saw tylli ki projek kam pynroi na bynta ka Lummawbah u la ong ruh ba shwa ban kut ka samoi treikam un phah sam sha baroh ki longiing ha ka constituency khnang ba kin ïoh ban bishar ïa ki kam kiba trei da kaba nujor bad kiwei pat ki MLA ba la dep.
“Lada ym ïoh ïa u MLA uba trei baroh ki skim kin sahkut lut ha ki tnad sorkar.
Nga sngewkmen ba kum u nongmihkhmat nga la lah ban pynpoi skim ha baroh ki 36 tylli ki shnong kiba don ha ka constituency," u la bynrap biang.
Nalorkata, u Bah Hamlet u la ong ruh ba ka daw kaba pynlong ïa u ban kwah sam ïa kitei ki kaiphod treikam ka long namar u ñiewkor ïa ka shi vote ba ki nongshong shnong ki ai bad pynjop ïa u.
“Dei lyngba ka shi vote jongphi kaba pynïoh iing skul thymmai, ki surok rong, ki stadium bad bun kiwei kiwei.
Dei na ka shi vote jongphi nga la lah ban mang haduh 3 klur tyngka na ka bynta ban shna skul kylleng kylleng bad ruh ïa ka stadium kaba 8 klur ha Lawsohtun nalor kiwei kiwei.
"U ong ruh ba ki paidbah nongthep vote ka Mylliem ki dei ki briew kiba stad bha namar ïa u briew u bym da lah ban trei bha ruh ki dang pynjop arsien lai sien kumta ïa uba trei bha lei lei katno tam.
Ka Mairang Constituency ka dei ka Concstituency kaba ju sei ïa ki riewkhraw kum U Tirot Sing, Ka Phan Nonglait bad kiwei kiwei ki Riewkhraw ha kiba bun ki kam khamtam ban kyntiew ïa ka Jaidbynriew hynrei sngewsih ban ïohi ha kine ki khyndiat snem kiba la leit noh ka la hiar arsut ha ki liang baroh namar ka jingbymïoh shuh ïa ki Nongïalam ki ba shisha.
Ka jingbym ïoh ïa ki Nongïalam ba shisha ka pynlong ïa ki nongshong shnong jong ka Constituency ban mad shibun ki jingeh, dei halor kane ka nongrim kaba la pynlong ïa nga u briew ba don jingkitkhlieh ban mih shakhmat ban ïakhun ïa ka MLA Election 2023 da ka mynsiem kaba rangbah khlem da ka jingpynbor mano mano.
Ka jingmih jong nga ban ïakhun ïa ka election ka long ban saindur thymmai ïa Synshar khadar, ban ai ka jingshakri kaba hok, ban long ka Sur na ka bynta ki rangli ki juki, ban long ka jingkyrmen ïa kiba la duh jingkyrmen, ban ïakhun pyrshah ïa ka jingñion beiñ ïa ki ba duk ba kyrduh, bad ïakhun pyrshah ïa ka jingpynlong kam khaïi ïa ka synshar ka khadar, ban ïakhun ïa ka bamsap bampong bad kumjuh ruh ban ïakhun pyrshah ïa ka Dynasty Politic lane ka jingbat ïa ka lakam synshar khadar tang da kawei ka longïing.
Ka jingailad ban bat ïa ka kam synshar khadar tang da kawei ka long longïing (Dynasty Politic) kan buh ka jingma bad jingmynsaw ïa ka Constituency bad ïa ka Jylla hi baroh kawei.
Kum ki Paidbah ngim dei ban klet ba ka rai jong kawei ka longïing (Dynasty Politic) bad katto katne ki riewkhwan myntoi shimet kam dei ka rai jong U Paidbah.
Kum ki Nongshong shnong ngi dei ban tip ba ngim lah ban ïoh ïa U Nongïalam ba shisha lada jied nongmihkhmat da kaba pynshongdor da ka bor ka Pisa hynrei dei tang lada ngi jied da ka lynti ka Hok bad Jingshisha.
Ka jingstad bad ka jingshemphang ki nongthep vote ka Jylla kan wanrah ïa ka Synshar ka khadar kaba khuid ba suba, ka lawei ki khun ki kti jong phi.
Shillong, Risaw 5: Hadien ka jingpynthut jongka khlam COVID-19 arsnem lynter ïa ki jingmane Blei naduh ki paid Khristan haduh ki paid Hindu, Niam Tre, Niam Khasi, Muslim bad ter ter, ha kaba ym shym la ïoh shuh ban pyndep ïa ki jingleh niam ha ka rukom kaba dei, mynta u snem baroh ki jait niam kynthup ïa ki paid riew ngeit Hindu ha Meghalya ki la ïoh ban leh kmen bad pyndep ïa kane ka leh niam Durga Puja ha ka rukom kaba ishongkun tad haduh mynta ka sngi ba la ïoh leit pynngam um ïa ka blei Durga.
Mynta u snem kam shym don shuh kata ka jingbuh kyndon na ka liang jong ki bor sorkar ruh wat la kane ka khlam kam pat khuid lut ruh.
Khamtam lei lei ba kam don kano kano ka jingpynthut ïa kane ka jinglehniam ba ka ïoh ban ïaid beit ïaid ryntih naduh ba sdang haduh ba kut.
Kane ka jinglehniam ka la sdang ha ka 01/10/2022 bad la pynkut mynta ka sngi ka 5/10/2022 da ka jingbret blei, ha ki jaka bapher bapher kiba la buh ryntih da ki bor synshar district ha ka kylleng ka jylla bad ha Shillong ka jingbret blei ka long ha Wahumkhrah ha kaba ki paid riewngeit Hindu kila ïa shim bynta shitrhem.
Ki bor pynïaid jong ki District kila buh ïa ki bor pahara ha baroh ki jaka bret blei ban peit ba kan nym don kano kano ka jingjia kaba sngewsih,ha nongbah Shillong ha ka jaka bret blei la ïohi ba la don ki magistrate, ki bor pulit bad ki dkhot ka Central Puja Committee ban peit ba kan ïaid beit ka jingbret blei.
Ha kine ki saw sngi jong ka jinglehniam Puja la ïohi ïa ka jingshongshit ha kaba ki riewngeit Hindu kila ïoh ban leit jngoh na kawei ka pandal sha kawei pat ka pandal ha ka por janmiet haduh por shiteng synnia, kala don ruh ïa ka jingïakob tem ksing bad ka jinglehniam kaba la ïaid beit haduh mynta sngi bala pyndep ïa baroh ki jinglehniam haduh ban da pyndep ïa ka jingbret blei.
Shillong, Risaw 5 : U MLA jongka Mawlai Constituency u bah Process T Sawkmie u la kyntu jur ïa ka sorkar ba kan sngewsynei lem ïa ki Nonghikai Kontrak kiba la ïai bteng ïa ka jingïakhih thiah miet hakhmat u mot Kiang Nangbah hajan Civil Hospital, Shillong mynta lah 28 sngi lynter.
Haba ïakren bad u nongthoh khubor u bah P.T Sawkmie u la ong “ Kam don jingeh ne jingpher ei ei ïa ka sorkar ban khot biang ïaki sha ka miej jingïakren bad thaw ki lad ki lynti kumno ban ïarap ïa ki lada ka long da kano kano ka lad ka lynti ruh tang ba kin ïoh thaw lad ïa lade ba kin lah ban bsa bad pyndap ïa ka ïing ka sem jongki.
Hooid ngi sngewthuh haduh katno ka buh ïaki long ïing ha ka jingeh kiba la im baroh shi katta da ka tulop kum ki nonghikai, khamtam lada u kpa bad ka kmie ruh ki dei ki nonghikai, hynrei ka sorkar ka dei ban shim khia bad pyrkhat lem ïa ki.
Sngewbha sieh don ka mynsiem sngewsynei lem ïa kiba pli kiba la ïai bteng ïa kane ka jingiakhih".
Kine ki nonghikai kim da bun eh ruh kumta ka sorkar ka dang lah hi ban leh ei ei na ka bynta jongki lada ka long da kano kano ka lad ka lynti ruh, ong u bah Sawkmie.
U la ong lada ka sorkar Assam ka kloi ban ïarap ïaki nonghikai kontrak bad SSA balei ka sorkar Meghalaya kam lah, ka lah eh lada ka don ka mon.
Ha ka jaka ban pynlut ha ki kam tamasa ka lah ban pynlut na ka bynta jong kine ki nonghikai ruh.
Hooid donkam hi ki tamasa ruh ban khring ïaki nongwan jngoh kai sha ka jylla tangba ym da dei tang ban pynlut haduh katta tta haba kine ki jingeh ki don mynta ha khmat.
Kumta u la ong “ Sa shisien nga kyntu jur ïa ka sorkar ban sngewsynei lem na ka bynta jongki bad khot ïakren biang ïa ki bad thaw ki lad ki lynti kumno ban ïarap ïa ki la ka long da kano kano ka kam ruh".
Shillong, Risaw, 05: Ka Hynñiewtrep Integrated Territorial Organization (HITO) ha ka sngi Balang ka la kynnoh ba bun ki trok ki dang ïai bteng ban ïaid be-aiñ khlem ki nombar kali bad u nombar GPS Tag ban shalan ïa u dewïong.
Ka seng ka la lap ha ka jingbuddien ïa ki trok, kiba bun kim don wat ïa ki number kali, kiba pynhap ïa u dewïong ha ka jaka lum thup dewïong ha Byrnihat, Ri Bhoi District.
Ha ka jingïakren bad ki lad pathai khubor, u President ka HITO u Bah Donbok Dkhar u la ong ba ki dkhot ka seng ki la ïoh ring video ïa ki spah tylli ki trok kiba dang pynhap ïa u dewïong ba la kit be-aiñ ha Byrnihat.
U la ong ba ka Sorkar Jylla lyngba u Myntri Rangbah u Conrad K.Sangma bad kumjuh ruh u Symbud Myntri Rangbah u Bah Prestone Tynsong ki la kam ba kam don satia ka jingshalan be-aiñ ia u dewïong bad ki trok kiba iaid ha surok ki dei kiba biang lut ki kot ki sla.
“Namarkata, lane kine ki trok ki dei kiba la ïoh ïa ka Challan ban shalan ïa u dewïong hynrei ha ngi u dei uba long be-aiñ, sngewbha ban ai ïa ka kyrteng jong kito kiba la ai ïa ka Challan bad ïa ka numbar kali jong kine ki trok," la ong u Bah Dkhar.
Une u nongïalam jong ka HITO u la dawa ïa ka Sorkar Jylla ba ka dei ban ai jingpynshai halor kane ka kam namarba katkum ka shithi jong ka Directorate of Mineral Resources (DMR) ka la kdew shai ba dei ban aiti ïa ki nombar kali jong ki trok ryngkat bad ki nombar GPS Tag lada donkam ban shalan ïa u dewïong ba la die lilam da ka Coal India Limited (CIL).
U la ong ba ha ka shithi ba la pynmih da u Director jong ka Mineral Resources u David D Sangma sha ki hynriew ngut ki briew ha ka 9 tarik, Nailur, 2021 ka la kren shai, ba katkum ka jingbthah jong ka NGT Committee kaba la pynmih ha ka 10 tarik, Nohprah, 2020 ka la hukum ba ym dei ban ai Challan thymmai shuh lymda ym pat aiti ïa ki nombar kali bad ki nombar GPS Tag jong ki trok ba kit ïa u dewïong ba la lilam da ka Coal India Limited.
"U la ong ba ka Seng dang shen ha ka jingtalasi ka la ïoh bat haduh 18 tylli ki trok kit dewïong be-aiñ kaba wat ki Pulit ruh ki la kyntait ban rejistar ïa ka Ejahar ba la mudui da ka seng pyrshah ïa kine ki trok.
“Hynrei ki Pulit ki la ong pynban ba ngim don bor ban talasi ne ban bat ïa ki trok hynrei nga kwah ba buh jingkylli ïa ka Sorkar balei ki bor ba dei peit kum ka DMR bad kiwei kiwei kim shym la leh eiei pyrshah ïa kine ki kam be-aiñ," u la bynrap.
Haba pynpaw ba ka seng kam don jingshahniah shuh ïa ka Sorkar Jylla, u Bah Dkhar u la ong, “lada kita ki High Level ki lah ban shalan be-aiñ ïa u dewïong, ngi kyntu ïa ki padibah kiba shahniah ïa ka khih ka kamai na kane ka kam ba kin sdang shalan noh ïa u dewïong namarba ma ki ruh ki don ka hok ban im katkum ka Article 14 bad Article 21 jong ka Riti Synshar ka ri India.
"“Ngi kyntu ïa ki paidbah ba lada ka Sorkar ka long ka nongpynkheiñ aiñ bad ka ailad ban shalan be-aiñ ïa u dewïong, ki dei ban ïai bteng ban sdang noh ïa ka khih ka kamai namarba ka pisa ka rung sha ka pla jong ki riewsaiñpyrthei bad ki seng saiñpyrthei," u la ong da kaba kular ruh ban ai jingkyrshan lang na ka Seng.
U la kyrpad ruh ïa ka Ingbishar Meghalaya High Court ban tuklar noh mardor ïa kane ka kam khnang ban pynthikna ba ka jingshalan be-aiñ ïa u dewïong kan kut noh shisyndon ha kane ka jylla.
Khliehriat, Risaw 5 : Ka jingtwa ki maw nalor ki lum ka la jia biang mynta ka sngi ha ka jaka hajan ka tunel ha Sonapur, East Jaiñtia Hills District bad kane ka la wanrah ïa ka jingdheng kali kaba jur bha shi por ha katei ka thaiñ, ka jingdheng kali ka la neh haduh kumba phra kynta.
Ki thymmei khubor ki ïathuh ba kane ka jingtwa ki maw ka la sdang naduh ka por kumba saw baje mynstep ha kaba ki maw kiba heh bad kiba rit ki la hap ha ka surok national highway bad kah lynti ïa ki kali kiba ïaid, kumjuh ruh ka la don ka jingjyrsieh da ka ktieh ha kane ka jaka, la ong ruh ba ïa ka surok la lah ban pynkhuid haduh ka por 12 baje mynsngi.
Ki pulit jong ka Lumshnong Police Station bad jong ka Umkiang PP ki la shim khia ha kaba pyniaid ïa ki kali ha kane ka surok.
Shillong, Risaw 5 : Hadien ba ka Congress ka la sngap jar namar ba u kyrtong uba ka thmu ban pynïakhun u bah M.Kharkrang u la leit pynïasoh noh sha ka BJP, mynta ka la ïoh pat ban sei da u kyrtong uba wan ba ar ha ka Election MLA 2018 uba ïakhun na ka party BJP hi ha katei ka election u bah J.A Lyngdoh ban ïa ai reng na ka North Shillong Constituency.
U bah J.A Lyngdoh un pyniasoh noh sha ka Congress ha kas 7 tarik ha ka por janmiet ha Congress Bhavan, ïathuh u General Secretary ka MPCC u Sanjay Das ha u nongthoh khubor.
Haba ïakren bad u Mawphor u Sanjay Das u la ïathuh “Ka Congress ka la dep ïakren ïa pynbeit ban ai ïa ka tiket sha u bah J.A Lyngdoh bad ka jingpynrung dkhot ïa u ruh kan long ha katei ka 7 tarik.
U bah J.A Lyngdoh un pynïasoh bad ka Congress ryngkat ki nongbud jongu na ka party BJP".
Ha ka jingshisha u bah J.A Lyngdoh ula long uwei na ki nongïalam jong ka BJP ha ka jylla bad ha u 2018 u la ïakhun ruh na ka Tiket BJP na kane ka North Shillong Constituency bad u la rem tang khyndiat vote eh namar u la wan ba ar bad ïoh haduh 5160 vote.
Hynrei hadien kane ki nongïalam ka BJP ki la leh klet noh ïa u ha kiba bun ki kam jongka party kumta um banse ban mih noh na ka BJP bad mynta u la rai ban pynïasoh noh sha ka Congress.
Lah ban pynkynmaw ba u bah J.A Lyngdoh u la jop nyngkong eh kum u MDC ka Mawphlang Diengiei Constituency bad hadien kane u la jop kum u MLA na ka UDP na ka Nongspung Constituency bad long ruh kum u myntri sorkar ha kane ka jylla.
Kumta u dei uwei na ki nongïalam bad u nongsaiñ pyrthei uba la iar bha ka jingmut jingpyrkhat.
Shillong, Risaw 05 : Ki la don haduh 18 ngut ki MDC tang na ka Khasi Hills Autonomous District Council (KHADC) kiba la pynkhreh shaid shaid ïalade mynta ban aireng ha kane ka elekshon MLA kaban long ha u Rymphang – Lber jong u snem ban wan.
Na kitei ki 18 ngut, arngut ki dei ki longkmie, kata ka Kong Grace Kharpuri ka ban aireng na Shella bad kawei pat dei ka Kong Macdalyn Sawkmie Mawlong kaban ïakhun na Nongpoh.
Tang na East Khasi Hills, na ki 17 ngut ki MDC haduh kumba 12 ngut ki la dep ban pyntikna ba kin aireng ha kane ka elekshon, kata kynthup ïa ki arngut kiba bat lang kum ki MLA kum u Bah Pynïaid Sing Syiem na Mawryngkneng bad Bah Lambor Malngiang na Nongkrem.
Ki 10 ngut kiwei pat ki kynthup ïa u Chief Executive Membere (CEM) Bah Titos W Chyne uban ïakhun na Sohra constituency, nangta Bah Martle N Mukhim na Mawkynrew, Kong Grace Kharpuri na Shella, Bah Alvin Sawkmie na Mawsynram, Bah Ronnie V Lyngdoh na Mylliem, Bah Mitchel Wankhar na Mylliem, Bah PN Syiem na Pynthorumkhrah, Bah Paul Lyngdoh na Shillong West bad Bah Teibor Pathaw na Mawlai.
Ha kane ka kynti kaba mynta wat u MDC ba shu sieh jong ka Council, Bah Bindo M Lanong ruh u la pynkhreh ban aireng lang na Nongkrem lada ïoh ne ym ïoh tiket ruh na ka UDP.Na kane ka distrik, na kitei ki 12 ngut, saw ngut kin ïakhun na ka NPP, saw na ka UDP, arngut na ka Congress, uwei na ka HSPDP bad uwei pat u lah ban ïakhun na kawei ka party lane kum u kyrtong shimet.
Ha Ri Bhoi pat na ki san ngut ki MDC, arngut ki la pyntikna ban aireng kata i Kong Macdalyne Sawkmie Mawlong kaban ïakhun na ka tiket NPP na Nongpoh bad uwei pat dei u Bah Charles Marngar na ka tiket Congress na Mawhati.
Kumjuh ha West Khasi Hills na ki san ngut ki MDC, arngut ki MDC kiba la pyntikna kata u Bah Gabriel Wahlang uban ïakhun na ka Congress na Nongstoin bad uwei pat dei u Bah Gigur Myrthong Deputy CEM uba dei ruh u MLA ba mynta uba pynkhreh ban ïakhun biang na ka ka tiket NPP.Katba u Bah Batskhem Ryntathiang MDC ka Mairang haduh mynta um pat pyntikan la un aireng ne kyrshan noh ïano ïano ha kane ka elekshon ban wan.
Ha South West Khasi Hills pat na ki arngut ki MDC baroh arngut kin aireng kata kynthup ïa u MDC ka Congress na Mawkyrwat Bah Carnes Sohshang bad uwei pat dei u Bah Pius Marwein ba dei ruh MLA ba mynta jongka UDP.Kumta lada khein lang baroh, ki MDC kiban ïa khun na ka tiket NPP ki long 6 ngut, na ka UDP ki long san ngut kumjuh na ka Congress ruh ki long san ngut, uwei na ka HSPDP bad uwei pat kum u kyrtong shimet lane na kiwei kiwei ki party.
Ha kajuh ka por, u Chairman ka Council Bah Lamphrang Blah u la hap ban shong bad kyrshan noh ïa u kyrtong ka NPP na Mawphlang katba u Dy Chairman pat Bah Alvin Sawkmie u la mih shakhmat ban aireng na ka tiket NPP na Mawsynram.
Shillong, Risaw 5 : Saw ngut ki briew ki la iap, 14 ngut la ïoh ban pyllait im ha ka jingmynsaw jur bad 23 ngut ki dang jah rngai ha ka jingtwa jong u thah ha ka step Sngi Ba Ar ha ka por 8.45 baje katba ki dang wan phai na ka jingkiew ïa u lum Draupadi Ka Danda II ha Uttarakhand bad ka jaka ba u thah u twa ka dei na ka kynjang kaba 5670 Metre.
Ha kane ka jingjia uwei na ki nongkiew lum ba pawnam na ka jylla u bah Tiklu Jyrwa ruh u ïadon ryngkat bad ka kynhun kaba 41 ngut kaba kynthup ia 34 ngut kiba shah hikai ha ka Nehru Institute of Mountaineering (NIM) Uttarkashi bad 7 ngut ki Nonghikai (Instructor).
U bah Tiklu Jyrwa u dei u dkhot jongka Meghalaya Sport Climbing and Mourtaineering Association (meSCMA) bad la bei pisa ruh ïa u dang ka tnad kam Sport jongka jylla ban leit ïashim bynta ha katei ka jingkiew lum.
U dei uba shong ba sah ha Upper Lumparing bad u la don arngut ki khun.
Na ka liang ki dkhot ka State Disaster Response Force (SRDF) bad ki dkhot na ka NIM, ki bor shipai bad bor pulit ki la hiar da ki helikopter mynta ka sngi ha utei u lum hadien ba ki la ïohi ba ki don 10 ngut ki briew ha ka juh ka jaka.
Na kitei ki la ïoh ban sei saw ngut bad kine baroh sawngut ki la khlad noh.
Hadien kane da ka jingtrei shitom ki la ïoh ban pyllait im ïa ki 14 ngut kiba la shitom jur bad kiba dang jah rngai kat haduh ba thoh iaka khubor ki dang don sa 23 ngut.
Kat haduh ba thoh ïa ka khubor ym pat ioh jingtip la u bah Tiklu u don hapdeng kitei kiba mynsaw ne u dang jah rngai namar ka jingwad ka dang bteng wat la ka jingpynthut jongka mariang namar ka jingdum lyoh ruh.
ïa kitei ki 14 ngut kiba mynsaw la wan kit da ka helikopter sha ka 2nd Battalion ITBP Uttarkashi, Matli Helipad.
Na ka liang u myntri rangbah ka jylla u Conrad Sangma, i lok, ki khun, bad baroh kiba haïing hasem ki lok ki jor bad ki paid nongshong shnogka jylla ki buh ha ki jingduwai ba u bah Tiklu un lait im na kane ka jingjia ba sngewsih.
La ïathuh ba kane ka kyhun kaba 41 ngut ba don lang u bah Tiklu, ki leit ban kiew ïa une u lum Draupadi Ka Dhanda II bad kane ka jingkiew ka dei hadien ba ki la pyndep ïa baroh ka jingshah pyntbit (training) ha NIM.Phewse dei ynda haba ki la khreh ban wanphai na ka jaka ba ki la dep ban kiew ïa une u lum, la ong ba san kynsan ka la jia ka jingtwa noh ka jong u thah (avalanche), ha kaba kane ka kynun ki la sahkut noh shalor une u lum.
Shillong, Risaw 06 : Ka Meghalaya Cricket Association hynne ka sngi ka la plie ïa ka madan ïalehkai kriket kaba la shna pynbha ha St Anthony’s Mini Stadium, ShillongNa ka liang ka MCA hapoh ka jingïalam jong u Secretary Bah Gideon Kharkongor ryngkat kiwei pat ki la trei borbah na ka bynta ban pynbha shuh shuh ïa ka St Anthony’s School Cricket Academy da kaba pynbiang sa ïa ki jar bad ruh ban pynbha ïa ki jaka praktis nalor kiwei kiwei.
Katei ka academy ka ai jinghikai ïa baroh ki samla pule na kylleng ki jaka pule kiba don ha nongbah Shillong.
Na ka liang ka St Anthony’s HSS kaba don la ka jong ka history haba ïadei bad ka kriket la mihkhmat hynne ka sngi da u Vice Principal, Fr.Anthony Wahlang uba la pynpaw ïa ka jingsngewnguh kaba khraw ïa ka MCA kiba la shimkhia ban pynbha shuh shuh ïa katei ka jaka praktis.
U ong ruhba katei ka sienjam kan plie lad bad mait lynti na ka bynta ki samla pule kiba sngewtynnad ïa katei ka jingïalehkai ban ïoh mynsiem shuh shuh.
La ïoh ruh ïa ka jingkren na u Secretary ka MCA uba la pynkynmaw ïa ka jingïadei kaba jan hapdeng ka synjuk bad katei ka skul haba ïadei bad ka jingïalehkai kriket.
Nongstoiñ, Risaw 6: Ka Hill State People Democratic Party Rambrai Jyrngam Constituency ka la nang khlaiñ bad ?oh mynsiem, da ka jingwan pynïasoh jong ki samla ha man la ki shnong khamtam eh ha ki thaiñ Muliang.
Nalor ki samla ki rangbah bad ki longkmie ruh ki la sdang ban trei shitom ban leit sha ki shnong ki thaw ban thung ïa ki tnad treikam khlem da ap ïa u kyrtong, na ka bynta ban pynkhlaiñ ïa ka party shuwa ba ka election ban jied ïa ki nongmihkhmat sha ka Ïingdorbar Thawaiñ ka jylla ha u snem ban wan.
Hadien ba kiba bun ki samla ki la wan ban rung kum ki dkhot ba pura ha ka party, la ?oh ban jied ïa ki nongkitkam bad ki dkhot jong ka HSPDP Youth Wing Tynghor Primary unit, ha kaba la pynskhem ruh ïa ki mynta ka sngi ha ka jingïalang kaba la long ha ka shnong Tynghor.
Hashuwa ban pynskhem ïa ki nongkitkam bad ban pdiang burom ïa ki samla kiba la wan na kiwei pat ki party, kum na ka Congress bad kiwei kiwei ban pynïasoh sha ka HSPDP, la pynlong ïa ka jingïalang ba lyngkot ha kaba la pynïaid da u bah Shandabor Shylla ha ryngkat ka jingïadon lang jong u bah K.P.Pangñiang u ba dei u kyrtong u ban ïa aireng ha ka election 2023 na ka Rambrai Jyrngam lem bad kiwei.
Ha ka jingïalang ban pynskhem ïa ki nongkitkam ka Youth Wing Tynghor primay unit, u bah K.P.Pangñiang u la ong ba ka por ka la dei ïa ki samla ba kin mih madan bad rung sha ka jylli saiñ pyrthei, namar ka lawei jong ka ri bad ka jaitbynriew ka shong ha ki samla.
Ha kajuh ka por u la ong ba ka thaiñ Muliang ka dei ka thaiñ kaba dang sahdien, hynrei lada ki samla ki don ka thong ban shakri bad ban kyntiew ïa ka thaiñ, kan ym don jingeh ban wanrah ïa ka jingkylla ha baroh ki liang.
U la ong ruh ba ki samla ki donkam ïa ka jingïatylli bad ka jingïatreilang bad ka bynta kaba donkam eh ka long ban long kiba ïaineh bad kiba skhem jingmut, namar stang katto kane por kin sa don shibun ki ban wan khroh ïa ki da ki ktien jali ja um.
Kin pynbiej ruh wat da ka tyngka pliah bad lada ki samla kin bakla bad shah pynbiej ha kiba kum kita khlem pep kin sa babe kylla.
La pynskhem ïa ki nongkitkam bad ki dklhot jong ka HSPDP Youth wing Tynghor Primary unit.
Ha kajuh ka por la pynskhem lang ruh ïa ki nongkitkam jong ka HSPDP parents body Tynghor primary unit bad pdiang burom ruh ïa kiba la wan ban pynïasoh sha ka party da u bah D.P.Wanñiang President HSPDP Rimuliang zone.
Ki nongkitkam jong ka Youth wing ki long President Draincover Marweiñ, Secretary Mektoris Kharbani, Joint Secretary Banshan J.Syiem, Treasurer Rochestar Kharlyngdoh Organiser Pynshaijoel Dkhar bad 15 ngut ki dkhot ka Executive Committee.
Mynta ba la jan ka elekshon shen ki jingpan RTI ka jingpynbna ïa ki jinglap ïa ki jingtip lyngba ka RTI kin saphriang kylleng la ka long lyngba ki lad pathai khubor lane lyngba ki bor social media.
Kane kadei ruh shi bynta ban pyntip sha ki paidbah ïa ka rukom treikam jong ki nongmihkhmat ha kine ki san snem kum ki MLA.Ha kawei ka liang dei ban ïaroh ïa ki briew kiba pyndonkam ïa kane ka rynsan ban pyntip ïa katei ka rukom treikam ki nongmihkhmat tangba ha kawei pat ka liang katei ruh kadei shi bynta ban plie lad ïa ki kyrtong ba ïakhun pyrshah ban wad daw ne wad lynti ban ïoh kynthoh ïa ki jingduna jong u kyrtong uba kin ïa khun pyrshah.
Ka jingwad ïa ki jingtip lyngba ka RTI kan ïarap ruh ban tip paidbah shaei ki skim jong ki MLA ka poi, hato ka poi tang sha ki bahaiing ha sem lane ba ïa jan bad ki nongïalam ba hakhmat jong ki MLA lane ki da jied shisha ïa kiba dei hok ban ïoh.
Lada ki nongwad RTI ki lap ïa kum kitei ki jinglap dei ban sei pyrthei bad ruh ban khyrwit tyngeh khnang ba ki nongshong shnong kin ym shah knieh noh ïa ka hok ba ki dei ban ïoh na ki nongmihkhmat tang na ka jingdon jong ki katto katne ki nongïalam shim kabu.
Bunsien ka jingrem jong ki MLA ruh kadei beit na ka rukom treikam jong kitei ki nongïalam kiba ha ka jaka ban bat ïa ki nongkyrshan hynrei ki pynpra pynban phum tang na ka jingbym lah ban jied ïa ki nongïoh jingmyntoi kiba dei hok ban ïoh.
Dei ruh lyngba katei ka rukom jied ïa ki nongïoh jingmyntoi kaba ktah ruh ïa ka jingïapait wat hapdeng ki nongshong shnong kaba ju poi haduh u pud ba dei ka politik kaba pynpait shnong pynpait thaw.
Bunsien ki ju ong ba dei lyngba ka jingwad jingtip lyngba ka RTI ba lah ruh ban sei pyrthei ïa kata ka bamsap kaba ju mih bha ha ki rynsan ïalap elekshon khamtam ha kito ki khyndiat bnai shwa ban thep vote artad.
Hynrei lada kren pat ïa ka jingshisha, ym lah ban tip ba haduh katno ngut kiba sngewthuh ïa ka jingmut jong ka kam bamsap la ka long ha ka jylla ne wat ha ka ri? Bunsien la ju ïohsngew ba ki paidbah na ka por sha ka por ki ju ïakren shaphang kata ka kam bamsap bampong la ka long ha ki shnong ki thaw, ha ki District ne wat ha ka jylla ne ka ri, hynrei bunsien ka jingïakren ka la shu kut tang ha ka lyer bad kim sngewthuh pat ïa ka jingmut ba shisha jong ka kam bamsap.
Haba kren shaphang ka kam bamsap bunsien ruh ka ju mih kata ka jingkynnoh tang ïa ki nongmihkhmat kata beit beit tang ïa ki MLA lane ki MDC bad teng khat ïa ki ophisar sorkar, hynrei haba bishar bniah pat ïa kane ka kam bamsap mynta ka la rung lut ha baroh ki bynta kata naduh ki kam shnongkam thaw, ki kam ïing kam sem, kam seng bad kiwei kiwei, kaba la pyntroiñ shisha ïa longbriew manbriew ha ka jylla bad ka thaiñ hi baroh kawei.
Katei ka jingsahdien hi kadei namar ka don ka daw tynrai, kata ka bamsap ha ki bun rukom, da ka pisa, da ki kam, da ki jingïa pyrshah bad kiwei kiwei kiba long thik kum ki thliem kiba kjit bad bam klop ïa ka hok jong u paidbah ba ka sorkar jylla ne sorkar pdeng ka la ju ïarap kyrpang lyngba ki kam pynroi jong u paidbah.
Sngew sangsot ban phai sha ki jaka nongkyndong kiba hap mad tang da ki jingeh suda ha ka jingim kata naduh ka jingduna ki umbam umdih, ki lynti ki synkien, ka koit ka khiah bad kiwei kiwei pat ki kam pynroi ha kaba la ju ïa kynnoh ba dei namar ba don kata ka jingbamsap ïa ka hok u paidbah.
Ha kawei ka bynta, ka jingkren ba sahdien ki kam pynroi ka dei na ka daw ka jingdon jong ka kam bamsap ka long kaba don nongrim, hynrei ban ong pat ba ka dei 100 persen tang na ka daw ka bamsap ka dei ka kam ka bym lah ban pdiang namar bunsien wat ki paidbah ruh ki ngop ha ka kam bamsap ha kaba kim ju pyrkhat ïa lade ba ki bamsap hynrei ki kloi ban kdew pat ïa ki nongmihkmat bad ki ophisar sorkar.
Lah ruh ban kdew shai hangne ba ka kam bamsap mynta ka la rung ha man la uwei pa uwei u briew khamtam ha ka por elekshon ba ki paidbah ki ju biej ïa ki sbai rupa kaba ki ju ïoh tang ha ka shi khyllipmat jong ka por elekshon hynrei ynda la kut katei ka aïom ksiar pat ki ju lynñiar ba duna kane katai kaba dei na ka jingleh bakla khlem da bishar bniah shuwa ban kner ïa ki Kti.
Hap ruh ban kynnoh ba ka kam bam sap mynta ka la rung ha man la uwei pa uwei u briew kaba ngim da donkam ban shu kynnoh ne ban pynkitpap tang ïa kiwei bad lada ki paidbah ki sngewthuhshisha ba ka kam bam sap ka ktah ïa ka imlang ka sahlang bad ka roi ka par upaidbah ka la dei ka por ba ki hap ban ïa pyrkhat arsien na ka bynta ban shim ïa ka jingkitkhlieh hynrei ki dei ban pyrkhat ba ïa katei ka kam donkam ban rat dyngkhong shuwa ïa lade shimet bad nangta sa peit ïa kiwei.
Nongstoiñ, Risaw 6: Ka Sur ki nong West ka pynrem jur ïa ka jingleh riewkhlaw jong ki Pulit Meghalaya, haduh ba kim nang shuh ban burom ïa ki nonghikai Contract kiba dei ki kynthei kumjuh ïa ki khun jong ki, kiba dang rit kiba ïa donlang, da kaba leh donbor kaba sngewsih ba ïa ki nonghikai kynthei la leh donbor da ki Pulit shynrang.
Ka jingkylli ïa ka Police Department kumjuh ïa u Home minister khamtam ïa u CM shaei jah ki Pulit kynthei ban teh lakam ïa ki longkmie.
Kane ka jingleh jong ki Pulit, na ka liang ka Sur jong ki nong West kam pdiang da lei lei, namar ka dei ka jingiuhriot ïa ka longrynieng jong ki longkmie kumjuh ïa ki khunlung.
Ha kajuh ka por ka Sur ki nong West ka buh ka jingkylli hato ki nonghikai ki dei ki lehnoh ne ki riew sniew haduh ban leh kumne, haba ki dawa ïa ka hok jong ki ym ba ki thaw klumar.
Ka jingkylli ïa ki Pulit ruh ka long ba lada ïa ki nonghikai la leh haduh katne, sa ïa ki riew paidbah lei lei kaei ka ban jia.
Na ka liang ka Sur ki nong West ka pynrem jur ïa kane ka sorkar MDA ba ïalam khmat da ka NPP, ïa ka jingbym lah ban kit khlieh ïa ki nonghikai Contract, kumjuh ka jingleh donbor ïa ki nonghikai khlem burom shuh.
Ka Sur ki nong West ka pynrem ruh ïa ki Pulit ba ki pyndonkam da ki Tear Gas ïa ki nonghikai bad ka dawa ïa ka sorkar ban pynshitom ïa kito ki Pulit kiba kawang Tear Gas ïa ki nonghikai.
Kumjuh ka Sorkar ka dei ban ai noh ïa ka jingdawa kine ki nonghikai, khnang ba kin lah ban im kumba ju long.
Kumba long mynta kine ki nonghikai kim don lad shawei ban bsa ïa ki khun tang ka jingbym kit khlieh jong ka Sorkar.
Ka Sur ki nong West ka ai ka jingkyrshan ba pura ïa ki nonghikai Contract kiba la dawa ïa ka hok, pynkut ka kyrwoh na u Samla D.Sun Chairman bad samla Wanteibok Lyngdoh Secretary ka Sur ki nong West.
Nongstoiñ, Risaw 6: Mynta ka sngi kawei na ki seng trei mon sngewbha kaba la tip kum ka Nongstoiñ Social Service Society, ka la ïoh ban buh ïa u Mawnongrim na ka bynta ban tei ïa ka ïing paka, kum shi bynta ban pynlong ka jaka ai jinghikai kyrpang na ka bynta ki khynnah, ba kin nang bad tip ïa ki jingtrei bapher bapher lyngba ki sap ki phong kaba ki don, kaba kynthup lang ruh ïa kiba duna ha ki dkhot met.
U bah Macmillan Byrsat MLA ka Nongstoiñ, u la long u kongsan ha kaba u la ïoh ruh ban plie paidbah ïa utei u Mawnongrim na ka bynta katei ka jingtei ïa kaba la tip kum ka, ‘Construction of Vocational Training Centre’.
Ha kajuh ka sngi la rakhe ruh ïa ka, ‘World Mental Health Day 2022’, kaba dei ka sngi kyrpang jong kiba duna ha ka pyrkhat pyrdaiñ.
U Fr Rolandus Lyngdoh President ka NSSS haba ai jingkren, u la ong ba ïa katei ka jingtei la ïoh pisa na ka Chief Minister’s Special Development Fund 2021-22, lyngba ka jingïarap jong u MLA jong ka Nongstoiñ u bah Macmillan Byrsat kaba la kot haduh 35 lak tyngka.
U Rev Anselm Nonglang Diocesan Administrator Diocese Nongstoiñ, u ba la long ruh kum u symbud kongsan, u la ong ba ka balang ka don la ka thong ban shakri ïa ki paidbah ym tang ban sharai ha ka jinglong mynsiem da kaba pyndep ïa ka baptisma ne ban shu ïalap tang ïa ka Ktien U Blei.
Hynrei ban khmih ruh ïa ka jingdonkam jong u khun bynriew haba ïadei bad ka doh.
Na ka liang u kongsan haba ai jingkren, u la ïaroh ïa ka balang katholik da kaba ong, “Nga kren ïa ka jingshisha ba wat haba ki khristan ki don tang kumba 2 percent ha ka ri India baroh kawei.
Hynrei, ka jingnoh synñiang jong ki khristan lyngba ka balang katholik ha ri baroh kawei ka la kot sha ki 40 ne 50 percentage lyngba ka pule puthi".
Ha kaba ïadei bad ki briew kiba duna ha ka bor pyrkhat, u la ong, “Kam dei ïa ngi ban ñiew ïa kiwei pat ba ki long kiba duna.
Hynrei baroh ngi long kiba duna bad ka dei ruh ïa ngi ban don ïa ka mynisem ka ban pyndem, namar da ka jingpyndem ngin jop ïa ki jingeh".
Haba ïadei pat bad ka jingkypad jong ka NSSS ban siang rong noh ïa ka surok kaba ïaid lyngba ka surok PWD ka ban poi sha NSSS, na ka liang u MLA u la kular da kaba u la ong ban phah leh noh shen ha kine ki sngi ban wan.
Ha kane ka sngi la synran lang lang ruh ïa u kongsan da u Rev Anselm Nonglang Diocesan Administrator Diocese Nongstoiñ, u Fr Rolandus Lyngdoh President ka NSSS, u Fr James Anderson Syiemlieh Director ka NSSS, ki ophisar sorkar bad kiwei kiwei.
Nalor katei ka jingïalang, la ïoh ruh ban pyllait paidbah ïa ka Kali na ka bynta ka NSSS kaba la kyrshan da ka Kindermissionwerk Germany.
Mawkyrwat, Risaw 06: Ka Lamlynti Village Organization Thaiñthynroh, Lyngïong Lyngdohship kum shibynta ban pynsngewthuh ïa ki nongshong shnong halor ki jingpynjot u drok ïa ka imlang sahlang, ka jingsynjor ka shongkha shongman, kumjuh halor ka mat ka koit ka khiah bad ka jingmyntoi ki Self Help Groups hapoh ka lama ki Village Organization ka la pynlong ïa ka jingai jinghikai ne awareness prokram ha ka 5 tarik u Risaw, 2022 ha ophis AEC Thaiñthynroh, Lyngïong Lyngdohship.
Ha kane ka prokram u bah Staising Kharbteng uwei na ki samla rangbah jong ka thaiñ ba duba uba long ruh kum u Sub Inspector of Schools ha Mawkyrwat bad bah A.Masynting, 2nd O/C jong ka Mawngap Police Station ki la long ki Resource Person.
U bah Staising Kharbteng ha ka jingkren jong u, u la ong ba ka jingkhlaiñ ka shongkha shongman ka long ka jingkyrkhu ïa ki khun ki kti bad ïa ka imlang sahlang.
Lada ka shongkha shongman ka synjor ka pynrit mynsiem bad pynduh jingkyrmen ïa ka lawei ba phyrnai ki khun.
U la ban jur ba ki khun samla ki jong ngi ki dei ban don ka thong ha ka jingim ka jong ki, khnang ba kin lait na ka shongkha khlem pat dei por.
Ka jingïoh ïa ki khun samla kiba kynsai kiba la dep pyntbit ïa lade ha ki jingpule bad jingtreikam bapher bapher kin long da shisha ki nongshong shnong ki ban lah ban noh synñiang ïa ka jingkiew shaphrang ka Ri ha bun ki liang ne kita ki productive human resources.
U bah A.Masynting, 2nd O/C jong ka Mawngap Police Station u la batai kumno ka jingdih drok ka sdang na u duma bad ïa ki jingpynjot u drok ïa ka lawei ba phyrnai ki khun samla kiba ngop ha une u jingdih uba long u nongshun ïa ka lawei ba phyrnai jong ki, da kaba pynpaw ba u drok u pynjot, pyntroiñ ym tang ïa kito kiba ngop marwei shimet ha u, hynrei u pynsyier, pynjynjar ïa ka ïing ka sem jong ki, ïa baroh kiba ha ïing bad ka imlang sahlang bad pynmih ïa ki jingsniew kiba har rukom kum ka tuh ka thiem, ka jingshongsyier ka suk ka saiñ kylleng sawdong.
Ka kong Revereen Dkhar na ka NRLM Mawphlang Block ka la ai ka jingpynshai halor ka bynta jong ki Village Organization kaba kdup ïa ki Self Help Groups hapoh jong ka ban noh synñiang ban kyntiew ïa ka kamai kajih ki longkmie.
Ka kong Bidol Marbaniang, Staff Nurse ka Thaiñthynroh Health and Wellness Centre ka la kren halor ka phang jong ka koit ka khiah, khamtam ka jingshah ktah ka koit ka khiah ki khun samla kiba dang khynnah ka rta haba ki poi shongkha noh khlem pat dei por bad ïa ka koit ka khiah ki khun ban kha.
La ïoh ruh ïa ka jingkren na u bah Banraplang Kharbteng, Rangbah Shnong ka shnong Thaiñthynroh, ka kong Unity Kharbteng kaba kren pdiang sngewbha, ka kong Bandaris Sawkmie, Secretary ka Lamlynti Village Organization kaba kren ai khublei bad la pynïaid ïa ka jingïalang da u bah Banjop Kharryngki, Secretary ka Shnong Thaiñthynroh.
La pynshitrhem ïa katei ka jingai jinghikai da ki skit halor ki jingeh kiba mih na ka shongkha khynnah bad ki jingsniew na u drok.
Jowai, Risaw 06: Ka lympung ïalehkai jong ka kyrdan 1st Division Football Tournament, 2022 ïa kaba la ai kyrteng ka ‘Chatister Kharkongor Memorial Trophy’, kaba la long mynta ka sngi ha Kiang Nangbah Stadium, Jowai.
Haba phai sha ka jingïakhun mynta ka sngi ka kynhun ïalahkai jong ka Shangpung Moosyiem kala lah ban pynliem da 3-1 kol ïa ka Demthring, ïa kitei ki kol na ka Shangpung Moosyiem la thep da u Ebormi Lyngdoh ha ka minit ba 24, u Mewotki Sungoh ha ka minit ba 69 bad u Wonderful Langbang ha ka minit ba 75.
Katba na ka liang ka Demthring ïa ka shikol la thep da u Bony First Pyrtuh ha ka minit ba 34.
Ka jingïakhun 1st Division lashai ka sngi yn sa pynsangeh shwa namar kan don ka jingïakhun phainal ha ka kyrdan jong ki 40 snem shaneng ne ka ne ka ‘40 Above Veteran Knockout Football Tournament-2022′ bala pynïaid da ka West Jaiñtia District Sports Association (WJDSA) hapdeng ka Rympei Pip pyrshah ïa ka Friends United ha ka por 2 baje nohphai sngi.
Khliehriat Risaw 6: Ka wei ka longkmie kaba na ka shnong Jalyiah, East Jaiñtia Hills District kaba la tip kyrteng kum ka kong Phlemon Dkhar, 29 snem kyrta ka la jah rngai naduh ka por 5.30 mynne mynstep jong ka 6 tarik u risaw, la ong ba kane ka longkmie ka dei kaba ju trei ha ka dukan die sha, die ja kaba don hajan Khliehriat CHC bad ong ba naduh mynne mynstep ka khlem poi shuh sha ka jaka trei jong ka ha katei ka dukan.
Katei ka longkmie ka phong da ka sopti (blouse) rong ïong, ka patlun rong pink-orande (ba thoh laiñ lieh).
Na ka liang kiba ha ïing ha sem bad ki bor shnong jong ka shnong Jalyiah ki kyrpad ba lada don mano mano ba ïohi ïa katei ka longkmie kin sngewbha ban pyntip mar mar da kaba phone ha u number 8014328548; 7005240684; 9856202669.
Jowai, Risaw 06: Ki bor District ka West Jaiñtia Hills mynta ka sngi kila pynlong ka jingleit jurip (inspection) halor ka ïaid ka ïeng jong ki kali ki mator ha Jowai kaba la ktah ïa ki paidbah babun balang kaba kynthup naduh ki nongñiah kali kamai, ki kynnah skul bad ki nongtrei kiba thmu ban leit sha ki kam ki jam.
Ïa kane ka jingleit jurip la pynlong hadien ka jingïoh ujor ha kine ki sngi ba la dep da ki nongkali ha Jowai halor ka jingjur ka jingsahkut ki kali namar ka jingbun palat ki Speed Breaker na Mihmyntdu haduh New Hill Jowai.
Ha kane ka sngi palei kitei ki ophisar naduh ki Magistrate, u District Transports Officer (DTO), ki ophisar na ka tnad PWD bad kumjuh na ka Jowai Traffic ryngkat u Superintendent of Police u Bikram D.Barak kila pynlong ïa kane ka joint Inspection bad jurip ïa kane ka jingud jingnan jong kiba bun balang ban aiti ïa ka report sha u Deputy Commissioner na ka bynta ka jingdonkam.
Hadien ka jingjurip kaba bniah na ka liang jong ki kila pynbeit ban weng noh ïa saw tylli ki Speed Breaker ban kham pynstep ïa ka ïaid ka ïeng jong ka kali bad la pyntip ruh yn sa buh da ki Zebra Crossing ha ki jaka ba weng ïa ki Speed Breaker, na ka liang ki bor ba dei peit kin sa jurip bniah ïa ki jingdonkam khnang ba ki paidbah kim nym shah ktah palat ha ka ïaid ka ïeng.
Jowai, Risaw 06: Mynta ka sngi kila don haduh 300 tam ki samla pule naka thaiñ ka 7 Amlarem Constituency kila shah pynkup burom haki kyrdan pule bapher bapher kiba la wan shakhmat sha ka exam HSSLC, HSSLC, Degree, Master bad Doctorate ha ka jingïalang kaba la pynlong ha Enowel Hall Amlarem West Jaiñtia Hills District.
Ïa kane ka khusnam la tip kyrteng kum ka ‘7-Amlarem L.A Constituency Academic Award 2022’ ïa kaba la pynbit pynbiang da u MLA ka 7-Amlarem Constituency uba ba dei ruh u Minister I/c Education, Forest & Border Area Development u ma Lahkmen Rymbui, ha kane ka sngi la wan ban ïadon lang da u bah D.P Wahlang, IAS Chief Secretary jong ka sorkar jylla, u Dr.BDS Tiwari, IAS Commissioner of Secretary ka sorkar jylla, u Dr.L.R Bishnoi, IPS DGP ka jylla, nalor kiwei de ki ophisar sorkar ki nongïalam shnong, ki kmie ki kpa bad ki khynnah skul.
U ma Lahkmen haba ai jingkren ula pynpaw ka jingsngewnguh ïa kitei ki samla pule kiba la trei shitom ban wanrah ïa ka nam ka burom ïa ka thaiñ War Jaiñtia ïa Ri-Lum Jaiñtia bad ïa ka Jylla hi baroh kawei, ula ïaroh ïa ki kmie ki kpa jong kine ki samla pule kiba la ai mynsiem ïa ki khun jong ki khamtam ha ka liang ka pule puthi.
Shuh shuh ula kyntu ïa ki samla pule ba kin pynjania ïa ka pule puthi namar hapoh ka jylla ha ka sngi snem ki don haduh 35 hajar ki samla kiba pass naduh ki klas 10 ter ter shaneng, kumta ka long kaba eh bha ban pyndap kam hapoh ka jylla khamtam ïa ka kam sorkar, hynrei ban the lakam ïa kane dankam ban ïeng hala ki jong ki kjat bad ban seng ïa ki kam la jong kiba don kyrhai hapoh kane ka jylla.
Ula kyntu ban don ka jingïatreilang na ka bynta ban pynkiew ïa ka jingstad jingtip haka kane ka thaiñ bad mynta hi ka sngi ula pyntip na ka liang jong ki kila dep ban leit jurip ban ïoh Sanction ha kane ka Academic Session ban wan na ka bynta ban plie ïa ka klas XI, X, XI & XII (Arts bad Commerce) ha Pdengshakap namar kane ka dei ka jingkwah jong ka sorkar.
La pynphun pynphieng ïa kane ka sngi da ka jingïashim bynta lang da ka jingrwai jong ki khynnah skul jong ka Mang Hai Ryum Secondary School.
La don ruh ka jingsam Special Award ïa ki longkmie kiba peit ïaka bha ka miat jong ka shnong Amlarem khamtam ha kaba ïadei bad ka jingkhuid jingsuba.
Khliehriat Risaw 6: Ka Khasi Students Union Narpuh Circle mynta ka sngi ka la pynlong ïa ka prokram ba kyrpang ha kaba ka seng ka la pynkup burom da ka khusnam Maitshaphrang Acadamic Award 20222 ïa kito ki samla kiba la pass bha shakhmat ha ki kyrdan bapher bapher, ïa ka prokram la pynlong ha Lumshnong Community Hall.
Nalor ka jingpynkup burom, ka seng ka la pynkupburom da ki momento bad ki syrnot ïa ki khynnah kiba jop ha ka jingïakop thoh essay bad Quiz, katei ka jingïakop thoh essay ka dei kaba la dep pynlong ha ka sngi ba rakhe ïa ka sngi pynneh mariang.
Ha kane ka sngi, u CEM barim jong ka Khasi Hills Autonomous District Council (KHADC), u bah Pynshngaiñ.
N.Syiem u la long u kongsan bad u Principal jong ka Jaiñtia Eastern College Khliehriat, u Dr Phervision Nongtdu u la long u symbud kongsan nalor ka jingdonlang u President jong ka KSU Khliehriat Circle, u bah Streamly.
S.Suchen.
Kiba la ai jingkren ki kynthup ruh, u President ba rim, uba dei ruh u President KSU Narpuh Circle uba nyngkong eh u bah R.M.Bamon, u President Synjuk ki Waheh Shnong East Jaiñtia Hills District, u bah S.Ryngkhlem, u General Secretary jong ka Jaiñtia Students Union, u samla Treibor.
R.Suchen, kiba la ïa don ryngkat ki kynthup u President bad u Secretary FKJGP East Jaiñtia Hills District, u bah M.Suting bad u bah Deihok Sumer, ki Waheh Shnong, Secretary shnong bad ki riew rangbah jong ka thaiñ Narpuh, ki khynnah skul, ki nonghikai.
Ki khynnah pule, kiba la ïoh ïa ka khusnam bad jingpynkup burom ki kynthup ka samla Laaibiang Khonglah, ka samla Sawandaka Nylang, ka Charity Rymbai, Deisuk Tongper, Renuka Lutang, Hun I Dhar Pohtmi, Leban Lamare, Sandani Lamare, Ibanylla Surong, Jesica Dhar, Rimayalang Gympad, Pyrkhat Pynkhlong, Hakanishwa Lyngdoh, Emidaka Pohiing, Sliangmon Pohshna, Synranborlang Pohshna, Lady Diana Dhar, Zenith Thong, Twinkile Pyrngai, Boby Mary Pyrngai lem bad ar phew san ngut kiwei pat.
Ki khynnah kiba jop ha ka jingïakop thoh essay, ki long ka Youfilia Gympad, ka siewly Lamin, Mynjurlang Pdang kiba na ka skul Christian Secondary School Lumshnong bad kine ki dei kiba rung ha ka kyrdang ba nyngkog, katba kiba rung ha ka kyrdan ba ar pat ki dei na ka skul Holy Cross Higher Secondary School Umkiang ba kynthup ka Dininia Pohshna, Ardamanki Pala bad Wishful Massa, kiba long ba lai ki dei na ka skul Wellington Jungai Memorial School Ratacherra, ka Balari.
C.Pohiing, Rudy Gassah bad Diwanroi Syngkor.
Ki khynnah kiba jop ha ka Quiz ki ba rung ha ka kyrdang ba ngyngkong ki kynthup ka Jasmin Shyll bad u Bantei Pohplet kiba na Christian Secondary School Lumshnong, kiba rung ha kyrdan baa r ki dei u Nambor Lamat bad ka Ijuhki Lamare kiba na Narpuh Morderm Secondary School bad kiba wan ha ka kyrdan ba lai ki dei u Flin War bad ka Isha Tariang kiba na Divine Word School Lumshnong, ha kane ka Quiz Competition la wan ban iashim bynta da ki hynriew tylli ki skul kiba na ka thain Narpuh.
Nongpoh, Risaw 05: Kum uwei na u samla rangbah ka dong Ri Bhoi, u Samla Albert Maring ba shong basah ha ka shnong Umdapdumu u la mih ban pynpaw halor ka jingangnud ba u kwah ba ka sorkar Meghalaya ka dei ban ailad ruh ïa ki Nonghikai ba kin ioh rung ne don bynta lem ha ka kam shynshar khadar ka kam sain hima sima lane ban ïa khun election ban long kum kita ki nongmihkhmat paidbah hapoh ka jylla.
Katkum ka kyrwoh ba la phah da u Samla Albert Maring sha ki lad pathai khubor, une u samla u la pynpaw da kaba ong ba ka sorkar ka dei ban khang lad ïa ki nonghikai kiba kwah ban shim bynta ha ka synshar khadar paidbah kiba kwah bad kiba don ka mon ban ban shakri kum ki nongmih khmat paidbah bad ban ioh ioh ïa ka synshar khadar paidbah kaba khlain donkam ban ioh ki nongïalam da ki riew shemphang , ki proh jabieng kiba don ka jingnang jing tip kiba ïar ka jingmut jingpyrkhat kiba don ka bor pyrkhat kumno ban ïalam ïa ki paidbah, u la ong.
Na ka bynta ban thaw ki lad ki lynti lane ki polisi treikam ban myntoi ki paidbah, u la ong ruh ba ka sorkar ka sorkar ka dei ban ai lad ïa ki nonghikai kiba kwah ban shim bynta ha ka synshar khadar paidbah ban long ki nongmih khmat ym dei ban khang lad ïa ki nonghikai kiba don ka mon bad kiba don ka sap ban shakri paidbah, namar kin nym bat ar kam lada ki jop election kin shakri kum ki nongmih khmat paidbah kin iehnoh ïa ka kam hikai bad lada rem election ai lad ba kin bteng bad leit phai sha ka kam hikai.
U la kynthoh ruh da kaba ong ha ka jaka ba ka sorkar ban khang ïa ki nonghikai ban shim bynta ha ka kam sain hima sima, ka sorkar ka la dei ban buh kyndon bad khang ïa ki nongkhaii heh spah ki bym don kyrdan pule, lada ai lad ïa ki nongkhaii heh spah bym don kyrdan pule kiba pass tang Class 4 Class 5 kumno kin thaw ain kumno kin kren kumno kin ïa said hapoh ka ing dorbar thaw ain bad shu mutdur bad pyrkhat kaei ka ban jia hato kam dei ka jinglehrain haba tang u personal assistant jong ki la don kam da ki ba la dep pass ïa ka degree, u la ong.
Shuh shuh, u la pynpaw ruh da kaba ong ba kan long ka jinglehrain lada yn pynïaid ïa ka synshar khadar paidbah ban long nongïalam nongmihkhmat da ki heh spah bym don kyrdan pule katba ïa ki nonghikai kiba kwah ban shim bynta ha ka synshar khadar paidbah ban long nongïalam nongmih khmat la khang ban shim bynta ha ka synshar khadar paidbah khlem pep ngin sa ioh ka synshar khadar kaba tlot ka bym lah ban trei kam ha baroh ki liang ka bym lah ban shakri bad ai jingmyntoi ïa ki paidbah, u la bynrap shuh shuh.
Nongpoh, Risaw 06: Ka seng Khasi Student Union, North Khasi Hills District mynta ka sngi da ka jingsarong ba khraw kala pdiang burom ïa u Samla Daniel Damlong naka Ground and Pound MMA Gym, Ri-Bhoi u la ioh ban khur ïaka takma ksiar haka jingïakop National MMA Championship 2022 bala pynlong da ka All India Mixed Martial Arts Association kaba la sdang naduh ka 30 Nailur haduh 2 tarik Risaw ha Hyderabad, Telangana.
Ïa u Samla Daniel Damlong ryngkat bad u Coach jong u, u Cores Marweiñ la pdiang burom da ka KSU ha Indoor Stadium Nongpoh haka jingdonlang ki nongïalam ka KSU naduh u Bah Lambok Rymbai, Vice President ka North Khasi Hills, Bah John Lyngdoh President ka Nongpoh, Circle, u Bah Iabhalang Nongrum President ka Nongpoh Town Unit bad kiwei kiwei ki dkhot.
Kum ban shu pynpaw ba kumba 5 ngut ki rangïalehkai na Ri Bhoi hapoh ka jingïalam u Cores Marweiñ kum u Coach kila leit ban shi bynta ha katei ka lympung bala don ruh palat 600 ngut ki samla na kylleng ka jylla kiba la leit ban shim bynta ha katei ka lympung, hynrei napdeng kitei kiba la leit ïa shimbynta sha katei ka lympung tang u Daniel Damlong u ba la ioh ban khur takma ksiar haka kyrdan Light Heavy Weight Division hadien ba u la lah ban pynliem ïa u Vikas Yadav na Orissa bad lyngba katei ka jingjop utei u samla un sa pynkhreh ban leit shim bynta pat sha kiwei kiwei ki jingïakhun ba kham heh ki ban sa long shabar ri.
Naka liang u Bah Cores Marweiñ kum u Coach u la pynpaw ka jingsngewkmen kaba khraw halor ka jinglah jong u Samla Daniel ban khur ïaka takma watla kiwei kiba la leit ban shim bynta lang kila pyrshang ban ïakhun tyngeh hynrei kim shym la poi shaka thong, bad ai ruh ka jingkhublei ïaki ba kin dang ïalehkai bad kilan bha naka bynta kiwei pat ki jingïakhun.
U Samla Daniel Damlong u la pynpaw ka jingkmen kaba khraw halor ka jingjop na katei ka lympung kaba dei kawei naki lympung ba heh haka ri watla u la sdang ban kilan met naduh u snem 2017 ha Ground and Pound MMA Gym bad lyngba katei ka jingjop un dang pynkhreh pat naka bynta kiwei kiwei ki jingïakhuh ba kham heh bad kiba kham jwat.
Shillong, Risaw, 06: Khyndiat kynta hadien ba ki Pulit ki la pyndonkam ban kawang da ki bom pynsat khmat ïa ki nonghikai skul kontrak kiba don hapoh ka shatri jong ka Meghalaya Government Contractual Teachers’ Association (MGLPCTA) kiba leit tur sha ophis Main Secretariat, Shillong ha ka sngi Thohdieng, ki kynhun bapher bapher ki la mih shakhmat ban pynrem jur ïa kane ka jingleh jong ki Pulit bad ïa ka Sorkar Meghalaya Democratic Alliance (MDA) ba la ïalam da ka National Peoples Party (NPP).
“Kane ka jingleh jong ka Sorkar ka dei kaba hap ban pynrem bad ka bym lah satia ban pdiang.
Ka mynsiem jong nga kan don ryngkat bad ka longiing longsem jong ki nonghikai," ong u President ka All India Trinamool Congress (AITC) Meghalaya u Bah Charles Pyngrope ha ka rynsan Twitter.
“Mynta ka sngi, ki nonghikai bad ki khun ki kti ki la mad ïa ka jingmynsaw bad ka jingsheptieng na ka daw ka jingpynbthei ïa ki bom pynsat khmat.
Ko Sorkar MDA, ki nonghikai ki pynlong ïa ka jingïakhih kaba jai jai na ka bynta ka hok jong ki," u la ong bad bynrap, “ha ka jaka ban sngap ïa ka jingeh jong ki, ki la shah leh ibeiñ.
Hato ki dawa ïa kane? Sa katno pat kin dang shah jynjar ha ki kti jong phi?" la buh jingkylli une u nongïalam ka AITC.U MLA jongka Mawlai Constituency u bah P.T Sawkmie ruh u la pynrem jur halor kane ka jingsiat tear gas ne lyer pynsat khmat ïa ki nonghikai kaba pynpaw ba ka sorkar MDA kam don jingburom shuh pleng wat ïa ki nonghikai ruh.
La ñiew ïa ki kum ki riew khlaw na kata ka daw sa pyndonkam da ki tear gas.
Ha ka jingshisha kum ki briew kiba bat ïa ka kyrdan nonghikai lada shu pakhang lynti bad pynsngewthuh ïa ki ki la sngewthuh hi ym donkam ban da siat da ki tear gas.
U Dawa ba ka sorkar ka dei ban shim khia bad tohkit mano ba phah siat tear gas ïa ki nonghikai bad ban pynshitom ïa kiba donkti.
U dawa ruh ba ka sorkar ka dei ban khot ïakren ïaki bad thaw ki lad ki lynti kumno ban ïarap ïa ki la ka long ha kano kano ka rukom ruh.
U State President jong ka Meghalaya TMC Students’ Union u samla Bansharailang Pyngrope u la leit jngoh dalade ïa ka kynhun ki nonghikai skul kontrak tang hadien kane ka jingjia.
“Ngi don hangne ban ai jingkyrshan sha ki nonghikai ki bym shym la khmih lynti ban shah thombor ha ka Sorkar.
Ka long kaei kaei kaba sngewsih bad kaba pynkyndit ïa ngi.
La palat shi bnai, ki nonghikai ki ïakhih da kaba jai jai, hynrei ka long pat ka jingjia kaba sngewsih ban ïohi ïa kane ka jingjia mynta ka sngi," u la ong.
“Ngi buh jingkylli ïa ka Sorkar, mano ban shim jingkitkhlieh halor kane," la bynrap u Samla Pyngrope.
Ka Federation of Khasi Jaintia and Garo People (FKJGP) ka la mih shakhmat ban pynrem jur halor kane ka jingjia bad ong ba ka jingleh jong ki Pulit ka long pyrshah ïa ka aiñ longbriew manbriew namarba kim pyrkhat shuh ïa ki nonghikai kynthei lane ki khunlung kiba don lang hangto“Kine ki nonghikai ki la shong mynta la shi bnai ha khmat u durmot jong u Kiang Nongbah hynrei ka Sorkar ka la leh mynthi ïa ka jingdawa ka jong ki.
Kaba lyngngoh ïa ngi kum ka seng bad ki paidbah ka long ba ym don Pulit kynthei ha ka por ba kine ki nonghikai ki tur sha Secretariat watla ka tip shai ba don ki nonghikai kynthei," ong ka Seng.
“Ha ka jingshisha ki Pulit ki ladei ban pynjaijai haba ki la tip ba don ki khunlung ha kane ka kynhun ba tur sha Secretariat.
Ka seng ka ai jingkyrshan pura ïa ki nonghikai bad ka phah ruh ka jingkitbok kitrwiang ïa ki bahaiing hasem jong ki," ong u Senior Vice President ka Seng u Bah Elton Cliff Warjri.
Ki dkhot jong ka Khasi Students Union (KSU) kiba la leit mar mar ban ai mynsiem ïa ki nonghikai skul kontrak ki la dawa ïa ka Sorkar Jylla ban pynshitom ïa ki Pulit kiba la ai ka jingbthah ban kawang da ki bom pynsat khmat ïa ki nonghikai skul kiba tur sha Secretariat.
“Ka KSU ka pynrem jur ïa kane ka jingleh jong ki Pulit bad ka dawa ban pynshitom ïa u Pulit uba la ai jingbthah ban kawang da ki bom pynsat khmat bad ban bom lathi ïa ki Nonghikai kontrak ba ïakhih jai jai" ong u Chairman ka Education Cell ka KSU u samla Raymond Kharjana.
U la buh jingkylli halor ka jingbym don jong ki Pulit kynthei bad ka jingpyndonkam tang da ki Pulit shynrang ha kane ka sngi.
U la ong ba ka Seng kan ym shong kli kti hynrei kan ïai dawa ïa ka Sorkar ba kan khot ïakren ïa ki nongïalam jong kane ka kynhun ki nonghikai sha ka miej jingïakren khnang ban ïakren da ka jingsngewthuh.
Shillong, Risaw, 06: Ka Kynhun kiew lum jong u Bah Tiklu Jyrwa, u nongkiew lum na Upper Lumparing, Shillong, kiba la ïashim bynta ha ka jingleit kiew ïa u lum thah Draupadi Ka Danda II, Uttarakhand bad kiba la jah rngai ha ka jingtwa jong u lum thah ym pat lap dien satia haduh mynta.
Katkum ka jingai jingtip jong ka Nehru Institute of Mountaineering Uttarkashi, Uttarakhand ki la pyntip ba ha ka sngi Palei ka kynhun ki nongai jingïarap ba kynthup ïa na ka NIM, shipai India, Indo-Tibetan Border Police (ITBP), ka High Altitude Warfare School (HAWS), shipai suiñ, State Disaster Response Force (SRDF) bad ki bor synshar District ki la ïoh sei 12 ngut ki metïap na u lum thah.
Ha ka sngi Balang, saw ngut kiba la ïap ki kynthup ïa arngut ki Instuctor bad arngut ki nongshah hikai.
Napdeng ki 16 ngut kiba la ïap ki dei ki 14 ngut ki nongshah hikai pyntbit ha ka jingkiew lum.
U kyrwoh u la pyntip shuh shuh ba kajingwad ïa kiba dang sahkut ha u lum thah ka dang ïai bteng haduh mynta hynrei ïa ka jingleit wad da ka Helicopter la hap ban pynsangeh noh shipor na ka daw ka jingthud ka suiñ bneng.
Ka NIM, ka la pyntip ba ïa ki met ïap ba la ïoh sei na u lum thah yn sa pynkit noh da ka Helicopter lashai ka sngi Thohdieng kata ruh lada ka suiñ bneng ka ailad.
U Bah Wallambok Lyngdoh Marshyllong ha ka jingïakren bad u Mawphor u la pyntip ba ki bahaing hasem kim pat ïoh khubor satia halor ka jinglong jingman jong ka kynhun kiew lum jong u Bah Tiklu kiba la ngat ha kane ka jingjia.
“Ngi dang ap ïa ka khubor bad ngim pat ïoh ktien eiei," la ong u Bah Wallambok uba dei u Kynum jong u Bah Tiklu.
“Katkum ka jingïoh jingtip, la ïathuh ïa ngi ba ka kynhun jong u Bah Tiklu ka dei kaba ïaid na kawei ka liang ba la twa u lum thah bad ka don ka lad ba kane ka kynhun ka dang lah ban lait im," u la ong.
Kum ban shu pynkynmaw hangne ba u Bah Tiklu uba dei u dkhot jong ka Meghalaya Sports Climbing and Mountaineering Association (MeSCMA) u la leit ban ïashim bynta ha kane ka jingkiew ïa u lum thah ha ka jylla Uttarakhand da ka jingbei jingïarap jong ka Directorate of Sports and Youth Affairs ka Sorkar Jylla lyngba ka MeSCMA ban ïashim bynta ha ka Advance Mountaineering Course.
Shillong, Risaw, 06: Ka Hynñiewtrep Youths Council (HYC) ka la dawa ïa ka Sorkar Jylla ban thung da ka kynhun tohkit khnang ban lap ïa ka jingshisha bad ban pynshitom ïa ki Pulit lane ïa ki Majistor kiba aibor ban kawang da ki bom pynsat khmat ïa ki nonghikai skul kontrak kiba don hapoh ka shatri jong ka Meghalaya Government Contractual Teachers’ Association (MGLPCTA) kiba tur sha ka Secretariat ha ka sngi Thohdieng.
“Ngi dawa ba ka Sorkar kadei ban thung ïa ka kynhun tohkit ban lap ïa ka jingshisha halor ka jingjia mynta ka sngi bad ban pynshitom ïa ki Pulit lane ïa ki Majistor kiba lah aibor ban siat tear gas sha ki nonghikai bad ki khun ki kti ki jong ki khnang ba kum kine ki jingjia kin nym jia shuh nangne shakhmat," ong u kyrwoh na HYC lyngba u General Secretary u Bah Roy Kupar Synrem.
“Ngi dawa ba ka Sorkar u Conrad Sangma ka dei ban shim ïa ka jingkitkhlieh ban pynshitom ïa ki Pulit kiba leh tam pud bad pyndonkam palat pud ïa ka bor ka jong ki da kaba siat tear gas ïa ki nonghikai bad ki khun ki kti ki jong ki hakhmat Secretariat mynta ka sngi," u la ong.
“Ngi kyrpad ruh ïa ka Meghalaya High Court Badonburom bad ïa ka Meghalaya State Human Rights Commission ba kan shim kam da lade hi (sou Moto) ïa kane ka jingjia bad ba kan tohkit bad pynshitom ïa ki Pulit bad Majistor kiba donkti ha kane ka jingpyndonkam bakla bad palat pud ïa ka bor ka jong ki kaba lah wanrah ïa ka jingmynsaw ïa ki Nonghikai bad buh jingma ïa kiwei pat," la kyrpad ka HYC.“Kane ka jingleh jong ki Pulit ban siat da ki Tear Gas sha ki nonghikai ba kynthup ïa ki nonghikai kynthei bad ki khunrit ki jong ki kaba lah wanrah ruh ka jingpynsaw ïa ki katto katne ki nonghikai, ka long kaei kaei ka ba ngim lah ban pdiang.
Hato kitei ki Nonghikai lem bad ki khun jong ki ki dei ki nongleh be-aiñ? la buh jingkylli ka seng bad bynrap, “hato ki dei ki dkhot jong kano kano ka kynhun ba lah kheiñ be-aiñ da ka Sorkar? Hato ki rah ïa kino kino ki tiar pynmynsaw lane ki ïakhih da kano kano ka jingmut kaba long be-aiñ kaba la pynlong ïa ki Pulit ban siat tear gas ïa ki?"“Ha ka jingïohi ka jong ngi lyngba ki video kiba paw, ngi khlem ïohi ba kine ki nonghikai lane ki khun ki kti ki jong ki ba kin rah kino kino ki tiar pynmynsaw ne pyni kino kino ki dak ba kin leh ïa ki kam be-aiñ.
Haba kumta, ka shong hok mo ïa ki Pulit ban pyndonkam ïa ka bor ka jong ki shaba palat pud? Kumno kim pyrkhat ba ha kane ka jingïakhih ba jaijai ki don ruh ki khyllung khynnah bad lyngba ka jingleh ki Pulit ka lah pynban ban buh jingma ïa ka jingim ne pynmynsaw ïa kine ki khyllung khynnah," la kynthoh ka Seng.
“Mano ban shim jingkitkhlieh lada jia kino kino ki jingjia ba sngewsih ïa ki Khyllung khynnah? Balei ba ki Pulit ki hap ban shim ïa kaba kum kane ka sienjam, ka long ka jingkylli kaba ngi kum ki paidbah nongshong shnong jong ka Jylla ngi hap ban tip bad sngewthuh," la bynrap shuh shuh ka HYC.Shillong, Risaw 6 : Ka Indian Catholic Youth Movement (ICYM) ka pynrem jur ïa ka jingthom bor ki RSS, Bajrang Dal bad VHP ïa ki samla kiba leit sha ka Convention kaba la pynlong ha Khandwa, Madhya Pradesh ha ka 3 tarik Risaw 2022.
Ka ICYM ka ïathuh ba kane ka Youth Convention ka dei ban long ha Khandwa naduh ka 2 haduh ka 5 tarik Risaw 2022 bad ki samla na kylleng ki Parish ki la poi sha katei ka jaka.
Kine ki samla ki la wan da ka jingai bor hi ki kmie ki kpa bad ki Parish Preist.
Hynrei ha ka 3 tarik ki dkhot ka RSS, Bajrang Dal bad VHP ki la bat ïaki ar tylli ki bus bad kynnoh har rukom ïaki samla da kaba kynnoh ruh ba ki pynkylla Khristan jubor ïa ki samla.
Hadien kane la wan ki pulit bad ki la rah beit ïa kitei ki bus bad kitei ki samla sha Police Station khlem da tohkit bniah na ki.
Ki la bthah ruh ïa ka jylla niam ha katei ka jaka ba kin pynsangeh noh ïa katei ka Youth Convention ïa kaba la hap ban pynsangeh noh mardor.
Halor kane ka ICYM ka khot bad ïawer ïa baroh ki paid Khristan ba kin ïashim bynta ha ka Black Day ha ka 7 tarik Risaw 2022 ( Lashai ka sngi) da kaba phong da ki jaiñ ïong ne deng lama ïong ha baroh kawei ka ri ban pynpaw ka jingpyrshah ïa katei ka jingthom bor ki RSS, Bajrang Dal bad VHP.Lah ban kdew hangne ba kane ka jingleh bor bad jingpynwit ki shit niam Hindu pyrshah ïa ki Khristan ha ri India kam dei ka sien kaba nyngkong, hynrei kadei kaba la ju jia na ka por sha ka por bad kane ka wanrah ka jingsngew syier ha ki rit paid jong kiwei pat ki jait niam kiba don ha ri India.
Shillong, Risaw 6 : U nongïalam ka BJP uba dei u MLA na ka South Shillong Constituency bad u Myntri ha kane ka sorkar MDA u bah Sanbor Shullai ula pynsawa da ka sur kaba tyngeh bad shai kdar ba ka BJP kan ym weng satia na ka sorkar MDA wat la ki don katto katne ki nongïalam kiba la kob baroh shi katta ban weng noh na kane ka sorkar.
Kane ka jingkren u bah Sanbor ka long thik hadien shibnai ba la dap ka jingbyrngem jong u Secretary ka BJP ba dei peit ïa ka Meghalaya u M Chuba Ao ban weng noh na ka sorkar MDA ba la ïalam da ka NPP namar u la kynnoh ba ka jur palat ka jingbamsap.
“ Ka BJP kan ym weng na ka sroakr bad kan ïatrei lang haduh ba kut ka samoi" ong u bah Sanbor haba ïakren bad ka tnad pathai khubor PTI.ïa u bah Sanbor la kyrshan sa da u President ka BJP ha kane ka jylla u bah Ernest Mawrie uba la ong ba ka jingkren jongu Ao ka long ka jingkren shimet jongu khlem da ïamir jingmut bad ki nongïalam ka party ha kane ka jylla.
U bah Sanbor u la ong shuh shuh ba lada weng na ka sorkar ha kum kane ka por khamtam shwa ban leit sha ka election kan wanrah pynban ka jingsngewthuh bakla ha ki nongkyrshan ka BJP.“U Ao u khlem ïamir jingmut bad ki nongïalam ka BJP ha kane ka jylla bad halor kane nga la pyntip ruh sha ki nongïalam ka BJP sha Delhi" ong u bah Mawrie,Ka BJP kaba don arngut ki MLA ka dei kaba ïatrei lang naduh ba sdang bad ka sorkar MDA hapoh ka jingïalam ka NPP.Ka MDA ka don 48 ngut ki MLA bad 23 ngut ki dei na ka NPP.Halor ki jingkynnoh bamsap ïa kane ka sorkar MDA u Ao u la ïathuh ha u bnai ba la dep ba ka BJP ka dang bishar bniah ïa kine ki jingkynnoh bad ka la bthah ruh ïa ki dkhot jongka ban wad ïaki sabut sakhi kiba biang bad lada don ki sabut kiba biang lah ban aiti sha ki tnad tohkit jongka sorkar pdeng ruh khamtam ha kaba ïadei bad ki skhim na ka sorkar pdeng.
Shillong, Risaw 06: Hadien ba ki nonghikai kontrak mynta ka sngi ki la tur sha ka kyrdop jong ka Secretariat ban shong ïakhih ha katei ka jaka wat hadien ba ki bor pulit bad ki bor synshar district ki la siat da ki bom pynsat khmat hynrei na ka liang ki nonghikai ki la tur beit haduh ban da poi sha ka jaka ba ki mut.
Haba kren bad u Mawphor hadien ba la kut ka jingpynibor u Babu birbor Riangtem u President jong ka meghalaya Government Lower Primary School Contractual Teachers’ Association(MGLPSCTA) u la ong ba na ka liang jong ki nonghikai baroh ki la rai beit triang ban shong ïakhih ha kane ka jaka.
U la ong ruh ba hadien ba ki la lah ban poi sha katei ka jaka hapdeng ki jingshah khang lynti kaba la don ruh ka jingsiat bom sat khmat na ka liang jong u ryngkat ki nonghikai ki la rai ba lada ka sorkar bad u Myntri Rangbah u la iwit palat ïa ki ruh ai kin mat iuh pynïap noh syndon ïa u.
“U Conrad bad u Lahkmen ai kin iuh pynïap noh ruh namar ki la kheiñ ba ngim long eiei shuh ha khmat jong ki" u la ong.
“Lehse kin ong ba ngi dei ma ngi kiba pynkheiñ aiñ hynrei peit hi ma phi mano ba pynkheiñ aiñ, ïa ki nonghikai kynthei ruh ki pyntur beit da ki pulit shynrang bad ki ktah kti beit ma ki ruh bad ïa ki khunlung khynnah ruh kim kheiñ shuh bad ki siat beit da u bom pynsat khmat hato bishar hi, ngi pynkheiñ aiñ ma ngi ne ki bor ka aiñ" u la ong.
Haba jubab la u don ne em ka jingmynsaw u Babu Birbor u la ong ba na ka liang jong u u la don ka jingmynsaw ha ki bynta budlum bad ka jingpang ka kjat bad ka met baroh shi rynïeng hi kaba u la shitom wat ban wat ban ïeng ne ban khih na ka jaka ba u shong.
La ïohi ruh ba u Babu Birbor la hap ban shu snoh ha ki para nonghikai ban khih bad ïaid ban ïeng.
Haba kren halor ka jingïapynibor hapeng ki pulit u Babu Birbor u la ong ba ha ka jingshisha ki nonghikai ki wan beit da ka lynti ba jaijai hynrei dei ki pulit hi kiba sdang ban pynkulmar da kaba ki siat da u bom pynsat khmat kat haduh ba ki nonghikai ki hap mareh kulmar.
Haba ïa kren bad kiwei pat ki nonghikai ki la o ng ba kaei kaba jia ha kane ka sngi ka long kaei kaei kaba na ka liang jong ki kim mut dur ba ka sorkar lyngba ki bor pulit kin shim ïa kat kane ka sienjam khlem map shuh wat ïa ki nonghikai kynthei bad ki khun jong ki kiba wan ban synran lang.
Shuh shuh ki la ïathuh ruh ba ki don ki nonghikai kiba armet ruh kiba la wan shim bynta sha kane ka jingïakhih ha kaba na ka liang ka sorkar kam kheiñ snep satia wat ïa kane ruh.
“Lada jia eiei ïa ki khunlung jong kinto ki nonghikai ba armet hato ka sorkar kan shim jingkit khlieh mo bad lada jia eiei ïa ka kmie ruh kaei kaba ka don ban ong" la kren ki nonghikai.
Shillong, Risaw 06: Ka Chairperson jong ka State Commission for Protection of Child Rights (SCPCR) ka Kong Ïamon Syiem, ha ka sngi palei ka la hiar da lade ban jurip sha ka jaka ba don ki nonghikai ban ïakhih ha ryngkat ka jingdon lang ki khun jong ki na bynta ban leit jurip ba ka jinglong jingman ha katei ka jaka kan ym ktah ïa ka hok jong ki khynnah kiba don ha kane ka sngi.
Haba kren sha ki lad pathai khubor ka kong Ïamon ka la ong ba na ka liang jong ka commission kan sa pan ïa ka kaiphot halor kane ka bynta na ki bor bor synshar district bad ki bor pulit bad kan sa ïakren ruh ba ki khynah kiba don ha kane ka sngi.
Ka la ong ruh ba a ka liang ka jong ka Commission kin sa ïakren bad kine ki khynnah ban khnang sngewthuh bad ban shim ruh ki lad ki lynti ban ïada ïoh ba kan don kano kano ka jingktah ïa ka bor pyrkhat jong ki na kaei kaba la jia.
Haba kylli kaei kaba ka don ban ong halor ka jingsiat bom sat khmat ki pulit na ka liang ka Kong Ïamon ka la ong ba na ka liang jong ka kam lah ban eiei ïa mynta hynrei “Kaei kaba la jia ha kane ka sngi ïa ki khynnah ha kane ka sngi ka long kaei kaei kaba ngi sngew synei ïa ki" ong ka kong Ïamon.
Kine ki khynnah kidei kiba la wan bud ne synran ïa ki kmie ki kpa kiba dei ki nonghikai ha ka jingïakhih jong ki.
Shillong, Risaw 06: Ka jingïakhih ba jai jai ki Nonghikai Kontrak kaba la neh ka jan shi bnai ha u Mot Kiang Nangbah, haba ki Pulit ki la pyndonkam da ka bor bad siat ruh da ki bomb tear gas lane ki lyer pynsat khmat ïa ki nonghikai kiba la tur sha Secretariat ban dawa ïa ka hok jong ki.
Kane ka jingsiat tear gas ïa ki nonghikai ka la jia haba kane ka jingïakhih ki nonghikai la don lang ki khun ki kti jong ki kiba dang rit ruh.
Kane ka jingsiat lyer pynsat khmat kaba la mih da ka tdem kaba sat, ka la pynlong ïa ki nonghikai ban ïaphet kulmar, khamtam ki kynthei.
La ïohi ruh ba bun ngut ki nonghikai ki la ïam namar ka jingkyndit bad ka jingtieng bad ka jingsat khmat.
Hynrei hapdeng ka jingshah thombor ki nonnghikai kiba la shah weng kam noh na ka sorkar namar ka jingbym lah ban pass ïa ka eksam MTET, wat lada bun napden jong ki, ki la hikai bun snem, pynban ki la ïoh ban shong ha khyrdop jong ka Secretariat bad siang da ka plastik.
Haduh ba thoh ïa kane ka khubor, kine ki nonghikai ki dang shong ha katei ka jaka.
Ha kane ka jingsiat lyer sat khmat ki Pulit, kumba 5 ngut ki nonghikai ki la mynsaw khamtam u Babu Birbor Riangtem, uba la shong ïakhih naduh ba sdang, u la ïap ler shiphang bad mynta u la tlot ïar bad um lah wat tang ban ïeng ruh.
Ki paidbah kiba la ïohi ïa kane ka jingjia bad kiba ïohi lyngba ki khubor Youtube bad kiwei de ki lad khubor ki la pynrem jur ïa kane ka jingleh ka sorkar bad khamtam eh ïa ka jingleh maiñ ki Pulit kiba ym shym la kheiñ shuh wat ïa ki khunlung ki khynnah.
Ka Voice of the People Party (VPP) ha ka kyrwoh ba la phah da u Dr.Ricky Syngkon, General Secretary jong ka Seng, ka la pynrem jur ïa ka jingleh donbor bad ka jingpyndonkam palat pud ki bor sorkar ïa ki Pulit ha ka jingïakhih ki nonghikai kontrak kiba la ïakhih mynta la bun bun sngi ban dawa ïa ki hok jong ki.
Ka Seng ka ong ba, ha kaba ba nyngkong ka sorkar ka la rai da kaba shai ba kan nym pdiang shuh ïa ki jingdawa jong ki da kaba knieh kynthet noh ïa ka jakpoh jong ki, kaba long ka jingthombor ïa kita ki nongtei jong ka ri bad ka jaidbynriew.
Kaba ar, ka sorkar ka la pheil ha ka jingtreikam jong ka, namar kam shym la wanrah da kiwei pat ki lad ki lynti kumno ban ïarap ïa kine ki nonghikai, hynrei la shu pynbor ïa ki ba kin mih beit sha ka surok.
Ka VPP ka la ther ruh ïa ka jingleh heh ki Myntri Sorkar, da kaba ong “Lada u Myntri Rangbah, u Myntri Rangbah Synbud bad kiwei kiwei ki Myntri ki lah bad don por ban leit shang sha bar ri, balei kim lah ne don por ban ïakren ne ïakynduh ia ki nonghikai".
Kaba khatduh eh, ong ka VPP, kane ka sorkar khawpud, ka la sah ïa u prek ba khatduh jong ka synduk met ïap haba ka la siat da ki bom tear gas ne ka lyer pynsat khmat ïa ki nonghikai la kum ba dei kita ki nongpynkulmar shnong.
U Myntri ka tnad pule puthi bad ka tnad pohïing udei ban shim ka jingkitkhlieh bad hiar shuki noh mardor.
Ki Pulit kiba la pyndonkam bakla ïa ka bor ruh dei ban shim jingpynshitom namar ki la pynkheiñ ia ka aiñ.
Kane ka jingleh mynta ka sngi da kane ka sorkar leh donbor, ka sorkar bamsap dei ban pynrem da baroh kiba dang don ka mynsiem ïatip leh ha ka imlang sahlang bad ka longbriew man briew.
Shillong, Risaw 07 : U MLA ka Mawlai Konstitwensi u Bah Process T Sawkmie ha ka sngi Thohdieng ka 07 tarik u Risaw, 2022 u la kner ïa la ki kti ban nohsynñiang da ka song pisa sha ki arngut ki nongïakhun kti, u Mainbor Khyriem bad u Banshanlang Terang na ka bynta ka jingleit jong ki ban ïakhun kti (Arm Wrestling) sha Turkey.
Katkum u Mainbor, uba long ruh u general secretary ka Meghalaya Arm Wrestling u ïathuh ba kane ka lympung ïakhun kti kan sdang ha ka 14 tarik mynta u bnai Risaw.
U la ai khublei ïa u MLA halor kane ka jingnoh synñiang jong u bad u la ïathuh ba mar ïaphone sha u MLA u la shim ia ka phone bad u la kular ban ïarap ïa ki bad kane ka la ai mynsiem bha ïa ki.
U ïathuh ruh ba ka sports department ka la mang 25 lak na ka bynta kane ka jingleit jong ki, kiba don kumba 11 ngut eiei.
Hynrei namar ka jingleit ka la jngai bad kim dap, kumta ki la phai khmat sha u MLA, ïathuh u Mainbor.
Haba ïadei bad kane ka jingleit jong ki, u Bah PT Sawkmie u la kitbok bad kyrkhu kyrdoh ba kin ïoh khur ïa ka jingjop ban wanrah nam bad burom ïa ka jylla, kumjuh ïa ka ri India hi baroh kawei.
U MLA u la ai khublei ruh ïa ka sport department khamtam ïa u Bah Banteidor Lyngdoh, myntri ba khmih ïa ka sport uba la mang 25 lak na ka bynta ka jingleit jong kine ki samla ïakhun kti, kiba don baroh kumba 11 ngut.
U pynshlur ruh ïa kiwei ki nongïalehkai sport ba kin ym kut tang ha ka National level, hynrei ban mihkhmat ruh ïa ka International Level.
La ïoh ruh ïa ka jingkren na u Banshanlang uba la pynpaw lang ïa ka jingsngewnguh ia u MLA bad u la ong ruh ba nyngkong ki la don jingkyrmen, hynrei ki nongïalam jong ki ki ong ban ym don jingkyrmen bad u kyrpad ruh ban buh jingduwai khnang ba kin ïoh khur ïa ka jingjop ha kane ka lympung ïakhun kti.
Ha kane ka sngi la ïoh ruh ïa ka jingkren na bah Wanseng Jyrwa, samla Bhabok Lynser bad kiwei kiwei, kiba la kitbok lang ïa kine ki nongïakhun baroh arngut ba kin ïoh kheit ïa u soh jong ka jingjop.
Shillong, Risaw 07 : Ka Them Rangskhen ka la ïoh ban rah nam lahduh napdeng ki 16 tylli ki team kiba la wan ban ïashim bynta jong ka lympung ïalehkai phutbol kaba la tip kum k 1st Sohïong Constituency Knock-out Football Tournament 2022 ba la pynlong da u Bah Stodingstar Thabah, President ka TMC Sohïong Block uba dei ruh ha ka juh ka por u kyrtong u ban mih ban ïakhun ïa ka election MLA ha u snem 2023 na ka party TMC.Ka Them Rangskhen kala ïoh rah ïa ka nam lahduh da kaba pynliem ïa ka Dengthring da 1-0 ha ka jingïalehkai phainal kaba la pynlong ha Madan Phudmardong, Rangskhen ha ka 1 tarik u Risaw 2022 bad da kane ka jingjop ka Them Rangskhen kala ïoh rah ïa ka song pisa kaba long 30 hajar tyngka ryngkat ka trophy katba ka Dengthring kaba la wan ba ar ka la ïoh khur ïa ka song pisa kaba long 15 hajar ryngkat ka Trophy.
Ha kane ka sngi la wan ban ïadon ryngkat lang da u Vice President ka Meghalaya Pradesh Trinamool Committee u Bah James S Lyngdoh uba la long kum u kongsan, ha ryngkat ka jingsakhi lang ki nongkitkam ka party, ki riew rangbah, longkmie longkpa, ki samla shynrang bad kynthei haduh ki hep kiba rit.
Shillong, Risaw 07 : Ka kynhun ïalehkai cricket ka Meghalaya ka la mad nam rem ha kaba sdang jong ka lympung ïalehkai Vinoo Mankad Trophy, kaba dei ka jingïalehkai One Day jong ki kyrdan U-19 (boys), da kaba rem da hynñiew wicket ha ka Odisha ha ka jingïalehkai ha Pune.
Ka Meghalaya kaba la sdang tied nyngkong ka la kamai 43 ron ha ka jingkamai ron lang u Mrityunjay Bharali (21) bad Mrinal Das (13).
Ka jingshah pynhap wicket noh u Bharali uba dei u kapten kadei ka daw bah ba ka kynhun ka la duna ha ka jingkamai ron, hynrei watla katta ruh ka Meghalaya ka duh noh san wicket na bynta 14 ron.
Ka jingïalehkai ka la sdang biang ban ïoh mynsiem hadien ba u Shavian Blah (11), Banïalam Mylliemngap (13) bad khadduh wat ha ki 25 ron ba dang sah sa shi wicket, u Jeremiah L Kynshi (7 not out) bad Gavineal Marpna (9) ha kaba ka Meghalaya haduh kaba kut ka la kamai 104 ron duh noh baroh ki wicket ha ki 45.2 over.
Ha ka pali kawang bol, u Bharat Gurung (1/13) uba la ïoh pynhap wicket nyngkong bad u Raghav Magotra (1/36) ïa kaba baroh ar la ïoh ban pynhap wicket da ka jingïoh kem (catch out) da u Marpna, katba u rangtied ba lai ka Odisha u la shah pynhap wicket lyngba ka run out da u Mylliemngap.
Hynrei ka Meghalaya kam shym la lah ban pynhap ïa ki wicket ba shadien ka Odisha ha kaba ka la jop suk tang ha ki 21.3 over.
Ka Meghalaya kan ïakhun pat pyrshah ïa ka Goa lashai ka sngi Saitjaiñ.
Ka Goa kaba la dei ban ïalehkai pyrshah ïa ka Tripura hynne ka sngi hynrei la hap ban pynsangeh noh.
Ki jingjia ïatakhuh kali ne ki aksiden, ym tang ba ki wanrah ïa ka jingjot jingpra ki kali ne ka jingduh ei ki kali.
Hynrei kaba kham tohmet eh ka long ka jingduh ei noh ki mynsiem briew.
Ka jingduh ei ki mynsiem briew kan kham pang nud lada jia ba kiba khlad, kidei ki kmie ki kpa, kaba mut tang ha ka shikhyllip mat, ki khun ki kylla khunswet noh.
Lane tang ha ka shikhyllip mat, ki kmie ki kpa ki duh noh ïa ki khun ki kti, lada jia ba ka aksiden ka jia ha ki khun.
Kumta ter ter ka bud ka rukom duh ïa ki mynsiem ba kordor.
Ha kine ki ki sngi, la ïohi ïa ki jingaksiden kiba jia la jan man ka sngi ha kylleng ki jaka.
La ka long ka jingïatakhuh para kali ne ka jingtur ka kali sha kynroh sha ki lum ki wah bad kumta ter ter.
Kali kam dei kaba shu ïaid hi kumto kum ka machine, hynrei kadei kaba la ñiah da u briew ne ka briew.
Ha kiba hi ki khep kine ki jingjia aksiden ki jia dei namar ka jingleh khlem akor hi u nongñiah.
Haba kren shaphang ka rukom ban ñiah ïa ki kali, ym lah ban khlem da buh ïa ka jingkylli, kiba bun na ki nongñiah ïa ki kali, nagno bad kumno sha ki la ioh ban bat haki ïa ka driving licence, namar wat hapdeng kiba la ïoh ban bat ïaka, hynrei ka rukom ñiah kali ka jong ki, kam kdew pat sha katta ka phang ba kidei kiba la ïoh hok shisha ïa ka licence ñiah kali ka jong ki.
Toi man la ka step don kiba bun ki briew ki bym pat ban nang ñiah ia ki kali, ki pynlut ïala ka por ka jong ki ban hikai, hynrei ngi tip ba kum kine ki briew kiba da ïaid da ka lynti ban shah hikai, suki pa suki ki nang bad ki kham tip ïa ki aiñ ki kanun ban ñiah iaka.
Hynrei, ha kiba bun ki aksiden, lehse don ruh ki nongñiah ba shu nang malum mala, pynban khlem jingtieng ne smiej ki shu kurup ruma la kum kiba nang eh, hynrei haba la bang lei lei sa ka rukom ban pynher sted, tang katta ki thung khohmoh ne ba kin thung bajli bad ki syllad shisha kat shaba shah, bad ha kaba kut, poi pat sha ka jingjia ba sngewsih wat haduh u pud sha ka lynti jong ka jingïap.
Kaba kham ima eh ïa ka rukom ñiah kali dei na ki khun samla kiba dang shu sdang ban khie, kaba haki, ka snam kumba ong ki riew tymmen ka dang khluit bha, katno tam lei lei haba ïoh ban rah ïa ki kali ba kham remdor, pynher jong ngi la kum ki bym lap lieng shuh, hynrei kaba kut, haba ym lah shuh ban teh lakam, poi beit beit sha ka aksiden.
Nalor ba pynher sted, trei ruh sa ka dih ka bam, ka leh shongshit tem pynheh bha ïa ki sur jingrwai, kaba da shisha ym tang ba ka wanrah ïa ka jingma ïa kiba shong ne ïa u nongñiah, hynrei wat ia ki briew kiba ïaid ha ki lynti ki syngkien, kaba teng teng shu shah syllad ei bad kylla dkoh ka kti ka kjat tang namar ka jingleh shongshit kaba shi khyllipmat ka wanrah pat ïa ka jynjar trah kaba shi rta ïa ki briew ba ïaid ba ïeng.
Hangne la donkam shisha ba ki bor ba dei khmih kin hap ban thaw noh ïa ki aiñ ki kanun, ba ka rukom ban ai ïa ka licence niah kali, kam dei shuh ban shu ai klumar ïaka, hynrei donkam shisha ban pyrkhing, ne haba ai ruh donkam ban da ïoh ïa ki kot ki sla naki skul ai jinghikai ñiah kali ba la ithuh daka bor ba dei khmih.
Pynban lada shu ai kumba ai ha kine ki sngi kumba ai mynta, da lei lei yn nym lah satia ban tem ïa ki jingjia aksiden kiba sngewsih, bad kaba kut ka shu sah khana ei pateng ïa kaei kaba la jia baroh.
Shi ban ki lad jingpyrkhing ba la shim khia da ka tnat Pulit ka la lah ba kan kham teh lakam bha ïa ki briew shoh khawiang kiba mlien ban shang kylleng sawdong ka sor man la ka miet.
Ka jinglah ban talasi bha ki bor pulit ryngkat bad ka kuna ba ki shaiñ, ka la teh bha ïa u lakam ïa kito ki riew shang miet ñiah kali pat ha ka por ba ki la shoh bha u khawiang, namar kiba bun na ki jingjia ha ki por mynmiet, lada wad bniah bha ïaka daw, dei namar ba ka jabieng kam treikam shuh, katba ka kali pat ka la her sted shaba palat u pud tad haduh bym lah shuh ban tehlakam ïaka, ha kaba kut, tynrah beit kat shaba poi.
Shuh shuh, ka aksiden ka kham jia ruh haba ïa beh ïa ka por, haba ong beh por, ka kynthup naduh ka beh kam beh jam, leit jingleit sha jngai, hangne ruh, kum ki briew, ban lait na ka jingma, kan kham bha ban mih kham kylluid ka por, khampher wat lada dei ban poi kham kloi, hynrei ha kaba kut, ka mynsiem ka ïoh ba kan shong palei bad ym don jingeh ban ïoh ban pyndep ïa ki kam ha ka por kaba la buh.
Kumta, ban lah ban kham tyngkan ïa ki aksiden kali, kaba nyngkong eh, donkam shwa ban ïa sdang nalade, da kaba long adkar bha ha ka rukom ban ñiah kali, kiar naka bam ka dih, kiar ruh na ka kren mobile bad kaba kham kongsan lei lei ka long ba wei haba la kiew ha ka kali haba thmu lei lei ban iah hi dalade, ka mynseim kan hap ban ïai long kaba palei, kaba pynleit jingmut shwa ban niah tikna ïaka tad haduh bña la poi ha ka jaka ba la dei ban ïeng, hadien kane la lah pat ha kaban phrang pat ïala ka jong ka bor jabieng sha ki kam kiba dei ban leh.
Ha kaba kut donkam ruh ban kohnguh, spel lyndet ruh ïa ki dak ki shin kiba juh kdew ha ka por ba ñiah ïa ki kali, namar teng teng kum ki briew, klet ïa kaei kaba la thoh ha shi lynter lynti, hynrei haba long adkar, kiei kiei kiba sñiew kham niar ba kin jia thala, toi kampher ba ha ka jinglong briew da shisha ym lah ban ïai biang, hynrei haba phikir, ki jingsñiew da lei lei kim juh kham wan thala ha ka jingim jong u briew.
Jowai, Risaw 07 : Ka lympung ïalehkai jong ki 40 snem shaneng ne ka ‘40 Above Veteran Knockout Football Tournament-2022′ bala pynïaid da ka West Jaiñtia District Sports Association (WJDSA) kaba poi noh sha kaba kut jong ka jingïakhun phainal mynta ka sngi ha madan Kiang Nangbah Stadium Dongmihsngi, Jowai ha kaba ka kynhun ïalehkai jong ka Rympei PIP FC kala long kum ka Lahduh.
Ïa kane ka lympung la pynïaid da ka West Jaiñtia District Sports Association (WJDSA) shi bynta na ka jingrakhe jubilee ksiar jong ka Association kaba la jam sha u mawmer ba 50 snem jong ka jingshakri ban pynkiew ïa ka kam ïalehkai Sports hapoh ka District.
Ha kane ka sngi phainal u ma Chibor Najiar uba long Superintendeing Engineer (PHE) Rural Circle Shillong ula long kum u kongsan ha ka jingdonlang u District Sports Officer ma K.Passah, u Hony.General Secretary WJDSA ma Lammat-oo Laloo, ki nongïalam ba hakhmat ka WJHDS nalor kiwei de kiba la shah khot sngewbha.
Haba phai sha ka jingïakhun phainal hapdeng kine ki ar kynhun ka Rympei PIP FC pyrshah ïa ka Friends United kala long kaba ïakhait bha naduh kaba sdang tad haduh jong ka kylla miet, ha kaba ka kynhun Rympei PIP kala jop tang shikol bad ïa katei ka kol la thep lyngba u rangïalehkai jong ka u Marshal Kurkalang ha ka minit ba 42.
Hadien kane ka shikol na ka liang ka Friends United kala ïakhun dohïap ban pynphai kylla ïa ka shikol hynrei kam lad satia haduh ba kut, lyngba kane ka shikol ka kynhun jong ka Rympei PIP kala long syndon ka lahduh mynta ka snem.
Na ka liang ki bor pynïaid ïa kane ka lympung kila sam ruh ïa ka nam Man of the Match ha kane ka jingïakhun kaba la leit sha u Albert Shanpru jong ka Friends United.
Na ka bynta ka kynhun kaba ïoh rah ïa ka nam lahduh kala ïoh ïa ka song pisa kaba T.30,000/- tyngka bad ka kynhun ba wan ba ar ka la ïoh T.20,000/- hajar tyngka.
Nongstoiñ, Risaw 7: Ïa ka Tynghor Secondary School la plie ha ka 3 tarik Kyllalyngkot 2014 bad ka dei kawei na ki shlem ban saiñdur ïa ka jingnang jingstad na ka bynta ki khun ki kti jong ki paidbah jong ki 19 tylli ki shnong kiba don ha katei ka thaiñ.
Kumta na ka liang ki paidbah nongshong shnong, kiba angnud ban kyntiew ïa ka pule puthi, ki kyntu sha ki bor ba dei peit ïa ka tnad pule puthi jong ka sorkar, ba kan phai khmat bad theh ki jingïarap.
Kum ban pynkynmaw ba Tynghor kaba dei kawei na ki shnong kiba la rim tam ha ka thaiñ Muliang bad ka dei ruh ka Headquarter jong ka Hima Jyrngam Sirdarship.
Hynrei ka dei pat ka shnong ka bym pat don ïa ki surok kiba biang bad wat ka umbam umdih ruh kam pat da poi thikna haduh ki sngi.
U Bah K.P.Pangniang nongmihkhmat barim ka Rambrai Jyrngam Consti-tuency u ba dei ruh na katei ka shnong, haba ïakren bad u nongthoh khubor u la ïathuh ba ha katei ka shnong la don ka Upper Primary School kaba la seng naduh lai phew snem mynshuwa.
Hynrei kaba shu sah ha juh khlem lah ban kiew lano lano.
Kumta katkum ka jingïaid ka por, ki Nong shong shnong bad ki Nongpynïaid jong katei ka skul ki la sngew dei ban don noh sa ka Secondary School na ka bynta ban pynsuk ïai ki khun ki kti ban leit pule bad ban ïabeh ïa ka jingnang jingstad katkum ka juk.
U la ong ba dei halor katei ka nongrim, ba ki riew rangbah ban ki paidbah jong katei ka thaim ki la kheiñ duh bad rai kut ban plie ïa ka Secondary School na ka bynta ban kyntiew shuh shuh ïa ka pule puthi ha ka thaiñ, watla kin don shibun ki jingeh ba kin ïa kynduh ha katei ka jingpyrshang jong ki.
Nongstoiñ, Risaw, 7: U Officer Commanding District Training Centre Home Guards, Nongstoiñ u la pyntip ba ka office kan pynlong ïa ka Home Guards Volunteer Training kaba 40 sngi, na ka bynta ki samla kynthei bad shynrang jong ka West Khasi Hills District.
Yn sdang ïa ka training naduh ka 17 tarik 7:30-10:30 mynstep.
Ka jaka kan long ha Madan Football Shnong Mawkadiang.
Ki samla kiba la kynjoh ïa ka 18 snem shaneng haduh ka 27snem ki lah ban apply ïa kane ka training bad ki dei ban long kiba la pass ïa ka klass 10 shaneng.
Ïa ki application dei ban pynpoi ha ka office jong u Officer Commanding, District Training Centre, Home Guards, Nongstoiñ kaba don hajan ka J.J.M Nichols Roy Secondary School, ka lynti ban leit sha Mawkhlam-Nongpyndeng ha ki sngi bad por long trei.
Nongstoiñ, Risaw, 7: Ha ka sngi thohdieng jong ka taiew, ki nongïalam jong ka sur u Nongwest, ki la lah ban aiti noh ïa ka 73,230 tyngka, ka noh synñiang jong ki paidbah West Khasi Hills ïa u samla rangbah u Hubert Paliar, u samla ban sa mih noh ha ka 12 tarik na ka Jylla sha ka International Arm Wrestling ka ban long ha ri Turkey.
Ïa kane ka song tyngka la aiti hynne ka sngi sha u Hubert Paliar da ki nongïalam ka sur u nongwest, ha ka jingïalang kaba lyngkot kaba la long ha ophis treikam jong ka sur u nongwest kaba don ha Nongstoiñ.
Ha ryngkat ka jingdonlang kiba haïing hasem lem bad ki nongthoh khubor, la pynlong ruh ïa ka jingïalang kaba lyngkot bad hadien la plied pat ïa ki lai tylli ki synduk thep pisa.
Hadien ba la plied, la ñiew ïa ki bin pa bin bad katkum kitei ki synduk, ka pisa baroh ka long 73,230 tyngka.
Na ka liang ki nongïalam ka synjuk ki la aiti ïa katei ka pisa bad la pynlong ruh ka jingdwai.
Nalor nangta ki la pynpaw ka jingkyntu sha kito baroh ki bym shym pat la noh ba kin ïarap bad ïakynduh kyrpang ïa u Hubert Paliar, namar ha ka 12 tarik mynta u bnai un mih na ka Jylla.
Kumjuh ruh, ki la pynpaw ïa ki kyntien kyrkhu kyrdoh bad kitbok kit rwiang ïa une u samla rangbah ba un ïoh ïa ka met kaba koit kaba khiah bad ba un poi sha ka thong.
Kumjuh ruh ki la pynpaw ka jingkhublei sha kito baroh kiba la noh na ka bynta une u samla pawnam jong ka thaiñ, namar u donkam shisha ïa ka jingïarap na baroh kiba don mynsiem.
Hadien kane la ïoh ruh ka jingkren khublei na u samla Hubert Paliar u ba la shu batai da ki kti bad ba la pynshai pat da I kurim jong u sha kito kiba ïoh sngew.
Na ka liang u samla Hubert u la ai khublei ïa ki nongïalam ka sur Nongwest na ka bynta kane ka mynsiem ba ki don.
U la ai khublei ruh sha baroh kiba la noh synñiang bad u la kyrpad ruh sha baroh ban buh lem ha ki jingduwai.
Mawkyrwat, Risaw, 07: Ka Mawkyrwat District Sports Association (MDSA) mynta ka sngi ka la ïoh ba plie pyrda ïa ka lympung ïalehkai kynjatbol jong ki ar tylli ki jingïalehkai kata ka Third bad Second Division ha madan Artificial Turf, MDSA, Mawkyrwat, South West Khasi Hills District ha kaba u bah L.T.Tariang, MSC, ADC, South West Khasi Hills District u la long kum u kongsan.
Ha ka jingïalehkai sdang jong kane ka lympung la pynïalehkai nyngkong kaba dei jong ka Third Division hapdeng ka Samla Sports Club Domruah pyrshah ïa ka Mawpyllun Youths Club, Mawten, ha kaba ka Maw pyllun Youths Club, Mawten ka la jop noh da 4 – 1 kol.
Ïa ki kol jong ka Mawpyllun Youths Club la ïoh ban thep da u Mebanlang Lyngdoh Rngaid ha ka minit kaba 14, na u Sevenson Marweiñ ha ka minit kaba 18, na u Stephanjone Lyngdoh ha ka minit kaba 23 bad na u Aiborlang Marngar ha ka minit kaba 47.
Nangta, ka Hor Spring Sports Club ka la jop ïa ka Rangblang Soh-synñiang PC&CC da 1 – 0 kol ba la thep da u Everwel Kharsyiemiong ha ka minit kaba 49.
Ha ka Second Division pat ka Mawkyrwat Sports Association ka la jop noh da 5 – 3 kol pyrshah ïa ka Diriang Football Club bad ka Photjaud-Rangthong Sports Club ka la jop pyrshah ïa ka Thieddiengngan Sports & Cultural Club da 3 – 0 kol.
Ïa katei ka lympung ïalehkai kynjatbol la plie pyrda da u bah L.T.Tariang, MSC, ADC, South West Khasi Hills District bad haba bynrap ïa ka jingkren u la pynpaw ka jingaikhublei na ka bynta baroh ki kynhun kiba la mih sha madan ban ïa aireng ha kane ka lympung ïalehkai kynjatbol kaba long da shisha ka lympung ha kaba baroh ki briew jong kane ka dong ka thaiñ ki ieit bad ki ju sngewtynnad ban wan sakhi.
U la ong ruh ba ka jingïalehkai ka dei kawei na ki bynta ban pyllait ïa ki briew na ki jingmlien ba sniew kum u drok bad ka kyiad kiba long ki jingbam kiba pynsniew ïa ka met jong ki nongpyndonkam.
U la ong ruh ba kum ki khun samla jong ka dong ka thaiñ ba ki dei ban pyn-donkam hok ïa kata ka sap ba ki ki don khnang ba kin nang kiew ha ki kyrdan kiba kham hajrong bad ym tang ba kin kut tang hapoh jong ka distrik la jong hynrei ba kin ïoh ban mihkhmat ruh sha kiwei de ki distrik.
Namarkata, u la pynpaw ka jingaikhublei na ka bynta ka sorkar lyngba ka tnad ki kam ïalehkai bad kumjuh ruh ki association ne ki sports club kiba ju pynlong ïa ki jait jingïalehkai bapher bapher da kaba thmu ban kyntiew ïa ki samla ha kane ka bynta.
Ha kajuh ka por u la ong ruh ba ba balei ka jaidbynriew jong ngi ka nang ban ujor, hynrei kaba donkam ka long ba kin trei shitom bad kyntiew iwei ïa iwei pat.
Haba kren ai mynsiem na ka bynta ki ‘rangïalehkai, u bah Tariang ula ong ba kum ki nongïalehkai ki dei ban don ka mynsiem bad jingmut jingpyrkhat kaba khuid, ki dei ban don ruh ka jingkut jingmut ryngkat ka jingtrei shitom khnang ba kin poi sha ka thong jong ka jingjop.
Ha kane ka sngi ki long u District Sports Officer (DSO) jong ka South West Khasi Hills District, bah Damang Synkon, u General Secre-tary ka Mawkyrwat District Sports Asso-ciation (MDSA), bah P.Wanniang, lem bad kiwei de ki nongkitkam ka MDSA ryngkat ruh ki nongwan peit kai.
Jowai, Risaw 06: U MLA ka 2-Jowai Constituency ma Wailadmiki Shylla uba dei ruh u District President ka National People Party (NPP) hapoh ka West Jaiñtia Hills District ula kam ba NPP ha kane ka Election 2023 kan ïoh ban thaw marwei ïa sorkar.
Ïa kane ula pynsngew katkum ka jinglum jingkheiñ haduh mynta la tikna 18 ngut ki candidates na ka Khasi bad Jaintia kin jop beit ïa ka Election 2023 bad 15 gnut na Garo Hills lada kheiñ baroh kan long 33 ngut baroh bad ka sorkar kan dei beit happoh ka jingïalam ka NPP ong ma Wailad ha ka jingkren pynskhem ïa ki nongkitkam ba wan pynïasoh thymmai ha Amlarem.
U ma Wailad ula pynsngew ruh halor ki kam jong kane ka sorkar MDA ba mynta kala la pyrshang ban trei naduh ka kam pynbeit ïa u pud u sam hapdeng ka jylla Assam bad Meghalaya ha ki 12 tylli ki jaka ba ïa khajia na ka por sha ka por, kumjuh ruh halor ka kam ban pynjlan ïa ka rta thungkam sorkar bad ka issue jong ka them mator.
Ha kane ka sngi u khot ka jingïatreilang jong baroh da kaba kyntu ïa ki paid ka 7-Amlarem ba kin ai ka jingkyrshan ïa ka party da kaba u ong ba kane ka sorkar ka ban wan kan long beit ha ka jingïalam ka NPP bad kan long kaba suk ïa ki paidbah ban ïadei kam.
Ula kren shaphang ka jingïatreilang hapdeng ki Candidates bad ki Leaders da kaba u pynsngew ki jingeh kiba lah ban mih hapdeng jong ki, man ka por kum ki Candidates ki banse bad kloi ban leit jurip mar mar sha ki ïing bad ki jaka sumar ba don ki Leader wat ha ka por mynmiet ruh lada ki pang ki shitom namar ïoh tieng lada ym leit u Leader un phet noh u kyrtong, kumta u buh ka jingkyntu ba ym dei ban don ka jingïapher jingmut hynrei ki dei ban ïatylli lang ha kano kano ka kam.
Ha ka juh ka por u ai ka jingïaroh ïa u ma Stephanson Mukhim uba don ïa ka mynsiem sngewrit wat lada u long kum u MLA bad wat hadien ka jingshah rem ha u snem 2018 u kloi ban ai jingïarap ïa kiba donkam, halor kane ka jinglong jong u na ka liang ka Party ruh kala kloi ban ai ka jingkyrshah tylli pura ha u ma Mukhim ha kane ka kynti ong u ma Wailad.
Mawkyrwat, Risaw, 07: U bah Renikton Lyngdoh Tongkhar, Myntri ka tnad Umbam Umdih jong ka Jylla Meghalaya uba long kum u kongsan mynta ka sngi u la ïoh ban plie paidbah ïa ki mawnongrim jong ki 11 tylli ki skhim um kaba la kot ha ka jingmang pisa kaba T.112.21 klur tyngka ha phyllaw jong ka ophis jong u Executive Engineer ka PHE, Mawkyrwat Division, South West Khasi Hills District.
Haba kren ha kane ka jingïalang u bah Renikton Tongkhar u la pynpaw ïa ka jingsngewkmen ban ïoh buh mawnongrim ïa kine ki 11 tylli ki skhim kata ba ki 9 tylli ki ïaid lyngba ka Jal Jeevan Mission (JJM), kawei ka Rural Infra-structure Develop-ment Fund (RIDF) bad kawei pat ka Minimum Need Programme (MNP) ha kaba ka jingmang pisa ka long T.112.21 klur bad kane ka skhim kan kynthup ïa ki 46 shnong bad ka ban bsa um ïa kumba 5177 tylli ki longïing bad da kaba kyrmen ba kine ki skhim kin sa long ka jingkyrkhu ïa ka dong ka thaiñ.
U la ïathuh ruh ba ha shwa jong kane ka Jal Jeevan Mission (JJM) la ïoh kumba 46 tylli ki skhim kiba la mang kumba T.41.76 lak bad kiba la nang ïaid shakhmat ha ka jingpyntrei bad kiwei pat ki skhim kiba la nangtrei bad ban khot tender hangne ha Mawkyrwat ka la poi sha ka T.150 klur tam ei ei.
Ha kajuh ka por u la buh ka jingkyrpad ha khmat ki npongpyntrei ne ki contractor ba kin sa shim ïa ki kam katkum ka jinglah jong ki ban pyndep katkum ka por kaba la buh bad u khmih lynti ban ïoh ban pyndep bun tylli ki ïing la kumno kumno hapoh u bnai Nohprah wat lada yn ym lah ban pyndep lut namar ka jingmih jong kiba bun ki longïng kiba thymmai.
Ha kajuh ka por ula ïaroh ïa ka PHE Department kaba la trei shitom khlem jingkhñium bad dei lyngba ka jingtrei shitom jong ki ba la lah ban pyntreikam bha ïa ka Jal Jeevan Mission bad pynïoh ruh ïa ka ‘Presidential Award’ ha ka 02 tarik u Risaw, 2022.
Namarkata, u la wer ïa ka jingïatreilang jong ki paidbah da kaba shimkhia ïa ka jingdonkam bad ka jingkordor jong ka um ba kan ym don kano kano ka jingpynthut ha ka jingpyntreikam bad pynurlong ïa kane ka jingthmu jong ka Jal Jeevan Mission ka ban pynlyngngoh ïa u paidbah uba khlem phohsniew ne khmih lynti ba ka um kan poi haduh ïing.
U la pynpaw ka jingsngewnguh ïa ka sorkar kaba la shimkhia ha ka ban ïoh ban pyntreikam ïa kane ka skhim khamtam ha ki jaka nongkyndong ka ban pynmyntoi ïa u paidbah.
U la wer ïa ka jingïatreilang bad u ong ba ka jingjop jong kano kano ka skhim kam kut tang ha kaba ïoh tang ki jingman hynrei dei lyngba ka jingïasnohkti lang jong u paidbah da kaba kyntu ruh ïa ka Village Water Supply Committee (VWSC) ban shimkhia ha ka ban peit ba kine ki skhim kin treikam lynter ym ba kin shu treikam tang katto katne por.
Shuh shuh ula ïathuh ba ki don ki katto katne ki skhim kiba sahteng bad kiba hap ban pynbeit bad ban hap ban pynïaid lyngba kiwei pat ki skhim bad u khmih lynti ba shen yn lah ban ai ka jingmang na ka bynta kitei kiba sah teng.
La ban kdew ba ki kam pynroi ba la buh mawnongrim mynta ka sngi ki long ha ka Jal Jeevan Mission (JJM) ki don 9 tylli kata ka Greater Water Combine Water Supply Scheme ki don 8 tylli ki shnong, ha ka Mawrangranglang Combine Water Supply Scheme ki don 5 tylli ki shnong, ha ka Aug of Laitnong Combine Water Supply Scheme ki don 5 shnong, ha ka Pyndenkseh Combine Water Supply Scheme ki don 5 shnong, ha ka Mawthong Combine Water Supply Scheme ki don 2 shnong, ha ka Umsaitshriew Combine Water Supply Scheme ki don 5 shnong, ha ka Pawphlang Combine Water Supply Scheme ki don 6 shnong, ha ka Domjajiew Combine Water Supply Scheme ki don 5 shnong, ha ka Shaid Shaid Umoid Combine Water Supply Scheme kawei ka shnong, ha ka Sakwang Combine Water Supply Scheme ki don 3 shnong, ha ka Rangdikhiew Combine Water Supply Scheme kawei shnong.
Ha kane ka sngi la ïadonlang naduh ki ophisar jong ka distrik kata naduh u bah L.Tariang, MSC, Additional Deputy Commissioner, South West Khasi Hills District, ka Deputy Superintendent jong ki Pulit (Crime), P.W.Sangma, u SDO ka PHE Mawkyrwat, bah R.Nongdhar, ki Myntri jong ki shnong, lem bad kiwei de.
Kiwei pat ki nongkren ha kane ka sngi ki long u bah D.Marbaniang, Additional Chief Engineer, PHE Zone – III, Shillong, u bah S.Kharjahrin, Myntri Shnong Sakwang, bad u bah P.Wanniang, Myntri Shnong Sohkhyllam.
La pynshit pynshngaiñ ïa kane ka sngi da ka jingrwai kyrpang na ka samla Lapynhunshisha Sohphoh, na ka samla Lapdiang Nongsiej bad ka jingshad na ka Maram Folk Academy.
Kham shwa ïa ka jingïalang bad jingkren pdiang sngewbha la ïoh na u bah S.Najiar, Executive Engineer ka PHE, Mawkyrwat Division bad ka jingkhublei na u bah R.Nongdkhar, SDO ka PHE Mawkyrwat Division.
Nongpoh, Risaw 07: Ban sei madan ïa ki sap ki phong ki khynnah skul ha ka kam ïalehkai phutbol bad kumjuh ruh ban pyntbit ha ka kam ïalehkai phutbol, ka RBP Higher Secondary School, Nongpoh mynta ka sngi ka la plie paidbah noh da ka ‘Football Academy’ hapoh jong katei ka skul shi bynta ban ai jingjihi bad pyntbit ïa ki khynnah skul ha ka kam ïalehkai phutbol.
Ïa kane ka Football Academy jong ka skul RBP Higher Secondary School, Nongpoh la wan ban plie paidbah da u MLA ka Nongpoh, u Bah Mayral Born Syiem kum u kongsan bad la sakhi lang ruh da ka jingdon lang u Principal, u Bah W.Radu, u Secretary ka School Managing Committee, u Rev.D.R Suting, u Rangbah Shnong ka Pahamlapong, u Bah Mathew Makdoh, ki nonghikai bad ki khynnah skul katei ka skul.
Kum ban pynpaw, ka jingthmu ba la buh ïa kane ka Football Academy kumba la pynpaw da ki bor pynïaid ka skul, ka long shi bynta ba ki khynnah skul nalor ka pule ka puthi ban wad jingnang jingstad, ki angnud ruh ban kyntiew ïa ki khynnah kiba don sap ha ka kam ïalehkai phutbol kynthup kynthei bad shynrang bad dei namar kane ka daw na ka liang ka skul ka la plie noh ïa kane ka Football Academy hapoh jong katei ka skul.
Ha kane ka sngi ki khynnah kiba la pynrung kyrteng ban don hapoh kane ka Football Academy kynthei bad shynrang ki la don kumba 30 ngut bad na ka liang ki bor pynïaid ka skul kin dang ailad ruh ïa ki khynnah ban don bynta ha kane ka Academy ban pyntbit ïa ki khynnah ha ka kam ïalehkai phutbol.
Haba kren ha kane ka sngi kum u kongsan, u Bah Mayral Born Syiem, u la pynpaw ka jingkmen ïa ki bor pynïaid ka skul Ri Bhoi Presbyterian Higher Secondary School, Nongpoh kiba la don ka jingiohi jngnai ban buh sa ïa kane ka Football Academy nalor ba ki shakri ban kyntiew ïa ka pule ka puthi bad ban ai jingnang jingstad ïa ki khynnah skul.
U la ong ruh ka jingdon kane ka Football academy ka long ka jingkyrkhu ïa ki khynnah ba don sap ha ka kam ïalehka phutbol, namar na kane ka Football Academy ki la ban mih shibun ki khlur ïalehkai ki ban sa wan rah ïa ka nam bad ka burom bad ngi tip shai ba ha kine ki sngi ka kam ïalehkai phutbol kam dei shuh kata ka kam ban shu ïa kyllan met, hynrei lada ki samla ki don shisha ka sap ka la long ruh kawei na ka lad ai kam ai jam kaba long ka jingkyrkhu na ka bynta ki khun samla ka dong bad ka thain Ri Bhoi.
Kum u nongmihkhmat paidbah, u la kyntu ruh ba ki samla ki don ki sap ha ki bynta bapher bapher la ka ka kam ïalehkai phutbol,, ka kam rwai, ka kam shad, ka kam pule puthi bad ban poi sha ka thong kaba ki angnud kum ki samla ki donkam ban pynleit jingmut bad ban trei shitom, namar dei tang kito kiba pyleit jingmut bad kiba trei shitom ki lah ban poi sha ka kyrdan jong ka nam kaba long ka burom ym tang ïa ka ing ka sem, ka skul bad ka long ruh ka burom ïa ka ri bad ka jaid bynriew, u la bynrap.
Khliehriat risaw 7:Ki bor synshar district lyngba u District Magistrate jong ka East Jaiñtia Hills District, u la buh ka jingmana ïa baroh ki paidbah jong ka district ban pyndonkam ïa ki tiar pynbthei, kane ka long katkum ka kyndon aiñ kaba 7 jong ka Arms Rule 2008, kaba khang pyrshah ban pyndonkam ïa ki tiar pynbthei.
Katkum ka hukum la khang pyrshah ruh ban die bad ban thied ïa ki tiar pynbthei hapoh ka district laitnoh tang kito kiba don ïa ki license kiba biang kiba hapoh ka aiñ.
Ha ka hukum, la bynrap ruh ba ki bor district ki khang pyrshah ïa ka jingpyndonkam ïa ki tiar pynbthei ha kino kino ki par, kum ha ki par dewïong bad kiwei kiwei ki par bad lada lap ïano ïano kiba leh pyrshah ïa kane ka hukum yn pynshitom ïa ki katkum ki kyndon jong ka aiñ, kane ka hukum kan treikam noh mardor tat haduh ban da pynbna da kumwei pat.
Amlarem Risaw 07: U Ex MLA ka 7-Amlarem Constituency u ma R.L.Tariang lem bad ki nongkyrshah jong u kila rung sha ka National People Party (NPP), haka jingïalang kaba la pynlong mynta ka sngi Thohdieng ha Syiem Jingsuk Hall, Amlarem West Jaiñtia Hills District.
Ha kane ka sngi ka seng kala pynlong ka jingïalang ban pdiang burom bad pynskhem ïa kitei ki dkhot ba thymmai kiba wan ban pynïasoh sha ka seng lyngba ka NPP 7-Amlarem Block, da ka jingwan sakhi da ki spah ngut ki nongkyrshang ka thaiñ, ha ka juh ka por la aiti ruh ïa ki form jong ka seng da u MLA ma Wailadmiki Shylla uba dei ruh u District President NPP ka WJHD ha u ma R.L.Tariang.
Kiwei de kiba ïadon lang ki kynthup naduh u ma Stephamson Mukhim u kyrtong MLA na ka 7-Amlarem, ma R.L.Tariang, ex MLA, ma Holando Lamin (MDC) War Central, ma Saron Paswet (MDC Jowai South Constituency, ma Het Pohthmi MDC War West Constituency bad uba dei u Block President, ma Otomewot Lamin (Nominated MDC), nalor kiwei de.
Kiba bun na ki nongnkren ha kane ka sngi kila pynrem jur halor ka jingtreikam jong u MLA ma Lahkmen Rymbui ki bym shem lah ban pynhun ïa kiba bun ba lang, la kynthoh ruh halor ka jingkop u ma Rymbui ban wanrah ïa ki skim bapher bapher kiba long tang ki jingpynbeit ïa ki nongkyrshan.
Shuh shuh kila kynthoh ïa ka jingshah lehbeiñ jong ki nonghikai naduh ki Adhok, SSA bad ki nonghikai Casual hapoh ka jylla, da kaba ong kine ki mih tang da ka daw ka jingbymbiang ka rukom treikam u ma Rymbui kum ki nongbat ïa ka tnad Pule puthi bad kumjuh ïa ka kam khappud kaba la wan rah jingeh ïa ki nongrep na ka jingker sainar shiah.
Ha kane ka sngi ka seng kala ïakren ban pynbha pynmiat shuh shuh ïa ka rukom treikam hapoh ka 7-Amlarem Constituency na ka bynta ka Election 2023 bad ban pynbeit ïa ka jingïalang bah ka ban sa long shen na ka bynta ka jingpynbna tiket ïa u kyrtong ka 7-Amlarem da u myntri rangbah ka jylla ha ryngkat ka jingwan synran lang ki nongïalam ba hakhmat jong ka seng NPP.Ha kane ka sngi la kyntu ïa ki Unit bapher bapher hapoh kane ka Constituency ba kin trei shitom ban peit ïa ki jingeh jong ki paidbah, kaba lah ban pynsuk shuh shuh ïa u Candidate ha ka rukom treikam.
La pynsngew ruh da ki nongkyrshan ka seng mynta ka sngi ba ki don shibun ki nongïalam ba rim jong kiwei de ki seng saiñ hima sima kiba la wan ban pynïasoh bad ban ai jingkyrshan ïa u kyrtong ka NPP ma Stephanson Mukhim ha kane ka Election 2023.
U ma R.L Tariang u ong kane ka dei ka sngi sah jingkynmaw kum ki nongkyrshan ba thymmai ka NPP napoh kane ka Constituency, ula pynsngew ba ïa ka tiket na ka 7 Amlarem la tikna ban poi beit sha u Staphanson Mukhim bad u kyrmen skhem ba un trei kham bha ïa ka Constituency ha kaba ïadei bad ka kam jngoh kai pyrthei kaba long ruh katkum ka jinglong jingman jong ka jong kane ka jaka kaba la khring ïa kiba bun na kylleng ki jaka ban wan shangkai pyngngad.
Kumba long mynta u ong ki don hadun san ngut ki MDC kiba kyrshan ïa u ma Staphanson Mukhim nalor bad u kum u EX MLA barim ka tnaiñ.
Nongpoh, Risaw 07: Ka Ri Bhoi Youth Developmental and Social Organization (RBYDSO) mynta ka sngi ka la ther tyngeh syndon pyrshah ïa ka MDC ka Umsning, ka Kong Macdalyne S.Mawlong halor ki jingkren jongka ha kawei na ka Tamasa ki Samla Karbi kaba la long ha Purdua, Ri Bhoi bad kum ka seng ka la pynpaw ka jingsngewkhia kaba jur da kaba kynnoh ba katei ka jingkren ka MDC Umsning ka la ktah mationg ïa ki paidbah ka Ri Bhoi bad wat ha ka jylla hi baroh kawei.
Na ka liang u President ka RBYDSO, u Bah Arnold Syngkli lem bad ki nongïalam ka All Meghalaya Karbi Association (AMKA) mynta ka sngi ki la wan ban pynshai paidbah halor ka jingkren katei ka MDC bad kim kwah satia ban don ka jingpharia jaid byrniew ha kaba ki Karbi bad ki Khasi khamtam ha Ri Bhoi ki don ka jingïadei kaba jan bad kam ju don kano kano ka huri hura ha kaba ki don hapdeng ka shongsuk shongsain naduh ki spah nem ba mynshuwa.
U Bah Arnold Syngkli, President ka RBYDSO, u la ong ba ka jingkren ka MDC ka Umsning, kaba ong, “ Wat ïanga ka Nongmihkhmat Khasi ba wan na Shillong ki dang kheiñ Nongwei, katno lei ïa phi Karbi" kane ka la ktah mationg bad kum ka seng kam lah ban sngewthuh kaei ka jingmut jong katei ka Nongmihkhmat paidbah ba kan kren kumtei khamtam katei ka tamasa ki Samla Karabi la dei ban kren na ka bynta ka jingïatylli bad ka jingïaieid, hynrei ban kren da kitei ki kyntien ka long kumba kwah pharia jaid bynriew ban don ka jingïashrut hapdeng ki Karbi bad ki Khasi khamtam ki jaid bynriew Bhoi ha Ri Bhoi District.
U la ong ruh ha ka jingshisha kum ka nongmihkhmat paidbah ka la dei ban kren na ka bynta ban don ka shongsuk shongsain bad ka jingïatylli hapdeng ki Karbi bad ki Khasi, hynrei ka pynmih pynban ïa kitei ki kyntien kiba la ktah mationg shisha ïa ki jaid bynriew Bhoi ba da ki spah snem bad haduh mynta kim pat ju don kano kano ka jingïapher hapeng ki Karbi bad ki Khasi.
“Ki Karbi bad ki Khasi khamtam ha Ri Bhoi naduh hyndai hynthai ki don ka jingïadei kaba jan la ka long ha ka imlang ka sahlang, ka shongkha shongman, ka jingïadei kur ka jingïadei jaid bad lada kren pat da kitei ki kyntien ka paw shai kumba kan sa ïalam bakla hapdeng ki Khasi bad ki Karbi ha kaba mynta lei lei ka don hapdeng ka jingïapynbeit pud hapdeng ka Meghalaya bad Assam ha Block II ba kum ka seng kam kwah shisha ban don kano kano ka jingïapher bad ngi dei ban bteng ban don kata ka jingïadei kaba jan khnang ba kna nym ktah ïa ka shongsuk shongsain la ka dei ha ki Karbi ne ki Khasi hapoh ka jylla Meghalaya" ong u Bah Arnold Syngkli.
Namrkara, shuwa ban kren ne pynpaw sha ki paidbah dei ban da pyrkhat sani bad ym dei ban shu kren laplah tang ban ioh ban kren, namar busien lyngba ka jingkren bakla ka wan pat ïa ka jingïapher jaid byrniew kaba ktah pat ïa ka shongsuk shongsain bad kum ki nongïalam ngi hap ban da tyngkan ïa ki ktien ki tylliej bad kaei kaba donkam tam ka long ban wan rah ïa ka jingïatylli, ka jingïaieid bad ka jingïadei kaba jan ban wan kata ka shongsuk shongsain kumba ki Karbi bad ki paidbah ha Ri Bhoi ki don ka jingïadei kaba jan naduh hyndai hynthai, u la bynrap.
Na ka liang u Bah Bistocan Timung, Secretary ka All Meghalaya Karbi Association (AMKA) bad kumjuh ruh u Samla Superlin Ronghang, Secretary ka Karbi Cultural Society, Meghalaya Zone, ki la pynpaw ba kim don kano kano ka jingsngewpher halor ka jingkren ka MDC Umsning bad kim tip hi ruh shano ka thew, hynrei ka jingkhot jongki ïa ki nongmihkhmat bad ki nongïalam seng ban don lang ha katei ka Tamasa ki Samla Karbi ka long ban don ka jingïadei bad ban don ka jingïatylli kum kita ki nongshong shnong hapoh ka jylla Meghalaya la ki dei ki Karbi ne ki Khasi.
Kitei ki nongïalam ka AMKA bad Karbi Cultural Society ki la pynshai ruh ba kim don kano kano ka jingsngew long nongwei ha ka jylla Meghalaya khamtam ha Ri Bhoi, namar naduh ka Hima Shyllong shuwa ban wan synshar ki British ki la don ka jingïadei kaba jan bad ki Khasi, ki ïaieit bad ki ïa trei lang bad ruh kam ju don kano kano ka jingïasngewpher ha kaba ki im suk ki im sam bad ki ïa kit ïa bah lang ïa ki kam ïap kam im jong ka imlang ka sahlang hapoh ka jylla.
Jowai Risaw 07: Ka Khasi Students’ Union (KSU) Wahiajer Unit hapoh ka jingïalam jong u Acting President samla Wanshanbormi Laloo ryngkat bad ki dkhot mynta ka sngi 7 tarik Risaw kila leit ban khynra bad leit check ïa ki Trading Licence ïa ki bar Jylla kiba shong die beaiñ hapoh Iewpynsin Wahiajer.
Ha kane ka jingleit khynra ki dkhot ka seng ki la lap ba kine ki bar jylla ki don ïa ki Trading licence ki ba lah kut por khlem renew shuh ïa ki.
Naka liang jong ka seng ka la phah pynlum pynlang ïa ki tiar die jong ki bad kala maham ruh ïa kitei ki bar Jylla lada kim lah ban pynbiang ïa ki kot ki sla kim dei shuh ban wan shong die hapoh kane ka Iew,Ka KSU kala kyrpad ïa ka District Council ba ka dei ban peit ngor bha ïa kum kine ki mynder kiba wan ban kamai khlem da biang ki kot ki sla bad da bishar bniah ym dei ban ai pathar tang naka bynta ka pisa shimet hynrei ka pynïap pat ïaka kamai kajih ki trai Ri trai mulukLa ïathuh ba kitei ki mynder ki dei kiba shong ba sah ha Jowai bad ju shnong die ruh ha Jowai.
Kumta naka liang jong ngi ka seng K.S.U Wahiajer Unit ka kyntu ïa ki bor ba dei khmih ba kin hap ban leh ïa kaba donkam lem kumta kin hap ban shim ïaki jingkit khlieh, Ka seng kala lap ruh ïaki kot ki bym don ïa period ba mynno ki ai haduh katno ka jing kut jong ki.
Jowai Risaw 07:Ka tnad District Planning Officer, West Jaintia Hills District, Jowai ha ka jingiatreilang bad ka State Council of Science, Technology & Environment Meghalaya kala pynlong ïa ka prokram rakhe ïa ka Wildlife Week naduh ka 1-7 tarik mynta u bnai halor ka phang pdeng “Recovering Key Species for Ecosystem Restoration".
Haba pynkut ïa ka prokram mynta ka sngi ka sngi (7/10/2022) la pynlong ïa ka prokram ïakop dro halor ka phang “Recovering Key Species for Ecosystem Restoration" bad ka jingiakop thoh essay halor ka phang “Wildlife Conservation" ïa ki khynnah skul baher bapher kiba don ha ka nongbah Jowai kaba la sdang naduh ka por 10 baje haduh 12 baje shiteng sngi.
Ha kane hi ka juh ka sngi la pynlong ruh ïa ka prokram sam khusnam sha ki nongjop.
Ïa ka jingialang la pynlong ha Training Hall jong ka ophis u Deputy Commissioner, WJH, ha kaba i kong D.D Syngai, MCS, Addl.Deputy Commissioner WJH, iba dei ruh i District Planning Oficer ila long i kongsan.
Ïa ka jingialang la pynïaid da u ma P.Phawa uba dei u Asst.Research Officer ka District Planning, WJH.I kong Syngai haba ai jingkren ila kyntu jur ïa ki khynnah bad samla pule ban long kiba don jingkit khlieh lem ban ai ka jingïada ïa ki mrad khlaw, khnang ba kim ym duh jait na kane ka snieh pyrthei.
I la ong ruh ba lada ki ioh jingtip shaphang ka jingshalan beaiñ ne ka jingpynmynsaw ïa ki mrad khlaw ki dei ban ai jingtip mar sha ki bor pynïaid shnong ne sha ki bor jong ka aiñ.
Ïa ki khusnam sha ki nongjop ha ka kyrdan ba Nyngkong bad ba Ar la sam da i kongsan kong Syngai.
U ma Phawa haba kren lyngkot ula ïathuh ba na ka daw jong ka jingïoh duna palat ka phon kumta ym lah ban ai ïa ka khusnam ha ka kyrdan kaba lai.
Hynrei ula pynshlur pat ïa ki khynnah ban don ka mynsiem jingïakhun kampher lada jop ne rem ruh.
Kiba la ïoh khusnam ha ka jingïakop thoh Essay ki long ka Gratify Tyngkan na ka Government Girls’ HSS, Jowai ba wan ba nyngkong bad u Damebudki Garod na ka Jowai Public School ula wan ba-ar.
Ha ka jingïakop dro pat u Daminot Symblai na Jaiñtia HSS la wan ba nyngkong bad ka Isakaru Rynjah na ka Jowai Public School kala wan ba-ar.
Ki nongjop ha ka kyrdan ba nyngkong kila ïoh ïa ka song pisa ba Rs.1000/- ryngkat bad ka Certificate katba kiwa wan ba-ar pat ki ïoh Rs.500/- ryngkat bad ka Certificate.
Shillong, Risaw 07: Ka Hynñiewtrep Integrated Territorial Organization (HITO) ha ka sngi Thohdieng ka la leit ban bret da ki jaiñ ha Secretariat ban pynpaw ïa ka jingpynrem jur ïa u Myntri ka tnat ki Kam Poh Ïing ka Sorkar jylla u Bah Lahkmen Rymbui halor ka jingsiat bom pynsat khmat ïa ki nonghikai ha ka jimngleit tur jong ki sha Secretariat bad ka la dawa ruh ba ka sorkar ka dei ban weng kam shipor ïa ki Pulit kiba donkti ha kane ka jingpynbthei bom sat klhmat.
Ha kane ka jingleit bret jaiñ kyrshah ka HITO ka la pyrta ruh ïa ki slogan jingpynrem ïa u Myntri ka Tnat ki kam poh ïing u ba bat ruh ïa ka tnat pule puthi, ïa ki pulit kiba donkti ban siat bom pynsat khmat bad ruh ïa ka sorkar hi baroh kawei.
Ha ka jingïakren bad ki lad pathai khubor u Bah Donbok Dkhar President ka HITO u la ong ba kaei kaba ki pulit ki la leh ka long ka kam khawpud khlem kheiñ shuh ïa ki nonghikai kynthei bad ki khunlung khynnah kiba shim bynta ha kane ka jingtur sha Secretariat.
“Ka jingwan bret ïa kine ki jaiñ ka long ban pyni ba u Myntri bad ki pulit hi ki dei ban kup noh da ka jaiñ kyrshah namar lada ki dei ki shynrang kumno ki nud ban leh ïa ki longkmie ha kato ka rukom" u la ong.
U la ïathuh ruh ba ha ka jingïakynduh bad u Bah Lahkmen Rymbui u la dep ban kren da kaba shai ba ka sorkar ka dei ban weng kam shipor ïa kine ki pulit bad pynngat ruh ha ki kyndon jong ka aiñ namar kaei kaba ki leh ka long kaba be-aiñ.
U la ong ruh ba na ka liang u Myntri u la kular ba un sa pan ïa ka kaiphot na ki Pulit bad ki bor synshar District halor ka jingsiat bom pynsat khmat jong ki ha ka sngi Palei pyrshah ïa ki nonghikai kontrakShuh shuh u la ïathuh ba na ka liang jong ka HITO ka la ai por ïa ka sorkar haduh lah sngi U Blei ba kan leh ïa kane lada na ka liang jong ka kam sngap ïa ka jingdawa jong ki na ka liang ka seng kan sa shim da ki sienjam kiba tyngeh ban ïakhih pyrshah ïa kaei kaba ki pulit ki la leh.
Ha kane ka sngi la sakhi ruh ba na ka liang ki dkhot ka HITO ha ka jingwan tur jong ki shilynter surok ki la pyrta jam ïa ki slogan ban pynrem ïa ka sorkar.
Shillong, Risaw 7 : U Myntri ka tnad pule puthi uba bat ruh ïa ka tnad kam pohïing u ma Lahkmen Rymbui u la kren shai mynta ka sngi Thohdieng ba da lade hi da lei lei ruh un ym hiar na ka shuki myntri sorkar.
“ Hooid ka kyrdan ne shuki ha nga ka wan ba ar, nga lah ban shakri la nga don ha kano kano ka bynta ruh hynrei ban hukum ïa nga ba ngan hiar shuki te da lei lei ruh ngam ym leh bad ngan ym lah pdiang hi ruh" ong u bah Lahkmen.
U la kren shai ïa kane halor ka jingdawa ki seng bhalang bad wat ki katto katne ngut kita kiba kam ba ki dei ki nongialam ka UDP ki bym nud pat ban pynpaw kyrteng namar ba ki dei ki ksan rympei rem dorbar ba u dei ban hiar shuki noh hadien ba ki bor pulit ki la kawang tear gas ïa ki nonghikai kontrak ha ka Sngi Palei ha ka por ba ki tur sha Secretariat.
U ma Lahkmen u la ong ba un ym hiar shuki satia namar kaei kaei kaba la jia kam dei ka jingleh jongu.
“ Balei ngan shu hiar shuki nga don ha kane ka shuki ym ban randien hynrei ban shakri bad ïai shakri bad peit ïa ka bha ka miat jongka jylla bad ki paidbah" ong biang u ma Lahkmen.
Haba u kyntait ba u shah pynlong langknia marwei, u ma Lahkmen u la ong “ Ngi don hangne ban ïatrei lang ha ka sorkar ban peit ïa kiba bun ki jingeh ha ka jylla.
Kam dei kumba la shu don kiba kynnoh ba nga long langknia hynrei la ka long kumno kumno ruh ngin ïai ïatrei lang ïa kaei kaba ngi lah ban leh ngin leh bad ïa kaei kaba ngim lah ruh ngin ong beit ym lah ban leh" ong shuh shuh u Myntri ka tnad kam pohïing.
Halor ka jingkynnoh jong ka Liang Pyrshah ka AITC ba ka sorkar MDA ka la ñiewbeiñ ïa ki nonghikai, u ma Lahkmen u la ong “ Ngi khlem leh beiñ ïa ki nonghikai.
Naduh ka sngi ba nyngkong ngi la dep pynshai ba ngi hap ban bud ïa ki kyndon ba la buh da ka sorkar pdeng, ngi la ai por ïa ki bad ki la pynjlan ruh wat ïa ka rta thung kam na ka bynta jongki bad mynta ruh la ai lang biang sa shisien ba kin ïaleh ïa ka MTET kumta ban ong ñiew beiñ ne leh beiñ kam dei satia".
Shillong, Risaw 7 : Kum shi bynta ban sdang noh ïa ka Special Summary Revision (SSR) ne ka jingpynrung kyrteng ha ka Electoral Roll na ka bynta ka Election MLA 2023 ka ophis jongu Chief Electoral Officer (CEO) ha ka jingïatrei lang bad ka ophis jongka Deputy Commissioner East Khasi Hills ki la pynlong ïa ka Electoral Outreach Programme (EOP) mynta ka sngi ha Umpling.
Ka thong ka long ban ïatrei lang bad ki bor synshar shnong ba kin ïarap ban pynsngewethuh sha ki paid nongshong shnong ïa ka jingdonkam ban pynrung kyrteng ïa lade haba ki la dap ka rta ban ïoh thep vote.
Kane ka jingsdang da kane ka prokram ka long kyrpang ïïakito ki jaka kiba ka jingpynrung kyrteng ka duna bad poi tang kumba 20 % ei ei khamtam eh ha kine ki jaka sor.
Kane ka jingduna ban pynrung kyrteng ka la pynsngewdiaw bha ïa ki bor pynïaid ka election bad na kata ka daw ki pynlong noh da ka prokram ba kyrpang ban ïatrei lang bad ki bor shnong khnang ba yn lah ban pynsngewthuh ha ki khun samla ba dang shu dap ka rta ban ïoh thep vote ba kin shim khia ban pynrung kyrteng ïalade namar ka shi vote ka jongki ka long kaba kongsan tam ha ka por election.
ïa kaba kum kane ka prokram yn pynlong ha kylleng ki district bad kumjuh ruh ha Jowai bad Tura.
Da kaba jer kyrteng RolltoPoll “ Mission Unite 2.0" la pynlong ïa kane ka prokram mynta ka sngi ha Umpling Dongrum ha ka jingïadon lang ki khun samla, ki dkhot seng kynthei, seng samla, ki rangbah.
La ïadon lang ruh u CEO bah Frederick R Kharkongor uba la shim khia ban pynsngewthuh ïa baroh na ka bynta ka jingdonkam ban pynrung kyrteng bad ban leit thep vote.
U la batai ruh ïa ka phang RolltoPoll kaba dei ka thong jongka Election Commission of India (ECI) ban peit ba yn ym don uwei ruh u nongthep vote u bym rung kyrteng ha ka Electoral Roll kynthup ïa kiba don jingduna ki dkhot met ruh.
La ïadon lang ruh u Rangbah Shnong bah Sawwat F Pyngrope, Secretary Shnong Umpling, ki dkhot ka Executive Committee, ki ophisar na ka ophis u CEO, na ka ophis DC.U Rangbah Shnong ula pynpaw ïa ka jinglong kloi jongka shnong ban ïatrei lang bad ka ophis u CEO bad DC ban pynrung kyrteng ïa kiba dang shu ïoh thep vote ha kane ka kynti.
Shillong, Risaw 7 : U Working President ka Congress u bah Pynshngainlang N Syiem mynta ka Sngi Thohdieng u la ong ba ki san ngut ki MLA jongka Congress ki khlem ai dak shuh ba kin dang wan phai sha ka Party bad lada ki wan phai ruh ka Congress kan ym pdiang shuh hi ïa ki.
“ Kumba ki khlem ai dak ba kin dang wan phai kumjuh ruh ka Congress ka khlem ai dak ba kan dang pdiang biang ïa ki lada ki wan phai ruh" ong u bah Syiem haba kylli kumno ka party ka rai na ka bynta ki 5 ngut ki MLA jongka ha kane ka election MLA 2023.
“ Namar ba ka Election ruh ka la jan ngi kwah ban pynkhreh bha ba ngin ïaid ha ka lynti kaba biang ban ïakhun ïa kane ka election 2023.
Kumta ngim don por shuh ban dang phai khmat sha kitei ki san ngut ki MLA kiba la shah sospon ha ka party.
Kaba ngi pynkhreh mynta ka long ba ngin hap shut nep bha ïa ki reng jong ki kyrtong jong ngi ki ban ïa ai reng ha kane ka election 2023" ong biang u bah P.N Syiem.
Haba la kylli hato ka Congress kan weng noh shi syndon ïa ka jinglong dkhot jongki, u bah Pyshngain u la ong “Kane ka kam beh seng kam shong ha ka MPCC.Ka shong ha ka AICC bad ngi ïeh ha ka jingstad jongka AICC ban shim ïaka rai".
Ki san ngut ki MLA kiba la shah sospon naduh ka 27 tarik Iaiong 2022 ki long kong Ampareen Lyngdoh MLA ka East Shillong, bah Mayralbord Syiem MLA ka Nongpoh, bah P.T Sawkmie MLA ka Mawlai, bah Mohendro Rapsang MLA ka West Shillong bad bah Kimfa S Marbaniang MLA ka Rambrai- Jyrngam.
Kine baroh mynta ki ai ka jingkyrshan kaba khlem buh kyndon ïa kane ka sorkar MDA bad dei ruh halor kane ka nongrim ba ki kyrshan ïa kane ka sorkar khlem da ïoh jingmynjur na ka MPCC ba ki sa shah sospon namar ba ka BJP ruh ka ïatrei lang ha kane ka sorkar MDA.Shillong, Risaw, 07: Ka Kong Joycy Lyngdoh kaba la 35 snem ka rta na ka jylla Meghalaya ka la ïoh ïa ka nam kum ka draibar trok kynthei banyngkong eh ba ïa treilang bad ka company Amazon bad ka la pynkheiñ ïa ka jingong ba ki kynthei kim lah ban trei ïa ka kam kaba ki shynrang ki trei.
Hadien ba ka kong Joycy ka la trei ïa kane ka kam ka la lah ban ai mynsiem ïa kiba bun pat kiwei ki draibar kynthei.
Hadien hynriew snem ba ka Kong Joycy ka la ñiah kali ka la kwah ban pynkylla noh ïa ka jingthrang ñiah kali jong ka sha ka lad kamai ja kpoh bad khlem da mutdur shuh ban pyrshang ban trei da kiwei kiwei pat.
Ka Kong Joycy ka bsa hi marwei ïa ka ïng ka sem, kata, ïa ki lai ngut ki shipara kynthei bad ïa la ka kmie ba kha.
Hadien ba la pyndep ïa ka jingpule, ka Kong Joycy ka la trei ha kiba bun ki kompeni ha Guwahati kynthup ïa ka kompeni shna nar bad ka la trei ruh kum ka Manager ha kawei ka dukan.
Hadien kata ka la pyrshang ban ñiah kali da kaba phah hikai ha ki paralok jong ka bad ynda ka lah nang bha ka la sdang nyngkong eh da kaba niah School Bus.
Ka la pynneh ïa ka kam niah kali ha kiba bun ki kompeni hapoh ka nongbah.
Kata ka jingthrang jong ka ka la plie kabu ïa ka ban pynïasoh bad ka kynhun niah trok jong ka Amazon ha kaba ka la trei kumba shi snem mynta.
Ka Kong Joycy ka la sngewthuh stet bha ïa ka jinglong jingman ha ka rukom treikam ka kompeni bad ka la lah ban pynpoi tiar kham kloi ha ki ïng briew ha sor Guwahati.
“Ka Amazon India ka la kyntiew bha ïa ka imlang sahlang jong nga.
Nga ju sngewtynnad eh ban don ha surok ban niah kali na kawei ka jaka sha kawei pat bad ïoh ban kynduh ïa ki briew bapher bapher.
Kane ka lad ka la pynurlong ïa ka jing thrang jong nga bad ka la ai ruh ïa nga ka lad ban ïeng ha la ki kjat.
Nga kwah ban ai jingmut ïa ki para kynthei ba kwah ban kamai ja kpoh na ka kam ñiah kali haba phi thrang ka lad kan plie na bynta jong phi.
Phin kynduh jingeh shibun, tangba haba don ka mon, ka don ruh ka lad" ong ka Kong Joycy.
Ka Amazon ka la ïateh lok bad kumba 500 ngut ki nongñiah trok ha India kiba pynpoi biang por bad pynpoi suk ïa ki tiar jong ki nongthied.
Ka kompeni ka ai ruh ïa ki Health bad Accident Insurance na ka bynta ki draibar jong ka.
Shuh shuh ka la pyntreikam ïa ki tiar teknology ban pynsuk bad pynshngaiñ ïa ki draibar jong ka ha kaba ki kit tiar kylleng kylleng khlem da don jingwit.
U Director jong ka Middle Mile Operations, Amazon India u Venkatesh Tiwari, u la ong, ‘ki draibar trok jong ngi ki long ki nong pyntyllun bad pynshad ïa ki jingtreikam jong ka konpeni bad ka kompeni bad ki draibar ki la ïatreilang ban pynlong ïa ki program ban ai jinghikai kumno ban husiar haba ñiah ïa ki kali bad ruh ban ai ïa ka jingstad ha kaba ïadei bad ka tip lad tip lynti ha ka por ba leit rah ïa ki tiar.
Ka Kong Joycy ka la ïashim bynta ha kine ki prokram bad ka la long kum ka nuksa ba khraw na bynta kiba kwah ban wad kam ha ki laiñ Logistics.
Ki briew kum ka Kong Joycy ki long kum kita ki nonglam lynti ban pynurlong ïa ka Atmanirbhar Bharat bad kyntiew ïa ka.
" Mynta ki kynthei ki long khlieh ha kiba bun ki tnat kum ka Amazon Fresh, ka AWS Public Sector bad kiwei kiwei.
Shillong, Risaw 07: U Bah Anthony Kongwang uwei na ki nongkyrshan ba radbah jong u Bah Prestone Tynsong ha ki ilekshon ba la dep uba la rai ruh mynta ka kynti ban ïakhun pyrshah ïa u u la ong ba dei ak jingbym ïahap bad ki mat bad ki nongrim treikam jong u MLA bad ka NPP hi ba u la shim ïa kane ka rai bad ban pynïasoh noh pat sha ka United Democratic Party(UDP).
Haba ïakren kyrpang tang bad u Mawphor u Bah Anthony Kongwang u la ong ba kane ka sien jam ba u la rai ban rung sha ka UDP bad ban pan tiket ban ïakhun ïa ka ilekshon ka long ban wanrah ïa ka synshar khadar kaba khuid ba suba ha ka thaiñ na bynta ka jingmyntoi jong ki paid nongshong shnong jong ka constituency hi baroh kawei.
“Ka synshar khadar kaba khuid na bynta ki nongshong shnong khlem da peit shiliang khmat ka dei ka thong kaba nga angud ha khmat eh" ong u Bah Anthony.
U la ong ka jingbym don ki jaka pule kiba biang ha ka thaiñ ka long ka jingeh kaba ki longïing ki mad na bynta ban pynnang pynstad ïa la ki khun ki kti jong ki “pyrkhat kat ka thaiñ Riwar kaba da kiba bun tylli ki shnong ki la don hynrei kawei ka Secondary School ban pynïaid da ka sorkar kam don ynnai ïakren halor ki kolej lei" u la ong.
U la ong ruh ba ban wanrah ïa ka kolej sorkar ha ka thaiñ ka dei kawei na ki jingangnud kiba na ka liang jong u u buh ha khmat eh.
“Pyrkhat ïa kito ki samla kiba wan na ki long ïing kiba duk bun bah na ki kiba hap sahngeh shiteng por ha ka jingpule jong ki, ba phin tip ka dropout rate ruh ka heh bha ha ka thaiñ jong ngi dei na kane ka dazw keiñ ba nga ong ba donkam ban wanrah ïa ka Government Collge ha Pynursla" u la ongShuh shuh u la ïathuh ruh ba u buh ha khmat ïa ka ïohkam ïoh jam ki samla namar kumba long mynta ka jingkyrduh kam ki samla kiba la nang la stad ruh ka jur bah ha ka ka thaiñ namar ym don satia ka jingbtin lynti ïa ki ban seng kam lajong bad ong ruh ba ki samla kiba la nang la stad ki hap shaniah beit tang ha ban wad da kam sorkar palat ïa kata kim don da kiwei pat ki lynti.
“Lada phi peit ka thaiñ Riwar Mihngi ka dei ka thaiñ ba riewspah bha ha ka jingdon jingem ka mariang hynrei ym ju don mano mano ban btin lynti ïa ki ban seng kam lajong la haba dei bad ki kam jngohkai pyrthei ne kiwei pat ruh ki lad kamai.
Ki soh sha ka thaiñ ki kynrei bha hynrei ym ju don ba btin lynti kumno ban thaw kam kum ban seng ïa ki Food Processing Unit, namar ha ka jingshisha lada don kum kane ka jait kam ym dei tang kiba seng ïa kane ka kam kin ïoh kamai hynrei wat ki nongrep ruh kin bha kamai lang", u la ong.
U la ong ba ka jingbym lah ki samla ban thaw kam hi ka dei beit ka jingbym ïoh bai seng jong ki, “namar kata don kam ïa ki Financial Institution ba kin ïarap ïa kane ka bynta bad ban btin lynti ruh ïa ki lad ki ka sorkar ka ai na bynta ki samla hynrei kumba long mynta kum kane ruh kam don" u la bynrap.
U la ong ruh ba ka jingdon ka thaiñ ha ki khappud ka India bad Bangladesh ka dei ka lad kamai kaba biang bha lada don ki ïew khappud da kaba ong ruh, “lada u paidbah u pynkhamti ïa ka lyngkor ngan pyrshang ban pynïoh ïa ka iew khappud na bynta ka jingmyntoi jong ka thaiñ hi baroh kawei".
Shuh shuh u la ïathuh ba na ka liang jong u Bah Anthony u la ong ba ki jaka sumar ha ka thaiñ donkam ban pynjanai ïa ka jingshakri jong ki ym tang ban pynheh ïa ki building hynrei ban pynthikna ba dei ban biang ki doktor, ki dawai bad ki lad jingsumar.
“Lada biang ka jaka sumar ym tang ba kin ïoh sumar tang ha Pynursla hynrei wat ka dheng kali ha sor ruh kan duna da katto katne namar mynta phi donkam tang ban leh X-ray ne ka test barit eh ruh phin hap wan beit sha Shillong" u la ong.
U la ong ruh ba ka jingmih hi jong u ban pan tiket ban ïakhun pyrshah ïa u Bah Prestone ym namar ba don daw eiei bad u hynrei namar ka dei ka jingdonkam ka thaiñ ban wanrah ka jingkylla ha ka synshar khadar.
“Don kiba kynnoh ba ka jingmih jong nga sha khmat ka dei namar ba phahu Bah Prestone bad don ruh kiba ong ba ngam ïoh kam kontrak bad kiba laiphew rukom kiba pyrshang ban ïalam bakla hynrei nga kwah ban kren da kaba shai ba kine baroh ki dei tang ki khubor lamler hynrei ka jingmih jong nga sha khmat ka dei beit da ka mynsiem ba sngur ban shakri ïa ka thaiñ bad nga kwah ba ki nongshong shnong jong ka thaiñ ruh kin tip shai ïa kane" pynshai u Bah AnthonyHaba jubab halor ka tiket UDP na Pynursla, u Bah Anthony u la ong wat la ka party kam pat rai ïa ka tiket hynrei u ngeit skhem ba ka party kan ibit ban pynïakhun ïa u kum u kyrtong jong ka.
Haba ïadei pat bad ka jingjied jong u ïa ka party u la ong ba ka dei namar ki paidbah hi baroh ki la kwah ba un leit sha kane ka party “na ka liang jong nga lei ha ka por ba nga mih na ka NPP ngam mut shuh ban dang don bynta ha ka saiñ hima hynrei dei u paidbah hi uba khot ïa nga namar ki kwah ba ngan mih shakhmat ban aireng na ka UDP" u la ong.
Nongpoh, Risaw 07: Ki Pulit ka Ri Bhoi Distri t ha ka sngi Thohdieng ki la ïoh kem ïa ki ar ngut ki briew ba la suba ba ki donkti ban shalan be-aiñ ïa u drok da kaba pyndonkam da ka Kali ba wan na Guwahati da ka jingthmu ban pynpoi ïa u drok sha ka jylla Meghalaya.
Ki Pulit ki la ïoh kem ïa kine ki ar ngut hadien ba ki la ïoh jingtip na ki tnat syntiat ba ki la wanrah ïa u drok na Assam ban pynpoi sha ka jylla Meghalaya.
Ha ka jingpynap shrip, ki Pulit ki la ïohbat ïa ka Kali kaba ki shong ha Byrnihat bad la kem ruh ïa kine ki ar ngut kiba la shalan be-aiñ ïa u drok.
U Superintendent of Police jong ka Ri Bhoi District u Giri Prasad u la ïathuh ba ha ka sngi Thohdieng ha ka por 11.30 baje mynstep ki Pulit ki la pynap shrip ïa katei ka Kali Maruti 800 kaba don ïa u number AS 01Z-8255 bad napoh ka Kali ki la ïoh bat ar ngut kiba suba nongkhaïi drok ryngkat u drok ba la suba ba dei u drok Heroin ba don ka jingkhia kumba 45.31 gram kaba dei hadien ba la dep thew bad pynlong ka jingohtkit.
U la ïathuh ruh ba ki arngut ki dei kiba la tip kyrteng kum u Phrangsngi Nongshli, 34snem na ka shnong Saiden bad kawei pat kaba la tip kyrteng kum ka Bina Sarkar, 45 snem na 14mer, Byrnihat, Assam.
