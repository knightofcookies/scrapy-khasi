Ki pulit ki la dep ruh ban register case hapoh thanad Nongstoin bad ka jingthoh kit ka dang iaid sha khmat.
Shillong, 16 Nailur:Ka Myntri ka tnad pule puthi ka jylla ka Deborah Marak ka la ong ba na ki 101 tylli ki skul ba pan jing mynjur na ka sorkar ha baroh kawei ka East Khasi Hills, ki don tang 44 tylli kiba la dep ai ka sorkar.
Haba jubab ia ka jingkylli ba la wanrah da u MLA ka Sohra mynta ka sngi hapoh ka iing dorbar, ka Myntri ka la ong ba ia kiwei ki skul ba dang sah, kan shong ha ka bor jong ka Regional Committee ban bishar biang.
Ka la ong ba kane ka komiti kan sa shong jingialang biang shen ban bishar ia ki jingdonkam ha kaba iadei bad ka jingpan jing mynjur jong ki skul na ka bynta une u snem 2016.
Ka la iathuh ba na kine kiba la dep ai jingmynjur, ki don tang kawei ka skul ba hap ha Sohra kontitwensi ba la ai permishon bad kata ka dei ka Village Dorbar Hr Secondary kaba don ha shnong Swer.
Shillong, 16 Nailur:Ka JAC Hima Jirang kan pynlong ia ka jing-ialang paidbah ha ka 17 tarik mynta u bnai ha iing dorbar Hall Mynnar Jirang ha ka por 11.30 baje na bynta ban iakren ia ki kam ba ka JAC ka la iaid shakhmat pyrshah ia U Syiem Jirang, kata shwa ba ka KHADC kan khot hajir ia kitei ki ar liang mamla ka JAC bad ruh ia u Syiem ba la bun ban pynlong ha ka 27 tarik mynta u bnaiKumta la kyrpad ia ki paidbah kiba sngew-khia halor katei ka kam kin sngewbha ban ia poi sha katei ka jingialang ha ka por ba biang ban ia pyrkaht ia ki kam ba shakhmat.
Nongpoh, 18 Nailur:Ka tnad treikam ka Soil & Water Conservation ka sorkar Meghalaya, ha ka sngi Saitjain ka la lah ban pynkup burom haduh 52 ngut ki samla kiba dei ha ka Field Assistant, hadien ba ki la lah pyndep ia ka Training Course ba 11 bnai jong u snem 2015-2016 kaba dei ha CTI, Byrnihat, Ri Bhoi District.
Ia kitei ki 52 ngut ki Field Assistant na ka tnad Soil & Water Conservation, la pynkup burom da u Bah Ronie Lyngdoh, uba dei ruh u Myntri ka sorkar jylla ba peit ia ka tnad Soil and Water Conservation, kum u kongsan, ha ryngkat ka jingdonlang jong ki ar ngut ki Parliamentary Secretary, ba kynthup ia u Dr.Celestine Lyngdoh bad u Bah Kennedy C Khriem.
Ha katei ka sngi la sakhi lang ruh da ka jingdonlang u Bah D.Langstieh, Director ka Soil & Water Conservation, u Bah W.Rymbai, Additional Director, u S.K Sangma, Joint Director, Soil & Water Conservation, Tura, u Bah G.Kharmujai, Joint Director Soil & Water Conservation Meghalaya, Shillong bad u Bah D.L Warbah, Joint Director Soil & Water Conservation, CTI Byrnihat.
La sakhi ruh ha katei ka sngi da ka jingdon jong kitei ki 52 ngut ki Field Assistant, ki khynnah skul ka CTI, ki ba haing hasem kitei ki Field Assistant lem bad kynthup ki ophisar na ki tnad treikam ka tnad Soil & Water Conservation na ki District bapher bapher jong ka jylla.
La pynkup burom ia kitei ki 52 ngut lyngba ki khusnam bad sertiphiket, namar ka jinglah jongki ban pass bha ha katei ka training ba 11 bnai bad ki subject kiba la ai jinghikai da ka tnad soil and water conservation, ia kitei ki Field Assistant, ki kynthup naduh ka subject soil science, soil and water conservation engineering, agronomy, botany, forest engineering, survey & leveling, forest mensuration, forest utilization, forest law, wildlife, forest silviculture bad kiwei kiwei.
Haba kren kum u kongsan ha katei ka sngi, Bah Ronie Lyngdoh, ha kaba nyngkong eh u la pynpaw ia ka jingkmen kaba khraw haba u la ioh ban iadonlang ha katei ka sngi kaba la pynkup burom ia kitei ki Field Assistant bad kane ka jingleh burom ka long ruh ka dak jong ka jingpynshlur ia kitei ba kin don ia ka jingkitkhlieh halor ki kam ba ka sorkar kan sa bynshet ia ki ha ki jaka bapher bapher ka jylla.
Shuh shuh, na ka liang jong u, u la ai ruh jingiaroh ia ki Director kiba la shongthait na ka tnat Soil and Water Conservation ka sorkar jylla, namar dei ka jingiohi jngai jong ki ka la pynlong ia katei ka CTI ba kan long kum ka shlem ai jinghikai shaphang ban iada ia ki jingdon jingem ha ka Mei Mariang.
U la ong ruh, ba kumba ka long mynta ka sorkar ka don ia ka jingthmu bad ka thong ban pyntreikam ia ki skhim bapher bapher, na ka bynta ban iada ia ka mariang bad kawei na kine ki skhim ba la pyntreikam ka dei ka skhim ba la tip kum ka Community led Ecosystem management programme, kaba dei kawei na ki skhim kaba peit kyrpang tang shaphang kumno ban iada na ka jingshah pynjot pathar ia ki jingdon jingem ha ka Mariang.
Khadduh eh na ka liang u Bah Ronie Lyngdoh, u la kyntu ia kitei ki Field Assistant ba kin long kiba treihok bad ban don ia ka jingkitkhlieh na ka bynta ban pynneh pynsah bad ban nangiaiwad ruh ia ki lad ki lynti ba kumno ban ia ia ka jingiada kaba paka ia ka Mariang bad hapdeng jong kane ka donkam ruh ia ka jingiatreilang naduh ki ophisar bad ki paidbah, khnang ban iada na ka jingshah pynjot ia ka Mariang.
Ha katei ka sngi la ioh ruh ia ki jingkren na u Dr.Celestine Lyngdoh bad u Bah Kennedy C.Khyriem bad la pynkut ia katei ka jingpynkup burom ia kitei ki 52 ngut ki Field Assistant da ka jingsam ia ki khusnam bad ki Certificate.
Shillong, 16 Nailur:Ka myntri ba peit ia ki kolej bad skulbah, ka Kong Roshan Warjri ka la ong ba ka jingpynmih hukum ka sorkar jylla ban khang noh ia ka CMJ University, la shah pynsangeh ha ka High Court Meghalaya.
Haba jubab ia ka jingkylli ba la wanrah da u MLA ka Sohra u Bah Titossterwell Chyne mynta ka sngi hapoh ka iing dorbar, ka Kong Roshan ka la ong ba ka sorkar ka la dep pynmih ia ka hukum ban khang noh ia ka CMJ University hadien ba la lap ia ki kam bymman jongka hynrei ka High Court ka la pynsangeh ia kane ka hukum ka sorkar bad kane ka kam ka dang sah ha ka jingbishar.
Shwa ia kane, haba jubab ia ka jingkylli jong u MLA Mawlai u Bah Embhahlang Syiemlieh, ka Kong Roshan ka la ong ba ki don 8 tylli ki skulbah kiba la dep jingbit ka sorkar bad kita ki long ka William Carey ha u snem 2005, ka Martin Luther Christian University 2005, ka Institute of Chartered Financial Analyst of India ha 2005, ka Techno Global University ha u 2008, ka University of Science and Technology ha 2008, ka CMJ University ha u snem 2009, ka Mahatma Gandhi University ha u snem 2011, bad ka University ofTechnology Management ha u snem 2011.
Hynrei napdeng kine, dei tang ka Techno Global University kaba ka ai jingbit ha u snem 2008 kaba khlem pat treikam satia haduh kine ki sngi.
Ka la ong ruh ba ka North East Adventist University ka dang sahteng ha ka jingbishar bniah ka ophis jong u Lat ka jylla haduh kine ki sngi.
Shillong, 16 Nailur:Hadien ba ka Liangpyrshah ka la weng noh ia ka jing bym shaniah shuh, pyrshah ia ka sorkar hynnin ka sngi, mynta ka sngi kaba dei ruh ka sngi kut ka dorbar synrai, ka la weng noh ia ka jing tyrwa bym shaniah shuh pyrshah ia u Lamphang ka iing dorbar u AT Mondal.
Kane ka jingweng noh ka Liangpyrshah ia ka mat jing bym shaniah shuh, pyrshah ia u Lamphang ka long hadien ba ka la shah shet hynnin ka sngi ha ki dkhot ka Liangsynshar.
Jin lada ki MLA ka liangsynshar kim kylla ktien, ka sorkar ba ialam da u Dr Mukul hynnin ka la don hapdeng ka saw ka sian ban khyllem syndon bad kan long kaba suk ia ka Liangpyrshah ban pynkhyllem sa ia u Lamphang kaba la buh ban long mynta ka sngi.
Na ka liang u James K Sangma uba rah ia ka mat ban pyrshah ia u Lamphang ha ka 12 tarik, u la pynher shithi noh hynnin ka sngi sha u Lamphang ba um don mon shuh ban rah ia ka mat pyrshah ia u Lamphang, kaba la pynbna kham mynshwa ban pynlong ia ka jingiatynjuh bor hynne ka sngi.
“Nga la ioh ia ka shithi na u James K Sangma hynnin ka sngi, kaba pynpaw ba u dkhot u la weng noh ban rah ia ka NCM pyrshah ia u Lamphang", la pynbna u Mondal mynta ka sngi ha ka iing dorbar.
Ka jingbym treh ka liangpyrshah ban rah ia ka mat bym shaniah, ia u Lamphang, ka la kham pynthanda shuh shuh jai ia u Myntri Rangbah uba la ktha khlieh kumno ban iakhun pyrshah ia kane ka buit jong ka liangpyrshah.
Katkum ka khubor, la iathuh ba ka daw ka jingbym treh shuh ka liangpyrshah ban rah da ka NCM pyrshah ia u Lamphang ka dei hadien ba ka la sngewthuh shai ba ki MLA na ka liangsynshar kiba la kular ban ai jingkyrshan mynshwa hynrei mynta ki la kynran dien noh.
Ar ngut ki MLA shimet na Garo Hills kynthup u John Leslee K Sangma bad u Saleng A Sangma, kiba don ha ka liangpyrshah ha kine snem ba la dep, ki la pep ha ka jingiatynjuh bor hynnin ka sngi bad mynta ruh.
U Myntri Rangbah u Dr Mukul Sangma u la ai ksai ba ka sorkar ka lah ban ai kam ia ki ne ban khot ban wan iasoh bad ka liangsynshar.
Shillong, 16 Nailur:Ka iing dorbar thawain mynta ka sngi ka la mynjur ia ka ain shongwai ka Meghalaya Residents and Safety Bill 2016.
Ia kane ka Bill la pdiang da ka iing dorbar ba la wanrah da u Myntri Rangbah u Dr Mukul Sangma,kaba thmu ban khang lad ia ka jingwan shongwai ki briew khlem da pynbiang ia ki kot ki sla khamtam kito kiba dei namar jylla.
Shwa ia kane, ha ka dorbar ba la dep, ka sorkar ka la phah sha ka Select Committee ban pule bniah ia kane ka Bill bad hynne ka la pdiang ia ka ba kan treikam noh ha baroh kawei ka jylla.
Katto katne ki pasoh kane ka ain ka long ba kiban lait na kane ka ain kin long tang ki ophis sorkar jylla bad sorkar pdeng.
La kdew ba ha kane ka ain,yn don ka district task force ban khlieh da u Deputy Commissioner bad ki dkhot kin long na ki pulit, bad ruh uwei u nongmihkhmat na ki rangbah shnong bad uwei na ki riew pawkhmat ka jylla.
Ki trai iing ba pynkhein ia kane ka ain yn hap siew ia ka kuna ba.
T.1000 man u bnai haduh 6 bnai bad lada ki dang pynkhein yn pynngat ha ka kyndon ka Indian Penal Code 176.
Katba ia u nongshong wai lada u ai ia ka jingtip kaba bakla, ne ka bym dei, un ngat ha ka IPC 1860.
Ki Rangbah Shnong ryngkat bad ki pulit ki lah ban leit pynthikna ne pynshisha ia uno uno briew ba sah wai, katkum kane ka ain.
Ka iing dorbar ka la pdiang ruh ia ka ain jong ka jingthung bad ka jingsiew ia ki parliamentary secretaries ka Meghalaya Parliementary Secretaries (appointment, Salary, Allowances and MiscellaneousProvision) (amendment) Bill, 2016.
Ka la pdiang ruh ia ka jingpynkiew ia ka bai shong dorbar ki MLA ka Legislative Assembly of Meghalaya (Members’s Salaries and Allowances) (amendment) Bill 2016 na ka T.200 shi sngi sha ka T.600.
Ka iing dorbar ka la pdiang ruh ia ka Meghalaya Minor Minerals Concession Rules 2012 kaba iadei bad ka jingtih maw jingtih shyiap ha ka jylla.
Shillong, 16 Nailur:Ka jingshah bat tnga jubor jong kawei ka khynnah kaba dang 10 snem karta ka la paw pyrthei noh hadien 5 snem.
Katei ka jingpaw pyrthei ka dei hadien ka jingleit ujor kiba haing hasem jong katei ka khynnah sha ki pulit bad ka la kham shai shuh shuh hadien ba ka kmie jong ka ka la wan ban kren sha ki nongthohkhubor mynta ka sngi.
Katkum ka jingiathuh ka kmie jong katei ka khynnah ka kong Julaidaris Nongbsap ka la ong ba ka khun jong ka kaba dang 10 snem karta ka la shah leh be-i-jot ha la u jong u paduh uba la tip kyrteng kum u bah Lampher Kharpan,50 karta ha u snem 2011.
Ka kong Julaidaris ka la iathuh ba ia katei ka kam utei u Paduh uba dei ruh u tymmenbasan jong ka balang Presbyterian ha Kreit , Shilliang Um.
u la leh ha ka por ba ki dang ia shong iasah ha ka shnong Kreit, Shilliangum kata ha u snem 2010-2011.
Katei ka longkmie ka la iathuh ba utei u nongbatbor u dei u lok jong ka para khadduh jong ka –ka Mombrisoh Nongbsap bad ki ju khot ia u –u ‘Paduh’.
Ka la ong ba namarba kim don khun,ka la ai ia ka khun jong ka ha ki ha u snem 2009 ba kin ri kin sumar.
Ka la iathuh ba ia katei ka kam ka la tip hadien ka jingphla ka khun jong ka ha ka ha u rymphang, 2015.
Ka kong Judai ka la iathuh ba katkum ka jingphla ka khun jong ka, utei u paduh u la sdang ban leh khlem akor naduh u snem 2010 hynrei dei ha u 2011 ba u la pynjot syndon ia ka ha ka por ba ka dang don 10 snem 3 bnai.
Watla kattei ruh kam shym pat la paw pyrthei , dei ha ka por ba ki la mih noh na Kreit ban leit sah sha Lummawbah ha u snem 2012 ba kiei kiei baroh ki la sdang paw namarba ka khun jong ka –ka la ioh pang khah khah bad ka la ioh ruh ka jingpang iap ler, ka la ong ba ha u 2015 ki la mih noh na Lummawbah ban leit sah sha Jaiaw Laitdom bad dei hangtei ba ka khun jong ka –ka la shitom jur bad hangtei ka la phla lut ia ki jingjia baroh.
Ka kong Judai ka la iathuh ba ka la sdang ban kylli tohkit bha na ka khun lajong kumno katei ka jingjia ka jia bad ka la iathuh ba u paduh jong ka u ju buh da u khulom ring dur ha kamra sum ha ka por ba ka sum ( Spy Pen Camera) bad u ju leit sha jaka ba ka thiah ha ka por ba ka ioh thiah bad ka tang shu kyndit u phet noh.
Tang mar ia tip ia kitei kiei kiei baroh ka kong Judai ka la ong ba ka la leit ban kylli bha na ka para lajong ka kong Mombrisoh hynrei ka la ong ba ka para jong ka ka iashah pynban ia lau lok bad ka la kynnoh ruh ba ka dei tang ka jingthmu ban pynthohbria ia u.
Ka kong Judai ka la thoh sha ka Balang ha ka 9 tarik u jylliew, 2015 ban pyntip shaphang ki kam jong ute iu tymmenbasan bad la ot balang ia u hadien ba u la phla dalade hi ha ka ba u leh ia katei ka kam.
Ha ka 12 tarik mynta u bnai ka la ujor ejahar sha ki pulit bad ki pulit ki laleit wad ban kem ia u hynrei baroh ar ngut shi lok ki la phet krad noh.
Halor katei ka jingjia ka CSWO hapoh ka jingialam ka President kong Irene Hujon ka la pynrem jur bad ka la kyntu ia ki bor ka aiñ ban pynshitom ia utei u Paduh.
Shillong, 16 Nailur:U Myntri ka tnad PHE u Bah Prestone Tynsong u la ong ba ka tnad ka la shah ram haduh T.146.33 klur ha ki kontraktor ha baroh kawei ka jylla haduh mynta.
Haba jubab ia ka jingkylli ba la wanrah da u Nongialam Liangpyr-shah u Dr Donkupar Roy hapoh ka iing dorbar mynta ka sngi, u Bah Tynsong u la ong ba kane ka ram sha ki kontraktor ka dei na ki 22 tylli ki division jong ka PHE ba don ha kylleng ka jylla.
Ki PHE Division ba shah ram ha ki kontraktor ki long ka Simsangggre T.6.23 klur, Tura Division TT.4.74 klur, Tura North Division T.9.9 klur, Ampati Division T.44.63 klur, Resubelpara T.7.97 klur, Baghmara T.59 lak, Nongpoh T.7.19 klur, Umsning T.5.18 klur, S&D Division T.1.87 klur, Investigation Division, T.3.31 klur, Hills Division T.5.24 klur, Sohra T.2.27 klur, Electrical Division, Shillong.57 lak, Electrical Division Mawphlang T.3.45 klur, GSWS Division No.I Shillong T.1.24klur, GSWS Division II,Mawphlang T.2.5 klur, Electrical Division Jowai T.42 lak, RWS Division Jowai T.5.39 klur, Mairang Division T.1.83 klur, Nongstoin Division T.20.17 klur, Mawkyrwat Division T.7.71klur, Superintendent Engineer, Tura Circle T.3.18 lak.
U myntri u la ong ba kane ka bill kaba dei ban siew sha ki kontraktor ka long haduh u snem 2013 bad na ka liang ka sorkar kan ialeh shitom ban siew noh kloi katba lah.
Shillong, 18 Nailur:Ki kam sniew ha kane ka jylla ki la nang kiew katba nang mih snem bad kane la paw ha ka rekod ka sorkar jylla kaba la lum na baroh ki district ha ka jylla.
Katkum ka rekod ba la pyni da ka tnad kam pohiing, naduh u snem 2013 haduh u 2015, ka jingiapher ka bun bha ha kaba ki kam sniew ki la nangkiew bun shah man ka snem.
Ha u snem 2013, ka rekod ka sorkar ka la pyni ba ki kam sniew ki don 3468 tylli katba ha ka snem 2014, ka la kiew sha ka 7662 tylli bad ha u 2015 ka la nang kiew bun shuh sha ka 8485 tylli.
Ha u 2013, ka East Garo ka rekod 189 tylli ki kam sniew, East Khasi 1212, Ribhoi 345, South Garo Hills 166, West Garo Hills 431, Wet Khasi Hills 182,East Jaintia Hills334, North Garo Hills 115, South West Garo 96, South West Khasi 97 bad West Jaintia Hills 301.
Ha u 2014, ka East Garo ka rekod 361 tylli ki kam sniew, East Khasi 2787, Ribhoi 725, South Garo Hills 344, West Garo Hills 1089, Wet Khasi Hills 572,East Jaintia Hills 588, North Garo Hills 334, South West Garo 132, South West Khasi 130 bad West Jaintia Hills 600.
Ha u 2015, ka East Garo ka rekod 399 tylli ki kam sniew, East Khasi 3044, Ribhoi 827, South Garo Hills 216, West Garo Hills 1142, Wet Khasi Hills 412,East Jaintia Hills 879, North Garo Hills 214, South West Garo 206, South West Khasi 116 bad West Jaintia Hills 612.
Kumjuh ki kam runar ia ki kynthei ka la nangkiew na ka snem sha ka snem.
Ha 2013, ki don 343 tylli ki kam sniew ia ki kynthei, ha u 2014 ki don 480, bad ha u 2015 ki don 334 tylli ki kam sniew ia ki kynthei.
Katba ki kam sniew ia ki kynthei ha u snem 2013 ki long 183 tylli, ha snem 2014 ki don 213 bad ha u snem 2015 ki don 257 tylli.
Shillong,18 Nailur:Ha ka 17 tarik mynta u bnai ha ka por 9:30 baje mynstep kawei ka Maruti Alto kaba don ia u nombar ML-05 F 9790 ba la niah da u Shaiborlang Khong-lam ka la hap ha kawei ka sharing riat kaba don hajan Shillong College, u nongniah ia katei ka kali u la mynsaw bad la pynkit sha Civil Hospital, Shillong.
Shillong, 18 Nailur:Ki nongbylla bar jylla ba la wan bylla ha kane ka jylla ki don baroh 24933 ngut ba la rejister bad ka sorkar haduh mynta.
Ia kane la iathuh ka myntri nongbylla ka Kong Ampareen Lyngdoh ha iing dorbar synrai ba dang shu kut shen.
Ka myntri ka la ong ba kine ki nongbylla ba la rejister ki dei ba la trei ha ki kontaktor bad la rejister ia ki katkum ka ain Inter State Migrant Workmen (Regulation of Employment and Conditions of Service) Act 1979.
Ka la ong ba la rejister ia ki ha kylleng ka jylla lyngba ki Labour Inspector kiba la shong ha man ki jaka ha ka jylla naduh ki Block, shi bynta kum ka jingpyntreikam ia ka ain bylla.
Katkum ka ain, ka la ong, ki nongai bylla ne ki kontraktor ki dei ban ai ia ki jingtip bniah ia ki nongbylla ban pynthikna ba kim nym don ki nongbylla ba wan beain kin ioh kam bylla ha ka jylla.
Shillong, 18 Nailur:Ka Balang Presbyterian ha ka ri India ne ka General Assembly jong ka Prebyterian Church of India ka la kynmaw burom bad ai jinghikai shaphang u Rev.Thomas Jones-I ,ia katei ka prokram la pynlong ha ka 15 tarik mynta u bnai ha Dinam Hall, Jaiaw halor ka phang pdeng ‘Thomas jones-I Missionary bad Visionary of change’.
Ia katei ka prokram ai jinghikai la tip kum ka Memorial Lecture.
La plie ia ka da u bah D.D Lapang u nongaibuit ai bor ka sorkar jylla uba la long ruh u kongsan ha ryngkat ka jingdonlang u bah Paul Lyngdoh, MLA uba la long u symbud kongsan, la pyniaid ia ka jingialang da u Rev.G.S Lytan, Administrative Secretary.
Ha katei ka sngi u bah D.D Lapang u la kren shaphang u Thomas Jones kumno ba u wan poi sha ka ri Khasi bad Jaintia wat hapdeng ki khohruh khohram bad ki jingeh ba u ia kynduh bad dei namar jong u ba ngi la ioh ia la ka jong ka ktien thoh ktien pule.
Haba kren shaphang ki jingiaid lynti u Thomas Jones u la pynkynmaw ia kaei kaba u Blei u la kren ia u Abraham kaba u la ong ‘Ngan ialam ia me wat la dei ka lynti kaba mem tip bad mem pat ju iaid’.
U bah Lapang u la ong ba u Thomas Jones bad ka kurim jong u ki la kular hakhmat u Blei ban wan sha ri Khasi bad u la ong ‘Haba u khot nga ngan jubab,ngan trei kat shaba u phah u Trai’.
Ha katei ka sngi ki la don shibun ki mat jingiakren ha kaba la donlang ki Pastor bapher bapher kiba la ai jingkren.
Shillong, 18 Nailur:Na ka por sha ka por ki pulit ki la pynbna ba baroh ki Hotel, ki Guest House,Clubs, Rest House bad kiwei pat ki jaka sah kiba don ha nongbah Shillong ki dei ban pyntip pulit da kaba pyndap ia ka Form C hapoh 24 kynta lada jia ba ki ai jaka sah ia uno uno u bar ri naduh ka por ba u wan rung ha ka jaka sah jong ki.
Hynrei ki pulit ki la lap ba ka Hotel Alpine Continental kaba don ha Thana Road , Police Bazar, Shillong ka la pynsah ia uwei u nong Bangladesh uba la tip kyrteng kum u Alexius Chichan uba sah ha katei ka Hotel ha ka 7 tarik mynta u bnai bad u la mih ha ka 8 tarik hynrei katei ka Hotel kam shym la ai jingtip sha ki pulit.
La rejistar kes pyrshah ia katei ka Hotel.
Jowai, 18 Nailur:Ki ar tylli ki Shnong kiba hap hapoh ka Laskein Block kata ka Shnong Khonshnong bad ka Shnong Pyntei (New Raliang) ki la mad iaka jingsahdum tliw mynta la palat 6 bnai eiei mynta.
Ki Nongialam ka KSU Laskein Circle, ki la leit ia kynduh ia u Deputy Commissioner ka West Jaintia Hills District u Arun Kumar Kembhavi naka bynta ban kyntu jur ia utei u khliehduh ka District ban tuklar lem halor katei ka kam.
Jowai, 18 Nailur:Imat ka lah ban dei na ka daw ba slem palat ka jingbishar bad ka jingrai pynrem ia kito ki nongpynkhein ia ka rai khang tih bad shallan dewiong ka National Green Tribunal (NGT), na  kata ka daw ba ka jingtih dewiong be-ain bad ka jingshalan be-ain ia u dewiong ka dang bteng haduh kine ki sngi.
Ym pat don satia napdeng kito kiba shallan dewiong tuh lane kiba tih dewiong be-ain kiban shah pynshitom ha ka iing bishar halor ka jingpynkhein ia ka rai jong ka NGT Act.
Kane ka jingpynkhein ain jong ki malik dewiong ki trai trok ka dang bteng jan man ka sngi bad ia kane lah ban satia na ka jingiohkem ki pulit ia ki trok na ka por sha ka por ba ki donkti ban shallan dewiong tuh na Meghalaya sha Assam.
Bun bah ki trok ki la shah na National Highway jong ka Meghalaya, hynrei wat ki pulit Assam ruh ki iohkem ia ki bun tylli ki trok na Beltola ha ka por ba ki wan die dewiong khlem kino kino ki kot ki sla kiba biang.
Ki pulit Assam ki pynngat ia ki ha ki kyndon tuh, katba ha Meghalaya namar ba la pynjari da ka section 144 CrPC la pynngat ia kito ki ba pyrshah ha poh ka kyndon 188 IPC kumjuh ruh ha ka case tuh namar lada shallan ia kino kino ki mar khlem ki kot ki sla ki bym lah pyntikna ba u dei trai ia ki mar, kamut beit ba ki dei ki mar tuh katkum ka ain", la ong uwei na ki heh pulit.
Ha kane ka sngi Saitjain ki pulit ka Khliehriat ki la ioh ban kurup 5 tylli ki trok na Moopala kiba kit dewiong bad thmu ban shallan sha Assam.
Kitei ki trok kidei kiba don ia u No.ML04A/6050, ML04/8897, DL1 /3549, ML04A/7765 bad ML04C/0300  katba saw ngut ki driver ruh ki la shah kem kiba la tip kyrteng kum Mulieh Syrti, Moon Kanai, Tei Dkhar bad Bun Lamurong.
Shillong, 19 Nailur:Ka General Manager ba thymmai jong ka BSNL Shillong Circle, ka Tota Anila Kiran, ka la ong ba ki la dep pan jingbit na ka tnad kampoh iing jong ka sorkar pdeng ban buh ia ki phone Central Arms Police Force (CAPF) ha khappud bad ka Bangladesh bad ka jinglut na ka bynta kane kan long T.70 klur.
Ka jingthmu jong kane ka long ban pynbiang ia ki lad pathai khubor na ka bynta jong ki paidbah kiba don ha ki thain khappud kiba don jingeh mynta ban ioh ia phone.
Ban leh ia kane don kam 56 tylli ki tower ban shna ha shilynter ka khappud jong ka jylla Meghalaya bad ka Bangladesh.
La iathuh ba ka sorkar Meghalaya kala pan haduh 75 tylli ki Digital satellite phone Terminal (DSPT) kum ka jingpynkhreh ioh shu don kano kano ka jingshah pynjulor ha ka Mariang, na kitei kiba la pan da ka sorkar Meghalaya bad na kitei ki 75 tylli ka BSNL kala dep ai 44 tylli bad ia kiba dang sah 31 tylli yn sa leh noh shen kala ong.
Ia kine ki DSPT la dep ban buh ha baroh ki ophis jong ki Deputy Commissioner ha kane ka jylla, bad ha ki katto katne tylli ki Block, ka jingthmu jong ka sorkar ka long ban buh ha baroh ki ophis jong ki Block ban suk ha kaba phah khubor na kawei ka jaka sha kawei ka jaka lada don kano kano ka jingshah pynjulor ha ka mariang.
Ka General Manager kala kubur ba ka don ka jingthut ha ka liang jong ka BSNL, hynrei mynta kin sa shna 51 tylli ki tower ha baroh kawei ka jylla bad kane kan sa pynbha ia ki mobile network kiba dei jong ka BSNL.Kane ka ophisar kala ong shai bad ki company shimet kin ialeh tang ha ki jaka ba don ka jingioh nong hynrei na ka liang jong ka BSNL ka long ban pynioh ia ki telephone sha baroh ki shnong ha kane ka jylla Meghalaya namar ka BSNL ka trei na ka bynta ban kyntiew ia ka roi ka par jong ka Ri Baroh kawei.
(SP News Agency).
Shillong, 19 Nailur:U Senior Working President ka UDP u Bah Bindo M Lanong u la ong ba ka ain khang bat ar kam ka ‘Prevention of Disqualification (Members of the Legislative Assembly of Meghalaya) Amendment Bill, 2015’ ka dang sah ha umdum haduh mynta.
Haba kren mynta ka sngi sha ki nongthoh khubor, u Bah Bindo u la ong kane ka ain kam pat poi sha kaba kut.
“Ka long ka bym pat kut, namar ba ka High Court ka la pynksan ia ka hukum jong u Lat ka jylla ia u Bah Pynshngain N Syiem", la ong u Bah Bindo.
U la ong ba ia mynta, “Ngin hap ban ap haduh ban ioh ia ka hukum kaba kut halor kane ka kam".
Kumba ka long mynta, kane ka ain ‘Prevention of Disqualification (Members of the Legislative Assembly of Meghalaya) Amendment Bill, 2015’ ka don hapdeng ka jingsah umdum hapdeng ki paidbah namar ba, na ka liang ka sorkar, ka la kam ba ka la treikam pura katba ha kawei ka liang, u Bah Pynshngain uba khlem risain haduh kine ki sngi, u la ioh ia ka rai pynskan na ka Kashari bad na ka ophis jong u Lat ka jylla.
Shillong, 19 Nailur:Ka Ri-Bhoi Future Dancers Association ka la poi sha ka bynta kaba kut ia ka Ri-Bhoi Got Talent, ha kaba iit ia ki riew don sap na ka thain Ri-Bhoi hapoh ka jingiatrei lang bad ka All Meghalaya Dancers Association kaba la long ha ka khat hynniew tarik mynta u bnai ha ka jingsakhi lang da ki hajar ki paidbah kaba la pynlong hapoh Umsning Indoor Studium, ha kaba U bah Donkupar Sumer MDC, ula long u kongsan.
U Bah Donkupar Sumer MDC jong ka Umsning Constituency, u la kular ruh ba un sa bhah ha ka bynta ka ban wan ban iarap lem ban pynmih ia ka jinglut jingsep katba lah ei bad u ban jur ba ka Sorkar ka dei ban phai khmat mardor sha ki khun samla kiba don ia ka sap.
Ha kane ka sngi ka la long ka sngi kaba shongshit bad shongkun da kaba pynphuh pynphieng na ki entertainment U Bah Wilter Kharkongor Michael Jackson Shillong, Jenis Khongsdier Icon Meghalaya Superstar, Prancious Ryndong participate North East Idol, Actress Shipor don hi Emi Nongbah,Actress Kynjah Emsalon, Diana Khyriem, Actress Phlim Sha Shisien bad kiwei kiwei de ki jing byrngia.
Ha kaba kut jong ka prokram la ioh ban sam ia ki khusnam sha ki Khatsaw ngut kiba la poi sha ka Final bad ia ka nam lahduh la sam da u kongsan U Bah Donkupar Sumer sha u Bah Kismol Nongrang uba na ka shnong Sumer Ri-Bhoi.
Ia ka nam ba ar bad ba lai la sam da ki Seng Bhalang ia u Samla Vishal Lyngdoh, napoh Nongpoh bad ka Samla Balari Lyngdoh, nongrwai napoh Nongpoh.
Jowai, 18 Nailur:Ka Kiang Nangbah Government College, Jowai mynta ka sngi Saitjain ka la sdang ban rakhe ia ka lyngkhuh snem ba 50 snem ka jingshakri ha ka pule dangle ha rilum Jaintia.
Ka jingrakhe ia ka jubilee ksiar kan long shi snem lynter halor ka phang, “Dream, Believe and Achieve".
Haba plie ia katei ka Jubilee Ksiar, u myntri rangbah ba ar, U Prof.RC Laloo u la long u kongsan bad u Director ka Higher & Technical Education, u Ram Singh u la long u symbud kongsan.
La iadonlang ki nonghikai ba la shongthait, ki Principal barim, ki dkhot ka Alumni Association ka College nalor ki sahep sorkar ba ka tnad bapher bapher.
Haba kren, u myntri rangbah ba ar, u la pynpaw ia ka jingsngewkmen ban ioh ban donlang ha katei ka sngi ban sdang ia ka jingia rakhe ia ka Golden Jubilee katei ka College.
“Kane ka College ha ki 50 tylli ki snem ka la pynmih shibun ki briew khraw ka ri Jaintia", la ong u Dr.Laloo.
U Professor RC Laloo u dei ruh u ba pule ha kane ka skul ha shwa ba un bteng ia ki jingpule jong u ha skul bah NEHUU Ram Singh pat haba kren u la ong haba rakhe ia ka jubilee ksiar kane ka College ka donkam ban kyntiew ia kane ka College ym tang ha ki jingpule hynrei ha ki kam ialehkai bad kiwei kiwei.
Ha ka pyrthei kyrduh kam sorkar, kam long ka jingmyntoi ia ki samla lada don kiwei pat ki rukom hikai ba bunjait ha kane ka College khnang ba ki samla kin lah ban ieng ha la ki kjat ha ki kam la jong lane ha ki company bapher bapher.
Na ka liang u President ka AlumninAssociation, u ma BN Lamare uba dei ruh u Principal barim kane ka College u la ong ba ka jingthmu ba kongsan ka Alumni Association ka long ban pynshlur ia ki samla pule ban pyndonkam hok ia kaba ki ioh na katei ka college lada kadeinha ki jingpule, jingialehkai lane ha kiwei kiwei ki jait kam.
“Ka jingthmu ba kongsan ka Alumni Association ka long ruh ban don ka jingiajan bad ki Bor pyniaid College khnang ban dup lah ban kyntiew ia kane ka jaka pule sorkar ha Jaintia Hills", la ong u ma Lamare.
U la kyntu ruh ia baroh ki dkhot ka Alumni bad ruh ia baroh kito kiba la pass na kane ka College ban ai ka jingiatreilang ban kyntiew shuh shuh ia kyrdan jong katei ka college.
Ka Kiang Nangbah Government College ka dei kaba la seng ha u snem 1967 ha ka kyrteng jong ka Jowai Government College hynrei hadien pat la kylla ia ka sha Ka Kiang Nangbah Government College.
La sdang ia katei ka College ha iing wai tang da 7 ngut ki nonghikai bad mynta ka don haduh ha ki 6 sobject.
Mynta katei ka College ka don haduh 97 ngut ki nonghikai ha ki15 tylliki subject bad ki don haduh palat 4000 ngut ki ba pule ha kane ka College.
Shillong, 19 Nailur:U Divisional Officer jong ka tnat Soil Conservation, U Limbert N Marak, ula lait iap da ka said mynta ka sngi, haba ki arngut ki ehrang, ki la hiar thma bad siat pynpait ia ka shaka jong ka kali, kaba u shong, lem bad u nongniah jongu ha Ramchinga, ka lynti ban leit sha Baghmara.
La iathuh ba U Marak, uba dei u ophisar jong ka Soil ha Baghmara, u dang leit sha la ka jong ka kam, da ka kali ophis ka Bolero, hynrei kitei ki ehrang, ki la siat da ki suloi kiba khlain bha bad pynpait ia kawei ka shaka jong katei ka kali, kaba u shong.
Ha ka jingtieng, u draibar jong U Marak, u iaid beit shakhmat haduh ka jingjngai kaba shi kilometre bad ki sa bujli ia kitei ki shaka kiba la shah siat pynpait ha kitei ki ehrang.
Ki ehrang, kim shym la bud dien satia ia katei ka kali, hynrei la iathuh ba ki la phet noh bak sha khlaw, haba kim shym la lah ban pynsangeh ia katei ka Bolero.
Shillong, 19 Nailur:Ka dor T.3 ba la sam reshon ka sorkar ia ki paidbah lyngba ka National Food Security Scheme (NFSS) kam treikam satia ha kylleng ki jaka ha kane ka East Khasi Hills, bad katkum ka jingtip, bun ki shnong ba buh dor hi ia u khaw ban kham pynioh nong ia u nongsam reshon kiba la kam ba kim shym la ioh satia ia ka bai kit bai bah na ka sorkar.
La ioh jingtip ba namar ka jingud ki nongsam khaw reshon ba duhnong, kiba bun ki shnong ki sngew synei ia ki nongsam bad ki la siew ha ka dor kaba kham heh, don kiba siew ha ka dor T.5 shi kilo, don ki jaka ba ki siew T.6 shi kilo ha ki katto katne ki shnong ha ka thain Pynursla Block bad ha kiwei ki jaka.
Katkum ka jingtip,la iathuh ba u nongsam jan man ki jaka, ki ud ba ki hap ban siew ia ka bai kit bai bah bad ban pynmih ia kane, ki hap ban khein da ka dor kaba kham heh na ki nongshim khaw reshon.
Hynrei ha kawei ka liang, katkum ka jingtip ka ophis jong u Deputy Commissioner kam shym la ai bor ba ki nongsam kin shim tam ne khein tam ia ka dor na ka T.3 katkum ba la buh da ka sorkar.
Lada ka long ha kane ka dur, ka dor sorkar kaba la buh T.3 kam treikam satia bad ka jingthmu jong ka sorkar ban iarap ia ki paidbah kam long kaba jop khamtam ia kiba duk ba jynjar.
Hynrei, la don katto katne ki shnong namar ba don ki nongshim khaw reshon, ki pyneh ba dei ban khein beit ka dor T.3, ki nongsam ki hap ban kohnguh.
Ki don pat ki shnong ba ki la da shim da ka rai ha ka dorbar ban pynkiew ia ka dor kaba buh ka sorkar khnang ban pynim ia ki nongsam kiba ud na ka jingduh nong palat.
Ha ka jingshisha, ka sorkar lyngba ka Food Civil Supplies & Consumer Affairs ka la buh ia ki number ban iarap ia ki paidbah ba kynduh jingeh halor kane ka kam ba kin pyntip.
Une u number u dei 1967.
Ka jingthmu ka long ban iarap kham kloi ia ki jingeh jong ki nongthied nongpet bad ban pynioh ia ki jingmyntoi jong ka Public Distribution System (PDS) sha baroh ki nongshong shnong ha ka jylla, ka office jong u Director of Food Civil Supplies & Consumer Affairs, jong ka sorkar Meghalaya ka la dep pynkhreh ia ki lad ai jingtip (Toll free helpline) kiba lah ban ioh ha baroh ki sngi treikam naduh 10 baje mynstep haduh 5 baje janmiet ha u nombor 1967.
Kane ka jingshakri ka ai ia ki jingpynshai bad jingpyni lynti ia kino kino ki jingdonkam kiba iadei bad ka jingshakri jong ka PDS.Ka NFSS ka ai jingmyntoi 50.87% ia ki nongshong shnong ha jaka sor bad 77.79% ia ki jaka ha nongkyndong.
Ha nongkyngdong kiba ioh khaw ki la kot sha 18, 45,542 ngut bad ha jaka sor ki la kot sha ka 3, 03,485.
Baroh kiba ioh khaw tad ki la kot sha ka 21, 49,027 ngut ha baroh kawei ka jylla Meghalaya kaba don 29 lak ngu katkum ka khanasumari 2011.
Shillong, 18 Nailur:Lashai ka sngi ka UDP kan pynbna paidbah ia ka kyrteng ki kyrtong jong ka ki ban ia khun ha ka elekshon MDC shiteng samoi na ki konstitwensi kiba thylli.
Ka jingialang lashai ka sngi kan long ha ka por 2 baje nohphai sngi ha ingsah u President Rangbah katei ka seng u Dr.Donkupar Roy.
Kumba long haduh mynta ka UDP ka la pynthikna lypa ba u bah H.S Shylla un dei u kyrtong na Nongkrem konstitwensi katba ia kiwei pat ki kyrteng kan rai lashai ka sngi, namar ba ki don bun ngut kiba aplai tiket.
Haba ia kren bad u President ka East Khasi Hills u bah Titos W Chyne u la ong ba na Nongkrem konstitwensi dei tang u bah H.S Shylla marwei uba aplai tiket bad ka tiket kan leit sha u hi, katba na Sohiong konstitwensi pat u la ong ba ki don 6 ngut kiba aplai tiket bad yn sa pynmih ia ka rai hadien ba la dep pynbeit.
Ha Laban konstitwensi u la ong ba ka shong ha ka Shillong City ( UDP) la ka lapynpoi ne-em ia ki kyrteng, katba ha kiwei pat ki konstitwensi u la ong ba kan shong ha ki District la ki lah ne-em ban pynpoi ia ki kyrteng.
La sngewthuh ba lashai ka sngi ka UDP kan ym pat lah ban rai lut ia ki kyrtong jong ka na baroh 7 tylli ki konstitwensi bad kin don ki konstitwensi kiba ka hap ban pynbna kham hadien.
Lah ban kdew ba ki don 7 tylli ki konstitwensi kiba thylli hadien ka jingrisaiñ noh ki MDC jong ki kata ka Laban –Mawprem ba la risaiñ u bah Sanbor Shullai ka NCP, ka Nongkrem-bah Ardent M Basaiawmoit ka HSPDP, ka Sohiong konstitwensi- bah HDR Lyngdoh ka Congress, Rambrai- u bah K.P Pangniang ka HSPDP, Mairang-Metbah Lyngdoh ka UDP, Mawthadraishan-Brolding H Nongsiej ka UDP, bad u ma Stephan Mukhim ka JHADC.Ha kawei pat ka khubor, la ioh jingtip ba ka seng Congress kan pynbna ia ki kyrtong jong ka ha kane ka taiew ban wan namarba ka MPCC ka dang bishar bniah ia ka kyrteng ki kyrtong hynrei la ioh jingtip pat ba na Sohiong konstitwensi yn ia khun u khun jong u bah HDR Lyngdoh.
Shillong 19 Nailur:Ki MDC ba la risain ba bat lang ia ka kam MLA ki lah ban nym iakhun shuh ia ka elekshon MDC shiteng samoi watla ka ain khang bat ar kam, ka ‘Prevention of Disqualification (Members of the Legislative Assembly of Meghalaya) Amendment Bill, 2015’ kam shym la thikna la kan treikam ne em namar ba haduh mynta, kam pat treikam satia.
Katkum ka khubor, ki MLA ka UDP ba la risain ia ka kam, kim nud shuh ban iakhun ha kane ka elekshon bad mynta ki la buh da kiwei ki briew ban iakhun ha ki konstitwensi ba ki la dep risain kum na Mairang, Mawthadraishan.
Kumjuh ka HSPDP ruh ka la buh da kiwei ki briew ha Rambrai bad ha Nongkrem hadien ba ki MDC jongka, ki la risai bad ruh ka Congress na Sohiong.
Hynrei um pat thikna ban pyniakhun da uwei dei u MDC ka Laban u Bah Sanbor Shullai uba la pynpaw ba dei ban pynlong MDC biang ia kiba la risain hadien ba ka ain khang bat ar kam, kam shym la trei ia u Bah Pynshngain N Syiem, uba bat lang mynta kum u MLA bad MDC ka Mawsynram.
Hynniew ngut ki MLA ba long MDC ki la iehnoh ia kane ka kam MDC kynthup Bah HDR Lyngdoh, Bah Ardent M Basiawmoit, Bah Metbah Lyngdoh, Bah KP Pangiang, Bah Sanbor Shullai bad Bah HB Nongsiej ka KHADC bad u Bah Stephanson Mukhim na JHADC hadien ba ka sorkar ka la pdiang ia ka ain khang bat ar kam ka ‘Prevention of Disqualification (Members of the Legislative Assembly of Meghalaya) Amendment Bill, 2015’.
Katba ka sorkar jylla ka la kam ba kane ka ain ka treikam bad ka don ka bor jong ka, hynrei ka mih ka jingkylli haba kam shym la treikam ia u Bah Pynshngain.
Ha ka dorbar synrai ba dang shu kut shen, u Myntri ka tnad District Council Affairs (DCA) u Bah Prestone Tynsong u la ong ba kane ka ain ka treikam bad ka don ka bor hynrei na ka liang u Bah Pynshngain u la kam ba ka ain kam shym la treikam satia bad ki MLA ki lah ban iakhun ia ka kam MDC ruh da kaba pynshong nongrim ba ka ophis jong u Lat ka jylla bad ka Election Commission ka India ka la pynthikna ba ka kam MDC kam hap satia ha ka ophis iohnong.
Shillong, 19 Nailur:Ka Monitoring Cum Implementation Committee jong ka 19th Shillong South Konstitwensi ka la pynlong ia ka jingia-kynduh lang hapdeng ki Puja komiti bapher bapher ha ka sngi 18 tarik mynta u bnai ha Communitty Hall ka RLSSCO ha Bishnupur Shillong.
Ha katei ka jingiakynduh ki la don haduh 27 tylli ki konstitwensi kiba la wan ia shim bynta.
La sdang ia katei ka jingialang da ka jingduwai jong u Shri R.Bhattacharjee bad u Shri A.Acharjee, la pynbud pat da ka jingot cake bad la sam paidbah da u bah Sanbor Shullai, MLa uba dei ruh u chairman katei ka komiti.
Kiba la ai jingkren ha katei ka sngi ki kynthup ia u Naba Bhattacharjee, President bad U JL Das, Gen.
Secretary, Central puja Committee Shillong bad ha katei ka sngi la ai khublei Puja iwei ia iwei pat.
U bah Sanbor u la sam jingiarap pisa na ka bynta ka Puja ha ka jinglut kaba T.5,10,000 tyngka ( San lak shiphew hajar tyngka) sha ki 27 tylli ki Puja komiti ba ka bynta ki jingwah pynthaba bad ki jingpynriam pynbeit ha ka jinglehniam Puja.
Shillong, 19 Nailur:Ki ophis ka sorkar jylla bad sorkar pdeng ki shem jingeh ban buh nongpahara dalade hi namar ka jingjiran ka pisa ka tyngka bad dei na kane ka daw, ki hap ban shu ai wai noh ha ki nongpahara shimet.
Katkum ka jingong u Myntri tnad kam pohiing u Bah HDR Lyngdoh, ki ophis sorkar ki shem jingeh ban buh nongap pahara ha man ki ophis namar ba hiran pisa bad namar kane ka daw, ki hap ban shu ai wai noh sha ki agency ne ki kynhun ba pyniaid ia kane ka kam.
Haduh mynta, ki don 32 tylli ki Security Agency kiba treikam ha kane ka jylla bad na kine, ki don 2256 ngut ki samla ba la iohkam ha kane ka jait kam, la ong u myntri.
Kine ki nongap ophis ki leh ia ka bynta ban peit, ban phikir bad kiwei ki kam ba la bynshet ia ki bad ka jingai wai ha kum kine ki kynhun, kala long ruh kum ka jingpynmih kam bad ka jingai kam ia ki briew, la ong u Myntri.
Katkum ka jingtip, ka tnad Home Guard ka jylla kaba ju dei ka kamram jongka, ban phah pahara ha ki ophis sorkar kam don briew satia ban bynshet ia kane ka kam bad kawei pat ka dei namar ba ka tnad sorkar kam don pisa ban siew tulop ia ki.
Ka jingpynap da ki pulit Home Guard ki long tang ha ki jaka sah ba jong ki heh ki hain kum ha iing sah u Myntri Rangbah, ki myntri sorkar bad ki ophisar ba kham heh.
Shillong, 19 Nailur:Ka dor T.3 ba la sam reshon ka sorkar ia ki paidbah lyngba ka National Food Security Scheme (NFSS) kam treikam satia ha kylleng ki jaka ha kane ka East Khasi Hills, bad katkum ka jingtip, bun ki shnong ba buh dor hi ia u khaw ban kham pynioh nong ia u nongsam reshon kiba la kam ba kim shym la ioh satia ia ka bai kit bai bah na ka sorkar.
La ioh jingtip ba namar ka jingud ki nongsam khaw reshon ba duhnong, kiba bun ki shnong ki sngew synei ia ki nongsam bad ki la siew ha ka dor kaba kham heh, don kiba siew ha ka dor T.5 shi kilo, don ki jaka ba ki siew T.6 shi kilo ha ki katto katne ki shnong ha ka thain Pynursla Block bad ha kiwei ki jaka.
Katkum ka jingtip,la iathuh ba u nongsam jan man ki jaka, ki ud ba ki hap ban siew ia ka bai kit bai bah bad ban pynmih ia kane, ki hap ban khein da ka dor kaba kham heh na ki nongshim khaw reshon.
Hynrei ha kawei ka liang, katkum ka jingtip ka ophis jong u Deputy Commissioner kam shym la ai bor ba ki nongsam kin shim tam ne khein tam ia ka dor na ka T.3 katkum ba la buh da ka sorkar.
Lada ka long ha kane ka dur, ka dor sorkar kaba la buh T.3 kam treikam satia bad ka jingthmu jong ka sorkar ban iarap ia ki paidbah kam long kaba jop khamtam ia kiba duk ba jynjar.
Hynrei, la don katto katne ki shnong namar ba don ki nongshim khaw reshon, ki pyneh ba dei ban khein beit ka dor T.3, ki nongsam ki hap ban kohnguh.
Ki don pat ki shnong ba ki la da shim da ka rai ha ka dorbar ban pynkiew ia ka dor kaba buh ka sorkar khnang ban pynim ia ki nongsam kiba ud na ka jingduh nong palat.
Ha ka jingshisha, ka sorkar lyngba ka Food Civil Supplies & Consumer Affairs ka la buh ia ki number ban iarap ia ki paidbah ba kynduh jingeh halor kane ka kam ba kin pyntip.
Une u number u dei 1967.
Ka jingthmu ka long ban iarap kham kloi ia ki jingeh jong ki nongthied nongpet bad ban pynioh ia ki jingmyntoi jong ka Public Distribution System (PDS) sha baroh ki nongshong shnong ha ka jylla, ka office jong u Director of Food Civil Supplies & Consumer Affairs, jong ka sorkar Meghalaya ka la dep pynkhreh ia ki lad ai jingtip (Toll free helpline) kiba lah ban ioh ha baroh ki sngi treikam naduh 10 baje mynstep haduh 5 baje janmiet ha u nombor 1967.
Kane ka jingshakri ka ai ia ki jingpynshai bad jingpyni lynti ia kino kino ki jingdonkam kiba iadei bad ka jingshakri jong ka PDS.Ka NFSS ka ai jingmyntoi 50.87% ia ki nongshong shnong ha jaka sor bad 77.79% ia ki jaka ha nongkyndong.
Ha nongkyngdong kiba ioh khaw ki la kot sha 18, 45,542 ngut bad ha jaka sor ki la kot sha ka 3, 03,485.
Baroh kiba ioh khaw tad ki la kot sha ka 21, 49,027 ngut ha baroh kawei ka jylla Meghalaya kaba don 29 lak ngu katkum ka khanasumari 2011.
Nongstoin, 19 Nailur:Ka District Congress Committee, West Khasi Hills ka la pynlong ia ka jingialang ba kyrpang na ka bynta ban jied ia ki lai ngut ki kyrtong ki ban iakhun ia ka election shiteng samoi jong ki MDC sha ka KHADC ka ban sa long shen, ha katei ka jing ialang la khot lang ruh ia ki lai tylli ki BCC ba kynthup ia ka Mawthad-raishan, Rambrai bad Mairang na ka bynta ban pynkhreh ia katei ka election.
U bah Gabriel Wahlang haba iakren bad ki nongthoh khubor mynta ka sngi u la ong ba ka jingthmu ba kongsan jong katei ka jingialang ka long na ka bynta ban pynkhreh ia ka election MDC shiteng samoi bad ruh ban nang pynkhlain shuh shuh ia ka party lem bad ki mat treikam jongka.
Shuh shuh u bah Wahlang u la iathuh ruh ba ka Party ka la dep ban jied ia ki laingut ki kyrtong ki ban iakhun ha katei ka election MDC kaba shiteng samoi bad kitei ki lain gut ki kynthup ia u bah Ioanis Lyngdoh u ban iakhun napoh Mawthadraishan Constituency, u bah Lambok Nongrang na Mairang bad u Bah Kimfa Marbaniang na Rambrai Jyrngam.
“Ngi la ia shong ia ka jingialang ba kyrpang hynne ka sngi bad kitei ki laingut ki kyrtong lem bad ki nongialam na ki 5 tylli ki Block ngi la ioh ban iakren sani bha na ka bynta kumno ban gin nang iaid shakhmat ia ki kam ki jam bad ngi la shim ruh ia ka report treikam na baroh ki san tylli ki Block ka WKH" ong u bah Wahlang.
Ha katei ka jingialang la iadonlang ruh u Working President ka MPCC U bah James Lyngdoh, u General Secretary ka MPCC u bah Mansturday Nongrem u ba dei khmih ruh ia ka kam election ha WKH, u bah Boldness Nongum, President ka WKHDCC lem bad kiwei kiwei ki heh nongialam katei ka seng.
Ha katei ka sngi la jied ruh a u bah JTS Thongni kum u Working President ka District Congress Committee.
Shillong, 20 Nailur:Ka KHNAM ka la plie ia ka jingkhang ban iakren bad kiwei ki seng sain pyrthei ban iatreilang ha ka elekshon MLAban wan tangba kam lah ban iapein ia ar tylli ki jaka kata ka North Shillong bad ka Mawlai namar ba ka la dep buh ia la kijong ki kyrtong.
Haba iakren bad u President ka KHNAM mynta ka sngi u Bah Pyndapborthiaw Saiborn u la ong ba ka party ka plie ia ka jingkhang ban iakren iatreilang bad kiwei ki seng sain pyrthei, ha ka jylla na ka bynta ka elekshon MLA kaban long ha u 2018.
“Ngi long kiba kloi ban iakren bad kiwei ki seng sain pyrthei ban iatreilang na ka bynta ka 2018", la ong u Bah Saiborn, bad bynrap, “Tang ia ka North Shillong bad ka Mawlai konstitwensi ngim lah ban iapein namar ba ngi la don ki kyrtong, kynthup u Bah Adelbert Nongrum uba long MDC ka Jaiaw mynta bad u Bah Ban Nongbri na Mawlai".
U la ong ba haduh mynta kam don kano kano ka khubor na kiwei ki seng kum na ka UDP kaban phah kyrwoh ban iakren ia kane ka kam ban pynbeit na ka bynta ka elekshon ha ka 2018.
Ha kawei ka liang, u la ong ba ka party kan pynieng kyrtong beit ha kane ka elekshon MDCshiteng samoi lada ka don ki kyrtong ba bit ban ia aireng.
“Lada ioh kyrtong ba biang, ngin pynieng, kumba long mynta ngi la don tang na Laban, sha kiwei ki jaka ngi dang wad ia ki kyrtong",u la ong.
Ha kane ka elekshon MDC shiteng samoi, u la ong ba kam don satia kano kano ka jingiakren badno badno ban iatreilang.
“Lada ym ioh kyrteng, ngin sa iakren ban kyrshan iano iano lada kiwei ki donkam",u la ong.
Nongstoin, 20 Nailur:Kawei ka khynnah samla kaba sang 15 snem ka rta na ka shnong Mawblei Mawjnoin, West Khasi Hills District, ka la shah leh be i jot ha u wei u briew u bala tip kum u Victor Kharbani 34 snem na katei ka juh ka shnong.
Katkum ka jing ujor, da ki ba ha iing jong katei ka samla ha ka 19 tarik mynta u bnai la ong ba katei ka jingjia ka la jia ha ka 14 tarik mynta u bnai ha kapor 4 baje eiei ha kaba u tei u runar u la pynbiej ia katei katei ka samla ban leit kai sha iing jong u pynban u la shim kabu da kaba u la leh ia katei ka kam pap kam sang hapoh ka iingsah jong u.
Shuh shuh katkum katei ka jing ujor, la ong ba u tei u rumar u dei ruh u hymmen ar kmie jong katei ka samla bad na ka liang jong ki baha iing hadien ba ki la ioh jingtip halor katei ka jingjia kila pyntip noh mar mar sha ki pulit ka Nongstoin.
Na ka liang jong ki pulit ka Nongstoin hadien ba ki la ioh ban pdiang ia katei ka jingujor mar mar ki la leit sha katei ka shnong kaba don ha ka thain Marngor ban kem noh ia u tei u runar hynrei ha shwa ban poi ki pulit u tei u runar u la iohlad ban phet krad noh.
Ha kaba iadei bad katei ka jingjia na ka liang jong ki pulit ka Nongstoin ki dang bteng ban pynlong ia ka jingthwet kaba jur bad ki la dep ruh ban register case ia u tei u runar.
Shillong, 20 Nailur:Ka Mawkynrew konstitwensi ka dei ka konstitwensi kaba la jur bha ka jingiaknieh tiket Congress ha ka elekshon MLA 2013.
Lah ban pynkynmaw ba ha u 2013 ka jur bha ka jingiaknieh tiket hapdeng u bah Drola Khongjoh bad u bah Banteidor Lyngdoh (Paidang) bad ia ka tiket ha katei ka por la ioh da u bah Drola Khongjoh, hynrei u la shah rem noh bad u wan ha ka kyrdan kaba saw, ha kaba la jop da u bah Remington Pyngrope ka UDP, ba-ar bah Banteidor Lyngdoh kyrtong shimet, ba-lai u bah Martle Mukhim bad ba saw u bah Drola Khongjoh.
Ka vote ba kitei ki saw ngut ki la ioh ka la shu ia pher tang mar khyndiat na u kyrtong uba jop.
Ha ka elekshon MDC 2014 pat , ka tiket Congress ka la leit sha u bah Banteidor Lyngdoh (Paidang) bad u la jop donburom na katei ka seng.
Hynrei ka jingkylli mynta ka mih hato mano ban ia khun pat na ka seng Congress ha u 2018 bna katei ka konstitwensi?.
Katkum ki tyllong khubor ba u nongthohkhubor u la ioh lum la ong ba u MDC ba mynta ka Mawkynrew uba dei ruh na ka seng Congress u bah Banteidor Lyngdoh um don mon shuh ban dang ia khun na katei ka seng, bad la iathuh ba ki nongkyrshan jong u ki la ai jingmut ia u ba um dei shuh ban iakhun na ka seng Congress namarba ki la ong ba u paidbah ka Mawkynrew u la ngiah la jlep ia ka seng Congress kumba ka long haduh mynta.
Ki tyllong khubor ki la iathuh ruh ba ka la don ka jingtyrwa na kiwei pat ki seng saiñ pyrthei ia u bah Banteidor ba un wan ia khun noh na ka Party jong ki.
Ki tyllong khubor ki la iathuh ruh ba u bah Drola u kyrtong jong ka seng Congress ha u 2013 um don shuh hapoh katei ka seng mynta bad u la iaid la ka jong ka lynti, bad la iathuh ba um don mon shuh ban phai dien biang sha katei ka seng kaba u la ieit thep mynsiem ha ki por ba la leit noh.
Ki lad khubor ki la iathuh ba utei u rangbah ruh u la pynthikna sha ki paid nongkyrshan jong u ba un ia khun beit ha ka elekshon 2018 bad la ong ruh ba u la pynthikna ba un ym leit phai dien shuh sha ka seng Congress.
Katkum ka jingiathuh ki paidbah katei ka thaiñ ki la ong ba ha u 2018 bka elekshon kan shongshit bha hapoh katei ka konstitwensi namarba kitei ki saw ngut ki kyrtong kiba mar ia katjuh bor ha u 2013 kin ym pat shongthait hynrei ki la sdang ban iaid politik biang mynta.
La iathuh ba nalor kitei ki 4 ngut kin dang don shuh ruh kiwei pat ki kyrtong kiba la iaid swait ha katei ka konstitwensi.
Jowai, 20 Nailur:Uwei u briew u bym shym la lah ban ithuh satia, u la khlad noh hadien ba la wan kit ia u sha Jowai District Hospital, Ialong da ki pulit na ka daw ka jingmynsaw jur palat.
Ia utei u briew la lap da ki riew paidbah ba u la thiah khlem tip briew ha jan ka madan ialehkai ka Kiang Nangbah Government College ha kane ka sngi Saitjain ha ka por kumba 2 baje eiei.
Haba la pyntip sha ki pulit, ki pulit ki la iohi ba u la mynsaw jur bad iohi ruh ia ki dak mong ha ki bynta bapher bapher ka met jong u bad u thiah khlem tip briew, ki la kit noh ia u sha Hospital.
Hynrei na ka daw ka jingmynsaw jur,  u la khlad noh ha katei hi ka juh ka sngi ha ka por 8:30 pm eiei.
Ka sngi ba jia katei ka jingshah shoh utei u briew kadei ruh ka sngi kaba ki samla pule ka Kiang Nangbah ki rakhe ia ka lyngkhuh snem ba 50 jong katei ka College ha katei ka madan.
Ki pulit ki la dep ban pynngat haka kyndon pyniap bad ka jingtohkit ka dang iaid ban lap ia kiba donkti.
Shuh shuh na ka liang ki pulit ki la kyntu ia ki paidbah kiba jah briew na la iing ban leit peit ia katei ka metiap kaba don ha Civil Hospital, Ialong.
Jowai, 20 Nailur:Ka District Development Unit, West Jaintia Hills District kan ai jinghikai kaba shisngi halor ka rukom kynshew um slap bad ban tyngkai ia ka um slap.
Kane ka jingaihikai kan long ha ka 29 tarik une u bnai naduh ka por 10 tarik bad kiban ia shim bynta ha katei ka jinghikai ki kynthup ia ki sahep sorkar bapher bapher.
Kane ka jinghikai kan long ha ki ar bynta.
Ha ka bynta kaba nyngkong kan long na ka bynta ki 150 ngut ki riew paidbah bad 50 ngut ki officers na ki tnad bapher bapher.
Ha ka bynta ka ar pat kan long tang na ka bynta ki officers bad ki Engineers.
Ki  riew paidbah kiba kwah ban iashim bynta ha kane ka jinghikai kin pynpoi ia ki kyrteng jong ki ha lane shwa ka 27 tarik une u bnai hapoh ka 5 baje janmiet lane ki lah ban phah lyngba u WhatsApp No.9436394363.
U Shivakumar AR, Senior Scientist na Karnataka State Council for Science and Technology, Bangalore uba la bna nam ha ka pyrthei un long u nonghikai ha katei ka sngi.
Shillong, 19 Nailur:Ha ka por 3 baje nohphai sngi, kawei ka bos kamai kaba dang wan phai na Mawkyrwat ban leit sha ka shnong Nongnah kaba don ia u nombar ML-06-5881 ka la hap sha sharing riat shuwa ban poi ha ka shnong Keniong.
Katei ka jaka ba hap ka bos la tip kum ka riat Mawsyniew, ka jingjrong katei ka sharing riat ka long kumba 30 mitar eiei na surok bah.
Ha katei ka bos ki don kumba 25 ngut ki nongleit nongwan, iwei i khyllung kynthei ba dang 2 bnai i la khlad noh ha shen, katba 23 ngut ki briew ki la mynsaw bad la pynkit ia ki sha CHC Mawkyrwat bad la don ruh kiba la kham mynsaw jur kiba la nang pynkit sha Nazareth Hospital, Shillong.
Kiba la mynsaw ki dei 2 ngut na ka shnong Keniong, katba kiba bun kiwei pat ki dei na Nongkdait bad na Nongbah kiba hap ha ka shnong Nongnah bad na Nongktieh.
U nongniah jong katei ka bos, dei uba la tip kyrteng kum u Krolles Shylla,40 snem karta uba ju khot ieid kum u Bahrit na ka shnong Nongnah.
Ki pulit ki la kem noh ia utei u nongniah bad la ialam ia u sha Hospital, u SP ka South West Khasi Hills District u bah Herbert G Lyngdoh u la ong ba la lap ba ka daw ka jinghap katei ka bos dei namar ba ka don jingthud ka kali , hynrei u la ong ba ki jingtohkit bniah ki dang iaid shakhmat.
Kiwei pat ki lad khubor ki la iathuh ba ka daw ka jinghap katei ka bos ka dei namar ba ka don jingthut ha u Stering.
Halor katei ka jingjia u bah GG Bung Snaitang, Secretary ka UDP, u la phah ka jingsngewlem sha kiba ha ing hasem jong kito ki ngat ha katei ka lanot.
Shillong, 21 Nailur:Ki pulit pyniaid kali ki la pynbeit thymmai ia ka rukom iaid ki kali kiba iaid lyngba ka Fire Brigade, la pynbeit ba ki kali kiba wan na ka phang jong ka St.Edmund’s ban iaid sha Jingkieng ki hap ban iaid beit beit sha ka liang ka mon bad khun sha surok bah National highway.
Kiba wan na Jing-kieng sha Laitumkhrah ki hap ban iaid sha ka liang jong ka Seventh Day, kiba wan na Laitumkhrah ban leit sha St.Edmund’s kin hap iaid sha ka liang ka diang lyngba ka Traffic Point bad ki hap khun pat sha ka mon.
Shillong, 20 Nailur:Ka la don ka jingjia phylla ha kawei ka longing ha Madanrting, ha kaba katei ka longing ka la lap ba u sohsaw uba ki dang pynkhreh ban shet jhur u don pynban ka dak phylla kaba la paw shai ba ka dei ka diengphna.
Katei ka jingjia ka la jia ha ka longing jong ka kong Balahunlang Kharkongor ha ka shnong Madanrting Pdeng shnong Block D.Haba ia kren bad u Rupang ka kong Pyndaplin Kharkongor ka hynmen jong ka kong Balahun ka la iathuh ba ia utei u sohsaw la thied ha ka sngi saitjaiñ jong ka taiew na iew Madanrting bad ka la iathuh ba ha ka por mynmiet ka para jong ka, ka dang khreh ban shet jyntah bad ka la leit shim sohsaw na kriah buh jhur hynrei ka la lap pynban ba uwei u sohsaw uba shu pdeng ka jingheh u don ka dak phylla kaba la iohi shai ba ka dei ha ka dur jong ka diengphna.
“Tang nga bad ka para jong nga kiba tip, ngim iathuh briew, hynrei ha ka por mynstep ngi lap ba katei ka dak diengphna ka la nang shai pynban kumta ngi la iathuh noh ha baroh khoti kiba don ha ing" ong ka kong Pyndaplin haba ia kren bad u Rupang.
Haba la kylli hato ki don dak pyut ne-em ha ute iu sohsaw, ka kong Pyndap ka la ong ba nadien katei ka dak diengphna u sohsaw u bha bad um don dak eiei hynrei ka jingmih dak ka dei beit thik tang nangtei naba don diengphna bad ka da paw shai ruh ba ka dei ka diengphna.
Tang mar ia lap ia katei ka jingjia phylla ka kong Pyndaplin ka la iathuh ba ki shim noh ia utei u sohsaw na jaka buh jhur bad ki buh bha noh ha Almari ha kamra shongkai kumba buh kai, ka la ong ba kim shym la pynbna satia ia katei ka jingjia phylla ha ing jong ki.
“Hynrei ngim tip naei ki briew ki tip, ki nongwan peit kai ia utei u sohsaw ki tuid khlem sangeh sha ing jong ngi naduh ki Khasi, ki Dkhar, ki mizo" ka la ong haba ia thuh ba haduh mynta la palat spah kiba wan peit kai ia utei u sohsaw.
Kate ka longing kaba dei na ka balang Presbyterian ka la iathuh ba ki la pyntip ia katei ka jingjia sha ki Tymmenbasan, ki Pastor bad ki ruh ki la wan sha katei ka ing ban pynlong jingduwai.
Ka kong Pyndaplin ka la ong ba kam tip shano katei ka jingjia phylla ka thew hynrei ka la ong pat ba ka shu shaniah beit ba kine baroh dei ki kam phylla jong u Blei.
“ñiar ban shem kum kine ki jingjia, ngi ainguh ia u blei ioh ka dei ka kam phylla jong u,bun kiba wan peitkai ki la ia ong ba u blei u dang ieid ia kane ka ri Khasi jong ngi, nga ruh nga ngeit ba ki dei ki jingpyni jong u ia ki dak ki shin kumba la thoh ha ka Baible ba ha ki sngi ba khadduh yn pyni ia ki jingjia kiba phylla" ong ka kong Pyndaplin Kharkongor.
Shillong, 20 Nailur:U Myntri ba peit ia ka pule dangle ha ka ri ne u Human Resource Development u Prakash Java-dekar u la ong ba naduh ba u Narendra Modi u la wan kum u Myntri Rangbahduh ka ri, u la pynleit jingmut kham kyrpang ia ka Dong Mihngi ban kyntiew sted ha ka roi ka par.
Haba kren mynta ka sngi sha ki nongthoh khubo ha Shillong, u Javadekar u la ong ba ka sorkar pdeng ka kwah ban pynlong ia ka IIM Shil-long kum kawei kaba iaryngkat kyrdan bad ka pyrthei ne kum kata kum kata ka jaka pule kaban don ha ka kyrdan ba 20 ha ka pyrthei ban iaryngkat bad kiwei.
“Kumba phi tip, hadien ba u Myntri Rangbahduh ka ri u Narendra Modi u la shimti ia ka shuki, u la don ka jingpynleit jingmut kaba kham kyrpang ia ka dong mihngi ha baroh ki bynta naduh ka pule ka puthi, kiwei ki lad pynroi.
Phi la iohi ia kiba bun ki myntri ka sorkar pdeng ba wan jngoh ia kane ka thain bad ia ki tnad sorkar.
Kane ka dei ka jingpynleit jingmut jong ngi kaba kham kyrpang", la ong u Javadekar.
U Myntri u la ong ba ka sorkar pdeng ka la rai ban pynkiew ia ka jingbun jong ki samla pule ha ka IIM Shillong bad ban pyniar ruh ia ka doctoral programme.
“Ngin pynbun ia ka jingpdiang ia ki samla pule ha ka IIM sha ka 20,000 ngut na ka 10,000 ban plie lad ia ki samla" la ong u Javadekar hadien ba la kut ka jingialang ki Director ba 19 ka Indian Institute of Management (IIM) Shillong ha kane ka sngi Hatmajai.
U la iathuh ba ka IIM kan hap ban phah ia ka plan na ka bynta kane ka jingthmu ban pyniar bad ban pynbun ban pdiang ia ki samla bad ka sorkar pdeng kan leh ia kaba donkam.
“Ka jingeh jong ka jingduna ki nonghikai lah ban weng da kaba pynmih shuh ia ka jingpule ha ka kyrdan Ph.
D programme bad ia kiba pule fellowship," la ong u Javadekar bad bynrap ba ka sorkar pdeng kan ai baibam ruh ia kiba pule ia kane lyngba ka jingmait lynti u Myntri Rangbahduh ka ri.
“Ngi la iakren kumno ban pynrung ia ka jinghikai, kumno ban pyniar ia ka jingpule Doctoral Research Programme" la ong u Javadekar.
Shillong, 21 Nailur:Kum shi bynta ban rakhe bad kynmaw ia ka sngi kha jong u Myntri Rangbahduh ka ri u Narendra Modi, ki dkhot ka BJYM Meghalaya ki rakhe da kaba pynlong ia ka jingialang ka Modi App Campaign ha kaba la pynlong ia ka jingialang jong ki samla ha ka 17 tarik mynta u bnai ha Nongstoin bad ha ka 19 tarik Nailur 2016 ha Laitumkhrah Don Bosco Square.
Na ka bynta kane kajuh ka kam, ha ka 20 tarik la pynlong ha Khyndai Lad bad hynne ka sngi ka la pynlong da ka Shillong City BJYM ha Mawlai NEHU, kumjuh ha kiwei de ki district Nongstion, Khliehriat bad Umsning.
Ka jingthmu jong kane ka prokram ka long ban iarap pynshai iaki paidbah ba kin sei ne download ia ka Modi App kaba dei ka jingiadei bad ki paidbah kaba u Myntri Rangbahduh ka ri u Modi u la leh khnang ba ki paidbah kin lah ban buddien bad wad jingtip iaki skhim bad ki prokram bapher bapher ba la leh da ka sorkar pdeng.
Ha kajuh ka por lyngba kane ka Modi App ki samla kumjuh ki paidbah ki lah ban ai ne phah kano kano ka jingai jingmut ne pan jingmut ha kaba iadei bad ki prokram ka sorkar kmie sha u Myntri Rangbahduh ka ri lyngba kane ka App kaba lah ban leh da ka mobile.
Kumta ka BJYM Meghalaya ka shim ia kane sien jam ban iawer bad pynshai shaki para samla bad ki paidbah ba ki dei ban shim ia kane ka kabu ksiar kaba ym juh ioh mynno mynno ruh ba u Myntri Rangbahduh ka ri un plie lad iaki samla bad ki paidbah ban ia phylliew jingmut ne snoh kti lang bad ka sorkar naka bynta ki kam jongka sorkar naka bynta ka jingbha ki paidbah.
Iakane lah ban leh lyngba ki smart phone da kaba ai miscall ha u toll free number 18002090920,bun naki samla ki ia shim bynta shitrhem ban down load ia kane ka App ki pynpaw ruh iaka jingsngew tynnad ban ioh iakane ka kabu ksiar, la ong u President ka BJYM u Bah Egenstar Kurklang.
Jowai, 20 Nailur:Ka Executive Committee hapoh ka jingialam u ma Thombor Shiwat ka la khot ia baroh 18 ngut ki Dolloi sha ka jingshong bishar, na ka bynta ban tohkit ia ki halor ka jingbuh kyrdop jong ki ha Dein-Tharae, Moodym-mai na ka bynta ki kali kiba shallan ia ki mar ba mih na Jaintia Hills sha Assam, Dawki na ka bynta kito ki kali ba shallan mar sha Bangladesh, Ratta-cherra, Nartiang bad Saphai.
Kane ka jingshong bishar, ka la sdang naduh ka 14 tarik une u bnai bad kala kut noh mynta ka sngi.
Ka JHADC ka la khot 3 ngut bad 5 ngut ki shisngi ia ki 18 Dolloi ban tohkit halor katei ka kyrdop lum khajna jong ka Dorbar ki Dolloi Ri Jaintia.
Ha ka jingshisha ki Dolloi ki la ioh ia ka hukum na ka iing bishar ba ha khliehduh jong ka ri (Supreme Court) bad katei ka hukum ka ong, “Tad haduh ban da pynmih da kawei pat ka hukum, kito ki briew kiba bat ia ka kam Dolloi jong ka Jaintia Hills Autonomous District Council, kiba dei ki Khlieh Elaka ki lah ban bteng ban treikam, hynrei katkum ki kyndon kiba la thaw bad shna da ka District Council hapoh ka Sixth Scheduled jong ka Constitution jong ka ri India.
Ka Dorbar ki Dolloi Ri Jaintia hapoh ka jingialam u ma Chawas Lyngdoh, Dolloi ka Raliang Elaka kum u President bad u ma Manbha Kyndoh, Dolloi Elaka Narpuh kum u Secretary, ki kam ba kadei ka hukum ka supreme Court ka la ai bor ia ki ban khrong ne lum khajna.
Katba na ka liang ka JHADC, ka la ong ba kane ka jingleh ki Dolloi ka long ka jingpynkhein ia katei ka hukum jong ka Supreme Court.
“Ka JHADC kam ju khang ia ki Dolloi ban lum khajna na ki Iew Niam haba ki nongkhaii ki wanrah ia ki mar ki matta ban wandie ha kum kita ki iew.
Ha Iew Raliang, u Dolloi Raliang u lum khajna bad ha kiwei kiwei de ki iew Niam kiba peit da u Dolloi kato ka Elaka, hynrei ban mih sha surok bah ban buh kyrdop kadei kaba be-ain bad kaba pyrshah ia ka hukum jong ka iing bishar ba hakhlieh duh, la ong u CEM ka JHADC, u ma Thombor Shiwat.
Ki Dolloi ki la shah ialam bakla ha ka kynhun ki katto katne ngut bad ki la shah pynsngewthuh bakla ia ka hukum jong ka Supreme Court.
“Ka jingbuh kyrdop ha National Highway ka la long lypa ka jingpynkhein ia ka hukum jong ka Supreme Court, ha kaba ka kyrdop jong ka JHADC, ka Jowai Municipal Board ki la shah khang khyrdep noh hadien ba la mih ka hukum ka Supreme Court ha ki snem ba ladep.
Ha kaba iadei bad ka jing bishar, u CEM ka JHADC u la iathuh ba nadpeng ki 18 Dollois, ar ngut ki la kynran dien noh hadien ba ki la sngewthuh ba ki la shah ialam bakla.
U Dolloi ka Elaka Nongkhlieh, u ma Na-o-hi Sukhlain bad u Dolloi ka Nartiang, u ma Don Dkhar, ki la kynran dien noh na katei ka kynhun jong ki Dolloi kiba lum khajna na ki paidbah.
Halor kane, ka JHADC ka la ioh ia kiba bun ki jingujor.
Ka Seng ki karkhana pynmih dewbilat, ki la ujor sha u SP ka West Jaintia Hills, hynrei kim shym la nud ban tuklar khlem kano kano ka hukum na ka Sorkar jylla khamtam na ka tnad DCA (District Council Affairs).
Shillong, 20 Nailur:U nongialam liang-pyrshah u Dr Donkupar Roy u la ong ba ha ka por ba la pdiang ka iing dorbar ia ka ain khang bat ar ‘Prevention of Disqualification (Members of the Legislative Assembly of Meghalaya) Amendment Bill, 2015’mynshem snem, dei u myntri rangbah u Dr Mukul Sangma uba la pynbor ba ki MLA ki dei ban risain noh na ka kam MDC.Ha ka jingkren jongu, dang shen hapoh ka iing dorbar, u Dr Don u la ong, “Ha ka por ba ka iing dorbar ka la pass ia ka ain khang bat ar kam, u Myntri Rangbah u la khot ia ngi ha ophis bad u la pynbor ia ki MLA ban risain noh ia ka kam MDC", la ong u Dr Donkupar.
U la ong ba ka jingrisain jong ki MDC, dei ban leit ka jingkitkhlieh sha ka sorkar jylla kaba la phah ban risain halor kane.
Kane ka jingkren jong u Dr Donkupar, ka dei hadien ba ka ain jong ka sorkar kaba khang ban bat ar kam, kam shymla treikam satia haduh kine ki sngi khamtam haba u Bah Pynshngain N Syiem uba bat ar kam, kum u MDC bad u MLA, um shym la kohnguh satia ia ka hukum ka sorkar bad u la shah pynksan ruh ha ka ophis u Lat ka jylla bad ka High Court halor kane kam.
Hynrei na ka liang u Dr Don u la ong ba kaba sngew lyngngoh ka long ba ka sorkar ka la kam ba kane ka ain ka dang trei kam bad ka don ka bor jongka, haba haduh shisnem tam la jan iaid ka por, kam shym la treikam satia.
Ha ka dorbar synrai ba dang shu kut shen, u Myntri ka tnad District Council Affairs (DCA) u Bah Prestone Tynsong u la ong ba kane ka ain ka treikam bad ka don ka bor hynrei na ka liang u Bah Pynshngain u la kam ba ka ain kam shym la treikam satia bad ki MLA ki lah ban iakhun ia ka kam MDC ruh da kaba pynshong nongrim ba ka ophis jong u Lat ka jylla bad ka Election Commission ka India ka la pynthikna ba ka kam MDC kam hap satia ha ka ophis iohnong.
Hynniew ngut ki MLA ba long MDC ki la iehnoh ia kane ka kam MDC kynthup Bah HDR Lyngdoh, Bah Ardent M Basiawmoit, Bah Metbah Lyngdoh, Bah KP Pangiang, Bah Sanbor Shullai bad Bah HB Nongsiej ka KHADC bad u Bah Stephanson Mukhim na JHADC hadien ba ka sorkar ka la pdiang ia ka ain khang bat ar kam ka ‘Prevention of Disqualification (Members of the Legislative Assembly of Meghalaya) Amendment Bill, 2015’.
Shillong, 20 Nailur:3 baje janmiet la thylli war ka ophis jong ka MeECL kaba don ha Pynrusla, ia kane la lap mynta ka sngi kaba dei ruh ka sngi iew Pynursla kaba bun ki paidbah na ki thaiñ ba don sharum ka Pynrusla ki ju wan ban pyndep ia ki kam ki jam jong ki.
Katkum ka jinglap une u nongthohkhubor u la lap ba u SDO ruh um wan trei bad ha katei ka por 3 baje eiei ba la wan rung hapoh katei ka ophis la lap ba don tang ar ngut ki nongtrei uwei shynrang bad kawei pat ka kynthei, katba ki kamra ba shakhmat pat baroh ki thylli war.
Une u nongthohkhubor u la lap ruh ba katei ka ophis kam don jingthoh eiei ban pynithuh ba ka dei ka ophis MeECL , bad ym shym la iohi ban don kano kano ka jingthoh ne ka Sign board kaba ju wah kumba long kiwei pat ki ophis.
Bun ki bym pat ju poi sha katei ka ophis ki artatien ban rung naba kim tip la ka dei ka ing shong briew ne ka ophis sorkar.
Shillong, 20 Nailur:Ka jaka kaba don ha syndah u Mawbynna ba la pynieng da ka District Council ha Garikhana ka la kylla long kum ka jaka bret jaboh paidbah ha kaba la iohi ba tang shu kem dum kiba bun ki paidbah ki la tuid sha katei ka jaka ryngkat ki plastik ha kti ba la song ia ki jaboh jabaiñ ban bret ha katei ka jaka.
Une u nongthohkhubor u la iaid lynti na katei ka jaka la lai sngi mynta bad katba iaid lynti la iohi ia katei ka jingkylla jaka bret jaboh katei ka jaka kaba don ha synrap Mawbynna.
Ryngkat ki jaboh jabaiñ ba la kynton, la iohi ruh ba ki la don bun tylli ki ksew kiba la lum khrui bad ki ia kyrsum wad bam na katei ka kynton jaboh, nangta la iohi ba ki la don sa ki khynnah khar khrong kiba ia lum lymbung lai –saw ngut ban wad bilor um bad wad tiar wad tar na katei ka jaka pynlum jaboh.
Kaei kaba une u nongthohkhubor u la lap mynta ka miet ka long ba ki la don ruh bun ngut kiba la wan bret jaboh khnang ha katei ka jaka da kaba wanrah da ka kali , ki ar shaka.
Lah ban kdew ba khyndiat bnai mynshuwa ka KHNAM ka la pynkhuid phar ia ki jaboh jabaiñ kiba don ha katei ka jaka ban wanrah biang sa shisien pat ia ka jingitynnad utei u mawbynna bad la iohi ruh ba ka la don sa ka se map kali ba la shna ha katei ka jaka ban pynkiar ia u paidbah na ka jingbret jaboh pathar hynrei la I kumba ka la nangjur pynban.
Haba ia kren bad u Rupang u President jong ka KHNAM State Youth Wing u bah Thomas Passah u la ong ba la kumba ar taiew eiei katei ka seng ka la ap siar ha katei ka jaka ha ka por mynmiet haduh ka por 11 baje eiei ban khanglad ia ki nongwan bret jaboh bad ha katei ka ar taiew u la ong ba la beh krad kat kiba wan ban bret jaboh.
U la iathuh ba katei ka seng ka la lap ba ki jaboh ba la wan bret ha katei ka jaka ki dei na ki dukan kiba don ha kitei ki thaiñ kynthup na ki jaka mane blei ki bar jylla.
U bah Passah u la iathuh ba ia utei u mawbynna la pynieng da ka District Council bad na ka liang ka KHNAM ka la leit ruh ban pyntip sha u CEM ka KHADC halor katei ka jingjia.
Halor katei ka jingjia ka KHNAM ka la kyntu ia ka tnad Municipal ba kan pynkhlaiñ ia ki bor jong ka khnang ban lah ban khanglad ia katei ka jingwan bret jaboh pathar.
Jowai, 20 Nailur:Hynnin ka meit ha ka por kumba 8 baje eiei, kawei ka Petrol pump ha Jowai ka la lait salit na ka jingshah lute ha uwei u briew ba tapmoh jain khmat bad rah pistol.
Ka jinglait shah lute katei ka petrol pump kaba la tip kum ka Challam Syngkon Petrol Pump kaba don ha New Hill, Wah Gate ka dei namar ka jingshlur ki ar ngut ki nongtrei katei ka petrol pump kiba la ia khun bad utei u nonglute haduh ba kin da mynsaw malu mala ia lade.
U Manager jong katei ka Petrol Pump u Sampat Sharma u la ujor sha ki pulit halor katei ka jingjia.
Katkum ka jingujor jong u, u la ong ba ha ka pormeit 8 baje eiei, la wan rung kyndit uwei u briew tapmoh khmat ha ryngkat ka pistol da ka jingthmu ban lute ia ka pisa kaba dei ban rah na katei ka petrol sha jaka sah jong u.
Ki pulit ki dang tohkit ia kane ka jingjia bad ban iohkem ruh ia utei u runar ba don pistol.
Shillong, 21 Nailur:Ka kompeni sam ding ka sorkar ka Meghalaya Energy Corporation Limited (MeECL) ka la leh thurmur bha ha ka rukom ban pynlip ding ha ki jaka ha sor bad katkum ka jingpynbna jongka, ka la buh ban pynlip ding ha ka por 9 baje janmiet ha ki jaka ha sor hynrei tang shu tied u sekhon tik ha ka por 8 baje janmiet, ka ding ka la lip soit.
Kane ka jingpynlip ding ka MeECL ka la pynkhiew bitar bad kiew jinging ia ki paidbah ka sorkar namar ba ka MeECL kala leh khnang ha kane ka por kaba ki paidbah ki dang donkam bha ban pyndep shibun ki kam ki jam.
Wat ki khynnah khyllung ruh ki dang donkam ban ioh jingshai ha kane ka por namar ba kim pat thiah hynrei kiba bun ki paidbah, ki la pynrem jur ia ka MeECL kaba la phiel ka jingshakri ia ki paidbah.
Lada ka MeECL ka pynlip ding haduh ar ne lai kynta ha une u bnai Nailur ba dang bun ka por ba hap u slap, lashai ynda la poi ka por ha u bnai Tlang, kan jia kumno ym tip shuh.
Kane ka kompeni ka sorkar kaba la dap ram shi rynieng, ka la pynbitar shuh shuh ia ki paidbah hadien ba ka sorkar kam lah ban ai ia ka jingshakri kaba biang.
Ki kam ki jam, ki jingdonkam jonng ki paidbah ki la sahkut lut tang namar ka jingtlot kane ka kompeni sorkar.
U nongthoh khubor ba la ioh iakren bad ki briew kylleng, ki la pynpaw ba jin lada don da kiwei ki kompeni ban sam ding, khlem pep ki paidbah kin kiar rai maw rai dieng ban shim ding na ka MeECL.Shillong, 21Nailur:Kham mynshuwa u CEM ka KHADC u bah Pynshngaiñ N Syiem u la pyneh triang ia ka jingthmu jong ka sorkar jylla ban pynlong ia ka elekshon shiteng samoi, ha kaba u la ong ba ka sorkar kam lah ban rai dalade hi ban pynlong elekshon shiteng samoi khlem da ia phylliew jingmut bad ka District council, namar ba ia ka jinglut jingsep baroh ha katei ka elekshon hap ban ot na ka bhah tyngka jong ka District Council.
U la ong ruh ba kumba ka long mynta ka Council ka don hapdeng ka jingkyrduh pisa bad hap ban tip shuwa ia ka pla tyngka jong ka.
Hynrei kham hadien ka sorkar jylla ka la buh tarik ba ia ka elekshon yn pynlong ha ka 13 tarik u nohprah, bad ia kane la iohi ba ka ingbishar ruh ka la ai jingmynjur mynhynin ka sngi.
Une u nongthohkhubor u la kylli na u bah Pynshngaiñ hato mynta u pdiang ne-em ia katei ka jingthmu ka sorkar ban pynlng elekshon ha ka 13 tarik u nohprah mynta u snem bad hato ka la don ne-em ka jingiaphylliew jingmut hapdeng ka sorkar bad ka District council, u bah Pynshngaiñ u la ong ba ka la don ka jingiakren hapdeng ka Council bad ka sorkar bad u la ong ruh ba ka Council ka pdiang ia ka jingthmu ban pynlong ia ka elekshon shiteng samoi.
Shillong, 21 Nailur:Hadien ba la ioh jingtip kaba paka ba kin don ki lehnoh ki ban wan na Bangladesh ban rung sha India , ki shipai BSF ba don ha Tura ki la ap ktem ia ki bad ki la ioh kem ia uwei u lehnoh ULFA ba na Bangladesh, la kem ia u na Kachhua-dogri, West Garo Hills district.
Utei u la pynithuh kyrteng ialade kum u Peramisom Marak, 19 snem karta na ka shnong Badagazni, PS-Jhenaigati, Distt-Sherpur , Bangladesh.
La ioh kurup na u kawei ka 9 mm pistol, 2 tylli ka 9 mm mag, 8 tylli ki kuli 9 mm, kawei ka mobile phone kaba don ia ka simcard Bangladesh.
Utei u la phla ha ki BSF ba u la trei bad ka seng ULFA ha Bangladesh la lai snem eiei mynta bad u don ka jingiadei kaba jan eh bad u Dristi Rajkhowa Dy.C-in-C, ULFA bad u nongpahara jong u.
Ula phla ruh ba u pynpoi tiar siat sha kitei kilehnoh bad u dei rh u nongiarap jong ki dkhot katei ka seng kiba don ha ka shnong Badagazni ba kin ioh ryngkang pud.
Ka Badagazni ka dei ka jaka kaba hap ha Bangladesh kaba ki riehtngen ki lehnoh na ka ri India namarba ki ju ia dei bha bad ki riewlum kiba sah ha katei ka shnong,ong ka khubor na ki BSF.Ki BSF ki la ong ruh ba ki briew katei ka shnong ki ju leh isynei bad iarap ia ki seng lehnoh.
Shillong, 21 Nailur:Mynta ka sngi ka Synjuk Ki Nongsynshar Shnong ka Bri u Hyn-niewtrep ( SNSBH) ka la ia kynduh ia u Chief Executive Member (CEM) ka KHADC u bah Pyn-shngaiñ N Syiem ban pynkynmaw ha u ba u dei ban shimkhia ban pyn-urlong noh ia ka Village Administration Bill (VAB) kaba dang sahkut mynta ha ka tnad pohing ka sorkar pdeng.
Haba ia kren bad une u nongthohkhubor u General Secretary katei ka Synjuk u bah R.L Blah u la pynkynmaw ia ka jingiakynduh ka Synjuk bad u myntri rangbah ka jylla ha kaba u la ong ba ki la pynpaw ba ki sheptieng ioh ba ka VAb kan long pynban kum uto u Cock ia tied Badminton uba shu kawut na kawei ka liang sha kawei pat bad dei na kata ka daw ki wan ban kynduh ia u CEM ban pynsted noh ia katei ka kam.
U la ong ruh ba u myntri rangbah ka jylla u la pynpaw ha ki ba dei ban weng noh ia ka VAB na ka sorkar pdeng khnang ban lah ban saiñdur thymmai da ka aiñ kaba paka ia ki Rangbah shnong hynrei halor katei ka jingong u Dr.Mukul u bah Blah u la ong ba ki la jubab ba kim dei ma ki kiba shna ia ka VAB hynrei ki dei tang ki paidbah hynrei la shna ia ka da ka District Council bad ki dei ma ki ka hok ban rai kumno, bad ka rai ka dei hapdeng ka sorkar jylla bad ka District Council.
Haba ia kren pat bad u bah Pynshngaiñ u la ong ba ka Synjuk ki Nongsynshar Shnong ki la kwah ba ka Council kan shimkhia ban pynurlong noh ia ka VAB kumba long ha ri Lum Jaintia bad hadien ka jingiatai kaba sani bha u la ong ba ka District council kan thoh sha ka sorkar ban pynkynmaw ia ki jubab jong ka Council halor ki 12 tylli ki mat ba ka MHA ka la pan jingshai.
Haduh mynta u la ong ba um don jingtip la ka sorkar jylla ka la phah ne-em sha u Lat ka jylla ne sha ka MHA ia kitei ki jubab jong ka Council halor ka VAB.Kumba ka long mynta u bah Pynshngaiñ u la ong ba ka VAB ka dang sahkut ha ka tnad MHA ka sorkar pdeng.
Haba la kylli pat aiu un leh halor ka jingkren u myntri rangbah ka jylla u Dr.Mukul Sangma ba ka Council ka dei ban sei noh ia ka VAB na ka MHA bad ban wanrah thymmai pat sha ka jylla ban ia kren pynbeit ia ka aiñ ki Rangbah shnong ,u bah Pynshngaiñ u la ong ba u hap ban lum ia baroh ki MDC ban ia kren ia katei ka kam.
Ha katei ka jingiakynduh la don jan baroh ki nongialam jong ka SNSBH ba kynthup naduh u President u Dr.W.Kharshiing, General Secretary R.L Blah bad kiwei pat, katei ka jingiakynduh ka la long tang hapdeng jong ki bad u CEM.Kumno ban ioh long trai shnong ne ioh ban rung shnong khamtam ia kito ki khasi pnar kiba kwah ban shong ban sah hapoh ka jylla meghalaya.
Shillong, 21 Nailur:Ka Sohra Government College ka dei ka kolej kaba rim bha kaba la seng ia ka naduh u snem 1982,hynrei kumba ka long mynta ka iing jong katei ka kolej ka long kaba jot rathai bad kam don ruh ki kamra kiba biang ban pynlong klas ia ki khynnah pule katkum kane ka juk mynta.
Katkum ka jingioh lum jingtip la ong ba ha ka por slap ka jaw um ha ki kamra klas ruh.
Halor ka jinglong jingman bad ki jingduna ha katei ka kolej , ka KSU South Khasi Hills mynta ka sngi ka la leit ban ia kynduh ia ka myntri ba peit ia ka tnad Higher and Technical Education ka kong Roshan Warjri ha kaba ki nongialam katei ka seng ki la ai ruh da ka jingthoh kaba la soi da u President u bah M.Bynnud bad u Secretary ban R.Thiang.
Ki nongialam ka KSU ki la ia kren bad ai ruh da ka jingthoh sha ka kong Roshan ban pynpaw ba kumba ka long mynta katei ka kolej ka don kaba jot rathai bad ka buh jingma ruh ia ki samla pule kumjuh ruh ia ki nonghikai ioh ba ka twa noh ha kano kano ma ka por khamtam ha kine ki sngi ba ka jur ka jingkhynniuh jumai.
Ki la pyntip ruh ba katba nangmih ki sngi ki samla pule kiba pule ha katei ka kolej ki la nangbun bad kumba long mynta ki don haduh 920 ngut ki samla pule bad kitei ki kynthup ia 190 ngut ki klas XI, 155 ngut ki klas XII, 185 ngut ki BA 1st Semester, 200 ngut ki BA 3rd Semester, bad 190 ngut ki BA 3rd Year.
Katei ka seng ka la pynpaw ruh ka jingsngewkhia hakhmat ka myntri namarba ha katei ka kolej ka don tang ka Arts Stream bad katei ka buh jingeh ia ki khynnah kiba stad hynrei kiba wan pat na ka longing kaba duk ha kaba kim banse ban jied da ka Arts Stream wat lada ki kwah ban pule da ka Science lane ka Commerce tang namarba kim kotbor ban bteng ia ka jingpule jong ki sha sor Shillong ne shawei pat.
U President katei ka seng u bah M.Bynnud u la ong ba kim don lynti da kumwei pat lada ki kwah ban bteng ia ka jingpule jong ki –ka lynti ia ki ka dei beit ban pule ha ka Arts Stream.
Katei ka seng ka la kyntu ia ka myntri ba kan shinkhia ia katei ka kam ban pynbha noh ia ka ing jong ka Kolej bad ban wanrah noh ia ka Science bad Arts Stream ha Sohra College.
U bah Bynnud u la ong ba ka myntri ka la kular ban shimkhia ia katei ka kam.
Shillong, 21 Nailur:Ka Joint Action Committee ( JAC) ka Umkon-Sohtad-Catholic Church, Ri-Bhoi District ka la phah jingthoh sha u myntri ka tnad PWD u M.M Dango ba un pynbiang surok ring noh ha ki surok shnong jong ka shnong Umkon bad Sohtad kaba jngai kumba 1.5 km namarba kan don ka jingiaseng rakhe 75 snem jong ka balang Katholik ha u rymphang , 2017.
Ha katei ka jingthoh kaba la soi da ki Rangbah Shnong bad ki ar balang jong ki ar shnong ki la ong ba ha katei ka jingiaseng yn wan poi kumba 55 hajar ngut ki paid riewngeit na kylleng ka jaka.
Shillong,21 Nailur:Ha ka 20 tarik mynta u bnai ha ka por 9:45 baje eiei mynmiet ,ka la don ka jingiakynad para pulit ha ktem ki pulit ha Reserve bad ha katei ka jingjia uwei u pulit ABC, uba la tip kyrteng kum u Leobirth R Marak u la dung da ka tari ia u ABC Poliberth D Marak, utei u ba shah dung u la mynsaw bad la pynkit sha Civil Hospital, Shillong ,ki pulit ki dang tohkit ia katei ka jingjia.
Shillong, 21 Nailur:Ka Motphran Auto Rickshaw Owner &Driver Association ( MARODA) kan pynlong ia ka prokram ai jingpynshai ha ka 24 tarik mynta u bnai naduh ka por 12 baje mynsngi bad ha katei ka sngi baroh ki Auto kin sangeh kamai, kane ka long katkum ka kyrwoh khubor na u bah T.Sawian Secretary katei ka seng.
Jowai, 22 Nailur:Ki paidbah ka shnong Mupliang ha West Jaintia Hills ki la ioh ban kem ia uwei u briew uba la kynnoh donkti ban dawa pisa na ki paidbah nongshong shnong haduh T.500 bad u la ioh na bun ngut ki nongshong shnong.
Ia utei u briew la ithuh kyrteng kum u Samuel Susngi na ka shnong Nangbah bad u la byrngem ia kito kiba kyntait ban ai T.500 tyngka.
Ka khubor na ki pulit ki la ioh ba u la maham ia ki bun ngut ki riew paidbah ba lada kim siew satia ia katei ka pisa kaba u la dawa, un phah kem ia ki namar ka jingdawa pisa jong u ka dei namar ba la aibor ia u da u Commandant ka tnad Home Guard ka West Jaintia Hills District.
Utei u briew u la leh mynleh ruh kum u nongshna ia ka shula (Stoves) gas, la ong ki pulit.
La iathuh ba hadien ba ki paidbah ka shnong Mupliang ki la ioh ban bat ia utei u briew la aiti ia u sha ki pulit.
Shillong, 22 Nailur:Hadien ba ka sorkar MUA-II ba ialam da u Dr Mukul Sangma ka la jop ia ka jingbymshaniah shuh ba la wanrah da ka Liangpyrshah, u Bah Bindo M Lanong uba dei ruh u Symbud Myntri Rangbah barim ka jylla, u la ong ba kane ka sorkar ka synshar da kaba jah burom.
Haba kren sha ki nongthoh khubor hynne ka sngi, u Bah Bindo u la ong ba ka jingweng noh ka Liangpyrshah ia ka jingiatynjuh ia ka sorkar, kam dei ka sien kaba nyngkong bad kum kane ka jingjia, ka la jia teng ha ki por mynshwa ruh.
“Ka jingweng noh ia ka Jingbymshaniah shuh ia kane ka sorkar, ka dei namar bym biang khlieh briew", la ong u Bah Bindo bad bynrap, hynrei ka jingrah ia ka jingbymshaniah ka dei ban thad madan ia ki kam bymler kane ka sorkar.
“Ka sorkar ka la jop namar ba ka don ki khlieh briew hynrei ka synshar da ka jingjah burom", la ong u Bah Bindo.
“Ka sorkar ka bym lah ban weng ia ki jingeh jong ki paidbah kam don hok ban synshar hynrei tang namar ba ka don ki number, ka synshar da ka jingjah burom", la ong u Bah Bindo.
Katkum ka jingong jong u Bah Bindo kane ka sorkar kam don ka jingiatip lem ban synshar namar ba kam lah ban weng ia ki jingeh jong ki paidbah.
Lah ban kdew ba ka liangpyrshah kynthup ia ka UDP, HSPDP bad NPP ka la weng noh ia ka jingiatynjuh bor ha ka iing dorbar thawain ba dang shu dep hadien ba ka la jah lut ki briew ne ba bun ki ksan rympei rem dorbar, ynda la dei ka por ban ia tynjuh bor hapoh ka iing dorbar thawain.
Ka la weng ruh ia ka jingiatynjuh pyrshah ia u Lamphang ka iing dorbar u AT Mondal uba dei u nongsynran ba hakhmat eh jong u Myntri Rangbah u Dr Mukul Sangma.
Shillong, 22 Nailur:Ka Nongkrem Youth Development Association ha ka 13tarik mynta u bnai, ka la ioh ban pynlong ia ka jingsam ia ki syrnod sha ki khynnah kiba la shah pyntbit bad pyndep ha kaba iadei bad ka Basic Tailoring bad Hand Embroidery kiba hap ha ka MES/SDI Course hapoh ka Skill Development Vocational Training Centre jong ka Seng.
Ha katei ka sngi la wan ban sam ia ki syrnod da u MS Rao (IAS), Principal Secretary, ka sorkar Meghalaya, kum u Kongsan ha ryngkat ka jingsynran lang jong u Director ka Directorate of Employment & Craftsmen Training, Government of Meghalaya, u B.Hajong (MCS) kum u symbud kongsan bad kumjuh ruh ha ryngkat ka jingiadon lang jong U Bah Medistar Warbah, Bakhraw Ka Raid Nongkrem, U Bah Bhalang Lyngdoh, Chairman Nongkrem Dorbar Pyllun bad kiwei kiwei pat ki riew rangbah jong ka shnong, ki dkhot jong ka NYDA bad kumjuh ruh ki khynnah training jong ka.
Ia kane ka prokram la pyniaid da U Bah Arnold Nongbri, President barim jong ka NYDA.La ioh ruh ia ka jingkren lyngkot na U Bah B.Lyngdoh, Chairman ka Nongkrem Dorbar Pyllun bad pynbud pat sa da ka jingrwai kaba sngewthiang na ki khynnah pule Computer jong ka NYDA.La ioh ruh ia ka jingkren na u symbud kongsan, u ba la batai bniah bha ha kaba iadei bad kane ka training kiba ki khynnah ki lah ioh ban pyndep bad kumjuh ruh ia kiwei pat ki training kiba na ka liang ka Department jong u ka ju ai sha kiba bun ki khynnah samla bad kumjuh ruh ia ki nongshong shnong jong ka ri.
U Kongsan ha ka jingkren jong u, u la kyntu ia ki khynnah baroh kiba wan shah hikai pyntbit hapoh ka Institute jong ka NYDA ba ki dei ban long kiba shim khia ia ka jinghikai bad ban minot bha namar kadei kawei na ki lad kiba khraw tam na ka bynta ka jingim ka ban sa wan.
Bun na ki khynnah samla mynta ki im hapdeng ka jingkyrduh kam kyrduh jam, hynrei kim treh pat ban pyntbit ne leh ia ki kam lajong namar kim sngew iahap ia ki namar kiba bun ki daw.
U la ong ruh ba ka jingioh ia ki syrnod kam pat dei kaba kut hynrei ka jingsdang sha uwei pat u mawjam kata ban ieng ha la ki jong ki kjat bad kumjuh ruh ban wad ki lad ki lynti na ka bynta ka ioh ka kot ha ka imlang ka sahlang.
U la ai ruh ka jingkitbok kitrwiang ia kito ki khynnah kiba la ioh pdiang ia kane ka syrnod ba kin nangkiew ha ki liang bapher bapher.
Ha katei ka sngi ha shwa ban sdang ia ka Programme ban sam syrnod ia ki khynnah kiba la pass ha ki trade bapher bapher, ka NYDA ka la ioh ruh ban plie pyrda ia ka Adventure Programme da u Samla Ricky Cooper Pathaw u ba long u UNV-DYC jong ka Nehru Yuva Kendra, u ba peit ia ka thain Ri Bhoi.
Ha kane ka prokram ka ban neh shi taiew kan don ka jingai jinghikai kumno ban kiew lum, ban kiew ia ki maw bad kiwei kiwei pat kum ka trekking, camping bad kiwei kiwei de.
Ia kane ka prokram la ioh ban pynkut da ka jingkren ai khublei na u General Secretary jong ka Nongkrem Youth Development Association, I Bah Empower Warbah.
Jowai, 22 Nailur:Ka Children Film Society of India (CFSI), ka tnad jong ka Ministry of Information and Broadcasting and Ceinadarbaar ha ka jingiatreilang bad ka ophis u Director jong ka tnad Information and Public Relations bad ka ophis u Assistant Director, DIPR, JOWAI ka la pynlong ia ka tamasa pyni phlim khynnah ha District Library Jowai ha kane ka sngi Balang.
U Parliamentary Secretary ka sorkar jylla u ma Robinus Syngkon u la long u kongsan bad u ma A.Laloo uba dei u riew rangbah ka shnong Jowai uba la shongthait ruh na ka kam kum u Inspector of School u la long u symbud kongsan ha ka jingiadonlang u Additional Deputy Commissioner, DM Wahlang bad u BJ Kharshandi uba dei u Extra Additional Commissioner ka West Jaintia Hills nalor ki spah ngut ki khynnah skul bad kiwei kiwei.
Haba kren u ma Robinus Syngkon, u la ong, “Peit ia ki phlim kiba don jingmut khnang ba phim ioh ka jingmyntoi ha ka jingim jong phi".
“Nga khot nga wer ia ki khynnah skul ban peit bha bad ban pynleit jingmut haba peit ia ki phlim kiba don jingmut khnang ba phin ioh ia ka jingmut bad ia ka khubor kaba bha kaba lah ban iarap ia ka jingim jong phi", u la bynrap.
U Khlieh jong ka North East head of Cinebarbaar, Satya Raj Rai bad u Inspector of School, u ma A Laloo ruh ki la ai ka jingkren halor kane ka tamasa pyni phlim ki khynnah ha Jowai.
Haba sdang, u ma CH Passah, Deputy Director ka MIPR u la kren pdiang bad ruh u la ai ia ka jingkren lamphrang halor ka phlim bad kumjuh na ka liang u ma Muksor u la pyniaid ia ka jingialang bad na ka liang ka journalist, kong Emilda Nangbah ka la ai ia ka jingkren khublei.
Ha katei ka sngi la pyni ia ki ar tylli ki phlim kiba kyrteng ka ‘Kima’s Lodge-Beyond the Class’ and ‘Mother I Love you’.
Nongstoin, 22 Nailur:Na ka bynta ban wad jingtip ha kaba iadei bad ka rukom pyniaid bad kumjuh ia ka khuid ka suba hapoh jong ka skul Jawaharlal Navodaya Vidalia Nongstoin, ka seng Khasi Student Union Nongstoin Circle hapoh ka jingialam jong u samla Davis goldfield Wanñiang hynnin ka sngi kala leit ban pynlong ia ka jingjurip kaba kynsan ia katei ka skul.
Ha katei ka jingleit jurip jong ka seng ia katei ka skul la lap ruh ba ki ba bun ki jaka ha sawdong sawkun hapoh pud u sam jong katei ka skul ki long kiba jakhlia khamtam ha ki jaka bam ki khynnah, ka jaka bret nuit bad wat ka jaka shet jingshet ruh.
Shuh shuh hadien ba ka seng kala dep ban pynlong ia ka jingjurip kala leit ruh ban iakynduh ia u Principal jong katei ka skul bad ha katei ka jingiakynduh na ka liang jong ka seng ka la kyntu ia u tei u principal ba un hikai bha ia ki nongtrei ba kin long kiba lehkhuid.
Na ka liang jong ka seng kala kyntu ruh ia u tei u principal ba u dei ban wah noh ia ka jingthoh kyrteng (NamePlate) ha khmat ka kamra treikam ka jong u bad dei ruh ban thoh da ki dak ki bal ah ban ithuh lang da baroh namar kumba ka long mynta ia katei ka jingtah kyrteng ka la paw tynkrein da ka ktien Hindi ha kaba kiba bun na ki paitbah jong ka thain kim lah ban pule wat lada ki lah ban pule ruh kim sngewthuh pat.
Ym tang kata ka seng ka la kyntu ruh ia u Principal katei ka skul ba un nymdei shuh ban phah hikai ia ka subject English sha ka ktien Hindi namar ki khynnah kiba bun kim lah ban sngewthuh, bad don ruh kiba la wan ban ujor ha ki dkhot jong ka seng haba iadei bad katei ka phang.
Hadien katei na ka liang jong u Principal katei ka skul haba iakren bad ki nongthoh khubor u la ong ba halor kitei kiei kiei baroh na ka liang jong u ha ryngkat bad ka skul hi baroh kawei un sa pyrshang katba lah ei bad ban trei shitom ban pynwandur bha ia ka jinglong jingman jong katei ka skul khamtam haba iadei bad ka jingkhuid jingsuba.
Nongstoin, 21 Nailur:Hadien ka jingiai bteng jong ka Hima Nongstoin Land Owner, Coal Traders and Producers Association (HNLOCT &PA) ban iakhun ha khmat ka Ingbishar ba ha khliehduh jong ka ri India na ka bynta ban weng noh noh ia ki hukum ba la pynmih da ka National Green Tribunal (NGT) ha kaba iadei bad ka jingkhang tih dewiong, ka Supreme Court jongka ri India ka la shim ia ka rai ban pynjlan biang sa 8 bnai ia ka jingshalan ia u dewiong ba la dep tih ha ka jylla.
Katei ka rai jong ka Supreme Court jong ka ri India, ka la shim hadien ba ka la bishar bniah ia ka jing ujor, ba la buh da ka Hima Nongstoin Land Owners Coal Traders and Producers Association (HNLO CT&PA) ban pyllait noh ia ka hukum khangtih dewiong jong ka NGT kaba la neh mynta la 2 snem tam hapoh ka jylla Meghalaya.
U Lyngdoh ka Hima Nongstoin bah Macmillan Byrsat ha ryngkat u Secretary ka HNLOCT&PA bah A.L Syiem haba iakren kren bad ki nongthoh khubor mynta ka sngi ki la ong ba hadien ka jingbishar ba bniah ia ka jingkyrpad jong ka seng, na ka liang ka Supreme Court mynta ka sngi hi ka la ai ia katei ka rai ban pynksan biang ia ka jingkyrpad jong ka Association haduh 8 bnai na ka bynta ban shalan biang ia u dewiong ka ban sdang naduh ka 1 tarik u bnai Risaw 2016 haduh ka 31 tarik u Jymmang 2017.
U bah Syiem u la ong ruh ba ha ka 30 tarik u Lber 2016 ka NGT ka la pynkut noh ia kane ka case bad na ka liang ka seng ka la ujor ia ka civil appeal sha ka Supreme Court bad hadien 6 sien ba la dep shong bishar, ka iing bishar ka la pynmih ia ka hukum ba shipor ban shah biang ban shalan ia u dewiong ba la dep tih katkum katei ka por ba ka la ai.
“Katkum ka order jong ka NGT ka ba 23 tarik u Nongprah 2015, ka order ba 30 March 2016 kumjuh ruh ka order 10 tarik May 2016 ka NGT ka la ong ba ia u dewiong ba dang sah yn auction noh da ka Jylla bad na ka liang jong ka seng ka la leit ban ujor ia kata hakhmat ka iing bishar ha kaba ka la sngap bad mynta ka la pynphai biang ia u tei u dewiong sha ki trai nongkhaii, ngim pat ioh ia ka order hynrei ngi la ioh ia ka khubor na ki nongiasaid ain jong ngi kiba don ha Delhi ba kane ka kam ka long kaba jop" ong u bah Macmillan Byrsat.
U bah Byrsat u ba la bynrap shuh shuh da kaba u ong ba ka Association ka la iakhun hapoh ka Supreme Court halor ki lai tylli ki case ba kynthup ruh halor ka jinglong trai ia ka khyndew ka shyiap, naduh ba dang synshar ki British ne sorkar phareng bad haduh mynta, ba ki khlaw ki btap ka khyndew ka shyiap ka dei ka hok longtrai jong ki paidbah.
U la ong ruh ba halor ka jing ujor da ka Hima pyrshah ia ka sorkar jylla, ka All Dimasa Student Union, ki lai tylli ki District Council, kynthup ruh ia ka Labour Association Siejlieh, ka State Coordination Committee kaba la pynlong mamla lang, mynta ka sngi kitei ruh ki la pyrshang ban mihkhmat lang ha ka kashari, hynrei ka Supreme Court ka la ong ba kin rai beit ban ai ia ka interim order ne ka order ba shipor ban pyllait noh ia u dewiong ba dangsah.
Ym tang kata u la ong ruh ba ka Supreme Court ka la bthah bad kan ai hukum, ia baroh kitei ki seng ba hapoh ka 8 taiew kin hap ban ai ia ka jubab ne ka Counter Affidavit halor ka jingujor jong ka Association ba aiu ki don ban ong halor katei ka phang ba la rah da ka HNLOCT&PA bad ia katei yn bishar biang hadien 8 taiew.
Ha kajuh kapor na ka liang jong ka HNLOCT&PA ka maham tyngeh ruh iaki riewshim kabu ba kim dei ban shim kabu ia katei ka case jong ka seng da kaba kin leitkam sha ki jaka ba pher ba pher bad ban lum pisa na ki paidbah, lane ne tang ban myntoi Politik, lada ka seng ka lap kam banse ban ujor kylla ia kiba don kti ban shim kabu.
Shillong, 21 Nailur:Ki hynniew tylli ki dorbar shnong hapoh ka Lympung Ki Hynniew Shnong ba kynthup ia ka Mawkhar, Wahingdoh, Riatsamthiah, Mission Compound, Umsohsun bad Wahthapbru ki la rai ban pyrshah bad ban nym pdiang ia ka ain khajna thymmai ka Shillong Municipality Board (MSB) namar ba kane ka long pyrshah ia ka rukom long trai ia ka khyndew ka shyiap ki trai jaka.
Ha ka jingpynlait kyrwoh mynta ka sngi, u Secretary ka Lympung, u Prof Don Kupar War u la ong ba ka Lympung ka pyrshah jur ia ka Municipal Holding Tax kaba thmu ban lum khajna na ki nongshnong shnong da ka Property Tax kaba long pyrshah ia ki jinglong trai shnong trai muluk kum ki nongshong shnong ha ka ri lajong.
Ha kajuh ka por, ka Lympung ka la kyrshan tylli ia ka Synjuk Ki Nongsynshar Shnong Ka Bri u Hynniewtrep (SNSBH) kaba la ieng pyrshah ia kane ka khajna thymmai ka SMB.“Ia kane ka kam, yn rah sha ka Synjuk Ki Rangbah Shnong Sor Shillong khnang ba kin shim pyrkhat bad ban leh eiei halor kane ka kam", la ong u Prof War.
Shillong, 21 Nailur:La san sngi naduh ba thied ia u Sohsaw uba don ia ka dur diengphna um pat lei lei haduh mynta ruh; hynrei u nang kham shai phyrnai pynban narud narud bad ka jingshai ka diengphna ruh ka nang iai thaba pynban.
Bun kiba leit peit ia utei u sohsaw naduh mynhynnin ka sngi haduh mynta ka sngi ruh, ha kaba ki trai ing ki la iathuh ba mynta ka sngi ruh ma kim pat ia khie thiah hynrei kiba kwah peit ia utei u sohsaw ki la nang ia ieng lain shabar ing.
Ki la iathuh ba napdeng kiba wan peit, don ruh kiba iohi ha la ki jong ki jong ki jingiohi phylla, ia kaba kiwei pat kim lah ban iohi kumba iohi ma ki; namar ba ka paw tang ha ki hi.
Don kiba iohi ia ka dur Jisu ha i bynta ba don ka Diengphna bad don ruh kiba iohi wur wur wer wer kum ka dur briew hynrei kim lah ban ithuh bad ki iohi shai tang ia ka kti ka mon.
Ki la don bun kiba wan peit ia utei u sohsaw don dak phylla ha ingsah jong ka kong Balahun Kharkongor kaba don ha Pdeng shnong , Madanrting ha kaba la iathuh ba ki don kiba la wan naduh Amlarem ruh bad don ruh ki khar Bihari kiba la wan peit khnang.
Shillong, 22 Nailur:U Senior Working President ka UDP u Bah Bindo M Lanong u la kynthah jur ia kane ka sorkar MUA-II ba la ialam da ka Congress,da kaba kynnoh ba ka la pheil ha kiba bun ki bynta bad kaba kongsan ka dei ka jingduh ka Sor Shillong ban ioh ia ka projek Smart City na ka sorkar pdeng.
Haba kren sha ki nongthoh khubor mynta ka sngi ha nongbah Shillong, u Bah Bindo u la ong ba ka jingduh ka sor Shillong ban ioh ia ka projek Smart City na ka sorkar ha ka sien kaba lai, ka la pynpaw shai kdar ba kane ka sorkar ka la pheil.
“Kane ka sorkar Congress ka la pheil, la lai sien ka sor Shillong ka la duh ban ioh ia ka projek Smartt City", la ong u Bah Bindo.
U la ong ba kumno kat ka sor Shillong kaba la long ka nongbah jong lai tylli ki sorkar kan duh ia kane ka kabu kaba donkam ban pynthymmai ia ka sor namar mynta ka la don hapdeng ka jingkhapngiah ka jinglymbrum lymbram kaba shyrkhei.
“Ka sor Shillong ka la long ka nongbah ha ka por ba synshar ka sorkar Phareng, hadien ba la phet ka sorkar phareng, ka la nongbah ka sorkar Assam bad mynta ka long ka nongbah ka Meghalaya.
Ngi la ioh lai tylli ki sorkar kiba pynlong nongbah ia ka sor Shillong", la ong u Bah Bindo.
Ka sor Shillong ym tang ba ka dei ka nongbah ki lai sorkar hynrei ka la ioh ruh ia ka nam kum ka Nongbah kaba pawnam ha ka rilum, ne ka Queen of Hill Station ka Dong Mihngi.
U la thalain ia kane ka sorkar, da kaba ong, kumno kiwei ki jylla ba rit ruh ha kane ka thain ki ioh ia kane ka projek Smart City kum ka Nagland, ka Sikkim.
“Kane ka sorkar kam lah ban pynshai bad ban pynsngewthuh ia ka jinglong ka Sor Shillong bad nakata ka daw,ka sa shah kyntait haduh lai sien khlem rung ha ka projek Smart Cty", la ong u Bah Bindo.
U la ong ba na ka liang ka UDP, kan sa pynkhreh hi noh da ka dorkhas ban leit aiti sha ka sorkar pdeng ba kan pynrung ia ka Shillong ha ka Smart city khnang ba ki paidbah kin ioh ia ka jingmyntoi bad ban thaw dur thymmai ia ka sor.
U la ong ba mynta ka sor Shillong ka la don hapdeng ka jinghiran khait namar ka jingkhapngiah ka jingbun briew bad ka donkam ban pyniar ia ka.
“Naduh u snem 1972 la iakren ia kane ka kam ban pyniar ia ka sor Shillong hynrei haduh mynta kam poi shaei shaei ruh", u la ong.
Halor ka jingkylli hato ka lah ban dei namar ba ka sorkar pdeng ba la ialam da ka BJP bad ka sorkar jylla ka dei ka Congress kaba la pynlong ia ka sor Shillong ban shah kyntait, u Bah Bindo u la ong ba halor kane ym kwah ban kren eiei.
U la ong ba ka jingkam kane ka sorkar jylla bym lah ban iakhun namar ba kam don pisa kam dei ka daw kaba biang namar ba ka sorkar ka lah ban pynshai ia ki nongrim jongka bad ki jingeh khnang ba ka sorkar pdeng kan bishar, ym ban shu ong bym don pisa.
Nongstoin, 22 Nailur:Kum shi bynta ban kynmaw burom ia ka lyngkhuh sngi iap kaba shi snem jong u nongialam ba radbah jong ka party HSPDP u Maieid Hoping-stone Lyngdoh ba la bam kwai ha dwar u Blei, ka seng HSPDP Nongstoin Area Unit ryngkat ka Central Body kan sa pynlong ia ka jingrakhe kynmaw burom kaba kyrpang ha Nongstoin.
Katkum ka kyrwoh lyngba u Secretary jong ka party bah Kwik Lyngdoh la ong ba ia katei ka jingialang rakhe lyngkhuh jingdap ba shisnem jong ka jingkhlad noh jong u (L) Maieid Hoping Stone Lyngdoh, yn pynlong hapoh ka phyllaw jong ka IB PWD Upper New Nongstoin ha ka 26 tarik mynta u bnai.
Shuh shuh u la iathuh ruh ba ha katei ka sngi u Bah Ardent Miller Basaiawmoit President Rangbah jong ka Seng un don ryngkat, kumta na ka liang jong ka party ka khot ka wer ia baroh ki Nongsynshar Shnong, ki nongialam sengbhalang bad kiwei kiwei de ki riew paidbah, nangta ki nongialam jong ki seng sain pyrthei bapher bapher ban ia don ryngkat ha katei ka sngi.
Shillong, 22 Nailur:Haba shim ia ki tiar kiba ba shna ia ki dur mot kiba la lah ban pynjaboh ia ka mariang, kum ha ka jingleh kmen kum ia ka durga puja, ka tnad mariang ka sorkar jylla, kala maham bym dei ban pyndon kam ia ki tiar kiba lah ban pynjaboh ia ka mariang katkum ki kundon ain kiba la buh ban lait ban pynjop ia ki um ki wah.
Haka jingpynlait khubor mynta ka sngi lyngba ka tei ka tnad sorkar kala ong b aka jingpynngam ia ki durmot kiba la shna da ka paris plaster, dewbilat bad ki kynja plastic ym dei tang ba ki pynjop ia ki um ki wah hynrei ka ktah ruh ia ka koit ka khiah jong ki briew.
Ki rong kiba pyndon kam kum ka rong mercury, zinc oxide, chromium bad ka lid bad kane ka ktah ia ki um kiwah bad kane ka wanrah ia ka jingpang ba bun jait.
Na ka liang ka tnad sorkar ka kyntu ia baroh ki nongshna ia ki dur mot, haba ia dei bad kane kila don bun ki ain kiba la shna da ka pollution control board, la bthah ba dei ban pyndon kam da ki jingshna kum ka dew byrtha ki rong ki ban nym ktah ia ka mariang.
Kane ka tand sorkar kan pyntrei kam ia kine ki ain baroh.
Shillong, 22 Nailur:Lada ka sorkar kam kyndit bynriew noh ban pynkhuid ia ki jaboh jabain kaba lang bad iai tuid sha ka pung Umiam, khlem slem shuh kane ka pung pynmih ding ka MeECL kan sa kylla long ka marten baar, la ong u Senior Working President ka UDP u Bah Bindo Mathew Lanong haba iakren mynta ka sngi sha ki lad pathai khubor.
U Bah Bindo u la ong ba ka pung Umiam ka la shlei ki jaboh jabain kaba jubor bha bad ym slem shuh ba kan sa kylla ka jaka pynlang niut kaba kum ka marten.
U la ong ba ka jingpymih ding ka sorkar na katei ka pung ruh kan sa ktah lada kam kyndit bynriew ban shim khia ban pynkhuid noh ia kane ka pung.
“Peit tang mynta, ka jingpynlip ka la jur bha bad kan nang jur lada ka sorkar kam lah ban tehlakam noh", u la ong.
Dang ha kane ka dorbar ba dang shu dep, ka sorkar ka la ong ba kan ai ding lut ia baroh ki shnong ha ka jylla hynrei mynta ngi la iakynduh jingeh ha kaba ka jingpynlip ding ka la sdang ha baroh kawei ka jylla, u la ong.
U la ong ka jingthmu ka sorkar ban pynkhuid ia ki wah ha Shillong kan nym long kaba jop lada kam leh da kiwei ki lynti ban sdang shwa naduh tyllong ba wan ki jaboh.
Ka jingpynkhuid ia ki wah, kam dei ban pynkhuid ha wah hynrei dei ban pynkhuid naduh ki tyllong, ha kaba la iohi ba ym tang ka sorkar hynrei wat ka KHADC ruh ka la pynkhuid hynrei kam pat poi shaei shaei ruh.
Ki um ki wah ha kylleng ki jaka sor, ki pahuh hynrei ka donkam ba ka sorkar kan shim ia ki lad ki lynti ba biang namar ba tang mynta ruh ka um ka la shu lait ei sha madan madiah.
“Ki tyllong um ki bun ha kylleng sawdong ka sor, ka sorkar ka lah ban pyndonkam ha kaba kan nym don ka jingkyrduh ha ka sor", la bynrap u Bah Bindo.
Shillong, 22 Nailur:Ka Seng Hynniew Trep Youth Council (HYC) hapoh ka jingialam jong u President U Damanleki Lathong u ia kynduh bad u Bah Sungoh Assistant Executive Engineer jong ka MeECL Jowai.
Ka Seng ka la ther tyngeh ia ka MeECL bad ka la pynpaw sngew-lyngngoh ia ka jingtlot treikamjong ka MeECL ha ka jingiadei bad ka jingduh light jong ka Shnong Mooshrot.
Hynrei wat hadien ka jingduh ding bad jingsniew jong u transformer, ka bai thang ding, ka dang poi kumba lai bnai ei ei.
U Bah Sungoh u la ong ka daw ka long ba bunsien kim juh ioh ia u transformer ba thymmai kumta ki hap ban ap ia u ba ki shu maramot napoh Shillong.
Ka Seng ka la dawa jur ia ka ME.eCL ban pynpoi ia u transformer ha katei ka shnong.
Namar u tei u transformer u la sniew kumba 6 bnai ei ei bad ki nongshong shnong ki la duh ia ka light.
Shillong, 22 Nailur:Mynta ka step, ka la don ka jingher syrngiew kaba jur ha khmat jong ka iing sah jong u myntri rangbah ka Jylla ha Polo bad ka daw, ka long namar ba ka don kawei ka pla, ba la shu ieh noh ha katei ka jaka.
La iohi, ia katei ka pla, kaba la shu iehnoh ha ka por 9baje mynstep, da ki nongleit jingleit, kiba la ia thuh ia ki pulit bad ki pulit, ki la leit sha katei ka jaka ban peit ia katei ka pla bad ker kut ia katei ka jaka baroh sawdong.
La khot ia ki ksew sma, ba kin sma ia ka pla bad sa ki pulit, kiba dei ban pynlip, lada dei ba don ki waiar pynbthei bom, hynrei, ynda haba la plie, la lap pynban ba katei ka dei ka plat hep jain jong ki briew.
Ki pulit ki la shimti noh ia katei ka pla.
Shillong, 22 Nailur:Ki 24 kynta ba ladep, ki dei kiba jur slap shibun eh ha ka nongbah Shillong.
Ka jingtip, ba la ioh na ka tnat peit mariang jong ka sorkar India ka Meteorological Department, ka iathuh ba ka jinghap slap ha ki 24 kynta ba ladep, ka poi sha ka 59.8milimitre, kaba long ka jinghap slap, kaba jur tam jong une u bnai Nailur.
Ka tnat peit mariang, kam shym la iathuh satia, ba kane ka jinghap slap, kan dang bteng ha ki 24 kynta ki ban wan.
Shillong, 23 Nailur:Ka War Jaintia Youth Council (WJYC) Amlarem  Sub-division kala ong ba ki paidbah ka thain ki rit mynsiem haba shong kali namar ka jingsniew palat ka surok NH-40E na Dawki sha Amlarem ha kane ka thain.
Ha ka jingpynlait khubor mynta ka sngi, ka seng ka la ong ba ki paidbah nongshong shnong ka thain kila pynrit mynsiem khamtam ki kali rit ba ai jingshakri ban kamai na Dawki  sha Amlarem, Jowai, namar ka jingjur palat u slap ha ki bnai bala dep bad ka jingbym shna iaki nala kiba biang nalor kiwei pat ki rud surok ki bym pat don nala kala pynlong iaka jingjot rathai une u surok.
Ka jingiaid ki trok kit maw da ki spah tylli man ka sngi ka dei kawei ka daw bala nang pynmong ia une u surok.
Ka seng naka bynta ka bha ka miat jongka thain ka ìai dawa naka tnad PWD ban siang rong ia une u surok kumba la mang pisa ia u.
Halor kane, ka seng ka kyrpad iaka Core Committee jongki nongkhaìi mawshun ban maramot pyndap khyndew iaki thliew ki syar une u surok kumba ki la juh leh ha kine  ki bnai lyiur ba ladep khnang ba kaleit ka wan u paidbah kan ym don jingsyier mynsiem, la ong ka kyrwoh  na u Bah Daniel khongsit president WJYC.Shillong, 23 Nailur:Ki nongkyrshan jong ka HSPDP Nong-spung Sohiong, ki kwah ia u samla Samlin Mal-ngiang, ba un ia khun ia ka elekshon shiteng samoi, ka ban sa long shen ha katei ka Constiteuncy.
U bah E Warjri, General Secretery jong ka Seng, haba pynmih khubor mynta ka sngi, u ong ba utei u samla, u dei u trai shnong jong ka Sohiong Constituency, ha kaba ka shnong trai jongu, ka dei na Umsaw, Sohiong bad la ong ruh, ba u dei uba la biang ka jingnang jingstad ruh.
Shillong, 23 Nailur:U Lat ka jylla u V Shanmuganthan u lah ban leit iuhkjat ia ka Iewduh ka iew ba heh tam ha ka jylla Meghalaya.
Katkum ka khubor, u Lat un leit peit ia kane ka iew ha ka 2 tarik Risaw, kaba dei ka sngi kha jong u Mahatma Gandhi.
Un dei u Lat ba nyngkong, lehse ba un leit iuhkjat ia kane ka iew kaba dei ka ktem khaii bah eh duh ha kane ka jylla kaba hap hapoh ka jingpeit bad pyniaid ka Hima Mylliem.
Ha kajuh ka por, ka Hima Mylliem ka sngew tynnad lada u Lat un leit iuhkjat khnang ba un iohi ia ka jinglong ka Iewduh.
Lah ban kdew ba ka Iewduh ka dei ka iew kaba rim bha ha ka jylla, ha kaba ka sorkar ha ki snem ba la dep, ka la pyrshang ban pynthymmai ia ka hynrei haduh mynta kam shym la urlong satia.
Ha ka juh ka por la iathuh ba na ka liang jong u myntri ba dei peit ia ki kam pynroi sor u Bah Ronni V Lyngdoh yn wan ba peit ia ki sawdong sawkun jong kane ka iew ha ka 24 tarik mynta u bnai ban iatreilang bad ka hima bad ka sorkar ba kumno ban ialeh ban wanrah ia ka jingkhuid hapoh kane ka iew.
Shillong, 23 Nailur:Ka Kong Obilet Tariang, ka la phah ia ka jing ujor sha ki pulit, ba U Hitesh Bordoloi, General Manager, ka Hotel Poinisuk, Laitumkhrah, Shillong, ula pyndonkam bakla ia ka pisa kaba T.9lak, ba ula lum na ki nongsah ha katei ka hotel bad na ki nong pyniaid kali, kiba ju leit shaw leit on ia ki nongsah hotel.
Shillong, 23 Nailur:U Bah Phirson Iawphniaw (50) uba na ka shnong Nongnah, South West Khasi Hills, ula shah siat na ka bynta ba shapoh jong ka kpoh jongu, da ki briew, kiba la antad, ba ki dei ki nongsiat mrad, katba u dang khwai dohkha ha ka wah Phudlyngon, hynnin ka sngi.
La rah ia uba mynsaw sha NEIGRIHMS, ban ai jingsumar kyrkieh.
Ha kawei pat ka jingjia, ki pulit, ki la ioh bat ia kawei ka trok AS-01-DD-5721, hynnin ka sngi bad katei ka dei kaba kit beain ia u dewiong.
Katei ka jingjia, ka dei hajan Umtyra Check Post (EJH).
U nongniah jong katei ka kali, ula ioh ban phet rieh ialade.
Shillong, 22 Nailur:Ka seng Congress, ka la pynbna mynta ka sngi, ia ki hynniew ngut ki kandidet jongka, ki ban ialeh ia ka elekshon shiteng samoi bad kitei ki kynthup ia U bah Lambor Sing Nongrum, u ban ialeh na Nongkrem, U Bah Lamdibok Sumer na War East, uba dei ruh U Chief Executive Member barim jong ka Jaintia District Council, U Bah Nathaniel Osbert Rymmai, u khun jong U Bah HDR Lyngdoh, u ban ialeh na Nongspung Sohiong, U Bah Lambok Nongrang na Mairang, U Bah Ioanis Lyngdoh na Pariong, U bah Kimfa Marbaniang na Myriaw Rambrai bad U bah Moon Lyngdoh na Laban Mawprem.
La iathuh ba la shim ia ka rai ia kitei ki kandidet, ha ka jingialang, kaba la pynlong mynta ka sngi, ha kaba la khlieh da U bah DD Lapang, President ka Meghalaya Pradesh Congress Committee (I), ong ka kyrwoh na U Polycarp K Marak General Secretery ba dei peit ia ka kam elekshon.
U Bah SG Khongiong General Secretery ka East Khasi Hills District Congress Committee, haba iakren bad U Rupang, ula pynpaw, ba u don ka jingkyrmen kaba haduh 100 shah, ba ka seng Congress, kan ioh bat biang ia ka Nongspung Sohiong, kaba la iehnoh da U Bah HDR Lyngdoh, namar ba uba ialeh ha kane ka kynti, un dei hi u khun jong U MLA, uba dei ruh u myntri ka tnat poh iing.
Halor ka Nongkrem, u iathuh ba la jied ia u samla Lambor Nongrum, namar ba u dei uba bit ban shimti ia katei ka lyngkor bad ba u long uba la pynkhreh ban bat beit tang ia ka shuki MDC bad ba un bat tang kawei ka kam, khlem kwah ban ialeh MLA.Na Nongkrem, ki don arngut kiba pan tiket ba kynthup ia U bah Lambor Malngiang, MLA bad MDC barim jong ka Nongkrem bad U Bah Lambor Nongrum, u dei u nongkyrshan ba radbah jong U Bah Malngiang, ha ki elekshon ba ladep.
Ka elekshon sha kitei ki hynniew tylli ki Constituency ha hynriew tylli jong ka Khasi Hills District Council bad sa kawei ha Jaintia District Council, kan lah ban long ha ka 13tarik Nohprah 2016.
Ka tnat District Council Affairs, kam pat shym la pynmih ia ka jingpynbna kaba shai halor katei ka elekshon, namar ba U Lat ka Jylla, um pat ai jingmynjur satia halor katei ka jing tyrwa jong ka sorkar Jylla.
Nongstoin, 23 Nailur:U bah M.Tympuin u ba dei ruh u wei na ki kyrtong jong ka United Democratic Party (UDP) u ba don jingthmu ban iakhun ia ka election shiteng samoi sha ka KHADC na Rambrai Jyrngam Constituency, ka ban sa long ha u bnai Nohprah mynta u snen, u la sdang ban pynkheh shait shait na ka bynta katei ka election.
Katei ka paw shai ruh ha ka jingialang paidbah kaba la long ha ka sngi thohdieng jong ka taiew ha iew Langpih kaba dei ruh ka sngi plie paidbah ia ka iing skul jong ka Raidmynsaw UP School.
Hynrei katba ki bor pyniaid jong ka skul Raidmynsaw UP School ki dang pynkhreh ia ka jingialang plie paidbah ia katei ka skul bad katba ki dang ap ruh ia u Kongsan u Dr.Donkupar Roy ha ryngkat u symbud kongsan bah K.P.Pangniang MLA ka thain, katei ka jingialang jong ka seng UDP ruh ka dang iaid shait shait.
Shuh shuh kaba i thamula ka long ba hamar ba wan poi u kongaan bad u symbud kongsan kiba wan da ka jingthmu ban ioh plie paidbah ia katei ka skul, pynban ki la lap ia ka jingialang jong katei ka seng, kaba la pdiang sngewbha ia ki ha khmat jong ka iew Langpih ka lynti ban leit sha ka jingialang plie skul, ha kaba u kongsan ha ryngkat u symbud kongsan bah K.P.Pangniang ki la hap ban iashong ha katei ka jingialang.
Haba ai jingkren ha katei ka jingialang u Dr.Donkupar Roy u la pynpaw ba um don jinhtip ei ei shaphang jong katei ka jingialang jong ka seng UDP, hynrei u la wan sha katei ka jaka da ka jingthmu ban plie paidbah noh ia katei ka iing skul jong ka Hima Raidmynsaw ha ryngkat ia ka madan phutbol ha ka shnong Langpih kaba u la pynioh mynba u dang long.
kum u Myntri Rangnah duh ka Jylla.
Katkum ka jingwad bniah u Rupang ha kaba iadei bad katei ka jingialang la ioh jingtip ba ka la don ka jingthmu ban pynlong ia katei ka jingialang, hynrei la thmu pat ban pynlong hadien bala wai ka jingialang plie ia ka iing skul ym ha shwa.
Shuh shuh la ioh jingtip ruh ba kaba la pynlong ia kitei ki nongialam ka UDP na katei ka thain ban pynlong ia katei ka jingialang ka long namar ba ki la poi kham kloi palat sha katei ka jaka bad ki la don ruh ka jingpyrkhat ba kat haduh ban da dei kapor jong ka jingialang plie skul bad tad haduh ban da wan poi ki kongsan kila lah ban pyndep ia ka jingialang party.
Hynrei phewse katei ka jingpyrkhat kam shym la ur long namar ka jingwan poi noh ki kongsan ha katei ka jaka.
Shillong, 23 Nailur:Ka Meghalaya High Court mynta ka sngi, ka la ailad shibnai duna, ia U Bah Adelbert Nongrum, Chief Executive Member barim jong ka Khasi District Council, ba un jubab, halor ka jingthoh bad ka jingpynshai, kaba la phah da ki san ngut ki dkhot jong ka seng HYC sha ka Kashari.
Ka Kashari, kan ia kynduh biang ha ka 21tarik Risaw.
U Bah Adelbert, u don mynta ka sngi ha Kashari bad kitei ki san ngut, ki dkhot jong ka Hynniewtrep Youth Council (HYC), ki don lang mynta ka sngi bad ki la phah ia ka jubab jongki sha ka Kashari, ha kaba ki pynpaw, ba ki sngew babe bad ki pan map ruh halor ka jingleit jongki sha Kashari, ha ka por ba tian bishar ia U CEM barim.
La kynnoh ba kitei ki san ngut, ki dkhot jong ka HYC, ki la ia hylla ha khmat jong ka Kashari, ha ka por jong ka jingleit shah bishar jong U bah Adelbert Nongrum bad kumta, ki la shah kynnoh, ba ki leh pyrshah ia ka rai jong ka High Court.
La ai ia kitei ki jingthoh jong ki san ngut ki dkhot jong ka HYC sha U VK Jindal, u riewsaid jong ka CBI bad kumjuh sha U bah ND Chullai, uba dei u riewsaid jong ka sorkar Jylla.
Jowai, 23 Nailur:Ka jingjurip na ka bynta ban ker ksainar shiah ha khappud ka India bad ka Bangladesh hapoh ki bynta jong ka West Jaintia Hills, ka la sdang ha ka 22 tarik mynta u bnai, ha kaba pyniaid da ki bor jong katei ka District.
Kane ka jingjurip kan pyndep ha ka sngi nyngkong ban wan.
Ki jaka kiba kin jurip ha kine ki sngi kin long ka shnong, Amjalong, Muktapur, Amsku, Nongkhen, Raijalong, Tamabil bad Dawki.
Nalor ki heh jong ka sorkar jylla kin don ruh ki briew jong ka NBCC, BMC bad ki briew jong ka tand ka rep ka riang jong ka sorkar jylla.
Ha kane ka jingjurip la ong ba kan don ka jingniew tynrai ruh ia ki dieng ki siej kiba dei ki mar rep kiba dei ban ngat sha bar jong ka jingker sainar shniah.
La bthah ia ki trai jaka ba kin ia don lang ha kane ka jingjurip ban nym don kano kano ka jingbakla.
(SP News).
Shillong, 23 Nailur:U myntri ka Hima Mylliem, uba dei peit ia ka khuid ka suba jong ka Iewduh, mynta ka sngi u la leit ban jurip ia ka nala um kaba don ha iew mawlong kaba tuid na iewduh sha them motor.
U myntri K Warkynshah, u la ong ba kane ka jingsah kut ka um jaboh ka dei na ka jingker jar jong ka Shillong City Bus Syndicate (SCBS) ia ka nala kaba tuid sha ka nala kaba heh ban poi sha them motor.
Une u myntri u la ong ha ki nongthoh khubor ba u la juh ia kren ia kane ka kam na ka por sha ka por, hynrei ka SCBS kam shym la sngap.
Na ka liang jong ka hima mynta kan hap ban thoh biang sha kane ka ophis ban ai por shitaiew ba kan weng noh ia kane ka jar nar khnang ba ka um kan nym tuid sha surok.
Nongstoin, 23 Nailur:Hadien san snem ba la ioh ban tei ia ka skul Raidmynsaw UP Skul kaba dei ruh ka skul jong ka Hima Raid Mynsaw kaba don ha ka shnong Langpih, la plie paidbah mynta ka sngi, da U Dr.Donkupar Roy Myntri Rangbah barim u ba dei ruh ha kajuh kapor u nongialam jong ka liang pyrshah.
Ia katei ka iing skul la ioh ban tei naduh u snem 2008-09 lyngba ka skhim Chief Minister’s Rural Development Fund (CMSRDF) ha ka mang tyngka kaba 5 lak tyngka, ha kaba la sdang ruh ban tei ia katei ka iing skul naduh u snem 2008 bad na kiba bun ki daw ia katei ka iing skul ym shym pat la lah satia ban plie paidbah dei tad haduh mynta ka sngi la ioh ban plie paidbah noh ia katei ka iing skul jong ka Hima.
Ha katei ka sngi na ka liang jong u Secretary jong katei ka Hima u la aiti ruh ia ka dorkhas ha u Dr.Don bad ha katei ka dorkhas na ka liang jong ka Hima, ka la buh ia ki katto katne tylli ki mat kiba kynthup ban pynbha bad siang rong noh ia ka surok Langpih, ban kyntiew kyrdan ia katei ka skul sha ka Higher secondary bad ruh ban wanrah noh ia ka Sub Center ha katei ka shnong.
U kongsan haba ai jingkren ha katei ka jingialang plie ia katei ka iing skul u la ong ba naduh ka por ba u la long kum u nongmihkhmat paidbah u la don ia ka jingangnud ban pynioh ia ki skul bad kumjuh ia ki surok kiba bha ha kiba kum kitei ki jaka ki ban don sha ki thain kyndong.
Shuh shuh u la ong ruh ba ha shwa ba un long kum u Myntri Rangbah jong ka Jylla kiba bun ki shnong ki thaw kiba don ha ki jaka khappud ki long kiba sahdien haduh katta katta namar ba ki briew ki dang ngeit ia kata ka “Status Quo" bad lada warah ka sorkar Jylla ia ki kam pynroi ka Assam ka pyrshah bad lada wanrah ka Assam ruh ka Meghalaya ka pyrshah bad ha kaba kut hi sahdien ki shnong ki thaw bad ki nongshong shnong.
“Tang namar ka jingbymlah ban ia pynbeit ia u pud u sam ha ki jaka khappud ki paidbah ki hap ban mad ia ka jingsahdien bad mad ruh ia shibun ki jingeh, namar kata na ka bynta ka jingroi jingpar jong ki shnong kiba don ha ki thain khappud ngim dei ban khang ia ka roi ka par lada wanrah ka Assam ne Meghalaya bad ka la don ruh ka jingiateh sorkular hapdeng kitei ki ar tylli ki Jylla naduh u snem 2008 bad kaba dang ieng haduh mynta" ong u Dr.Donkupar.
U kongsan u la bynrap shuh shuh da kaba u ong ba kaba don kam ban wanrah ia kino kino ki kam pynroi ha kiba kum kitei ki jaka khappud kaba don kam ka long tang ban pyntip kawei ka Jylla ia kawei pat.
Ha kaba iadei bad ka jingthmu ban kyntiew kyrdan ia katei ka skul na ka UP sha ka Higher Secondary na ka liang jong u kongsan u la ong ba lada ka ma u bad ka kynhun jong u kin ioh lad ban wan biang ha ka bor u la pynthikna ba katei ka skul kan sa ioh beit ia ka Higher Secondary, katba ha kaba iadei pat bad ka Subcentre na ka liang jong u kongsan u la pynpaw ia ka jinglyngngoh ba ia katei ka sub center la dep ban iakren naduh u snem 2009 hynrei haduh mynta kan pat paw satia ka dak.
Watla katta ruh u kongsan u la kular ba un sa shimkhia ban buddien ia kitei kiei kiei baroh kiba ka Hima ka la wanrah ha khmat jong u ha ryngkat ka jingiatreilang bad u MLA ka thain.
Kiwei kiwei ki nongkren ha katei ka sngi ki kynthup ia u bah K.P.Pangniang MLA ka thain, u bah J.Wanniang Dkhort jong ka Managing committee jong katei ka skul bad kiwei kiwei.
Nalor ki kongsan ha katei ka sngi la iadon ryngkat lang ruh u Sordar ka Hima Raidmynsaw u bah Hindro Samakha, u bah Titos Chyne MLA Sohra, I kong Pretty Pyngrope President Womens wing jong ka UDP ki riew rangbah jong ka thain bad kiwei kiwei.
Jowai, 25 Nailur:Ha ka janmiet ba sdang ia ka Teremadre kaba long ha Turin, Italy kala don ka jingiaiaid paidbah kaba sdang na Valentino park sha ka square jong ka shnong Turin ha kaba da ki phew hajar ki paidbah kiba kynthup ia ki dkhot na kylleng ka pyrthei ki ia shim bynta.
Ha kane ka jingiaiaid paidbah ban pynpaw ia ka jingdonkam jong ka jingpynneh pynsah ia ka mariang bad ka jingpynkhlain ia ka jingbam tynrai; na ka liang ka NESFAS (North East Slow Food and Agro Biodiversity Society) ki katto katne ki nongiashim bynta kiba ka la phah ki la ia shim bynta ha ka kata ka jingiaiaid paidbah bad rah de iaka lama jong ka ri India.
Ki nongiashim bynta ki kynthup ia u bah H.H.Mohrmen uba la rah ia ka lama jong ka ri India, u bah Allan Wahlang, bah Xavier Sunn bad ka nongrep kong Iadalin Kharbhoi na ka shong Lait themlangsah.
Ha kane ka jingiaiaid, kine ki briew kiba ka NESFAS ka phah ki la sdang ban iakynud ia ka ‘Hoi kiw!’ bad tang hadien kato katne por kiwei pat ki nong India bad kumjuh ruh ki nongmihkhmat na kylleng ka pyrthei kynthup ia ki nong Turin kiba iashim bynta lang ki la ia kynhoi ia ka Hoi kiw! Bad kane ka jingiaiad lynti ka la shim por bun kynta naba hap ban iaid ia kiba bun ki bynta jong ka shnong Turin.
Jingshahknieh khyndew ha ki parariewlum ka dei ka daw jong ka jingbun jong ki briew bym don jaka ha MeghalayaKum u nongkren ha kawei na ki jing iatai nia, kaba la long ha ka 24 ka University jong ka Turin, u H.H.Mohrmen uba la mihkhmat ia ka NESFAS ula ai jingkren ia kaba ia dei bad ka phang jong ka jingshahknieh khyndew (Land grabbing).
Kane ka kynhun ka kynthup ia ki nongmihkhmat na kiba bun ki ri na Africa bad kiwei pat ki bynta, u Ma Mohrmen ula batai ba ha Meghalaya ka jingshah knieh khyndew jong ki trai ri trai muluk kam da dei eh tang na ki briew kiba na bar hynrei kaba ma ka dei ka jingknieh kaba leh da ki trai ri trai muluk hi.
Ka rukom bat khyndew kaba kaba bun ka khyndew la bat da ki kur bad kumjuh ruh ka jingtih marpohkhyndew kala bynta ia ki briew hapdeng ka jaitbynriew hapdeng kiba duk bad kiba bun spah, kine ki bun spah ki thied ia ki jaka kat kiba don bad kumjuh ruh namar ba kim don jingshngain ia ka lawei nakaba tih marpohkhyndew ki leit thied ia ki jaka rep na ki nongrep bad ki nongrep kila la kylla kiba bym don khyndew (landless).
Ha ka juh ka por u Mohrmen ula iathuh ruh shaphang ka jingknieh jaka kaba la leh da ki karkhana dewbilat kiba la thied tad dor ia ka khyndew ki trai shnong da kaba pyndonkam da ki trai shnong ban shah kyrteng.
Ha kane ka jingiaphylliew jingmut la ioh ruh ia ka jingkren na ka Rapporteur jong ki trai ri trai muluk (Indiginuos people) sha ka UN kaba la kular ban rah ia ka jingeh jong ki sha ka jingtip jong ka UNO.Ha kane ka juh ka sngi ruh ka Wekoweu Tsuha from Nagaland kala ai ia ka jingkren halor ka phang kaba ia dei bad ka jingbam tynrai bad kumno ban nangpynbha ia ka.
Ha kane ka session la ia kren kyrpang shaphang ki jingbam khlaw.
Shillong, 25 Nailur:Ka jingialang jong ki nonghikai 4th Teacher ryngkat bad ki nongialam ka AMSSASTA Ribhoi district Unit, kaba la long ha ka 24 tarik mynta u bnai ha Sajer, Nongpoh Ribhoi District ki la iatai sani halor ka jingeh jong ki nonghikai 4th teacher ha ka jylla bad halor ka jingmih ka khubor ba ka sorkar kan kynriah noh ia kitei ki kam na ka UP Section sha ka LP Section ha baroh kawei ka jylla.
Ha kaba iadei bad kane kiba bun hi ki nonghikai kiba iawan sha kane ka jingialang ki la pynpaw ia ka jingpyrshah namar kumba long mynta wat tang ia ka tulop jong ki nonghikai 4th teacher ruh ka sorkar kam shym la lah ban kyntiew kumba long kiwei pat ki nonghikai SSA wat hadien ba la iai dawa mynta la ar snem ei ei.
“Ka seng ka nonghikai SSA ka buh jingkylli ia ka sorkar hato ka lah ban kynriah ia ki post jong ki nonghikai kiba la thung da ki SMC ym da ka sorkar"? ong ka kyrwoh.
Ha Meghalaya jan baroh ki skul SSA la long trai da ki riew shimet, ki Balang, ki shnong, ki sengbhalang bapher, ki Raid bad Hima bad kiwei kiwei de bad kumta kam long kaba suk ia ki trai skul ban ailad ban kynriah ia ka kam na ki skul jong ki, bad ka jingeh kaba kham khraw kan mih ia kito ki nonghikai kiba hikai ha ki skul ki bym don LP section, kiba hap ban leit sha kiwei pat ki skul kiba don ki LP Section, kiba ia mynta kiba bun hi skul kiba la don lypa ki nonghikai kiba la hikai ha kata ka skul, Kiba ki nonghikai kiba shah pynkynriah ki hap ban leit kyrpad ia ki SMC ban ioh ia ka appointment.
Lada jia lei lei ba ka sorkar kan kynriah ia kitei ki kam sha ki skul ba long trai da ki riew shimet (private owner) ne ki skul mission, kiba don la ka jong ka rukom thung kam, ma ki kin nym pdiang ia ki nonghikai kiba la kynriah da ka sorkar.
Hynrei ki nonghikai 4th teacher lem bad ki AMSSASTA Ribhoi ki kloi ban pdiang sngewbha, lada ka sorkar kan kynriah ia ki post jong ki na ka UP section sha ka LP Section ryngkat ka appointment kaba biang kiba ai hi da ka sorkar khnang ba ki nonghikai 4th kin nym shah pynlong langknia ha ka sorkar.
Ha kajuh ka por ki nonghikai 4th teacher Ribhoi District ki dawa na ka sorkar ba dei ban kyntiew kloi ia ka tulop jong ki bad ka dei ban buh shuwa sharud ia ka jingthmu ban kynriah ia ki post jong ki, namar kim lah shuh ban im ha kane ka jingsiew kaba T.6000 ba ka sorkar ka ai baroh shikatta.
Ka AMSSASTA Ribhoi lem bad ki nonghikai 4th teachers ki dawa na u CM Mukul Sangma lem bad ka Education Minister bad ka wei ban shim khia kloi ban pynkiew ia ka jingsiew.
Ha kane ka sngi la wan ban iadon lang ruh u President ka AMSSASTA Central Body babu L.Marngar ban pynshngain ia ki 4th teacher jong ka district.
Shillong, 23 Nailur:Ka Kashari Megha-laya High Court ka la pynkynriah noh ia ka jingbishar ia ka kam sia lieh ne bamsap thung kam nonghikai LP Skul kaba dei ban long mynta ka sngi namar ba u Amicus Curiae um shym la lah ban wan mih sha ka Kashari.
Ka President ka CSWO ka Kong Agnes Kharshiing kaba buddien ia kane ka kam, ka la ong ba ha ka jingshisha ka High Court ka la buh sngi ban shim bishar ia kane ka kam mynta ka sngi, hynrei namar kane ka daw, ka la pynkynriah noh sha ka 29 tarik Nailur, 2016.
Kham mynshwa, ka Kong Kharshiing ka la ujor ejahar halor kane ka kam bad ka Kashari ka la shim khia ia kane ka kam kaba la tian bishar.
Lah ban kdew ba u Inquiry Officer (IO) u Bah N Thohrem kham mynshwa u la aiti ha ka Meghalaya High Court ia ka kaiphod ka kam Sia Lieh ne ka jyrsieh thungkam nonghikai beain ha ki LP skul ka jylla.
Kane ka jingaiti ka tnad pulit ia ka kaiphod Progressive Report jong ka jingtohkit halor ka kam thungkam nonghikai beain, ka la long hadien ba ka Kashari ha ka jingshong bishar ba la dep, ka la hukum ba ia u SP ka East Khasi Hills ba u dei ban aiti ia ka kaiphod sha ka Kashari hapoh ar taiew ia ka kaiphod jong ka jingtohkit.
Ka Kong Agnes kaba la ujor ehajar halor kane ka kam, ka la ong ba ka Kashari kan sa bishar ia kane ka kaiphod hapoh shi taiew hadien ba u IO uba u dang shu kiew kyrdan kum u DSP, u la wan ban aiti ia ka kaiphod mynta ka sngi ha ka Kashari.
“U IO ba tohkit ia ka bamsap thungkam nonghikai u la aiti ha ka High Court", la ong ka Kong Agnes bad bynrap ba kane ka kam ka dei ka kam beain kaba shyrkhei bad kiba donkti ki dei ban ioh ia ka jingpynsaja kaba biang katkum ka ain.
“Lada dei MLA ne minister ki dei ban shah pynshitom katkum ka ain.
balei ia kiba rit b aria tang shu pharep ruh ki kem wut wut katba ia kiba heh ba hain haba la biang ka sakhi ba la lap ka CBI ruh kim leh eiei", la kynthah ka Kong Agnes ia ka tnad pulit.
“Ngi la ai FIR halor ka jinglap ka CBI ia ka jyrsieh thungkam beain ha ki LP skul.
ka Kashari kam pat kyntait eiei ia ka kaiphod ka CBI", la ong ka Kong Agnes bad bynrap ba hapoh shi taiew kyrmen ba ka Kashari kan sa leh eiei halor kane ka kam.
Ka Kashari High Court ka la pynmih ia kane ka hukum ba ki pulit ki dei ban ai ia ia kaiphod ia ka jingiaid shaphrang ka jingtohkit halor jing ujor ia ka kam bamsap thungkam nonghikai LP skul kaba la paw pyrthei ha u snem 2009 haba bun ki myntri sorkar, ki MLA khamtam ka myntri ka pule puthi ha katei ka snem ka Kong Ampareen Lyngdoh ka la paw kyrteng ha ka kaiphod ka CBI.Shillong, 23 Nailur:Ki nongialeh eksa-min ia ka Diploma of Elementary Education (DE D) ki la kynnoh ba ka jingpynbna result ka National Institute of Open Schooling (NIOS) ka long kaba lymmuh bad lym-brum lymbram kaba khlem beit satia namar ba don kiba wan ruh, la thoh pep bad don kiba ioh mark palat ia kaba buh ruh.
Haba kren mynta ka sngi sha ki nongthoh khubor kine kiba ialeh ia kane ka eksamin ki la ong ba ka jingai ia ka internal mark ruh khlem kynthup lang ha ka mark sheet.
Kiba ialeh ia kane ka eksamin ha u snem 2013-2014 ki don 4800 ngut ki nonghikai ba la pynbna da ka National Institute of Open Schooling (NIOS) ha ka 9 tarik Nailur.
Ia kane ka jingdkoh la lap lyngba ka jingtip da ka RTI ba la pan jingtip da ka Meghalaya SSA Schools Association (MSSASA), ka jingpynmih ka la slem bha namar ba ka dei ban mih ha u bnai Nohprah mynshem snem hynrei la pynmih ha u bnai Nailur mynta u snem.
U Bah JJ Lyngdoh uwei na kiba kynduh ia kane ka jingeh, ula ong ba ki sngew lyngngoh ban iohi ba ka NIOS ka la pynmih ia ka result kaba lymmuh kata ruh hadien ba la slem haduh khyndai bnai.
Kane ka jingleh ka long ka jingialehkai ia ki nonghikai, u la ong.
U la iathuh ba hadien ba la ujor kiba ialeh ia kane ka eksamin, u Deputy director ka NIOS ha 14 tarik Nailur, u la pan por shiphew sngi ban peit ia kane ka kam kaba kut ha kane ka sngi Nyngkong.
“Lada um leh eiei hapoh ka 26 tarik mynta u bnai, kin mih madan syndon bad rah lama iong ha khmat ka ophis ka DERT", la ong u Bah Lyngdoh.
Ki la kynthah ruh ia ka sorkar kaba khlem leh ban tuklar ia kane ka kam haba ki nonghikai ba ialeh ia ka eksam ki iakynduh jingeh, khamtam ba ka dei ka prokram ba phah da ka sorkar.
Ki don 82 tylli ki jaka pule hapoh ka Directorate of Educational Research & Training (DERT).
Ka jingialeh ia kane ka DED ka long ban pynlong ia ki nonghikai ban pyntbit ha ka rukom hikai.
Kine ki nonghikai ba kynduh ia kane ka jingeh, ki la byrthen wat ban pynlong da ka jingiakhih ban pynpeit mat syndon ia ki bor bal eh ia kane ka kam.
Ki la dawa ba dei ban pynbeit biang ia ka result, ban korek bad ban pynmih biang ia ka.
Shillong, 23 Nailur:“Haba don ki jing ia tynjuh bor ha iing dorbar, ngi ju peit ia ki por pyniaid dorbar jong U bah PR Kyndiah" ong u lamphang dorbar Jylla ba mynta, U AT Mandal, haba kren ha ka jingialang pyllait kot mynta ka sngi.
U Abu Taher Mondal, u pyllait mynta ka sngi, ia ka kot, kaba kyrteng “PR Kyndiah – As I Know him" ba la thoh da U bah Andrew Simon, uba dei ruh U Commissioner & Secretery ka iing dorbar Jylla.
La ong U Mandal, ba ka kyrteng jong U bah Kyndiah, ka la dei ban don ha ki dak ksiar bad u iathuh ruh, ba katei ka dei ka kot, kaba la thmu ban pynmih, naduh ka por, ba u dang im utei u lamphang dorbar barim, hynrei ki don ki daw, ki bym lah kiar, kiba la khanglad ban pynmih ia katei ka kot ha kitei ki por, ba u dang don U bah Kyndiah.
U Mandal, u iathuh ba U Bah Kyndiah, ula long bunsien, u dkhot ka dorbar jylla, nangta, ula long U Lat ka Mizoram bad nangta, ula long u dkhot sha Lok Sabbha, ha kaba u la long ruh u myntri jong ka sorkar India.
“Ha ka por ba nga shimti kum u lamphang dorbar, U Bah Kyndiah, ula phah ktien, ba u kwah ban ia kynduh ianga" ong U Mandal.
“Nga la leit bad nga la ioh shibun ki jingtip na u" bad u iathuh ruh, ba ha ki por, ba ka don ka dorbar ia tynjuh bor ha iing dorbar “Nga ju leit sha kito ki sngi, ba u pyniaid dorbar U bah Kyndiah bad ki long kiba ioh jingmut shibun" ula ong shuh shuh.
U Mandal, u ai jingmut ia kito kiba kwah ban long nongmihkhmat ha ka dorbar Jylla, ba kin pule ia katei ka kot.
Ha katei ka sngi, la pyllait ruh ia ka kot kaba la ai kyrteng “Meghalaya" ba la thoh da Ka Prof Phibankhamti Ryngnga bad U Prof Siddeswar Sarma bad katei ka kot, ka dei kaba iathuh shaphang ka jinglong jong ka Geography, ka jinglong ki jaka ha sor bad ha nongkyndong bad ka dei ruh kaba batai shaphang ki jaka shangkai pyngngad bad ka dei ka kot, ka ban pyn myntoi shibun ia ki samla pule bad ia ki riew wad bniah ha ka pule puthi shaphang ka Jylla, ong U Mandal.
U Bah Andrew Simon lem bad ka Prof Phibankhamti Ryngnga ruh, ki la kren lyngkot, ha kaba batai shaphang ki thup, kiba don ha kitei ki jingthoh jongki.
U Bah Andrew, u iathuh ba ka jingpynmih ia katei ka kot, ka dei hadien ka jingtrei shitom jongu, kaba la saw snem kynthih ban pynkhreh shaphang ka jingim bad ka jingtrei jong U bah Kyndiah, kum u lamphang dorbar Jylla.
Shillong 23 Nailur:Khlem pep, ka jingbym shim khia ne bym khein snep ka tnad pule puthi, ka la pynlong ia ki khynnah skul nongkyndong ban nym bna eiei shaphang ka baibam ba la ai da ka sorkar pdeng naduh ki klas I (wei) haduh X (shiphew).
Ka tnad Minority Affairs, lyngba ka Scholarship Division ka sorkar pdeng ka la pynmih ia ka jingpynbna ban ai baibam ia ki khynnah naduh klas I haduh klas X kaba ai kyrteng ka Pre-Matric Scholarsip na ka bynta ki rit paid ne minority kaba la buh ban pyndep da kaba leh online lyngba ka National Scholarship Portal (NSP) ha kaba kut jong une u bnai.
Kiba bun ki kynmaw ban pyndap phom tang ban ioh baibam ia ka post metric scholarship ne hadien ba la pyndep ia ka klas X (shiphew).
Hynrei haba pyrshang ban twad jingmut na ka tnad pule puthi ka jylla, ka jubab ka long ka bym hun namar ba la shu niat da kaba ong, ba dei ban leh online bad imat kumba ka tnad pule puthi kam don jingkitkhlieh eiei ban pyntip ban ialap shaphang kane ka baibam.
Ki skul sha nongkyndong lei, bun kim tip kim bna ia ka baibam kum kane ba ka sorkar ka la ai sha ki khynnah skul ba dang pule ha ka klas Lower Primary Skul.
Ki skul sha nongkyndong ban iakren ia ka jingleh online ka long ka jingialap shapoh khlaw namar ba tang ka internet ruh kim don, ka ding ruh bun kam ju meh bha, bad ban leh online lei kim bnai kaba mut kumno namar ba bun bah ki nonghikai kim pat nang satia ban pyndonkam ia ka online lait noh tang ha jaka sor.
Ha ka jingshisha ka dei ka kamram jong ka tnad sorkar kaba peit ia kane ba kan pynshai ba kan ai jinghikai khnang ba ki khynnah skul kin nym duh ia kane ka hok ba ki dei ban ioh kumba la tyrwa da ka sorkar jylla.
Lada ka tnad pule kam shim khia, ka baibam jong ki khynnah skul LP mynta u snem ka lah ban duh ei namar ba ka tarik ba khadduh la buh ha kaba kut jong une u bnai Nailur na ka bynta kane ka snem ba mynta.
Nongstoin, 25 Nailur:Wat hadien ka jingphet noh jong ki saw hajar ngut ki nongkyrshan ba shit rhem kynthup ruh ia ki nongïalam ba hakhmat jong ka party Hill State Democratic Party (HSPDP) Mairang Constituency, ha kine ki bnai ba la dep ia kaba la mih ka jingkynnoh ba ka dei ka jinglehdon bor jong u president rangbah jong ka party u bah Aredent Miller Basaiawmoit, hynrei kumba ka long mynta katei ka seng, ka la sdang ban wan dur biang wat ban kyrmen ban ioh ia ka jingjop ha ka election shiteng samoi sha ka KHADC.Katei ka paw shai ruh ha ka sngi saitjain jong ka taiew ba la lah ha kaba ka HSPDP, Mairang Area Unit, ka la pynlong ia ka jingialang na ka bynta ban rai bad bynbna ia u kyrtong u ban iakhun na ka Mairang Constituency ha ka election shiteng samoi sha ka KHADC ka ban sa long ha ka 13 tarik u Nohprah.
Ha katei ka jingialang kaba la long ha Pyndengumiong, ka HSPDP Mairang Area Unit ha ryngkat ka jingiadonlang jong ka HSPDP Central Body ka la pynbna ia ka kyrteng jong u bah Alex Kharayntiew kum u kyrtong jong ka seng, u ban iakhun na Mairang Constituency ha katei ka election shiteng samoi.
U bah Alex kyrtong ka HSPDP na Mairang bad u ba dei ruh ha kajuh ka por kum u President jong ka party na katei ka thain haba ai jingkren ha katei ka jingialang u la ong ba ka seng HSPDP kadei ka seng, kaba ju ioh ia ka jingjop napoh Mairang Constituency ha kipor kiba mynshwa bad ka jingjop kaba khatduh jong ka seng, na katei ka thain ka dei ha u snem 1987.
“Naduh kitei ki snem haduh mynta bala iaid haduh kumba 23 tylli ki snem ka party ha kane ka thain kala shu shah inoh shrah, bad lyngba kane ka election kaba mynta nga don ia ka thong ban pynkhie im biang ia ka party HSPDP hapoh Mairang, bad nga khmih lynti ruh ba kane ka party ha u 2018 kan sa kiew kham sha jrong" ong u bah Alex.
Katba na ka liang jong u president ba rangbah duh jong ka party HSPDP bah Ardent Miller Basaiawmoit, haba ai jingkren ha katei ka jingialang u la ong ba kum ki nongialam jong ka partu HSPDP ki don ia ka jingpyrkhat ban ioh noh ban knieh ia ka bor synshar jong ka Congress ha u 2018, bad u la ong ruh ba katei ka sorkar Congress kala ialam bakla ia ka jaitbynriew lakumba 45 tylli ki snem.
“Ngim don ia ka sorkar kaba iohi jngai, kaba don ia ka polisi kaba biang, hynrei ngi don ia ka sorkar kaba pynbiang ia ngi tang ha ki por election, lada ngim don ia ka sorkar kaba lah baniohi jngai bad aaba don ia ka polisi kaba biang baroh ki jingeh kiba don ha sor Shillong kin sa sdang ruh ban pur suki suki sha sha ki nongkyndong, kumta ka HSPDP kan sei ia ki nongialam ki ban pynbeit ia ka jingmut jingpyrkhat jong u paidbah ym ban pynbiej ia u paidbah" ong u bah Ardent.
Shuh shuh u la ong ruh ba ka party HSPDP kam ju iapein klumar bad ka jaitbynriew bad u la ong ruh ba kane ka election shiteng samoi kaba mynta kan long ruh kum ka semi final na ka bynta ka general election jong u 2018, bad lada ki paidbah ki i bit bad ai ia ka lad ia ka HSPDP ban wan ha ka bor, ka party kan ai ka jingshakri kaba pakka tam ia u paidbah.
Kiwei kiwei ki nongkren ha katei ka sngi ki kynthup ia u Vice Peesident jong ka Party u ba dei ruh u MLA ka Rambrai bah K.P.Pangniang, u MLA ka Nongstoin bah D.Jyndiang, u bah W.Mawsor MLA ka Mawshynrut u ba dei ruh u Genl Secretary ka HSPDP, ka kong Teilinia Thangkhiew MDC ka Mylliem bad kiwei kiwei.
Shillong, 25 Nailur:Ha ka janmiet sngi Saitjain, ki pulit Special Cell kila ioh ban kem ia uwei u briew uba donkti ban die bad dih drok na Umsohsun.
Ia une u briew uba kyrteng u Daniel Khongwir ba sah ha Sanmer, la ioh kem hadien ba ki pulit ki la pynlong ia ka jingbuddien bha ia u naduh Khyndailad sha duh Motphran bad hiar sha Umsohsun.
Ki pullit kila ioh ban kem ia u katba u dang thmu ban die ia u drok sha ki briew kiba dang ap ban iakynduh ia ki ha katei ka jaka, kiba her krad noh wut mar syn iohi ia ki pulit.
Hadien ba la kem ia u, la pyntip sha ki Narcotic Cell ba kin wan ha kane ka jaka ban leh ia ka jingtohkit baroh bad ban test ia ki kynja powder kiba la ioh kem la ki dei ne em ki drok kumba kila suba.
Hadien ba la tes la shem ba u dei shisha u drok herion bad la kurup noh na ka met jongu ba la thep ha ki tin khaini kaba 1.58 gram.
Na u la ioh ban kurup T.1861 tyngka bad kawei ka mobile phun.
Shillong 25, Nailur:U myntri tnad pynroi u Bah Ronnie V Lyngdoh u la ong ba ka long kaba donkam ba ka Iewduh ka kad khaii kaba heh tam ha ka jylla kan long kaba lait na kaba pyndonkam ia ki plastik namar ba ka dei ka tiar kaba pynjaboh ia ka Iewduh baroh kawei.
Ha kane ka sngi Saitjain, u Bah Ronnie u la leit iuhkjat ia kane ka Iew kum u myntri sorkar ban bishar ia ka jinglong jingman jongka.
U la ong ba ka sorkar kan ai ia ka jingiatreilang bad ka bor Hima Mylliem ban wanrah ia ka jingkhuid ha kane ka Iewduh.
U Myntri uba la pynlut por ban leit jngoh ia ki jaka ha ka Iewduh, u la lap ia ka jingjaboh ka iew ka long kaba jubor bha, naduh ki mar sorkar ruh kum ki paip um kiba shu lyngkrang sha madan madan.
Ka sorkar kan iatreilang bad ka Hima ban pynlong ia kane ka iew kaba khuid kaba suba, la ong u Bah Ronnie.
“Ka sorkar ka long kaba kloi ban iatreilang bad ka bor Hima ban pynlong ia ka iew kaba khuid", la ong u Bah Ronnie.
Na ka liang ka Hima ka la ong ba ka la dep bthah ia ki nongshong iew ba kim dei ban pyndonkam shuh ia ka plastik bad ban shim jingpynshitom ia kito kiba leh pyrshah.
U Syiem ka Hima Myllliem u Paiem Ricky Nelson Syiem, u la ong ba ka Hima ka kloi ban iatreilang bad ka sorkar ban pynlong biang ia ka Iewduh kaba khuid.
U la ong ruh ba la hukum ba yn shah ban pyndonkam ia ki plastik kiba 50 micron shaneng.
Ha ka jingjurip u Myntri tnad sor, la synran lang u B Dutta u Director ka tnad pynroi, u Bah E Kharmalki u Secretary , u CEO ka Municipal u Bah BS Sohlya bad ki myntri ka Hima Mylliem.
Shillong, 25nailur:Ki pulit ka South West Khasi Hills ki la ioh kem 3 ngut ki briew kiba thmu ban khaii tuh ia ki dieng iwbih.
Ki pulit ki la ioh kurup ruh 130 kilo ki symboh dieng dieng iwbih na kitei ki 3 ngut.
Utei u dei u jait dieng uba shong dor da ki klur tyngka ha ka iew ia die ia thied ha India bad kitei kiba la ioh kurup ki shongdor la kumno kumno kumba 15 klur tyngka.
U SP ka SWKLH u bah Herbert G Lyngdoh u la ong ba la kem ia kitei ki 3 ngut mynta ka step na kawei ka kali Scorpio kaba don ia u nombar AS 01 BL 1962 ba la niah da u Jakir Hussain bad kiba donlang ki long u Nadir Hussain bad u Fariz Uddin.
Ia katei ka kynhun ki pulit la ialam da u Christstar Sangma hadien ba la ioh jingtip na ki bor syntiat.
Na kitei ki jait dieng ba la ioh kem la ju shim ia ka umphniang kaba mih nangtei ban shna ia ki dawai pyn iwbih bad ia kitei la ju pyniaid iew bha sha ki ri Arab.
La ju thung ia kitei ki dieng ha Barak Valley da ki briew kiba wan na Bangladesh ban shong shnong hangtei.
Katkum ka jingiathuh ki pulit la ong ba katei ka kam ka dei kaba ju leh ha kitei ki thaiñ bad dei mynta ka step ba ki runar ki la ngat ha ka shrip.
Shillong, 25 Nailur:Ki pulit ka nongbah Shillong ki la kem ia ar ngut ki briew kiba la tip kyrteng kum ka Lalrintluangi (40 snem karta) bad ka Elizabeth Numami (41 snem karta ), kitei ki la shah kem halor ki kes kiba dei ha Champhai PS (Mizoram) namar ka jingdonkti jong ki ban khaii tuh ia u suba Yellow Cake, u mar Uranium uba don haduh 1.5 kilo.
La khynra ia ka ingsah jong kitei kaba don ha Mawblei , da ki pulit ka Mizoram bad ki pulit ka Shillong bad ha katei ka jingkhynra la ioh kem sa uwei pat u briew uba la tip kyrteng kum u Ronald Phairembam (45 snem karta) uba la suba jur ba u dei u nongpyniaid iew ia utei u mar.
Shillong, 25 Nailur:Ka Dr Soloni Bareh ka la ong ba ka Riti Dustur kaba im, ka iaid katkum ka jingkylla ka por hynrei kane kam mut pat ban shu pyrthuh bud tynneng.
Haba kren ha ka jingiathir halor ka “Ka pule dangle bad ka tip riti ka pynkhlain bor ia kii khun samla’ ba pynlong da ka Samla Seng Khasi Riwar Mihngi,Tnat Shillong mynta ka sngi, ha Shillong, ka Dr Bareh ka la ong ba ka jaitbynriew kam dei ban bud tynneng ia kano kano kaba shu wan nabar khlem da pynshong nongrim bha.
“Ka riti dustur kaba im ka iaid lang katkum ka jingkylla ka por.
Hynrei tang na ka jingbiej, ban shu tynneng khlem pynshong nongrim ialada ka long kaba bakla", ka la ong.
Ka la ong ba dei ban bud ia ka riam ka beit katkum ki kam.
Ka la ong ruh ba ka ktien ka thylliej ka dei ka deiti jong ka jaitbynriew namar ba shisien ba dang im ka ktien ka thylliej, ka jaitbynriew ka dang im.
Hynrei ka la pynpaw ia ka jingsngewsih ba ha kine ki sngi, la bun sa tang ka bud tynneng.
“Ha sor ki Khasi para Khasi ki pyndonkam da ka ktien nongwei.75 percent ki briew hangne ki pyndonkam da ka ktien nongwei bad kane ka dei kaba bakla shibun", ka la ong.
“Ngi la iabud ia ka jingstad pyrthei khlem da klet ia la ka tynrai", ka la ong.
Katba u Babu Kular Khongjirem u la ong ba ha kine ki sngi, ka tien hok ba la seng nongrim da u mynshwa kala duna namar ba ki briew kim bat ia ka ktien.
U la ong ba ha u Khasi, ka ktien ka dei kaba tam bad ka hok ka jingshisha.
Ym tang katta, ka akor ka burom ruh ka la nang hiar ha kine ki sngi bad ka dei ka kamram ki samla ki kmie kpa ban kyndit bynriew ban phaidien trai ia ka jinghikai kaba paka u longshwa.
U la ong ruh ba ka jingstad jong u Khasi hyndai ka long kaba jylliew bha namar ba tang da ka ktien, ki maw, ki dieng ki niut ki nier, ki jingdon baroh ha ka mariang ki don skhor haba u briew u kren da ka hok tien sot.
Ha kane ka sngi, ki samla ba dang bat ia ka jingngeit tynrai Khasi, ka thain Riwar Mihngi ki la iapoi khrui sha kane ka jingiakynduh lang kaba ju long man ka snem.
Shillong, 26 Nailur:Ka Meghalaya Youth Foundation (MYF) ha ryngkat ka jingiatrei-lang bad kiwei pat ki seng kum ka Jharna Foundation, Seva Bharati (Meg-halaya), Mission Nethra-lya bad ka North Eastern Indira Gandhi Regional Institute of Health and Medical Sciences (NEIGRIHMS) ka la pynlong ia ka jingsumar ei ne ka Free Health Camp cum Free Eye Camp ha ka shnong Liewlong , Pomlakrai, East Khasi Hill District ha ka 23 tarik mynta u bnai naduh ka por 10:30 baje mynstep.
Shuwa ban sdang ka jingai jingsumar ka la don ka jingialang plie kaba la donlang u bah Wiston Sohtun, Secretary ka Dorbar Pyllun jong ka Pomlakrai, u bah A.Nongkhlaw, Rangbah Shnong ka Liewlong bad kiwei pat.
U bah Joannes JTL Lamare, Chairman jong ka Meghalaya Youth Foundation, MYF Social Secretary-Patricia Kharkongor; Satrupa Bhattacharjee, Founder ka Jharna Foundation; Dr.Armita bad ki kynhun jong ka na NEIGRIHMS; Braski Lyngdoh bad ki kynhun jong ka na ka Mission Nethralaya; Esterwing Warjri, Secretary, Seva Bharati (Meghalaya), ki dkhot ka Liewlong Sports, Socio & Cultural Association,ki khynnah skul bad kipaidbah ki la ia poi lang ha katei ka sngi.
Ki don kumba 160 ngut ki paidbah kynthup ki khynnah skul kib la ioh jingmyntoi na katei ka jingsumar ei ha kaba la sam ei ia ki dawai.
Bun ki nongpang ba shah sumar ha katei ka sngiki dei kiba pangkhmat bad la bthah ia ki ban kham sumar bha shuh shuh bad yn sa ai ei ruh ia ki ia ki ïitkhmat da ka Mission Nethralaya, Fire Brigade, Shillong.
La wan ban ia shim bynta da ki nongshong shnong jong ki hynriew tylli ki shnong kum ka Liewlong, Rngi Shillong, Pdeng shnong, Mawbynna, Mawtharia, Umiew nalor kiwei pat.
Ia katei ka prokram la kyrshan ruh da ka Meghalaya Co-Operative Apex Bank Ltd.
Shillong, 25 Nailur:Ki heh sorkar jong ka tnat khlaw jong ka Khasi Hills (Territorial) Division Shillong, ki la ioh kurup 6 MT u rnga uba la thang beain na Laitdom West Khasi Hills, ha ka sngi saitjain ba ladep.
Saw kynhun ki nongtrei jong katei ka tnat, ki la leit sha Mawlangsu, Mairang bad Rambrai bad ki la ioh kurup ia u rnga ba la thang tuh ha Laitdom.
Ka jingleit swait ba khah khah jong katei ka tnat, ka la pynlong ia ki nongthang rnga, ba kin sangeh noh ia katei ka ka kam, ha kaba ki la don shibun kiba la shah kem ha u bnai Jylliew bad Naitung.
La iohi ruh ia shibun ki thliew rnga, ba la iehnoh ha ki bynta jong ka Mawlangsu bad ka Mawkohie.
Na ka liang jong U DFO Khasi Hills (Teritorial) Division, ula pyrshang tyngeh ban khanglad ia katei ka jingthang rah beain bad ka ophis, ka don mynta ia 8 tylli ki kynhun kiba iaid ban swait ia kiba shalan rnga tuh bad haduh mynta, ki la ioh ban kurup ia 130MT u rnga na West Khasi Hills bad Ri Bhoi, naduh ba la khynra ha U Jylliew bad U Naitung 2016.
Katei ka kynhun, ka la ioh kurup ruh ia 50tylli ki trok, kiba kit rnga beain naduh U Kyllalyngkot 2016.
