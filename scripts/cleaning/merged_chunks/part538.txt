Ha ka shithi, u bah Sunn u la ong ba ha shnong Nonglwai ka la shu shong dum la hynriew bnai eiei mynta namar ka jingsniew u kmie ding ne transformer.
U la ong ba ha ka jingshisha ka dorbar shnong ka la iakynduh ia u SDO  ba peit ia katei ka thain ha 7Mer, Shillong ha ka 25 tarik Nailur 2019 ban pyntip ia kane ka jingjia hynrei u SDO u la pyntip ha ki nongkitkam shnong ka Nonglwai ba u la dep pyntip ia kane ka kam sha ki bor halor.
U bah Sunn u la ong ba kumba la tip hi ha kane ka aiom tlang, ki khynnah skul, ki hap ban pynkhreh ia ki eksamin jongki bad ka jingbym don ka bording ka la buh jingeh ia ki.
Ha ka shithi, u la ong ba ha kane ka shnong u lineman um ju don shuh la shiphew snem eiei mynta hadien ba la khlad noh uba trei mynsyhwa.
Halor kane, u MLA ka Mawphlang u la kyntu ia u Director ba un shim khia ban pynmeh biang ia ka bording ha katei ka shnong bad ia u lineman ruh kumjuh.
Shillong:  Katkum ka khubor ba la iohlum, la iathuh ba ka liangpyrshah kaba pynkhyllem ia ka shuki CEM ia u bah Teinwel Dkhar ka lah ban pynlong CEM ia u bah Latiplang Kharkongor u MDC shimet ban kyrshan ka Congress, katto katne ki MDC ka NPP bad MDC shimet.
Ka jingkhyllem u CEM bah Teinwel Dkhar ha ka jingiatynjuh bor mynta ka sngi, ka dei namar ka jingshet kylla ki 4 ngut ki MDC nalor sa u chairman.
Ha ka jingiakren sha ki lad pathai khubor, u nongialam ka Congress uba dei ruh u MDC na Mylliem u bah Ronnie V Lyngdoh u la ong ba ka Congress kam pat rai iano ban long nongialam ban shimti ia ka shuki CEM hadien ba la khyllem noh u CEM bah Teinwel Dkhar, hynrei kan iashong jingialang bad ki paralok ban iajied iano ban iakhun ia ka shuki CEM.“Ngin sa iashong jingialang mynta ka sngi ban iakren ia kane", la ong u bah Ronnie.
Ka jingthep kyrteng ia kiba iakhun ia ka shuki CEM la pynbna da u chairman ba kan long lashai ka sngi bad ka jingjied ia u CEM thymmai kan long ha ka 22 tarik mynta u bnai.
Lada kam don ka jingkylla biang, ka liangpyrshah kaba pynkhyllem ia ka EC ba ialam u bah Teinwel ka don 14 ngut bad 15 ngut nalor u chairman bah Pynshngain.
Shillong:  Ka jing khynra jong ki pulit ha ki bynta jong ka  East Jaintia Hills District, ka la pynlong ba kin ioh ban ejahar halor ki kyndon jong ka IPC bad ka  MMDR Act bad kitei ki kynthup ia  san tylli ha Police Station Khliehriat bad artylli  la pynrung ha Lumshnong Police Station.
Ha ka jing wad bniah, la  lap ba na ki 94 tylli ki  trok ba la ioh bat, 56 tylli ki trok ki dei ki trok kiba wan na Assam, 25 tylli ki trok ki dei kiba na Nagaland, 10 tylli ki trok ki dei na Meghalaya bad kawei na Tripura, kawei na Mizoram bad kawei na West Bengal.
Ka jingwad bniah ka dang iaid shakhmat halor ka jingwad ia ki trai bad ia ki nongniah  jong kine ki trok.
Shillong:  Ka ophis jong ka Horticulture Development Officer myn shisngi ka la pynlong da ka Interactions Programme kaba shisngi  ha  Tea development center Umsning.
Ha kane ka sngi la ia shim bynta ki nongrep bad nongpynmih slasha ki ba na kylleng ka Jylla Meghalaya bad ki tea expert   kiba wan na Taiwan.
Ha kane ka sngi la ia thir jingmut shaphang ka jing long jingman u slasha ha Meghalaya bad ka ri Taiwan bad ka jing ia pher halor ka rukom thung ia u slasha bad ki jing mih bad ka jing iohnong na ka rep sla sha kum na u Greentea bad u Whitetea Orthodox bad kiwei kiwei  ki ba long ki slasha ki ba kham rem bad kiba iarap iaka koit kakhiah.
U bah Maqbool Lyngdoh Suiam OSD, Directorate  of food processing u la lam khmat da ka jing batai shaphang ka jing wan poi u slasha sha ka jylla Meghalaya da ki British bad kaba la long ka kam rep ha ka jylla bad mynta ka jylla Meghalaya ka lah ban rep ia u Darjiling tea bad Assamtea ha ka juh ka por.
U bah M.Marbaniang HDO,Tea development center,Umsning u la ai ia ka jing batai lyngkot shaphang ka jing ioh jing kot ka jing hiar jing kiew jong u slasha ha ka jylla  bad kumno ka jingrep slasha ka iaid ha ka jylla MeghalayaKi tea expert  na Taiwan prof.
Wen Ling Deng bad Dr.Chien Teh chen, ki don lang ha katei ka sngi.
Shillong:  Ha ka shiteng miet jong ka 20 tarik u Naiwieng, ka ding ka la  bam ia kawei  ka dukan shna nar bad kumjuh ka la kem ding ruh ia ka dukan kaba marjan jong ka bad kawei ka iing ha shnong Bakur kaba hap ha West Jaintia Hills.
La ong ba  ka daw jong kane ka jingmehding ka dei namar ka jingbymtreikam shuh jong ki waiar ding, ha kane ka dukan shna nar.
Ia kane ka dukan shna nar la dei trai da u Bah Rit jong ka shnong Bakur.
U Rangbah shnong jong ka  shnong Bakur u la pan jigiarap na ki BSF.Na ka liang jong ki pulit BSF jong ka Dawki, kiba dei na ka  30 Bn, ki la poi ha kane ka jaka ryngkat bad ka um pynlip ding.
Da ka jingpyrshang jong ki BSF, ka ding ka  la kham jai jai bad ki nongshong shnong kiba don ha kane ka jaka ki la lait im.
Hadien nangta, ki pulit ka Dawki ruh ki la poi ha kane ka jaka  ryngkat ka um bad ki kali pynlip ding.
Ia  ka ding la lah ban pynlip bha hadien ka jingiatreilang jong ka BSF, ki pulit, ki pulit pynlip ding bad ki nongshong shnong.
Ka shnong ka la ai ka jingiaroh ia ka jingiarap bad ka jinglong ba la kloi jong ka BSF.Shillong:  Ki nongialam ka kynhun United Democratic Alliance (UDA) ba ialam ka UDP ha KHADC, kila kam ba ki la ithuh bad ki la tip ia san ngut ki MDC kiba shet kylla ia ka kynhun haduh ba la kylla rit paid ka Executive Committee ba ialam u bah Teinwel Dkhar kum u CEM.Ka EC u bah Teinwel kala kylla rit ha ka jingiatynjuh bor mynta ka sngi ha ïing dorbar hadien ba 15 ngut ki MDC na ki 29 ngut ki pyrshah katba 14 ngut ki kyrshan.
Ka jingshah rem u bah Teinwel ka dei namar ba u Lamphang ka ing dorbar u bah Pynshngain N Syiem ula kyrshan sha ka liangpyrshah.
U Secretary ka UDA u Bah Pyniaid Sing Syiem u la ong, ka jingialang jong ka kynhun UDA kala shim iaka rai ban pynieng ia u Bah Teinwell Dkhar kum u kyrtong bad ki kyrmen skhem ba yn jop biang ia katei ka elekshon.
“Ki don 5 ngut ki MDC kiba la shet kylla kynthup ia u Bah Pynshngain N Syiem, Bah Mitchell Wankhar bad u Bah Alvin Sawkmie kiba na ka NPP, ka Kong Macdalyn Sawkmie Mawlong (PDF) bad u Bah Latiplang Kharkongor u MDC khlem seng bad kine baroh 5 ngut kim shym la wan iashimbynta shuh ha ka jingialang jong ka UDA mynta ka janmiet" ong u Bah Pyniaid Syiem bad bad bynrap ba kila leh ia kane da ka jingiasuh buit bad u chairman bah Pynshngain N Syiem.
Kum u Secretary ka NPP ha KHADC u la iathuh ba la pyntip sha u Secretary ka NPP East Khasi Hills u Bah Aibor Tynsong halor katei ka jingjia.
U la ong, ki MDC ka NPP kiba dang don ha ka kynhun UDA ki kynthup ia u Bah Gigur Myrthong, Bah Pyniaid Sing Syiem, Bah Victor Ranee bad u Bah Rangkynsai Kharbuki.
Ani,wow ka jingsngew lyngngoh! Ban lah pynneh beit thik 5 seem ia ka EC ka KHADC te imat la idonkam ban nym shah iaid Kali shuh wat ha Motphran ruh ,hynrei ban ai laitluid noh ia kito ki rang poiei bha briew ban ia die madan sahuh noh katba mon.
Namar u rang Khasi te la u ieit jaid bynriew katno katno ruh Un shah bret kyndong pynban.
Nga sngew ki ong pynjah kyrteng noh ia U bah Ardent ba u isih dkhar,mynta pat sa ia U bah Paul.
Imat kam don jingmut shuh ia ki khun samla ruh ban phah pule Law ne kam ain namar bun na ki nong thaw ain jong ngi dang dei ki jabieng tham jabieng kada suda.
Bun ki kada ki ia khun ilekshon ban skhem ka lynti kamai spah,jaid bynriew pat ka nang iai shah pharia bad dang jot.
lKi nongialam ba ha khlieh ka NPP ki dei ban ai jingsneng ia ki ne ki nongmihkhmat pohjait,ha jaka ban skhem ka jaitbynriew ki ia khñiot ryndang pynban ia ki paralok.
Ka iing haba Duna ki mawshan kam lah ban neh.
Shillong:  U Lamphang ka iing dorbar ka KHADC u bah Pynshngain N Syiem, u la kam ka daw ka jingrai jongu ban jied ne ban ai ia ka vote sha ka liangsynpyrshah ka dei hadien ba la pynshong nongrim bha ia ka jingiatainia ha iing dorbar.
“Kam don eiei ia nga kum u chairman hynrei ka daw kaba nga jied ban ai ia ka vote sha ka liangpyrshah ka long hadien ba la sngap bha ia ka jingiatainia ha iing dorbar", la ong u bah Pynshngain.
Haba kylli kaei ka daw kaba pynlong ia u ban jied ban ai vote sha ka liangpyrshah, u bah Pynshngain u la kynthah ia ka EC da kaba ong, “Tang ka Salary Amendment Bill ne ka Bill ban pynkiew tulop ia ki MDC, ka shim por tang ha Secretariat", la ong u bah Pynshngain.
Haba kylli hato un shah shim pynshitom ha ka party,  la ong ba ha kaba kut hap ban pyrkhat ia ki paidbah ym ia ka party bad u la ong ba ka Citizenship Amendment Bill (CAB) ruh ka EC kam shym la shim khia ha kaba ka la dei ban khot ia ki khlieh nongsynshar shnong ban iakren halor kane.
Ha kajuh ka por, u la kyntait ban shimti CEM hynrei u la kam ba un neh beit ha ka kam chairman ka Council.
Ka Executive Committee ba ialam u CEM u bah Teinwel Dkhar ka la kylla rit paid hadien ba u Bah Pynshngain kum u lamphang ka iing dorbar u la ai ka jingkyrshan sha ka liangpyrshah namar ba ka la don ka jingiakhaid ha ka jingiathep vote mynta ka sngi ha iing dorbar.
Katkum ka jingong u bah Pynshngain, ka rai jongu kam dei ba shah pynbor na ka party nalor hynrei ka dei katkum ka jingsngewthuh jongu.
Shillong:  U Bah Sadon Kupar Blah uba dei u General Secretary jong ka Hynniew Trep National Youth Front u la phah ka kyrwoh khubor sha ka sorkar kmie jong ka India bad sha ka sorkar jylla Meghalaya ban kyrpad sha baroh kine ki sorkar ban plie ki lad ki lynti ban ia kren ia pynbeit ha kaba iadei bad ka  seng HNLC.Ka jingpynthymmai biang ka rai jong ka sorkar kmie ban khang pyrshah ia kane ka seng kan ym long ka jubab kaba dei ba kane ka seng ka long kaba la shah teh shah khum ha ki ain jong ka sorkar.
Ka sorkar kmie ka pynpaw ba ka jingpynthymmai biang ka jingkhang pyrshah jong ka ia ka seng HNLC ka long ba ka HNLC ka dang iai bteng ia ka kam thombor jong ka bad kumjuh ruh ba kane ka seng ka dang iai pynrung kam thymmai shuh shuh, kumta ha kane ka shithi u Sadon Kupar u pynpaw ba ka la dei ka por ba ka sorkar kmie kan pynbeit ban iakren iasngewthuh jingmut noh khnang ba ki kam pyntriem kumba la pynpaw da ka sorkar kmie yn lah ban sangeh noh.
Ka por hi ka batai ba kane ka jingpynthymmai ban khang pyrshah ia ka HNLC da ka sorkar kmie na ka por sha ka por kam shym la pynduh pymdam ia kane ka seng kumba ngi iohi haduh mynta, hynrei ha kawei ka liang ka long kum ka jingpynkynmaw ia ka sorkar kmie bad ka sorkar jylla ba haduh mynta ka jylla Meghalaya ka dang don ia ki bor kiba ialeh pyrshah ia ka ain bad da ka jingpynthymmai ia ka jingkhang pyrshah ka long beit ban pyni ba kane ka jingpynshong nongrim jong ka sorkar ha kaba iadei bad ka HNLC ka long kaba dei.
Ka jingkhot iakren bad kane ka seng kam long shuh kaba dang thymmai haba ngi phai sha ki snem ba la leit.
Ha ka por ka jinglong Myntri Rangbah u Mukul Sangma, shibun tylli ki seng kieng atiar la khot ban ia kren iasuk kaba kynthup ia ka ANVC bad kane hi ka seng ha kito ki por ka la pdiang ban ia kren pynbeit, hynrei ka sorkar kaba la leit ka la pyndonkam da kiwei pat ki rukom haba iakren bad ki seng kieng atiar jong ka Khasi, Jaintia da kaba kyntait ia ka seng ban don bynta ha ka kam sain hima sima kumba ngi la iohi ha ki media, ba ka seng HNLC ka pynpaw ka jingangnud jong ka bad  ki jingthmu jong ka na ka bynta ban iakren iasuk.
Ka HNYF ka buh ka jingkyrpad ia kine ki sorkar, ym ban ieh jyndat ia ka thong ban wanrah ka jingsuk lyngba ki jingiakren sngewthuh hynrei ban plie ki lad ki lynti ban wanrah ka jingiasngewthuh ha baroh ki ar liang  mamla.
Shillong:  Ka Meghalaya ka la pynliem ia ka Kerala da 4-2  ha ka jingiakhun sdang ka Sub-Junior National Football Championship  ba long ha madan Kalyani, West Bengal.
Na ka bynta ka Meghalaya, la thep da u Teibok Nongrum (4′), Colinsalmon Lyngdoh (52′), Jony Bakordor Nongkhlaw (80′) bad Wallambok Shangpliang (84′).
Ha ka jingiakhun ka Group A ka Meghalaya ka la ioh ban thep kol nyngkong hynrei hadien shiphang ka la shah thep kylla bad shah knieh hynrei dei tad hadien ba la kyllamiet ba ka la lah ban knieh syndon ia u nam tam.
Ia ka Meghalaya la ialam da u coach u bah Jefferey Warlarpih.
Ka Meghalaya kan iakhun ia ka Goa ha ka 24 tarik.
Shillong: Ha kaba ia dei bad ka tamasa kaba lai sngi jong ka 3rd Shillong Endurance motorsport challenge 2019 kaba la pynlong da ka Shillong Endurance Motorsport Club haka jingiatrei lang bad ka Meghalaya AIDS Control Society MACS Shillong kala poi noh sha ka ba kut ha ka 16th Nov 2019.
Ia kane ka tamasa kaba lai sngi la pyllong ka Iew Shillong Umtyngar bad kane ka tamsa ka la sei ruh iaki briew kiba shitrhem ha kine ki jait jingialeh kai.
La wan ban ia shim bynta ruh da ki briew kiba ym tang na ka jylla hynrei naka ka jylla Assam bad kiwei kiwei de.
Kyllum lang ki don 73 ngut ki nongiashim bynta ha ka ka lympung ka ba kynthup ia ka jingniah cycle, ki non-gear scooty, 2 stroke bike, 4 stroke bike bad ki jeep (stock bad ki modified.
U Kongsan ha kane ka lympung U dei U Shri MB Tongper, ADC East Khasi Hills District, bad I Symbud Kongsan ha kane ka lympung I dei I Kong Meena Kharkongor, Chairperson jong ka State Commission for Protection of Child Rights.
Ryngkat ha kaba ki ia ai mynsiem ia ki nong iashimbynta ha ki kyrdan kiba pher bapher, U MB Tongper, u la iaroh ruh ia ka SEMC ba ha kajuh ka por ka la lah ruh ban ai ia ki awareness ha kaba iadei ia ka HIV, kumno ban iada bad kumno ban sumar ha kaba iadei bad ka HIV.Cycle Trail category, kyrdan ba nyngkong la ioh da u Elhannan Jason Syiem, kyrdan ba ar da u Banshanlang Khyllait and Kevin John Khyllait ha ka kyrdan ba lai.
Non-Gear Scooty category, kyrdan ba nyngkong la ioh da u Bantiplang Kharjana, kyrdan ba ar da u Deepak Kumar Sah, third prize da u Angelus Jasaiñ.2 Stroke Novice category, first prize Riphinstar Sohtun, second prize Batista Marbañiang, third prize Cardi Nongrum.2 Stroke Expert Category, first prize Jaki Trang, second prize Khrawborlang N Dhar bad U Teibor Wankhar ha ka third prize.4 Stroke Novice category, first prize Darren Damanbha Kharkongor, second prize Dapkupar Marbañiang bad ka third prize da U Batista Marbañiang.4×4 Stock Category, first prize Banlamphang Marboh (Driver) & Rickyniel Nongrang (Co-Driver), second prize Daniel Kharkongor (Driver) & Sanos Kumar (Co-Driver) bad ka third prize la ioh da U Sunny Nongrum (Driver) & Larry Syiemiong (Co-Driver).4×4 Modified Category, first prize la ioh da U Francis Kharkongor (Driver) & Deihok Kharmalki (Co-Driver), Second Prize da U Sandy Cliff Marbañiang (Driver) & Rooney Lyngdoh (Co-Driver), ka third prize la ioh da U Protik Roy Malniang (Driver) & Viru Dkhar (Co-Driver)Ha kaba iadei bad kane ka tamasa ka kaba khring ia ki samla ka jylla ka SEMC bad ka jingiatreilang bad ka MACS ka la shim ia ka kabu ban ai ia ki jingtip halor U HIV.Ka theme jong kane ka event ka dei #knowyourHIVstatus lane #tipiakaHIVstatus.
Ka SEMC ryngkat bad ka MACS haka ka tamasa ka pynshlur ia ki samla ba wan peitkai bad ki nongiashim bynta hakane ka lympung ban test ialade.
Kawei baki thong jong ka #knowyourhivstatus ka long ban ai jingtip iaki paitbah kumno ban iadale na u HIV bad ruh ki lad sumar habaiadei bad u HIV.Ka SEMC bad ka MACs ruh lyngba kane ka lympung ka la buh iakane ka thong khnang ba ki briew kin wan shakhamt ban test bad ruh ha kajuh ka por ban ialeh pyrshah iaka jingpeit bein ne leh bein iaki briew ba im bad u HIV.Lyngba kane ka lympung ki nongpyniaid ruh ki lah ai ka jingpynshai ka ba bniah ba ki briew ki ba don HIV lade ki shim iaka jingsumar kaba kloi kin ym lah ban pynsaphriang ia u khniang HIV.Ha ka ktien nongwei ka ba mut Undetectacble = UntransmitableShi bynta kum ka jingaijingtip hakaba iadei ba ka mei mariang ka SEMC ryngkat bad ka jingiarap na ka ofis jong ka Deputy Commissioner East Khasi Hills ka la pynlong ruh iaka workshop “Shillong my Passion" ha ka sngi baar jong kane ka Lympung  hakaba  ka khubor nakane ka workshop kidei ki lad kumno ban ialeh pyrhsah ia ki jingiabret kulmar ia ki nuit ki nier.
Ha kane ka workshop bun ki nong pietkai ki la iashim bynta bad ruh ryngkat ba ka bam smai ban iada iaka mei mariang haka ka jylla ka jong ngi bad ruh hakajuh ka por ban ialade pyrshah ia u HIV.Ha kane ka tamasa kaba lai sngi jong ka SMEC, la ioh ruh ban pynlong ia ka jingaisumar khmat ei da ka Hospital Bansara Eye Care, haba bun ki paidbah nongshong shnong, ki paidbah nongiapeit kai ryngkat bad ki nongiashimbynta ki la ioh ia ka jingsumar kaba ai ei.
Shillong:  I Rev.Gilman Rose Sancley  i la khlad noh na kane ka pyrthei ha ka 19tarik u Naiwieng 2019 bad yn tep donburom ia i ha ka  22tarik u Naiwieng 2019 ha u lum jingtep ka Balang Presbyterian Mawroh, Mawlai Shillong.
Ka jingpyndonburom ba khatduh ia ka met jong i kin pynlong nyngkong ha iingsah jong i ha ka por 12baje mynsngi bad nangto kin rah pat sha iingmane ha ka por 1baje nohphai sngi.
Shillong: La pynlong ia ka jingkren ba kyrpang halor u Thomas Jones ha skulbah Martin Luther Christian University ha ka 19 tarik u November 2019.
Ia kane ka jingkren la ai da u Prof.Andrew May uba long uwei na ki khun khnai (great great grandson) jong u Thomas Jones.
U Prof May u la ai jingkren halor ka jingim bad jingtrei u Thomas Jones uba long u missionary na ri Welsh da kaba ban ruh halor ki por ba u Jones u don ha ri India ha kiba u trei hapdeng ki nong Meghalaya bad Assam.
Ha kane ka kajuh hi ka sngi la ioh ruh ban pyllait ia ka kot Tales of Darkness and Light kaba la thoh da ka Janet Hujon.
Kane ka kot ka dei ka translation bad kommentari jong ka kot Ki Sngi Barim U Hynniewtrep ba la thoh da u myllung Soso Tham.
Ia kane ka kot la pyllait da i Kong Sarahline Giri Tham iba long i pyrsa ksiew (great great grandniece) jong u myllung Soso Tham.
Haba ai jingkren ha ka jingpyllait, i Kong Sarahline Tham i la pynpaw ka jingsngewnguh ia ka MLCU bad ia i Janet Hujon na ka bynta kane ka kot kaba pyni shisha ia ka imlang sahlang jong ka jaitbynriew Khasi ha kito ki por.
I la pynpaw ruh ka jingangnud bad jingkyrmen ba ki nongpule ka juk mynta kin sngewtynnad bad ioh jingmyntoi na kane ka kot.
AIS Suja“Kaei kaba ka pyrthei ka ap khmih mynta?" Bun ki ong “Ka la jan wai".
Ki synran u Jisu pat ki kylli ia u da kaba ong – “Kaba kumno ka dak ka jingwan jong me bad kaba wai noh kane ka pyrthei?" Mathaios 24:3.
Hynrei u Jisu um iathuh ha ki ia ka sngi ka por ne kynta, namar ym bit ia ki briew ban tip ia ki por ki kynta ka jingwan pat u Jisu sha kane ka pyrthei.
Hynrei u ong – “Sumar".
Ha ka pateng bynriew ba mynta bun ki ong ka la jan wai haba ki iohi ia kiei kiei kiba phylla ki jingjia ba ki wan jia ha ka imlang sahlang, longbriew manbriew, ha ka pyrthei ka mariang, namar la nang kylla, kylla.
Hynrei ka pyrthei jingstad mynta pat ka ap khmih kliaw kaei ban jia ia ki Jiw ha Israel! Ki nongsynshar ki riewstad bad wat ka UNO ka peit kliaw aiu ka jia ha Israel ia ka jaid bynriew Jiw.
Namar tang tiak ha Israel, ha Jerusalem, ka UNO ka pynieng ryndang ban khmied.
Namar ba ka Jerusalem ka long ka baje, ka por ia ka pyrthei baroh kawei.
Kaei kaba ki Jiw pat ki ap khmih mynta ka long ban ioh hukum nangno re ban pynieng pat ia ka Temple kaba Lai ha Jerusalem.
Ki Jiw kim tip ba ka jingioh pat jong ki ban pynieng ia ka Temple ba Lai ka long ka jingkut noh jong kiei kiei kiba ha kane ka pyrthei kaba mynta.
Kiei kiei kin kut noh bad kan wan ka por jingjynjar ha ka pyrthei baroh kawei.
Hynrei hapdeng kata ka por, u Blei u dang ap ba ki briew kin wan phai khmat sha u.
Bad ia kata ka jingshisha, ka ktien u Blei ka ong kumne: “U Blei u leh kum bym khmih ia ki aiom ka jingbymtip BAN KYLLA KABA MUT" ki kam ki Apostol 17:30-31.
Ka mut u Blei u dang ai por sa khyndiat ba ki briew kin kylla kaba mut (to repent).
Ym lah ban tip sa katno u Blei un dang ai por kylla bamut ia u briew ha sla pyrthei.
Dei na kata ka daw u ong – “Kata ka ia ka long hajan.
Uta u bym hok, to nangleh bymhok; uta uba tngit to un nang tngit: uta uba hok to un nang leh hok: uta uba khuid to un nang khuid" Jingpynpaw 22:11.
Ka mut ba u Blei u ieh ha ka mon u briew ban jied khlem pynbor.
Ngi tip ba ki Jiw ki donkam palat ia ka Temple.
Hynrei ka por kam pat jia, bad na ki dak ba paw ha ka pyrthei “Kata ka por ka long hajan".
Ka jingpynieng pat ia ka Temple kaba Lai, ka long ka dak ka jingsdang jong ki 3 snem shiteng ba ha khmat ba ki Israel kin ioh biang ban ai jingknia ba man ka sngi.
Ka long ka dak ba thikna tam ba ka la sdang ka shitaiew Bakhadduh, ba la ong da u Daniel 9:27.
Kane ka shitaiew ka thew ia ki 7 snem bakhadduh na ki 70 taiew u Daniel.
Daniel 9:24 (sngewbha pule Daniel 9:24).
Hamar pdeng ka shiteng taiew (hapdeng ki 3 snem shiteng ba nyngkong bad ba ar) kan long ka por ban pynhap ia u soitan sha khyndew.
Jingpynpaw 12:7-12, bad ka long ka por ba yn pynpaw noh ia u briew ka pop (Man of sins).2 Thessoloni 2:1-4.
Jingpynpaw 13:1-18 / Jingpynpaw 6:7.
Kumta ki 3 snem shiteng ba ar, ba la khot 42 bnai ne 1260 sngi, ki long ki por ba jynjar tam ba la ong ha u Mathaios 24:15-21, kaba ym pat ju long na myn dang long ka pyrthei bad kan ym long shuh ruh.
Ki Jiw ki la kwah dik dik ban ioh Temple noh u Blei um pat shah u dang ap.
Namar ka jingpynieng ia ka Temple kaba Lai, kan long ka por jong kaba kut (end of climax).
Dei na kata ka daw u Jisu u la ong – “Ynda phin iohi ia ka jingijli ba pynduh, ba la ong shaphang jong ka da u Daniel Nongiathuhlypa, kan long noh ka por kaba khadduh.
Namar kata ka jingijli kan ieng ha ka Temple ba Lai ha Jerusalem, uba long u ksuid bad u soitan.
Mathaios 24:15-22 / 2 Thessoloni 2:4.
Haduh kane ka kynta, ki Jiw ki dang ainguh ha ki maw kynroh ka Jerusalem namar kim don Temple satia.
Bad ia kata, ka ktien u Blei ka ong kumne: “Naba ki shakri jong me (ki Jiw) ki ia sngewbha ia ki maw jong ka, bad ki isynei ia ka khyndew jong ka" Salm 102:4.
“Ki kjat jong ngi ki ieng hapoh ki khyrdop jong pha – ko Jerusalem" Salm 122:2.
Thik ka long kumta haduh mynta mynne.
Kumta ka por ka poi noh ba ki Jiw ki dei ban ioh Temple noh namar ba ki la duh ia ka Temple ba ar naduh u snem 70 A.D.Haduh mynta, ka long 1949 snem ki Jiw khlem Temple.
Ka por ka la ih ba ki Jiw kin ioh Temple noh.
Bad ka Temple kaba kin sa pynieng kan long ka Temple kaba Lai (Third Temple).
Bad ia kane ka Temple, u Blei u khlem ai hukum ban pynieng.
Bad ngi sngew thuh ba ka long na ka jingkwah lade jong ki hi, namar ki ngeit katkum ka jingngeit ki kpa tymmen jong ki hyndai.
Na kata ka daw, ka Temple kaba Lai ka long ka DAK sha ka pyrthei, ba kita ki por ki long hajan.1 Petros 4:7.
Amen.
Shillong:  Ka EC hapoh ka jingialam u bah Teinwell Dkhar, ka la khyllem ha ka jing ia thep vote, ha kaba kiba pyrshah ki ioh da 15 vote, katba kiba kyrshan ki ioh da 14 vote.
Ka jingthep vote ka long ba hadien ka jingiatai kaba baroh shi step ka ba la sdang naduh mynta mynstep.
Ha ka jing iavote ki liang pyrshah bad ka liang synshar ki la ioh mar 14 vote,  hynrei lyngba ka jing thep vote u Chairman ka KHADC u bah PN Syiem u la vote ha ka liang pyrshah bad ki la pynkhyllem ia ka EC.Ka liang pyrshah jong ki MDC ka seng Congress ha KHADC mynnin ka sngi ka la wan rah ia ka jing bym shaniah ha kane ka Dorbar tlang ia ka EC kaba la ialam da u bah Teinwell Dkhar.
Na ka liang u CEM u bah Teinwell Dkhar ha ka por ba pynshai ha kane ka dorbar tlang u la iathuh ba u paidbah baroh ki la iaroh ia ka rukom trei kam jong ka EC ba mynta bad ka jingshaniah ka jong u hi ia ki dkhot ka EC  ka ba u ka ai ka bor ba yn trei ia ki MDC ba kin trei kat kum ka jingstad jong ki hi.
Ha lor ka jingkynnoh ba ka EC kam shem la shim ia kano kano ka lynti ban pynpaw ia ka jingthmu ka SorkarPdeng ban wanrah ia ka CAB, na ka liang u nongialam ka EC u la pynpaw ia ka jinglynngoh ba mynnin ka sngi baroh ki la ai ia ka jingmynjur  lang ban phah ia ka jingpyrshah ia ka CAB sha u President ka Ri, hynrei mynta pat ki kynnoh ba ki khlem leh eiei shaphang ka CAB.Halor ka jingkynnoh ba ka don ka jingweng kam ia ki Casual, na ka liang u CEM u la iathuh ba ki weng ia ki nongtrei Casual ka long namar ba ki don ki Casual tang ha ki register, katba ha ophis pat kim ju wan kane ka dei tang ka jingpynlut phut ia ka pisa ka Council dei na kane ba ki la weng ia ki nongtrei Casual ha KHADC.Halor ka jingkynnoh ba ka EC ka khlem lah ban pynrung haduh mynta ruh  ia ka Ktien khasi ha ka 8 schedule na ka liang u Symbud CEM u bah Pyniaidsing  Syiem u la iathuh ba kane ka phang na ka liang ka Sorkar Jylla ki ladep ban ia kren ha ka Sorkar pdeng bad ki hap ban ap ia ka ba bha.
Halor ka jing kynnoh ba ki don ki jingtrei thurmur bad ka jingwan tuklar jong ki riew paidbah ha KHADC, u bah Pyniaidsing u la pynpaw ia ka jingsngew lyngngoh ba mynnin ka sngi na ka liang pyrshah ki liia ai ia ka jingkhublei ia ka jingtrei ka ba bha na ka liang ka tnad Elaka hynrei mynta ki la kynnoh ba ki leh thurmur,bad u la ong ruh ba ym don ki ba wan ban tuklar lait noh tang ki briew jong ki tnat sorkar.
Halor ka jingkynnoh ia ka Monolith Festival ba ka jing bym pynlong shuh ha ka Hima Mawphlang na ka liang u bah Pyniaid u la iathuh ba ka Khasi Heritage ka don ka jingiateh soskular ka ba la iateh bad ka Hima Mawphlang, hynrei na ka bynta ka Monolith Festival ki khlem iateh soskular eiei ha ka ba ka shong ha ka Council ba ka lah ban pynlong ha eiei ruh.
Halor ka jingkynnoh ia ka jingleit khah khah jong ki MDC sha Delhi  u bah Pyniaidsing Syiem u la pynpaw  ba mynnin ka sngi, na ka liang pyrshah ki ju kylli ba hato ki dkhot ka EC ki ju leit buddien ne em ia ki bill, hynrei mynta pat ki kynnoh ia ka jingleit poi Delhi khah khah ka jingpoi ka pisa sha ka Council ka dei kata ka daw ba ngi hap ban leit sha Delhi.
Na ka liang u EM incharge ka trade u bah Paul Lyngdoh haba pynshai ia ka jingkynnoh ba na ka liang ka rukom ai trading laisen ka la pynjynjar palat haduh ba ka la poi haduh ki shkor jong u Prime Minister ka Ri, u bah Paul u la ong ba ka EC mynta ka trei kam dei na kata ka daw ba ka la pynkhih win ia ki bar jylla, ki ba kwah ban wan khaii ha ka jylla jong ngi bad ki bar jylla ki la sngewthuh ia ka jingdon ka Council.
U la ong ruh ruh ba lada ki lah ban pyndonkam hok ia kane ka ain ba la don lypa ka jylla jong ngi, kan ym long kumne kum ba long mynta, hynrei mynta na ka liang EC mynta ki pyntrei kam ia ka ba donkam eh ban wan rah ia ka jingbha ia ki jait bynriew.
U la bynrap ruh ba lyngba kane ka jingpynmih hukum jong ka Council ban ki no ki no  ki ba wan leh kam khaii kin hap donkam ia ka trading laisen ki bun ki tnad sorkar kum ka NEIGRIMHS, CPW,ICAR  ruh ki ba hap ha ki kyndon jong ka trading system ki  lawan ban shim ia ki trading lisen na ka KHADC ha ka ba ka la long ka burom ka ba khraw ia ka Council.
Haba kumne Ka lah ban don kaei re kaei ka ba sha lyndet.
Ngi tip ba  ka dei ka politic hynrei ka issue jong ka jaitbynriew dei bn budien.
Kaei shuh  kaban sah jia ha ha EC ba thymmai.
Kaei ba kan leh na ka bynta ka jaitbynriew.
Kane ka jingkhyllem ka EC barim ka lh ban ktah ia ki kam babha  ba ka EC ka lah leh.
Shillong: Ka khubor kaba dang shu ioh lum, ka iathuh ba ka Executive Committee jong U bah Teinwell Dkhar, ka la khyllem noh mynta ka sngi.
Ha ka jing ia tynjuh bor mynta ka nohsngi, ba la pyniaid da U Bah PN Syiem, uba dei u lamphang dorbar, kito kiba pyrshah ia ka EC, ki ioh 15 vote, katba kiba kyrshan ki ioh 14ngut bad kumta ka EC, ka la duh ia ka jingshaniah jong iing bad ka EC, ka la khyllem.
Khliehriat:  Ka East Jaintia Hills District Basketball Association, Khliehriat ba kan sa don ka trial Basketball kan jied ia ki player Basketball jong ka District ki ban leit mihkhmat ia ka District sha ka Meghalaya Game ka ban sa long ha u Nohprah, 2019 haka Nongbah Shillong.
Kumta ka seng ka kyrpad ia kino kino ki rangialehkai kiba kwah ban iashimbynta hakane ka trail ki dei wan mih ha ka 22tarik Naiwieng, 2019 (Sngi Thohdieng) ha ka Basketball Court jong ka Khliehriat Higher Sec.
School haka por 2:30 nohphai sngi.
Ia ki jingtip ba khambniah lah ban phone ha kine ki number – +91 96154 47943 (Benjamin Darnei, Organizing Secretary EJHDBA) bad +918730991189 (Deibormi Lamin, Publicity Secretary EJHDBA).
Shillong:  Ka Bakur Social Welfare Sports Club kan sdang noh shen iaka 20th Riwar Cup Invitation Football Tournament ha madan Bakur Dawki ha u bnai Nohprah ban wan.
Ka thong ka long T.2.30 lak (Ar lak lai phew hajar) bad ka tarik ba khadduh ban pdiang ia kiba kwah iashim bynta ka long 23 tarik Naiwieng 2019 bad ia ki jingtip bniah lah ban ioh da kaba phun ha u 7005906100, ong ka kyrwoh na u bah Daniel Khongsit u president BSWSC.Shillong: U Chairman jong ka Khasi Hills Autonomous District Council, u bah Pynshngainlang Syiem, mynta ka sngi u la pynbna ba ka jingjied ia u Chief Executive member ba thymmai jong ka KHADC kan long la sngi thohdieng bad ka jingthep ia ki kyrteng ban ia khun ia kane ka ilekshon kan long la shai.
La pynbna hapoh ka iing dorbar ba ka jingthep kyrteng kan long shuwa ka 12 baje la shai ka sngi bad ka jingbishar bniah ia ki kot ki sla kan long ha ka por 12.15 baje shiteng sngi.
Namar ba ka EC kam don shuh ka jingshong dorbar kan long ha ka 22 tarik sngi thohdieng ban jied ia u CEM ba thymmai.
Man ba kyndang dkhar khyllem beit ka ec ha KHADC, ka jong u Bah Ardent ruh ka khyllem ba u sdang kyndang dkhar.
Isynei ia ki khun samla jong ngi kiba dang iakhih ha surok katba kine ki Biej tyngka, Biej bor ki iatar ia ka jaidbynriew!.
Nongstoiñ:  Ka Laitkseh Sport Club kaba dei kawei na ki kynhun pyniaid Football ba paw hapoh West Khasi Hills District hadien ba kala dep ban pyniakap ia ki kynhun kala pynbna paidbah ba ia ka lympung ialehkai phutbol mynta u snem ia kaba yn khot ruh kum ka CMiv LPFT (Laitkseh Premiere Football Tournament 2019-20) yn sdang noh ha ka 25 tarik mynta u bnai ha ka madan Mawkynjoin ha Laitkseh.
Ki team lane ki kynhun ki ban sa iashim bynta ha katei ka lymnpung mynta u snem kidon baroh 16 tylli kiba na kylleng ki jaka jong ka Jylla bad na ka liang jong ka LSC ha ka jingpyniakap ia kitei ki team kala ioh ban pynlong hapoh ka ophis treikam jong ka HNN ha Nongstoiñ ia kaba la pyniaid da u President ka LSC u bah K.P Marngar bad u bah GJL Sangriang Chairman ka Tournament Committee.
Ban pyndep ia ka jingpyniakap  ia ki team, na k aliang jong ka LSC kala leh  ha ki ar tylli ki bynta katta na ka bynta ka Round kaba nyngkong lane ka Pre-Quarter Final la shna ia ka prokram ialehkai (generate Fixture) lyngba ka “Tournament Manager  Mobile App" ha kaba ka Committee kan sa ioh ban ai jingtip (update) shaphang ka jingiaid bad ban pynmih ruh iaki jingtip ne khubor shaphang kane ka Lympung.
Ha kaba iadei pat bad ka jingpyniakap na ka bynta ki kynhun ki ban iakhun ha ka Quarter final bad Semi final pat, ka LSC kala leh lyngba ka Manual Simulation ha kaba nalor u President bad Chairman ka Tournament committee la iadonlang ruh u Bah S.L.Marngar , Secretary LSC , ki dkhot ka  LSC ia kaba la sakhi lang ruh da ki nongthoh khubor.
Shillong:  Ka Rongbiria Seng Kut Snem ka Seng Khasi Kmie, Shillong, ka la long hapdeng ka jingshong shit ha kane ka sngi Robibar ba la wan iashim bynta shit rhem da ki rangbiria na kylleng jong ka Bri Hynñiewtrep Hynñiew Skum.
Tang ha ka iakob siat kynhun ki nongiashim bynta baroh ki la long haduh 95 ngut bad ha ka iakob siat ba para marwei la iashim bynta da kumba 196 ngut ki rangbiria.
Ha ka iakob siat kynhun, lahduh mynta ka snem dei ka kynhun ka Pynthor ‘A’ ba wan ba-ar dei ka kynhun na Sohra Rim ‘E’.
Haba phai pat sha ka iakob siat kaba para marwei, lahduh dei u Aibor.
L.Mawphlang na Mawlai, ba-ar Samborlang Pyngrope na Mawusam bad ba wan ba-lai dei u Patsha Lyngdoh na Sohra Rim.
Ka  song pisa ba la ai ha kane ka kynti iakob kaba mynta ka long  ba ha ka iakob siat kynhun, ka Pynthor ‘A’  ka la leit phai sha la iing bad ka song pisa kaba long 25 hajar tyngka, katba  ka Sohra Rim kaba wan ba-ar ka leit phai sha la iing bad ka song pisa kaba long  10 hajar tyngka bad nalor katta ka la don ruh ka jingsam ia ka song pisa kaba long mar 3 hajar tyngka sha ki ar kynhun bat ia ka kyrdan kaba lai.
Haba phai pat sha ka iakob siat ba para marwei, u nam tam ne lahduh u la ioh ban leit phai sha la iing bad ka song pisa kaba long 12 hajar tyngka ryngkat bad u nam rupa bad ba wan ba ar 5 hajar tyngka bad ba wan ba lai 2 hajar tyngka.
Kongsan ba la  plie ia kane ka jingiakob dei u Rgh D.K Dkhar President Seng Khasi Kmie ryngkat ka jingiadon  lang ki dkhot nongkit  kam jong ka JPK Seng Khasi Kmie , la ioh ruh ia ka nguh ka dem ba la ai da ka kynhun U Tymmen U San Seng Khasi Kmie u Rgh Skor Jala bad ia ka jingiakob baroh kawei la pyniaid da ka Rongbiria Seng Kut Snem Komiti ka Seng Khasi Kmie.
Shillong:  U MDC ka Congress na Mylliem, u bah Ronnie V Lyngdoh u la ong ba lada u nongialam ka BJP na Assam u Himanta Biswa Sarma un ieng ban pyrshah ia ka Citizenship Amendment Bill (CAB), ma u ruh kum u briew ka Congress un leit rung lang ha ka shatri ka North East Democratic Alliance (NEDA) kaba ialam ka BJP.Haba shim bynta ha ka jingiatai halor ka CAB ha iing dorbar ka KHADC mynhynnin ka sngi, u bah Ronnie u la ong, “Ka UDP kaba don ha ka NEDA, ong ia u Himanta ban pyrshah ia ka CAB bad lada u Himanta u pyrshah CAB, nga ruh ngan rung NEDA noh".
Kane ka jingkren u bah Ronnie ka long ban kynthah ia ka UDP bad ka NPP kaba iadon lang ha kane ka shatri.
Hynrei u bah Bindo M Lanong uba la shim bynta ha kane ka jingiatai, u la pynshai ba ka NEDA ka dei ka rynsan ban iapyrkhat ia ka jingbit jingbiang ka dong mihngi bad ka UDP kawei na ki paralok ha kane ka kynhun, ka ju pyrshah ia ka CAB ha man ka jingialang ka NEDA bad ka pyrshah haduh kine ki sngi.
U bah Ronnie u la ong ba dei ban pyrshah jur ia ka CAB namar ba ka dei kaban pynjah klep ia ka jaitbynriew rit paid.
“Ngim dei ban shah ban pynlong ain ia ka CAB bad lada long ain ka CAB ngam tip lah ne em ban pyllait ia ka jylla.
Ngim kwah ban kylla tang kum ki nongthoh dieng nongtong um jongno re ha la ka ri lajong", u la ong u bah Ronnie.
U la ong ba lada kane ka ain ka long kam, ka jaitbynriew kan sa kylla rit paid ha kane ka jylla bad ka don ka jingthmu kaba sha jngai bha ka BJP ka long ban don kawei ka ri kawei ka jaitbynriew kawei ka niam.
“Ha ka ri India kaba don 125 klur, ngi don tang 15 lak ngut eiei.
Katno ngut eh kiwei ki jaitbynriew lait na ki Hindu kiba sah ha ka Bangladesh kiba wan buhai shnong", u la bynrap.
Shillong:  Hynnin ka sngi, ka  kynhun nongshad na War Jaintia ka la mih ban leit iashim bynta  ha sor Jamshedpur.
Ia kane ka kynhun la leit ialam khmat da ka JSU Shillong Circle.
Kane ka kynhun ka lah leit shim bynta ban pyni paidbah ia ka shad tynrai ka thain bad ki briew jong ka War Jaintia (Amlarem Sub Division) kaba don ha West Jaintia Hill District.
Kane jingshad tynrai kaba tip kum ka shad ‘Rongkusi’ ka shad wait bad mastieh bad ka shad kynthei kaba dei kawei na ki shad tynrai jong ka Bri u Hynniewtrep jong u Khasi Jaintia.
Ki nongshad ha kane ka lympung ki lah pynpaw ba ki paidbah ki da i hun shisha ban iohi da la jong ki khmat ia ka shad Rongkusi bad ia ka jingphong jingdeng tynrai kaba pynpaw ba ka jaidbynriew hynniewtrep ka riewspah ha ka riam tynrai.
Ha kane ka lympung lah wan shim bynta kumba da ki spah tylli ki tribe ne ki riew lum bad jaidbynriew rit paid na kylleng ka Ri India bad kumjuh na kylleng ka pyrthei bad ia kane ka lympung lah pyniaid bad pynlong da ka TATA STEEL kum ban ailad ia ki jaidbynriew rit paid bad riewlum ban ia kynduh lang ha kawei jaka ban ia syllok bad ban pyni pyrthei ia ka shad ban riam tynrai bad kumjuh ki jingbam tynrai (Tribal cuisine).
Nongstoiñ:  Ka Seng Khasi Students Union Mawshynrut Circle ka la pynpaw ia ka jingsngew khia kaba jur halor ka jingkhang bad sangeh die umphniang ka M/S Ri Lyngngam Service Station, kaba dei ruh tang kawei ka petrol pump kaba don ha ka thaiñ Riangdo West Khasi Hills.
Na ka liang jong ka Seng kala ong ruh ba ka jingkhang bad ka jingbym lah ban die umphñiang lyngba katei ka pump kala pynlynga ia ki paitbah khamtam ia ki nongñiah kali kamai kiba ap kmang ia ka ja kpoh na kaba kamai kali bad ka jingbym don umphniang bad ka jingbym iaid beit katei ka pump kala pynduhnong shi katdei eh iaki paitbah hi baroh kawei.
Kumta na ka liang jong ka Seng hapoh ka jingialang jong u Samla Armstrong Sohshang President bad u Ulysis Ryntong Secretary, ki la kyntu ia u trai jong katei ka Service Station kaba don ha zero point Riangdo WKH ba ki dei ban ia pynbeit noh bad ka All Assam Petroleum Mazdoor Union, khnang ban ioh plie noh kham kloi ia katei ka service ban pynsuk ia ki nongñiah kali bad kumjuh ia ki paitbah ba leit ba wan.
Ha kaba iadei bad katei ka bynta na ka liang jong ka seng ka la leit ruh ban iakynduh ia u SDO ka Mawshynrut Civil Sub Division ban pynsangeh ia ka jingeh ba ki paidbah kila mad na katei ka jing sangeh die umphniang katei ka petrol ha Riangdo bad ki la pynpaw ruh da kaba ong ba ka jingbym ia sngewthuh jingmut ne ka jingiakynad jongno re jongno ka la wanrah jingeh pynban ia ki paitbah ka thaiñ baroh kawei.
Ha kawei pat ka liang ka Seng ka khot ka wer ruh iaki riew shimet ba kin wan plie sa kawei ka Petrol Pump sha katei ka thaiñ namar ka jingdawa jong ki kali ym lah shuh ban pynbiang tang da kawei ka Pump.
New Delhi:  Ki Bank bapher, kiba la long trai da ka sorkar, ki la jia ka jingshah tuh bad shah thok pisa kaba  T.95,700 klur ha ki hynriew bnai ba ladep, la iathuh mynta ka sngi ha Parliament.
Ka kaiphod jong ka  Reserve Bank of India (RBI), ka iathuh ba ka jingtuh bad thok pisa ha ki  Public Sector Banks (PSBs), naduh ka 1tarik Iaiong 2019 haduh ka 30tarik Nailur 2019, ka long  ha ki 5,743tylli ki sien bad ka jingduh ha ka pisa ka poi sha ka  T.95,760.49 klur, ong ka  Nirmala Sitharaman, myntri pla pisa ha  Rajya Sabha.
La iathuh da ka myntri, ba ka jingtrei ka dang iaid shakhmat ha kine ki sngi, na ka bynta ban khanglad ia katei ka jingtuh pisa ha ki Bank bad la khang noh ruh ia ki 3.38 tylli ki account ki bym trei kam satia.
Shillong:   Ka dorbar tlang ka iing dorbar ka Khasi Hills Autonomous District Council (KHADC) kaba long myn hynnin ka sngi, ka la shim da ka rai ban pyrshah ia ka Citizenship Amendment Bill (CAB) ka sorkar pdeng.
Ki dkhot na ka liangsynshar bad na ka liangpyrshah kila pynpaw ia kajuh ka sur ka jingpyrshah ia kane ka CAB.La wanrah ia kane ka mat na ka liang ka Executive Committee da u Executive Member u bah Titosstarwell Chyne bad la kyrshan da ka iing baroh.
Ka Rai ka long ban kyntu ia ka sorkar pdeng ba ia ka ain CAB ym dei ban pyntrei kam ha ka jylla Meghalaya bad kyrpang ha ki jaka kiba hap hapoh ka jingpeit jong ka District Council.
Haba wanrah ia katei ka rai, na ka liang jong u EM ba dei peit ia ka khyndew ka shyiap u Bah Titosstarwell u la ong ba lyngba kane ka rai jong ka iing dorbar kin phah sha ka sorkar pdeng ban pynpaw ia ka jingpyrshah ia ka CAB, 2016 kaba kane ka sorkar BJP ka thmu ban pynlong ain mynta.
Na ka liang jong u bah Ronnie V Lyngdoh u MDC ka Congress na Mylliem, u la ong ba lada kane ka CAB jong ka BJP kan trei kam kan long ka jingma ia ka jaidbynriew rit paid.
U la kynthah ia ka UDP da kaba ong ba ka dei ka kynhun jong ka NEDA kala dei ban ong ia u Himanta Biswa Sharman nongialam ka BJP ba kin pyrshah ia ka CAB bad lada u pyrshah ia ka CAB, ma u (Bah R V Lyngdoh) ruh un rung noh sha ka NEDA.Kiwei pat kiba iashim bynta ki long u bah Paul Lyngdoh u la  ong ba kan myntoi aiu kata ka lama UDP, lama Congress bad kiwei kiwei lada kane ka CAB kan treikam, bad u la ong ba lada ka sorkar pdeng ka leh don bor, yn pynkylla ka phang pdeng jong ka jingiakren ha ka pyrthei.
Kiwei ki para MDC kiba la ia shim bynta ban ia kren ki long u Chief Executive Member u Bah Teinwell Dkhar, u Bah MN Mukhim, Bah Lambor Malangniang, bah Bindo M Lanong ha kaba u la ong ba ka ki seng reiwlum na North East ki Pyrshah ia ka CAB bad ia kane kila ia kren ha ka jingialang jong ka NEDA mynta u snem ha Guwahati.
Kiwei kiwei kiba la ia shim bynta ki long u nongialam ka liang pyrshah u bah Lamphrang Blah, Bah Batskhem Ryntathiang, Bah Carnes Sohshong, Bah Charles Marngar, Bah Gabriel Wahlang, Kong Grace Mary Kharpuri.
Shillong:  U MDC ka Congress na Mairang u bah Batskhem Ryntathiang, u la pynkyndit ia ki paralok MDC ka Congress, haba u kynthah ia ki nongialam ka party katba u dang kren haba iadei bad ka mat ka Citizenship Amendment Bill (CAB) ha iing dorbar ka KHADC.U Bah Batskhem u la kynnoh ia ki nongialam ka Congress kiba synshar ha kane ka san snem ba la dep kiba la leh politik ia kane ka CAB da kaba pynlong jingiakhih katba ialade haba ki dang don ha ka sorkar, kim leh eiei ban ai da ka Inner Line Permit (ILP) kumba la dawa ki paidbah.
“Ka CAB lada ka lah ban long ain, kan pynsted ia ka ri Khasi ban shah tyllep ha kiwei ki jaitbynriew namar wat khlem ka CAB ruh la jan shah tyllep bad kaba donkam eh ka long ban dawa noh da ka ILP", la ong u MDC ka Mairang.
U la kynnoh ba kane ka jingjia ka dei namar ba leh sting ka sorkar barim ba ialam da u Dr Mukul Sangma  namar lada ai da ka ILP, ka la kham suk mynta hynrei kine kijuh ki briew ki leh politik ban mih sha madan ban iakhih pyrshah ia ka CAB.“Ngam pynrem ia ki MDC, kine (nongialam Congress ha ka sorkar barim) kijuh ki briew ba don ha ka sorkar mynshwa kim leh eiei, mynta pat ki mih sha madan ban ialeh politik.
Nga pynrem watla nga la don ha ka Congress", la ong u bah Batskhem.
U la bynrap, “Lada ki nongialam ki iai leh kumne, ngan mih madan ban iakhun shwa ia kine ki briew ha madan haba shit haba paw".
Ka jingkren u MDC ka Mairang ka la pynkyndit ia ki MDC Congress kiba la ther ia ka liangsynshar bad ka sorkar khamtam ia ka UDP kaba don lang ha ka North East Democratic Alliance (NEDA) ba ialam ka BJP.Ha kajuh ka por, u MDC ka Mairang u la kynthah ruh ia ka UDP kaba don ha ka sorkar ba ka long kum ka rongser bad ka dei ban hukum ia ka sorkar ban pyntreikam ia ka ILP bad lada kam leh ka sorkar, ka dei ban mih noh.
“Ka UDP ka long kum ka rong ser bad ka dei ban hukum ia ka sorkar jylla ban wanrah da ka ILP bad lada kam leh, ka dei ban mih noh na ka sorkar", la bynrap u MDC ka Mairang.
Shillong: Mynta ka sngi  u bah Sanbor Shullai, MLA  ka 19- South Shillong Constituency  u la leit ban ia kynduh ia u Lat ka Jylla u Tathagatha Roy, ha ka ba u la ai ia ka dorkhas sha u President ka Ri India lyngba ka ophis jong u Lat ka Jylla.
Haba ia kren bad ki lad pathai khubor, hadien ba u la dep ia kynduh ia u Lat u la iathuh ba naduh u snem ba la dep u la dep phah ia ka shithi ban pynpaw ia ka jing pyrshah ia ka CAB bad u iathuh ba na ka liang ka Sorkar Pdeng ki la ialeh ban ym pyntrei kam ia ka CAB, ha ki to ki jaka kiba la don ia ka ain ILP, hynrei ha ka Jylla Meghalaya kam pat don ia ka ILP, hynrei kat kum ka (Exemption on the provision of Article 244 of the constitution ha ka paragraph 12 A (b) jong ka Sixth schedule ha kaba u President u lah ban ym pynmih ia ki hukum ba ki ain ka Sorkar Pdeng kan ym lah ban pyntrei kam ha ki jaka ba don ka ILP, hynrei ha Meghalaya wat la ngim don ia ka ILP ruh, ngi lah ban lait na ka jing pyntrei kam ia ka CAB namar ba ngi la don lypa  ia ka ar ngut ki  dkhot ha Parliament ki ba la mang kyrpang kum ki rit paid.
“Dei ha kane ka nongrim ba nga wan ban kyrpad ia u Lat ka Jylla ba un phah ia ka dorkhas sha u President jong ka Ri India ba un pyllait ia ka jylla Meghalaya na ka CAB".
U bah Sanbor u la iathuh ruh ba na ka liang ka Sorkar MDA ruh ki la leit ia kynduh ia u Home Minister u Amit  Shah ban ia kren shaphang ka  CAB.Shillong:  U Executive Member ka KHADC u bah Paul Lyngdoh u la kyntu ia ki MDC ka Council ba kin law noh iaka jingsngew party haba iakhun ia ka dawbah ka jaitbynriew namar ba ka party ka dei tang ka sopti hynrei u briew u dei na kajuh ka jaitbynriew.
Haba iashim bynta ha ka jingwanrah ban pyrshah ia ka Citizenship Amendment Bill (CAB) ha ka iing dorbar ka KHADC mynta ka sngi, u bah Paul Lyngdoh u la ong, “Kan myntoi aiu kata ka lama UDP, lama Congress bad kiwei kiwei lada kane ka CAB kan treikam" bad bynrap, “Ngi wan hangne kum u dkhot ka jaitbynriew ym don lama Congress ym don lama UDP ia ka jaitbynriew".
Haba pynrem bad pyrshah jur ia ka jingthmu ka sorkar pdeng ban wanrah ia ka CAB, u bah Paul u la ong ba lada ka sorkar India kam burom ia ka jingiateh bad ka jaitbynriew, ka don ka hok ban pyrshah shaduh ba ka pyrthei baroh kan iohi bad kan ioh sngew.
“Kane ka dei ban long ka mat ba ka pyrthei kan tip ia kane, ka donkam ban thap ar tylli ki kti ban mih sur, lada ka Delhi kan leh da ka bor, ngi ruh ngin shim ia ka sienjam.
Lada ka iuhroit ia ka jingiateh bad ngi, ngi ruh ngi don ka hok ban tar ban kyrdem ban iuh ia kane", la ong u bah Paul.
U la ong ba ka CAB ka dei ka mat kaba ktah bad iadei ia ka politik kaba ktah ia ka jaitbynriew.
“Ha kaba iadei kane ka mat, ngi dei ban bret ia ka jingsngew party namar ba ka party ka dei tang ka uniphom bad ha ka Sixth schedule lei, ka kyntien party kam don", u la ong u bah Paul.
U la ong ba ai ba ka sur na ka KHADC kan mih kaba jam bha ba ka pyrthei kan tip bad iohi.
“La shu pynbor ban iasoi ia ka Instrument of Accession, bad ngim shym la iasoi ia ka Instrument of Merger (IoM) bad ka sorkar pdeng, kaba mut ba ngi iasoh bad ka sorkar India halor ki kyndon kiba pher bha", u la ong.
U la ong ba ka donkam ban phaidien biang ia kane ba lada ka ri India kam burom ia ka jingiateh bad ka jaitbynriew.
“Ngim dei ban tieng tang namar ba ngi rit paid, ym lah ban nguid tang namar ka jingbun paid", u la ong.
Katba u bah Martle N Mukhim haba shim bynta ha kane ka jingiatai, u la ong ba ka jaitbynriew ka la  rung ha India ryngkat ki jingkular ba ka ri kan neh kan shong kumba ka long.
“Hynrei mynta ka la paw ka long kumno ban khnoit ia ngi",u la ong.
U la ong ba ka jingioh ia ka district Council ka la ialam sha ka jingioh ia ka jylla ba pura.
“Ngi donkam ban iawer ia baroh ym tang ia uta u Himanta kumba la ong u bah Ronnie kiba pyrshah ia ka CAB bad ban pyllait ia ka jaka riewlum baroh kawei", la ong u bah Martle.
Shwa ia kane haba wanrah ia kane ka mat, u bah TW Chyne u la ong ba ka KHADC, ka la sngew donkam ban wanrah ia ka rai ban dawa na ka sorkar pdeng ban pyllait noh ia ka Citizenship Amendment Bill na ka jylla Meghalaya bad ki jaka riewlum namar ba kan long ka jingma ia ki riewlum lada wanrah ia kane ka ain ithuh nongshong shnong ia ki jaitbynriew Hindu, Sikh, Parsi, Buddhist, Jains bad Khristan kiba wan na ri Bangladesh, Afghanistan bad Pakistan shwa ka snem 2014.
“Ka CAB ka dei ka jingma na ka jingwan ki briew kiba nabar ka ban ktah ia ka khaïi pateng, ki kam beain, ka jingjyllei ki kam thiem", u la ong.
U la ong ba ka EC kala pyrshang ban wanrah ki ain ban tehlakam ia ki briew nabar hynrei ka sorkar jylla ka dei ban tip katno ngut kine ki jaitbynriew kiba wan shwa ka 2014.
“Ki sengbhalang kila iakhih bad ngi kum ki nongialam ngi ai jingkyrshan da kaba pynsngew sha ka sorkar pdeng ba ngi pyrshah ia kane ka bill bad lada ki pass pyllait noh ia kane ka CAB na ki jaka ka Council", u la ong.
Kiwei pat kiba iashim bynta ki long u bah Bindo M Lanong uba la pynpaw ka jingsngew khia jur ia kane ka Bill ka sorkar pdeng.
Shillong: Ka Congress kaba don ha liangpyrshah ha Khasi Hills Autonomous District Council (KHADC) ka la wanrah mynta ka sngi da ka mat bym shaniah shuh ne ka No Confidence Motion pyrshah ia ka Executive Committee kaba khlieh da u CEM bah Teinwel Dkhar.
Ia kane ka mat ba la wanrah ka Congress, la pdiang da u chairman u bah Pynshngain N Syiem hadien ba ka jingdon ki MDC ka la kot sha ka shi bynta na ka saw bynta katkum ka ain pyniaid dorbar.
Ka Congress ka don 10 ngut lem bad ka Kong Grace Mary Kharpuri kaba la mih na ka seng, hynrei la kam ba ka la wan biang.
Ha ka iing dorbar kaba 30 ngut, ka liangsynshar ka don 19 ngut lait noh u chairman katba ka liangpyrshah ka don 10ngut.
Lada kam don kano kano ka jingiashet kylla, ka Executive Committee u bah Teinwel kan nym khyllem satia.
U nongialam ka Congress ha KHADC, u bah Lamphrang Blah u la ong ba ka jingwanrah ia ka jingbym shaniah shuh ia ka Executive Committee ka KHADC ka long ban pynsngew ia ki rukom treikam ka EC ha kaba ki don katto katne ki mat kiba ktah.
“Ki don ki katto katne ki mat bad ngi wanrah ia ka jingbym shaniah ia ka EC ka long ban iakren ia ki jingtreikam bad ka polisi ka EC", la ong u bah Lamphrang.
Hynrei ha kajuh ka por, u la ong ba kim pat lah ban kren bniah namar ba kin dang iashong jingialang mynta ka janmiet ban pynkhreh na ka bynta ka jingiatynjuh bor lashai.
Nongpoh: Shisngi hadien ba ki Pulit ka Ri Bhoi, ki la ioh ban kem ia u Samla Ferdynald K.Kharkamni, President ka KSU, North Khasi Hills District, mynta ka sngi ki la rah ia u sha Iingbishar ka District & Session Judge, Nongpoh.
Hadien ba ki la rah ia u sha ka Iingbishar ka District & Session Judge, Nongpoh, ki la Pulit ka Ri Bhoi, ki la pan jingbit na ka Iingbishar ba kan ai sa shisngi hapoh ka jingtohkit ki Pulit (Police Custudy), na ka bynta ban pynlong ia ka jingtohkit kaba bniah ia utei u nongialam ka KSU, uba la shah kem ha ki Pulit.
Kum ban shu pynkynmaw hangne, ba u Samla Ferdyland K.Kharkamni, u la shah thwet mynta la shibnai ha ki Pulit ka Ri Bhoi, kata hadien ba la mih ka jingujor ejahar da ki Pulit ka Umiam Police Station, kata hadien ba ki la kynnoh ba u la donkti ha kaba ktah kti ia u OC bad ia u Head Constable ka Umiam Police Station.
Ha kane ka sngi, haba ki Pulit ki la rah ia u Samla Ferdynald K.Kharkamni sha Iingbishar, la iohi ba ki nongialam ba hakhmat ka KSU lem bad kiba ha iing, ki la synran lang ia u naduh ka por mynstep haduh janmiet.
Ka twitter, ka la shongshit mynta ka sngi, haba uwei u nongthoh khubor, uba na India, ula shon ia ka dur bad buh ha ka peij jongu, kaba pyni ba ula don u kek eit masi, ha kawei ka dukan ha America, kaba shongdor T.215 shi song.
“Uba kha jongnga, u phah ia kane ka dur bad ka dei kaba lah ban ioh na ka dukan ha Edison, New Jersey, ha ka dor $2.99 only.
Nga buh jing kylli, la kane ka eit masi, ka dei kaba la ioh na ki masi kiba shalan na India lane na ki masi yankee" ong U  Samar Halarnkar.
Ha ka dur, la iohi ba ki don shiphew tylli ki kek eit masi, ha kaba la thoh ruh ba kitei ki eit masi, ki dei ban pyndonkam tang ha ki jinglehniam bad kim dei satia, na ka bynta ban bam.
Katei ka jingthoh, ka la pynmih ia shibun ki jingthoh kiba shutia bad kiba kren har rukom, halor ka jing pynmih ia utei u kek eit masi.
Shillong: Ha ka jing talasi jong ki pulit ka East Jaintia Hills, ha ki jaka bapher jong ka District ha ka shi taiew ba ladep, ki la ioh ban kurup ia 95 tylli ki trok dewiong na ki jaka bapher bapher.
Ki pulit ki la ejahar halor kitei ki jingjia bapher bad ka jingthwet, ka dang iaid shakhmat ban lap ia ki trai jong kitei ki kali, ki nongniah, ki nongbud jong kitei ki kali, na ka bynta ban pynsaja ia ki kat kum ka ain, ong ka khubor pulit.
Shillong: Ka seng  Petroleum Dealers Association, Meghalaya-(PDAM ) mynta  ka la wan ban pynpaw ia ka jing sngew khia ia ka jingleh donbor jong ka Assam Petroleum Mazdoor Union (APMU) ha ka ba ka la khang ia ka jingpynpoi umphiang petrol ha ki saw tylli ki petrol pump la lai bnai mynta naduh ka 16 tarik u bnai Nailar 2019.
Kine ki saw tylli ki petrol ki ba la shah khang ki long ka  Service Station(Mylliem-HPCL), M/s Nongstoin Highway service Station(Nongspung-OCL),ka Ri-Lyngngam Service Station(Riangado-lOCL) bad  Power point  Service Station (Khliehrijat-HPCL).
Kat kum u bah Kenedy khyriem, u ba long u president ka PDAM, haba ia kren bad ki nongpathai khubor ka long ba kadaw baroh ka long ba utrai jong ka Mylliem Service Station u la beh kam ia uwei u nongtrei u ba dei u barjylla u ba kyrteng u Jay Prakash Mishra u ba na Bihar ha ka ba u trai ka ne ka petrol pump u la lap ia ka jinglehthok jong u ne u barjylla.
Kat kum u trai ka Mylliem Service Station,  u bah Anvil Lyngdoh,u la iathuh ba hadien ba la lap ia ka jingleh tuh ha ka kam pisa  da u Jayprakash Mishra  bad kumta ki khlem phah theh umphiang shuh ia u bad ki la ai noh da kawei ka kam; hynrei hadien shibnai u la ong ba un leit noh sha shnong hynrei u la leit ai jingujor pynban ia ka   Assam Petroleum  Mazdoor Union (APMU).
Na ka liang ka APMU ki la khang ban pynpoi ia kine ki saw tylli ki petrol pump, namar ba ki dei ki petrol pump ba la pyniaid da ki shi ba ha iing.
Na ka liang kine ki trai jong kine ki petrol pump ki la dep ban ujor sha Guwahati High Court, ha kaba na ka Guwahati high court ka la ai ia ka rai ba kim don hok ban khang ia ka jingpynpoi ia kine ki saw tylli ki Petrol Pump, hynrei wat hadien ka rai jong ka Guwahati high court ruh na ka liang ka APMU kim shem la niew kor bad ki khlem shah ban pynpoi umphniang bad ka dei halor katei ka rai ba  kim banse shuh ban shim da ka ne ka rai ban ai por 5 sngi ia ka Oil Marketing  Corporation (OMC), ban pynbeit  ia kane ka jingeh ka ba kine ki saw tylli ki petrol pump ki mad, hynrei kin khang die petrol ia ki petrol pump ka ba 24 kynta kata ha ka 25 tarik u Naiwieng 2019 naduh mynmiet haduh 26 tarik u Naiwieng 2019.
Na ka liang ka APMU ka la buh ia ka jingdawa ia u trai ka Mylliem Service Station ba u dei ban thung kam biang ia u Jayprakhash ne ban siew ia ka bainong kaba laisnem jong u, lem kumta kin ym shah ban pynpoi umphiang ia kine ki Petrol pump.
Na ka liang ka Petroleum Dealers Assiociation, Meghalaya ka la kyrpad ia ki trai jong ki petrol pump baroh kiba ha ri Khasi Jaintia ba kin ia snoh kti lang ha kane ka jingiakhih ka ba 24 kynta namar lada ki khang wat tang shisngi ruh kan ktah ia ka Assam baroh kawei.
Bah Monarch ShabongKa ding ka la bam duh ia ka iingmane jong ka Balang U Blei ha Qualapatty bad katei ka dei ka shnong, kaba don ha pdeng bah jong ka sor Shillong, hynrei kaba sngew sih ka long ba ym don ba lah ban iarap ban pynlip ia ka ding, kaba la sdang pur naduh ka por 3baje lane tam mynstep.
Kam dei tang katta, hynrei, kaba sngewsih shuh shuh, ka long ba nalor ba ka la bam duh ia ka iingmane, hynrei ka bam duh sa ar ngut ki mynsiem briew, kiba dei ruh ki shi kurim bad ka jingkhlad jong kitei ki arngut, la sngewthuh ba kan dei ha ka por ba la sdang shai bha ka bneng, kaba long hadien ka 4.30 lane 5baje mynstep.
Ka sorkar Jylla, ka la bei tyngka la jubor bha, ha kata ka tnat Disaster Management, ha kaba ki la ju pynlong ia ka jingleh kilan met, ha ki surok bah, na ka bynta ban iada ia u jumai, ia ka jingshlei um, ka ding bad kumta ter ter; hynrei ka jingshisha, ka long ba kitei ki jingjia kim ai por lypa, lano ba kin jia bad ki wan kyndit bad haba ki wan ha ka por 3.30 mynstep, shaei ki nongtrei ka Disaster Management bad ka pyni ba kim don bynta eiei ruh em, ban iarap ia katei ka jingjia kaba shem lanot khait.
Hangne ka wan ruh ka phang, kaba iadei bad ka tnat pulit pynlip ding lem bad ka tnat pulit hi baroh kawei, namar ba ka jingpluh, ka dei tang shiteng kilometre antad eiei na ka thanad kaba heh, kaba don ha Lumdiengjri bad khlem pep, ha ka por mynstep lei, ka jingsma tdem lane ka jingthaba jong ka ding, kan jin da la pyn kyndit ia ki  pulit kiba don ha katei ka jaka; hynrei hangtei ruh la iohi, ba ka don ka jing synjor kaba jur bha, namar ba ka shimpor ia ki kali pynlip ding haduh shi kynta shiteng tam ban poi sha ka jaka jong ka jingjia.
Don ka jingong ba ki kali pynlip ding, ki don tang kiba heh bad ki bym ioh lad ban rung sha ki surok kiba khim bad lada ka long kumta, ka pyni ba ka jingtrei jong ka tnat Fire Brigade, ka la pheil shaba palat than, namar ba ka jingpluh ding, kan nym lah ban jia tang ha surok bah, hynrei ka jia sha ki khlaw, ka jia sha ki riat, ka jia sha ki lynti kiba khim bad kumta ter ter.
Ka jingjia ha Qualapatty, khlem pep ka dei ka jingjia kaba sngewsih tam jong kane ka juk shai kaba mynta bad ka la dei ka kamram jong u myntri kam poh iing, u heh duh ki pulit Jylla, ba un dumok ia la ki jong ki nong bylla, namar ka ka jing kitkhlieh ka dei ia ka tnat pulit ba kan teh lakam ia kum kitei ki jingjia pynjot jong ka mariang.
Da U Purningstar ShabongHaba ong ‘Ka Ri’ lehse kin bun ki  jingmut kiba phin batai kat kum ka      jingsngewthuh jong phi iwei pa iwei.
Hynrei katkum ka jingsngewthuh jong nga, haba ong ‘Ri’ ka mut ka Khyndew kaba kdup kaba piam, kaba ai buiñ kaba ai thiang, kaba bsa kaba pjiah ia u khyndai symbai u khyndai rnai, ki mrad ki mreng la kiba her ne kiba par bad khamtam eh ia u Khun Bynriew uba long ma u u Syiem Nongïoh Hukum u ban shynshar ïaka Pyrthei kat kum ka Hok bad kat kum ka Jutang.
Kumta kata kaba sumar sukher bad kaba pynsan bad pynsah ïa kitei kiei kiei baroh la khot ka Nongri lane la khot lyngkot ‘Ri.
Kumta to ngin phai noh wak sha ka tei ka phang kaba ong “Ka ktien Tynrai ka pynim ïa Ri jong ka Jaitbynriew".
Ki sakhi kiba ngi kum ka pateng bynriew ngi ïohi kyndiang ba uwei pa uwei u lum, kawei pa kawei ka them bad ka ranab ki don la ka jong ka kyrteng ka ba ki Longshwa jong ngi ki khot sien kat kum ka jinglong jingman jong kita ki jaka kiba lah ban long kat kum ka Khana Tang ba la pynkup pynphong da ka Meiramew ha kata ka jaka ne ki jingjia kiba jia ha kata ka jaka.
Ki Longshwa jong ngi kim ju khot kyrteng madei mata, hynrei kida peit bnaih bad pynïahap dur iaka jinglong jong ka jaka khang ba ka nam, ka jingjia bad ka Khana Tang kaba don ha kata ka jaka kan long kaba neh ha ki pateng bynriew ki ban dang wan.
Lehse bun na pdeng jong ngi ngim da sngew khia thew eh halor ka jing sien kyrteng ki longshwa jong ngi ïa ki lum ki wah, ki them ki ranab kiba don sawdong kane ka ri ki Laiphew Syiem bad Khatar Doloi ne ka Ri u Hynñiewtrep Hynñiaw-wasa jong ngi.
Ban ïa tip bad ïa shai ïa kata, to mynta ngan pynkynmaw sha phi kumne harum.
Kumba ngi tip ba ki Syiem jong ngi ha ki por hyndai ki pynïar la u pud u sam na ka bynta ban pahun ki khun ki hajar n aka bynta ka jaka shong jaka sah, ka jaka rep jaka riang bad kumta ter ter.
Haba ki pynïar la u pud u sam kumta, ki buh dak da kaba shu pruid dak ha ki maw ne da kaba ki shu sieh da u Mawbynna bad ruh ban sien da ka Kyrteng ha ka kyntien lajong ïa kita ki jaka.
Kumta haba la lah ban sieh mawbynna bad haba la lah ban sien kyrteng kata ka mut la ïoh ban kam trai bad long kynrad ïa kata ka jaka.
Nuksa, phin ïohi ruh ba kano kano ka Ri ha ki por ba kham mynshwa haba ki leit ban kam nyngkong ïa kano kano ka jaka ki da buh dak bad sieh da ka lama jong ki ban pynpaw ba la ïoh ban longtrai da ma ki bad ha kum kata ka bynta kham ñiar ban don mano mano ban knieh noh ïaka jinglong trai jong ki ïa kata ka jaka.
Kumta ruh ka jaitbynriew jong ngi ka ïoh ban kam trai bad longtrai ia kane ka Ri Lum u Hynñiewtrep shaduh ki ri thor ka daw ka long halor ki tei ki bynta la ba kdew haneng.
Hynrei kat dang ïaid ka pateng, u briew u dang shaïong bad dang be-rong noh ka jingtip jingshemphang shaphang ka Saiñpyrkhat jong ki riew  hyndai jong ngi.
Ha kaba ïaka jingmut bad ïa ka dor jong ka matti jong ki la shu kheiñ dewthala noh.
Ym tang kata, hynrei la long pynban kumba wan tyllep ka ïong-ngit ïong-ngaiñ.
Ka daw ka long ba haba wan u poi wir u poi hap, u shong thap u shong kynrong uba wan mih kum u sierlapalang, kine ki briew jong ngi ki da burom bad nguh haduh sympriah kjat ha kaba kat kaba ong ma u, ki ong kaba dei.
Haba u ong ma u ïa kano kano ka bymdei ruh, ki pynksan da kaba ong “Hooid kaba dei!".
Nuksa, haba u wan pynkylla kyrteng shnong kyrteng jaka ma u ïa kano kano ka jaka jong ka Jaitbynriew jong ngi, ma ngi ha ka jaka ba ngim ong em kam dei kumta, hynrei ki ïa pynbud lang pynban kat kaba ong ne kat kaba khot uta u poiwir.
Bad dei halor kine kiei kiei baroh ba la jyllei ki kyrteng jaka jong ki poiwir ban ia ki kyrteng jaka trai ri khamtam ha ki thaiñ sor Shillong bad sha ki bynta kiba khap pud ruh kumjuh.
Kumta kane ka jingshong kynrong noh ka saiñ pyrkhat jong kane ka pateng jong ngi bad ka pateng kaba dang shu leit shen, ka long ka bih kala bam jem ïa ki dohjem jong ka jiatbynriew bad ruh ka ban pynïap ruh ïaka Jaitbynriew jong ngi ha kano ma ka sngi bad ruh khlem artatien ngin sa duh noh ïala ka jong ka khyndew ka shyiap.
Lehse haba nga ong ka long ka bih, phin ym patiaw than bad lehse phin ong ba shu pnah thylliew khlem bai wai une u nongthoh.
Koit! kam pher ïa kata, hynrei to sngap pat ba nga ïathuh ne kren ïaka jingshisha ban ym babe bad duh longtrai ka pateng jaitbynriew jong ngi hala kane ka jong ka Ri.
Ha Shillong lane Shyllong la mih ki shnong jong ki poi wir kum ka Garikhana, Barak Valley, Cleve Colony, Risa Colony, Lachumere, Bishnupur bad kiwei kiwei kiba ym lah ban jer kyrteng lut hangne.
Ym tang kata, sha ki thaiñ khap-pud lei lei ym idon jaka shuh ban thoh hangne ïa kita ki kyrteng shong jong ki poi wir.
Bad haba ngi bishar bniah ïaka jing jyllei kitei ki shnong poiwir, ym lah shuh ban len ba Jaitbynriew Khasi jong ngi haduh mynta ka dang dei ka jaitbynriew jong ki mraw ne ka jaitbynriew shah teh mraw ka bym skhem bad ka bym ïaineh hala ka jong.
Bad kane ka jing sngewtynnad jong ngi ban long ki mraw, shisien ka sngi kan pynduh jait naba ym don jaka ïa ngi ban shong ha kane ka Ri namar ba la duh noh ka jinglongtrai ïa kane ka Ri bad ba ngin ym lah shuh ban kam trai ïaka.
Lada ngi ‘said ksan haduh katno katno ruh, ha kano ma ka sngi bad ka por ngin sa kylla long ki poi wir bad ngin sa shu shah beh na kawei ka jaka sha kawei pat ka jaka jong ka pyrthei kum ba long kito ki jaitbynriew kiba la duh noh ïaka jinglong trai hala ka ri jong ki bad kiba la shah beh na kawei ka jaka sa kawei pat ka jaka kumba ngi ïai ïohi na ki por sha ki por ba ki don ki jaitbynriew kiba ngam kwah ban pynpaw kyrteng hangne kiba shah beh na kawei ka jaka sha kawei pat namarba ha kano kano ruh ka jaka kim longtrai bad kim ioh longtrai shuh.
Kumta, ban poi noh thik sha ka tei ka mat, nga kwah ban ong ba, lada kine ki jaka bad ki lum ki them, ki shnong ki thaw kin kylla noh sha ki Kyrteng Shnong jong ki poiwir kumba la kdew haneng, Hato phi mut dur ba ngin dang lah ban kamtrai ba kane ka dei ka Ri jong ngi? Hato phi la klet ba bun ki jaka kiba ka Jaitbynriew jong ngi ka duh noh bad ym lah shuh ban kam trai? Hato ngi don sakhi ban pynshisha? Hato kata ka sakhi jongngi kan long kaba shong aiñ bad kaba shong nia? Hato ka Hok bad ka Jingshisha(ïng bishar) watla ka bishar hok haduh katno katno ruh hato phi mutdur ban pynksan ïa ka jinglongtrai jong ngi? Hato phi la klet ïaka jingpyrta kaba ong “Khasi Go Back!"?.
Watla ïa nga ha kito ki por ym pat shym la kha, hynrei haba nga ïohi ïa kito ki kyntien kiba la pyrta da ki poiwir kiba pyrta “Khasi Go Back!", ka pyn phalang ïa nga sha ka jingsyier kiba lada ngim kyndit bynriew, shisien ka sngi ngin sa shah beh na kane ka Ri la jong ha kiwei pat ki heh paid poiwir.
Hawto ïa puson lang, kumno ngin pynshisha ba ka jaitbynriew Hynñiewtrep ka longtrai ïa kane ka ri ki Laiphew syiem bad Khatar Doloi lada ki kyrteng jaka ki dei ki ki kyrteng jong kiwei pat ki jaitbynriew.
Nuksa, hato ngi nud ban ong baka Garikhana bad kiwei kiwei ki jaka ne shnong ba la ai da ka kyrteng nongwei kan dei ka jong ngi?Hato kaei ka ban jia lada kum kine ki kyntien poiwir ki dang jyllei bad ïai jyllei? Ban kren ïaka jingshisha, lada ngi poi ha u pud ban pynshisha ïa ki jaka lada dei ha ki jaka ba long pdeng ne sha ki jaka khap-pud ruh, ngin ym jop da leilei ruh namar ba ka kyrteng jaka kam dei ka kyrteng jong ngi bad ka jingshisha kan pynksan b aka dei ka jaka jong ki dkhar namar ba ka kyrteng jaka ka dei ha ka kyrteng jong ki.
Lada dei baka kyrteng jong ki jaka ki neh beit da ki kyrteng Khasi kata ka mut lada ngi pynshisha hangno hango ruh ka Hok kan pynksan beit ïa ka Jaitbynriew jong ngi.
Bad ka long kaba shisha ba da leilei ruh ngin ym duh ïaka jing longtrai hala ka jong ka Ri.
Bunsein ki juh mih ki khep ba ngi kwah ban pynneh pynsah ïaka Kyrteng Trai-ri, hynrei ka long kaba ithamula shi katdei eh pat ban ïohi ba lada khot kyrteng dkhar-India  ym bit, hynrei da khot kyrteng dkhar-ri nongwei pat sngew hieng, sngew long riew shai, sngew long ïa ryngkat kyrdan bad kita ki phareng (na ka ri nongwei) bad na kata ka daw ïa ki kyrteng shnong ne jaka bunsien ki briew jong ngi ki sngew hieng ban ai kytrteng ha ka kyntien phareng.
Bad ïa kata ka kyntien phareng pat la sngew bad kheiñ baka dei ka kyrteng trai-ri.
Dur ka banshot! ka jingbiej tasam aïu kum kane eh! kum kane ruh ka jingleh kam dei kam kam ki riew stad ne ka jaitbynriew kaba la shai ha ka bor pyrkhat, hynrei ka paw shai pynban ba ka dei pynban ka jaitbynriew kaba dum tasam na pdeng kiba dum tam.
Kumta, ngi dei ban sngewthuh ba, ban im ka Ri lajong ngi dei ban pyn-neh beit thik ïaka kyrteng shnong ne kyrteng jaka ha ka kyntrien trai-ri lajong ha baroh kawei ka Ri u Hynñiewtrep.
Namarkata, kum ki Samla, Rangbah, Longkmie kiba la shai ka jingpyrkhat hala ka jong ka thymmei, ngi dei ban pynneh beit ïala ka jong ka kyntien shnong ne kyrteng trai-ri ia kino kino ki ki shnong ne ki lum ki wah bad ki them ki madan ha ka kyrteng trai-ri kumba la sien naduh ki Longshwa Manshawa.
Bad lada ngi lah ban leh kumta, ki jaka jong ngi lada dei sha ki thaiñ khap-pud ne sha kino kino ki bynta kan ym duh satia namar ba Sakhi lyngba ka jinglongtrai la pynshisha da ka Kyrteng bad ka Khana tang kaba balei ngi khot kyrteng kumta ia kita ki jaka.
Namarkata ka daw, la donkam ba Sorkar Meghalaya bad khamtam eh ka KHADC bad JHADC ba kin thaw da ka kynhun ka ban peit bniah ïa kane ka kam bad ban pynthikna ba baroh ki jaka ha poh ka Ri u Hynñiewtrep ki dei ban long beit ha ka kyrteng trai shnong kumba la sien da ki longshwa jong ngi bad ïa baroh kito ki kyrteng jaka lada dei ki shnong ne ki lum, ki wan, ki them bad ki madan kiba la pynkylla sha ka kyrteng ‘khar-lieh ‘kharïong dei ban pynkylla lut noh baroh sha ka kyrteng trai ri.
Bad ym dei shuh ban ithuh ïa kino kino ki jaka bad ki shnong kiba ai kyrteng ka ha kyrteng jong ki poi wir poi hap, hynrei dei ban ithuh noh beit ha ka kyrteng trai ri ïa baroh naduh nangthie, shaduh shatei, sep’ngi bad shaduh mih’ngi jong ka Ri u Hynñiewtrep.
Bad hangta keiñ ka Hok jong ka jinglongtrai kan ïeng rasong bad ka jaitbynriew kan skhem la ka jinglong trai bad jing long kynrad ha kane ka Ri u Hynñiewtrep junom la junom katba kane ka pyrthei ka dang lah ban kdup ia ki jingthaw ba im.
Bad kumta keiñ ka pyrthei kan ïohi baka Jaitbynriew Khasi ruh ka dei ka Jaitbynriew kaba la shai bad kaba don la ka jong ka Thymmei Longbriew kaba kynsai bad kaba ym bit ban ïa lehkai.
Ïa ka jinglong shai jong ka Jaitbynriew la ithuh na ka jinglong  Tynrai jong ka, ym na tynneng bad kumta ngi dei namar kata ban ym khot kyrteng shuh ha ka kyrteng poi wir, hynrei ban khot beit da ka Kyrteng Trai-ri bad hangne keiñ ka Ri jong ka Jaitbynriew jong ngi kan im bad ngin ïai long kynrad hala ka Ri.
Thoh iaka precis Jong kane ka phang da ai kyrteng de artat ia ka.
Thoh ia ki daw kiba ka ktien ka thylliej ka kyntiew ia ka jaitbynriew jong ngi.
Ka dor u piat, ka la kiew jur ha kine ki sngi ha Bangladesh bad katei ka jingkiewdor, ka la pynlong ia ka Sheikh Hasina, myntri rangbah duh katei ka Ri, ba kan sangeh noh, ban shet piah ha ka jyntah jongka.
La iathuh ba ka dor jong u piat mynta ka long 260 taka bad ka daw, ka long hadien ba ka India, ka la sangeh ban shalan ia u piat sha katei ka Ri.
La iathuh ba mynshwa, ka dor jong u piat, ka long 30 taka, hynrei mynta, ka la poi sha ka 260 taka, hadien ka jing sangeh noh ka India ban shalan piat sha Bangladesh.
U Jahid Tusher, Deputy Press Secretary ka Sheikh Hasina, u iathuh ba yn shalan kyrkieh ia u piat da kaba pynkit da ka liengsuin.
La iathuh ba u don bun bah u piat, uba la wan poi ha ka kad khaii ha  Chittagong ha ka Sngi U Blei bad utei u dei uba la thied na Myanmar, Turkey, China bad na Egypt.
Shillong:  Ka Congress ka la dawa na ka sorkar jylla ba ka dei ban lum ia baroh ki seng sain pyrthei na ka bynta ban iakren ia ka lad ki lynti ban iada ia ka jylla na ka jingwan rung ki briew namar ba ka sorkar pdeng kaba ialam ka BJP ka la thmu ban iaid shakhmat ban wanrah biang ia ka Citizenship Amendment Bill (CAB) ha kane ka dorbar tlang ka parliament.
Haba kren sha ki lad pathai khubor mynta ka sngi, ka MLA ka Congress ka Kong Ampareen Lyngdoh ka la ong, “Ngi dawa ba u myntri rangbah u dei ban khot ia ka jingialang jong baroh ki seng sain pyrthei ban iakren haduh katno ka sorkar ka la shim ban iada ia ka jylla namar ba ka sorkar pdeng kan wanrah biang ia ka CAB".
Ka la bynrap, “Nga sngew khia ba ka CAB ka la wan dur bha ha Parliament, ki sengbhalang kila iakhih, bad ngi la iohi ba ha kane ka sorbar ha parliament ka CAB ka wan hakhmat eh", la ong ka MLA ka Congress.
Ka la ong ba ka la donkam ban pynsngew da kawei ka sur ban pyrshah ia  ka CAB bad ban pynthikna ba ka jylla kan nym kynduh jingeh.
“Ngi la iohi ia ka Meghalaya Residents Safety And Security Act (MRRSA) 2016, kaba ka jingpynkylla ka thmu ban wanrah da ka Ordinance kam pat treikam, ki jaka shim kyrteng ia kiba wan rung ne Facilitation Centre kim pat treikam, ngim tip ka MRSSA kan iada ne em ia ka CAB bad kum ka MLA nga sngew ba ka sorkar jylla ka dei ban khot ia ka jingialang baroh ban iakren halor kane", ka la ong.
Ka la ong ba ka dorbar parliament kaba dang iaid mynta, la iohi ba ka sorkar BJP ka la buh ia ka CAB hakhmat eh ban wanrah ban pynlong ain.
Lah ban kdew ba katkum ka jingpaw ha ki lad pathai khubor, ka sorkar BJP ka la pynkhreh ban wanrah biang ia ka CAB ha kane ka dorbar tlang ka parliament bad ban pynlong ain khnang ba kito ki Hindu, ki Sikh, Jain, Parsi, Buddhist bad ki Khristan kiba wan sha India shwa u snem 2014 na Bangladesh, Pakistan bad Afghanistan kin long ki nongshong shnong.
Nongpoh:  Ka Federation of Khasi Jaintia & Garo People, North Khasi Hills District, ka la pynpaw ia ka jingpyrshah kaba jur halor ka jingthmu jong uwei u bar jylla ban buh Petrol Pump ha Pahamlang 17mer ha Ri Bhoi District.
Ban pynpaw ia ka jingpyrshah halor katei ka jingthmu buh Petrol Pump da utei u Bar jylla uba la tip kyrteng kum u Dilip Kumar, na Fulbari, West Bengal, na ka liang ka FKJGP, ka la ujor sha ka ophis ka Deputy Commissioner ka Ri Bhoi, na ka bynta ban dawa ba ka dei ban pynsangeh halor ka jingthu buh Petrol Pump da utei u bar jylla.
Namarkata, haba iadei bad katei ka jingthmu da utei u Bar jylla ban buh Petrol Pump ha Pahamlang 17mer, na ka liang ka FKJGP, lyngba u Bah Luistar Lyngdoh, General Secretary ka FKJGP ha Ri Bhoi, ka la kyntu ia ka opphis ka Deputy Commissioner ba kam dei ban ai jingbit ia utei u Bar jylla ba un buh Petrol Pump, ha katei ka jaka kaba dei ruh ka jaka jong ki Khasi, namar kum ka seng hi kam lah ban pdiang ba u Bar jylla uba sah ha kiwei ki jaka, ba un wan leh ia ki kam khaii hapoh ka jylla.
Shillong:  Ka kynhun ki sengbhalang ka dong mihngi ka India hapoh ka lama ka North East Students Organisation (NESO) ka la byrthen ia ka sorkar pdeng ban pynjur ia ka jingiakhih lada kan pynlong ain ia ka Citizenship Amendment Bill (CAB).
Haba kren hynnin ka sngi ha ka jingiakhih shong kyrain ha phyllaw ka Additional Secretariat Shillong ba la iashim bynta ki seng bapher bapher hapoh ka jingialam ka KSU bad GSU, u chairman ka NESO u bah Samuel Jyrwa u la maham jur ba ka la dei ka por ia ki samla kane ka dong mihngi ban kyndit bynriew ban iakhun pyrshah ia ki ain ka sorkar pdeng kiba thmu ban iuhroit bad thombor.
U la ong ba ka nuksa ka jingma ka la jia ha jylla Tripura ha kaba ki trai shnong ki la kylla long ki rit paid na ka jingwan buhai shnong kiwei pat ki jaitbynriew bad kim lah shuh ban iada ialade.
Haba kyntu ia ki samla ban ieng na ka bynta ka ri, u bah Samuel u la ong, “Lada ailad ia ka CAB, sa tang 20 snem ka jylla Meghalaya kan sa kylla kum ka Tripura ha kaba ki trai shnong kin sa kylla rit paid bad ki mynder kin sa synshar kylla".
Ha kane ka sngi la ioh ruh ia ka jingkren na ki nongialam sengbhalang bapher bapher kiba wan ban iashim bynta.
Mynta ka sngi ki sengbahalang hapoh ka lama ka NESO, kila pynlong  ia ka jingiashong kyrain kaba shi sngi ha phyllaw ka Additional Secretariat, Shillong ba la ialam da ka KSU bad ka GSu ban pyrshah ia ka jingthmu ka sorkar pdeng ban wanrah biang ha parliament ban pynlong ain ia ka CAB.Ka CAB ka thmu ban pynlong nongshong shnong ia ki Hindu, ki Sikh, Buddhist, Jain, Parsi bad Khristan kiba wan sha India sha u snem 2014 na Bangladesh, Pakistan bad Afghanistan.
Ha kane ka jingiashong kyrain la wan iashim bynta ki seng kiba don tnat ha kane ka jylla na ka kylleng kane ka dong mihngi nalor ki sengbhalang kiba don ha kane ka jylla.
Ka jingshong kyrain la pynlong naduh ka por 12.00 shiteng sngi haduh 4.00  baje nohphai sngi ryngkat ki plakad, ki jingthoh ban pynrem jur ia ka sorkar pdeng.
Ki dkhot kine ki sengbhalang kila ia pyrta ruh ban pynrem ia ka sorkar pdeng ka BJP, ia u Myntri Rangbahduh ka ri u Narendra Modi, u myntri ka tnad kam pohiing u Amit Shah.
Ki seng ki ban wan ia shim bynta ki long kum ka kum ka Federation of Khasi Jaintia bad Garo People, Hynniewtrep National Youth Front, Ri Bhoi Youth Federation, Arunachal Students’ Union Shillong, Shillong Socio Cultural Assamese Students’ Association, Mizo Students’ Union, Naga Students’ Union, Twipra Students’ Federation, Shillong Karbi Students’ Association, All Bodo Students’ Union bad kiwei kiwei.
Shillong:  Ka jingpynkhreh na bynta ka Synod thymmai ka la nang iaid shaid shaid.7 tylli ki Presbyteri kin iawan lang kawei ban thaw ia ka Synod thymmai.
Kita ki long,  Laitumkhrah Presbytery, Home Mission Presbytery, Shillong Sepngi Presbytery, Lumrapleng Prebytery, Mylliem Presbytery, 12 Blang Presbytery and Lum Shillong Presbytery.
Yn ai kyrteng ia ka ka KJP Synod Pdeng.
Tangba ia kane ka jingthmu yn rah ban iakren shwa ha ka Jingiaseng Synod ka ban long ha ka Balang Presbyterian Dkhiah ka ban long ha ki tarik 12 haduh 15 March, 2020.
Lada ka kam ka iaid kumba thmu, yn sa leit rah pat sha ka General Assembly jong ka Presbyterian Church of India ka ba long ka bor ba hakhlieh eh bad ka bor ba dei na ka bynta ka jingai Synod.
Shillong:  Ka Empower Committee on Women jong ka iing dorbar ka jylla, ka la khot hajir ia u Chief Secretary, bad kumjuh ia u Director General of Police (DGP) bad kiwei ki tnad sorkar ban iathir ban thaw ia ki lad ki lynti ban iada ia ka jingshah ban bein ki kynthei ki kynnah ha ka jylla.
Haba kren sha ki lad pathai khubor, ka kong Ampareen Lyngdoh, MLA kaba dei ka  chairperson ka Committee, ka la ong ba ha East  bad West Garo, ka jingkhlad ki khyllung ba dang kha bad ka jingkhlad ki kynthei ka jur bha.
Ka la ong ba tang ha West Garo Hills ka la don palat spah tang hapoh hynriew bnai kiba khlad ki longkmie namar ka jingpang duna snam namar ka jingbym biang bam.
“Ngi la wan jgnoh ia ka thain Garo Hills, ha kaba ngi la lap ba ka jingshah lehbein ki kynthei ka jur bha, ka jingkhlad ki khyllung ba dang kha, ka jingkhlad ki longkmie nalor ka jingshongkha khynnah", ka la ong ka kong Ampareen.
“Ki bun bah ki kynthei kiba khlem ioh ban pynrung kyrteng ialade ha ka MHIS-IV ban ioh ka Smart Card ban ioh jingmyntoi haba pang ne shitom.
Kumjuh ka la iakren han kaba la pynpaw ba ki don shibun ki jingjia ha kaba kito kiba ngat ha ka ain POSCO ruh kila lait jamin noh tang shipor.
Katkum ka jingong ka kong Ampareen ka jingshong kha khynnah ne ka jingarmet kloi bad kane ka la ktah ia ka longiing bad ia ki kynthei ban tei ia ka jingim ha ka rukom kaba dei.
Na ka liang u bah HM Shangpliang uba dei u dkhot ka Committee, u la ong ba ka Committee ka la ai jingmut ia ka sorkar ba ka dei ban buh ia ki jaka pynlait ia ki samla kiba la ngat ha u drok ha baroh ki district namar ba haduh mynta ka sorkar kam pat don.
U la ong ba kane ka la wanrah ka jingeh ia ki samla kiba ngop ha u drok namar ba kin leit sha ki jaka jong ki kynhun bym dei sorkar, ka la rem palat bad sha Shillong ka jngai  palat na kiwei ki jaka.
La iathuh ba ka Committee shen kan leit ban jngoh ia ka jaka buh ia ki kynthei bad ia ki kynthei ha ki bnai ban wan ban peit ia ka jinglong jingman jongki.
Shillong: Ha ka jingpluh jong ka iingmane ka balang U Blei, hynnin ka sngi, la iohi, ba ka iing ka la ingkhong khait, hynrei ka don ka Baibl, ka bym shym la shah bam satia ha ka ding kaba la bam duh ia ka iingmane.
Haba U Rupang, ula iohi ia katei ka dur, ula kren ia uwei na ki nongialam katei ka balang, U bah Kost Sawkmie bad utei ula iathuh ba um shym la shon satai ia katei ka dur, hynrei ki don da kiwei pat kiba shon.
Tangba u iathuh ba katei ka dur ka long kaba shisha bad katei ka kotbah, ka dei kaba ki la lap hynnin mynstep, ha phyllaw jong ka iingmane ha Qualapatty.
U Dr RB Dympep, Secretary ka Balang U Blei ha Qualapatty, u iathuh ha u nongthoh khubor, ba ki don shibun ki kot bah, ki kot jingrwai hapoh iingmane, tangba ia mynta kim pat lah ban iathuh la ki la ingkhong ne em, namar ba katei ka iing, ka dang don mynta ha ka jingtohkit jong ki pulit, hynrei u iathuh ba ki pla jing kynshew te ki la ingkhong lut bad hynnin ka sngi ruh, ha ka jaka jingiaseng ha phyllaw ka iingmane, la hap ban ia lum jing ai nguh da ki plastic.
Shillong: Ha ka 15 tarik u Naiwieng 2019 ha ka por kumba 12:30 shiteng synnia, ki Pulit hapoh ka jingialam jong u SP ka East Jaintia Hills District u Vivekanand Singh, IPS ki la ioh ban kem ia lai ngut ki jaidbynriew Africa ha ka jing khynra ha Ratacherra, katba ki dang thmu ban leit na Agartala sha Guwahati lyngba ka Bus Night Super kaba don ia u No Plate AS-01-KC-0299.
Ka tyllong khubor ka iathuh ba la kem noh ia ki hadien ba kim shym lah ban pyni ia ki kot ki sla kiba biang ban pynshisha ia ka jingrung sha India da ki lynti kiba dei.
Ha kaba iadei bad kane la ai case pyrshah ia ki ha Lumshnong PS bad ka jingthohkit ka nang iaid shakhmat.
Da ka jingioh kem ia kine ki jaidbynriew Africa Ki pulit ka East Jaintia ki la ioh kem haduh 22 ngut kiba wan rung tuh sha India ha kine ki ar bnai kiba la dep, bad kane ka tnad ka dang iai pyrkhing shuh shuh ka jingap phara ha kylleng kane ka thain khnang ba yn lah ban khang lad ia ka jingwan rung kyrthep kiba na bar ri sha kane ka jylla.
Myn ha ka 11 tarik u November 2019 ha ka por kumba 11:30 mynstep ei ei, ka kynhun Anti Narcotic Task Force jong ka East Jaintia Hills hapoh ka jingialam jong u SP ka Khliehriat u Vivekanand Singh IPS ka la ioh ban kem ia u Amos Malang u khun jong u Victor Dkhar na Khliehriat hajan Dkhiah hadien ba la lap ia u drug bad katto katne tylli ki tyndong thylli ba la suba ba dei u Heroin ha ka jingkhia kaba 0.46 grams.
Ha kaba iadei bad kane ka Khliehriat PS ka la ai case pyrshah ia u bad ka jingthohkit ka la iaid shakhmat.
Nongpoh:  Katto katne kynta hadien ba ki Pulit ka Ri Bhoi ki la ioh ban kem ia u Samla Ferdynald Kharkamni, Presidident ka KSU, North Khasi Hills District, namar ka jingshah thwet ha ki Pulit, namar ba u la shah kynnoh ba u la donkti ha kaba ktah kti ia u OC bad Head Constable ka Umiam Police Station,mynta ka janmiet la iohi ba bun ki nongialam ka KSU ha Ri Bhoi, ki la leit ban synran ia utei u nongialam uba la shah set shipor hapoh ka Nongpoh Police Station.
Haba iadei bad katei ka jingjia, na ka liang ki nongialam ka KSU, NKHD, ki la ong ba ia mynta kim pat lah ban ong lane ban pynpaw ei ei, namar haba iadei bad katei ka jingjia, ka KSU, NKHD kan sa shong pyrkhat bad ka KSU, Sengkmie na ka bynta ban shim ia ka rai.
Lah ruh ban kdew hangne, ba u Samla Ferdyland Kharkamni, u la shah thwet jur mynta la jan shibnai kynthih ha ki Pulit, kata hadien ba utei u nongialam ka KSU, u la shah ujor da ka ejahar ha ki pulit ka Umiam Police Station, hadien ba ki la kynnoh ba u la ktah kti ia u OC lem bad ia u Head Constable hapoh jong katei ka Police Station, hynrei dei tad hynne ka janmiet ba ki Pulit ki la ioh ban kem noh ia u.
Shillong:  U Conrad Sangma, myntri rangbah ka Jylla, mynta ka sngi, ula pynsngew ba un wad jingtip kaba shai halor ka jingjia jong ka jingduh jing julor jong ka iingmane ha Qualapatty, kaba la shim ruh ia ar ki mynsiem briew bad ia uwei u ksew.
Ka jingkwah jong U Sangma, ban tohkit, ka dei halor ka jing kynnoh ia ka jingslem jong ki pulit pynlip ding, ban poi sha katei ka jaka, ong ka khubor.
“Lada ka don kano kano ka jingleh sting, kumta, ka dei ban don ka jingtohkit kaba stet bha.
La iathuh ia nga da ka Deputy Commissioner, East Khasi Hills, ba ka don ka jingkynnoh, ba yn jin da la lah ban kiar na katei ka jingjia kaba jur shi katdei, lada ki pulit pynlip ding ki wan ha ka por kaba biang.
Ngan sa wad jingtip kaba shai, namar ba katei ka dei ka kam kaba khia shi katdei" ong U Sangma, haba kren sha ki kotkhubor, haba leit jngoh ia katei ka iingmane kaba la ingkhong ha Qualapatty.
Na ka liang U Bah Martamlin Pyrbot Rangbah Shnong ka Qualapatty, ula kynnoh ba ka jingiap jong ki arngut ki briew, ka dei namar ba ka jingslem eh jong ki pulit pynlip ding bad ula ong shuh shuh “Ngin khot jingialang noh hapoh ka shitaiew ban iakren halor kane ka mat bad ba kan nym mih kano kano ka jingjia kaba sniew hadien ha bud bad ban iohi ba ki kam jong ka sorkar, ki dei ban wan beh, haba don ka jing donkam jong u paidbah".
Na ka liang U Conrad, ula ong shuh shuh ba ula wan peit dalade ia ka iingmane bad ka dei ka jingjia kaba i sangsot shi katdei bad ka jingduh, kam dei tang ia ka balang, hynrei ka dei ia ka nongbah Shillong bad ia ka jylla hi baroh kawei.
U Sangma, ula ia kynduh ruh ia ki trai iing kiba don jingiadei bad kitei ki arngut kiba iap.
Shillong: U Conrad K Sangma, myntri rangbah ka Jylla, u kren pyn thikna mynta ka sngi, ba ka sorkar MDA, ka dang ieng ha kajuh ka nongrim, ba ka pyrshah ia ka ain jong ka  Citizenship Amendment Bill (CAB), lada jia ba kam don kano kano ka jing kylla, na ka bynta ban iada ia u paidlang ka Jylla.
“Ngi lah kren shai ia katei ka mat, naduh ka sngi nyngkong bad ngin iai pyrshah lada ka don kano kano kaba long pyrshah ia ki briew jongngi.
Ka jingbit jingbiang jong ki nongshong shnong jongngi, ka dei kaba kongsan duh" ong U Sangma, haba kren sha ki kotkhubor mynta ka sngi.
Ka la don ka jing kynnoh ba U Sangma, ula nang pynjem shibun ia ka nongrim jongu, halor ka CAB, hynrei halor katei, ula ong “Kham mynshwa ngim shym la iohi ia kaei kata ka ain bad ngi sah ha ka umdum bad ngim don lynti, lait noh, na kaba pyrshah ia ka.
Mynta ngi iohi, ba ka sorkar India, ka shim da kawei pat ka lynti bad ka don ka jingiakren kaba nang iaid shakhmat" ong u myntri rangbah.
La ong shuh da U Sangma, ba kin don shibun ki kynhun, ki ban ia kynduh ia u myntri kam poh iing lem bad ki nongtrei jong ka tnat kam poh iing ka sorkar India bad kumta ka sorkar Jylla, kan sa shim ia ka rai ka jongka, lyngba kitei ki jingiakren, ki ban nang iaid shakhmat.
Halor ka jingiakren jongu bad U Amit Shah, u Sangma, u ong ba ula iakren ia U Amit Shah, ba un wan sha ka Jylla bad sha kiwei de ki bynta ka thain shatei lam mihngi, ha kaba u ong “Nga la pynsngew ia ka jingdonkam ban iakren halor ka ain CAB, ha kaba U Amit Shah, ula mynjur ia katei ka mat jong ka jingiakren" ong U Sangma.
Shillong: Ka All Meghalaya Labour Association mynta ka sngi ka la pynskhem ia ki nongkitkam ka Seng hynnin ha Dinam Hall Jaiaw.
Ha kane ka sngi u ba la long kum u kongsan ki long u Deputy Director ka tnad labour u Bah B.Blah bad u Bah R.Hynniewta kum u symbud kongsan.
la pyniaid ia kane ka jingialang da u Bah Gilbert Kharraswai.
La ioh ka jingkren nyngkong na u President ka Association u Bah Danny Dunaiu ba la kren shaphang kumno kum ki trai ri kin don ka jingkitkhlieh bad kumno ban burom ia ka por  bad kumjuh ia  ki kam ba ki trei.
U la ong ruh ban pyrkhing ia ki jingpoi ki nongwei ka dei lyngba ki kam ba ki trei u la ong ba ka jingleh bha ka sdang na ing.
Kumta ruh lada ngi trei bha la ka kam naduh na ing kanwanrah ka jingroi iaka ing ka sem, ka shnong ka thaw bad ia ka jylla hi baroh kawei.
Lada ngi long kiba kitkhlieh bad trei tista ia ka kam yn nym don uwei ruh u nongwei uban wan rung ne buhai shnong ha kane ka jylla jong ngi.
Kumjuh ruh u la ban kumno ba ngin burom iaka por bad kitkhia ia kam.
Na ka liang ka seng ka la shim ia kane ka lad ban pynsngew la ki nongtrei  shaphang  ki skim bad ki jingiohnong na ka Sorkar Jylla lyngba ka tnad Labour.
La ioh ruh ka jingkren na u Symbud kongsan uba la iathuh shaphang ka jingtlot bor jong ki Muster Roll bad ki Union bad kane ka la ktah bha iaka kam ka jam jong ki tnad ba bun.
Kumta lyngba ka jingdon kane ka Association kan long ka jingiohnong ia ki Nongbylla sngi.
Kumta u la kyntu ia ka Association ba kan shim khia ban wanrah ka jingkylla ha ka trei ka ktah.
U kongsan ha kane ka sngi ka sngi u la iathuh ia ki ba iadon ha katei ka sngi.
shaphang ki jingiohnong jong ki Nongbylla Sngi lyngba ki skim ba bun jait kum ka Scholarship ia ki khynnah pule kumjuh ka Pension ia kiba la noh ka met ka phad.
Kumta u khot u wer ia baroh ki Nongbylla Sngi ban wan sha  khmat ban shim ia kane ka lad ba loh na ka sorkar.
U Chairman u la pynwai ia ka jingialang da kaba pynlong ia jingiasngap jar jar ba shi minit na ka bynta ki arngut ki mynsiem ba la khlad noh na ka jingpluh ding ka ingmane ka Balang U Blei kaba la jia ha ka step jong ka sngi u Blei.
Ka Seng ka phah khubor sngewlem ia ka ing ka sem bad ka Balang hi baroh.
Ha kane ka sngi la pynskhem  ia ki Nongkitkam da u Symbud Kongsan u Bah R.Hynniewta.
Shillong: Ka seng sainpyrthei ka HSPDP   mynta ka sngi ka la leit ban ai dorkhas sha u myntri rangbah ka jylla u Conrad K Sangma ban kyntu ia ka sorkar ban buh ia ka para-12 (b) hapoh jong ka Sixth Schedule.
Ha kane ka jingiakynduh ia u myntri rangbah kum ka party HSPDP kala ai ruh ia ka dorkhas ban pynpaw ba kum ka party ka pyrshah ia ka Citizenship Amendment jong ka sorkar pdeng kaba thmu ban wanrah hapoh dorbar parliament ha kane ka dorbar tlang kaba la iaid mynta.
Haba kren ha ki lad pathai khubor u secretary jong ka party u bah Reniktone L Tongkhar u la ong ba ka jingdawa jong ka party ban pynkylla ia ka Para-12 (a) ka dei kaba la slem naduh ki por kiba mynshuwa, hynrei mynta ki dawa ba dei ban weng noh ia ka para 12(a) na ka Sixth Schedule bad buh noh da ka para 12(b).
Utei u MLA jong ka Mawkyrwat u la ong ba kane ka dei ka por kaba biang bha namar mynta ka dang don la lynti ha kaba ka sorkar pdeng ka kwah ban wanrah ia ka jingpynkylla ia ka Sixth Schedule jong ka Riti synshar.
Lada lah ban buh ia ka para 12(b) pynduh noh ia ka para 12 (a) kaba mut ba tang ka jingsoi jong u Lat ka jylla la lah ban nym pyntrei kam ki ain ka sorkar pdeng ha ka jylla.
U Secretary jong ka party HSPDP, u la ong ba lada ha ka jylla Assam la lah ban pyntrei kam ia ka para 12(b) kan eh aiu ha kane ka jylla ruh lada pynduh noh ia ka para 12(a).
kane ka long ka jingai jingmut jong ka party sha u myntri rangbah ka jylla, kum ka party ka la kyntu ba dei ban khot ia ka dorbar kyrpang ban ia kren ia kane.
La iathuh ba na ka liang jongu myntri rangbah ka jylla ruh u la sngew ia hap ia kane ka jingai jimgmut jong ka party, hynrei u la ong ba u dang hap ban ia mir jingmut shuwa ba ka tnad ain jong ka sorkar bad kum juh bad u Advocate General jong ka jylla la kan don ne em ka jingiatyngkhuh hapoh ka riti synshar.
U Bah KP Pangniang president jong ka party, u la ong ba wat la ki don ki ain ban iada na ka jingwan tuid ki briew kiba na sha bar sha kane ka jylla, hynrei na ka liang jong ka party kala ai da ka jingthoh sha u myntri rangbah ban pynpaw shai ba kum ka party ka pyrshah ia ka CAB ba ka sorkar pdeng ka thmu ban pyntrei kam.
U bah Samlin Malangniang u ba dei u myntri jong ka sorkar ha kane ka sorkar khleh khlawlang ka MDA, u la ong ba ka nongrim jong ka party ka long ban iada ia ka jaibynriew kumba ki la kren na ka por sha ka por bad bad lada lah ban ioh ia ka para 12(b) kan dang ia da shuh shuh ia ka jaidbynriew.
Shillong: Ka jingiasnoh kti lang jong ki sengbhalang  ba pher bapher ki ba ha poh jong ki Jylla jong ka ri shatei lam mihngi hapoh ka  North East Student Organisation (NESO) mynta ka sngi ki la pynlong ia ka jingiakhih shong kyllain mongor ban pynpaw ia ka jingpyrshah ia ka citizenship Amentment Bill ha additional secretariat parking lot.
U samla Lamboklang Marngar, U President jong ka KSU u la ong ba  ki nong shatei Lammihngi kim ju pyrshah ia ka Sorkar, hynrei ka sorkar BJP ka dei ka sorkar ban pyrshah ia ki rit paid (Anti indigenious) bad u ong ba ka dei namarkata ba ki hap ban pyrshah, halor ka jingthmu ban wan rah ia ki poiwir ki ba wan ban buhai shnong ha ka jylla jong ngi.
U bah Samuel Jyrwa u chairman jong ka NESO ka u la ong “Ngin ym lah ban sngewthuh ki ktien, ka rukom im  iwei iaiwei hynrei kaei ka ba ngi ia tylli mynta ka sngi ka long  ka jingsngew khia  ba ngi ieid ia ka riti dustur jong ngi,  ngin ym lah ban pdiang ia ka CAB".
Na ka liang U President ka FKJGP, U bah Willbirth Rani u la ong ba ki briew kiba pyniaid ia ka Sorkar jong ka Jylla jong ngi, balei ki shu sngap jar, balei ki shu ap ia ngi ba ngin ia khih bad u ong ba  ka dei ka kamram jong ki ban pynpaw ia ka jingpyrshah ia ka ba kin ym shah ban pynlong ain ia ka CAB, lada ka Sorkar pdeng hapoh ka jingialam jong ka BJP,  kin pynlong ain ia ka CAB bad wanrah ia ki hindu na Bangladesh, katba ma ngi pat ngin leit sha Bangladesh  bad ki nong Manipur bad Tripura kin leit sha Myanmar bad wan phai da kiwei ki briew ki ba lah ban iadei bad ka sorkar.
Shillong: Ki lad khubor ki iathuh ba u samla Ferdinand K Kharkamni, President KSU North Khasi Hills,  ula shah kem mynta ka nohsngi na ki thain Nongpoh, ha ki pulit jong ka Ri Bhoi District.
Kat haduh ba thoh ia kane ka khubor, ym pat shym la ioh jingtip kaba bniah, la ula shah kem na kano ka jaka kaba thikna.
U bah Ferdinand, ula shah wad ha ki pulit, halor ka jing ujor, ba ula ktah kti ia ki pulit ha ka thanat ha Umiam, ha ka 15tarik Risaw 2019.
Ka khubor na ki pulit ka Jylla, ka iathuh ba la ioh kem mynta ka sngi, ia U bah  Ferdinald Kharkamni, uba dei uba shah kynnoh halor ar tylli ki jingjia ha kaba la ujor ejahar ha  Umiam Police Station.
La ong shuh shuh ba utei u briew, ula ktah kti ia u heh pulit bad kumjuh ia u langrut ha Umiam Police Station bad ula jah rngai la bun sngi, hadien katei ka jingjia, hynrei mynta ka sngi, la ioh kem ia u na Nongpoh bad mynta u don ha ka jingtohkit ki pulit bad ka jingtohkit ka dang iaid shakhmat, ong ka khubor.
Editor,Ha kaba iadei bad ka jingthoh jong U Rgh.
Albert Thyrniang kaba la ai kyrteng “Sinister Motives at work in Meghalaya", kaba la mih ha ki kot khubor phareng ha kine ki sngi ba la dep, nga pynpaw hangne ba nga pdiang ia ka phang kaba ong ba ym don hok lane nongrim ban buh ia ki dak lane ki dur blei jong kino kino ki niam ruh ha ki jaka pule kiba la kyrshan da ka bor sorkar jylla lane sorkar pdeng ka ri India.
Kumjuh ruh ha ki jaka pule ba la ioh jingiarap shiliang lane pura da ki paidbah (partially or fully funded by the public), lada kita ki dei ka bor Sorkar India lane jong ka Univeristy Grants Commission.
Nga sngew ruh ba dei ban batai shai hangne, ba ngim don jingtip ei ei halor kata ka kynhun Legal Rights Observatory ba ka  dei ne em ka kynhun kaba mihkhmat na ka bynta ki ba ngeit ia ka Ñiam Tynrai kumba la kynnoh da u nongthoh.
Kumjuh, kino kino ki kynhun kiba nabar kim don hok ban tuklar ia ki kam kiba iadei bad ki kam shi iing jong ka jaitbynriew Khasi khara kaba la don la ki jong ki nongrim naduh ki por kulong kumah.
Nga kyrpad ia u nongthoh jong katei ka jingthoh ba un nym ialam bakla ia ki briew da kaba saphriang ki khubor lamler namar kine ki khubor lamler, ki ktah mationg iaki ba bun ki paidbah.
Kumban shu pynkynmaw, ka tynrai jong ka niam Khristan kadei na ki thaiñ Pdeng Mihngi (Middle East) kiba naduh kulong kumah, ki la don la ki jong ki dustur, ki rukom synshar bad la ki jong ki rukom leh ñiam.
Watla katta ruh ka dei ka jingshisha ba ka ñiam Khristan ka la wan sha ki thaiñ India tang kumba lehse 2000 snem mynshwa bad kala suhthied haki  jaidbynriew kiba la tip kum ki Syrian Khristian.
Kane ka la long la man ha ka jylla kaba ngi khot ka Kerela mynta.
Ngi dei ban pdiang ba ka ka jingpykylla ñiam ia kino kino ki khunbynriew ka pynjah noh ia ka jinglong tynrai jong ki namar ka rukom leh ñiam bad ka riti ka dustur ka dei ka thymmei longbriew manbriew jong ki,  khamtam  ki riewlum.
Ha kaba iadei bad ka jingthoh jong U Rgh.
Albert Thyrniang ba ki riewlum ha ki khap sor Assam ki la kylla long Hindu lut bad ki la duh ia la ka jinglong tynrai,  ngi dei ban sngewthuh bad kynmaw ba kano kano ka jingpynkylla ñiam, khlem artatien, kan ialam sha ka jingpynkylla ruh ia ka thymmei jong ki.
Kane ka long namar ba ka ñiam bad ki riti ki dustur ki long ki maw nongrim, ki mawbyrsiew, ba kynsai bad ba nylla  jong kino kino ki nong riewlum (indigenous community).
Ngim lah ban len ruh ba ka Ñiam Khristan ka la pynjah bad pyndan ia ki riti ki dustur, ki khanatang ki puriskam, ki jingrwai bad ki sur kiba iadei ym tang ia ki  riewlum ha salonsar ka Ri India hynrei kumjuh ruh ia ki jaidbynriew ha ki thaiñ Africa bad Latin America.
Ha kaba khatduh nga kwah ruh ban pynshai ba ki Rangbah nongialam bad ki nongbud jong Ka Seng Khasi kim don jingshun lane jingpyrshah iano iano ruh hynrei ngi ieng skhem triang ha ki nongrim kiban iada, kyntiew bad pynneh ia ka Ñiam Tynrai jong ki Khasi.
Ki nongbat jong ka Ñiam Tynrai ki dei shisha longtrai-nongri,  ki nongsumar bad nongiada ia ka Ñiam Khasi, kata- ka Ñiam Tip Briew Tip Blei, ka Ñiam tip hok tip sot, ka ñiam kaba hikai ban ieid ialade bad ban burom ia kiwei.
B.K.Dey SawianShillong- 5.
Shillong:  Ka Khasi Students’ Union War Jaintia Circle myn sngi saitjain, ka la kem ia uwei u bar jylla uba kyrteng u Md Joynal Uddin, halor ka jingjrong kti jong u ia kawei ka khynnah 14 snem ha Amlarem.
Ka seng hadien ba ka lah ioh ka jingpyntip na kiba ha iing jong kane ka khynnah khlem pynslem shuh ka la leit thwet ia une u runar bad hadien ka jingthwet la ioh kem ia une u runar hajan shnong Khonglah katba u dang thmu ban leit trei ha kawei ka iing.
Ka seng ka la tohkit ia une u runar bad hadien ba la lap ia ka jingshisha ka la ai ia ka jingsneng kaba tyngeh bad la aiti noh ia u sha ki pulit ban leh ia kaba donkam.
Ka seng ka pynrem jur halor kane ka jingnud jong une u bar jylla ban jrong kti sha ki kynthei khynnah Khasi jong ngi bad ka seng ka maham jur ruh sha baroh ki Dorbar Shnong hapoh War Jaintia ba kim dei shuh ban ai lad ia ki bar jylla ne ki mynder ri ba kin wan shong wan sah hapoh u pud u sam jong ka War Jaintia ba lada lap ba ki leh ia kino kino ki kam kiba long pyrshah ia ka imlang sahlang ka seng kan ym shong kli kti kan sa leh ia kaba donkam bad kino kino ki ba pyrshah kin hap shim hi ia ka jingkitkhlieh ha lade lada jia eiei.
Nongpoh:  Ka long ka jingshisha ba ka sorkar jylla kam don ia kata ka thong ban shimkhia halor ka jingeh kaba la iakynduh da ki paidbah Khasi kiba sah ha khappud ka Assam, kawei na ki sakhi ba shai eh halor ka jingbym shimkhia da ka sorkar jylla, ban maramot bad ban shna pynbha ia ka skul na ka bynta ban shong ki khynnah skul kaba don ha shnong Khliehum wang, kaba la shah pynpra noh ha ki Pulit ka Assam ha u snem 2018, hynrei kat haduh kine ki sngi, ym pat la ioh jingiarap ei ei ruh em.
Lah ruh ban kdew hangne, ba naduh ba ka Building jong ka skul SSA ha Khliehumwang, ka la shah pynpra noh ha ki Pulit ka Assam bad haduh mynta la shi snem tam, katei ka skul ym pat la iohi ia kino kino ki jingiarap na ka sorkar jylla bad kata ka long haba iadei bad ban maramot ne ban shan pynbha ia ki kamra ban shong ki khynnah skul.
Haba iadei bad ka jingbym shimkhia ka sorkar ma iarap ha ka ban maramot ia katei ka skul, na ka liang ka Managing Committee lem bad ki nonghikai jong katei ka skul, ki la shim hi ia ka jingkitkhlieh na ka bynta ban shna thymmai da kaba sher dara ban pynlong kum ka jaka ban aijinghikai ia ki khynnah skul.
Lah ruh ban pynkynmaw hangne, ba halor ka jingeh jong ki khynnah skul kiba leit ha katei ka LP SSA School ha Khliehumwang, na ka liang u MLA ka Nongpoh, u la buh ruh ia ka jingkylli hapoh ka Iing Dorbar Thawain ka sorkar jylla, ha kaba na ka liang u Bah Lakmen Rymbui, Myntri ba peit ha ka tnat pule puthi, u la ong ba ka sorkar, ka la shimkhia na ka bynta ban iakren bad khamtam ban iarap ia katei ka skul.
Sngewsih ban pynpaw hangne, ba kat haduh kine ki sngi la shisnem tam, la lap ban iohi ba ka sorkar jylla kam pat shem la shimkhia ei ei ruh em, na ka bynta ban maramot ne ban shna thymmai ia katei ka skul, lait noh na katei kaba la shna bad sher dara hi da ki Nonghikai bad Managing Committee.
Na kaei kaba la lap da u Nongthohkhubor, la iohi ba katei ka skul ka la shah iehbien shaba palat bad la isangsot shisha ban peit ia ka jinglong jingman hapoh katei katei ka skul, namar la lap ba katei ka skul ka la kylla long kum ka jaka shong ki mrad, namar kam don shuh ia ki jingker bad ka jaka shong ki khynnah skul.
La ioh jingtip ruh ba katei ka skul, ka dei ka skul kaba ai jinghikai ia ki khynnah rit haduh kiba pule ia ka Class V bad kaba dei ruh ka skul kaba ai jinghikai ia ki palat spah ngut ki khynnah kiba don hapoh katei ka shnong.
Ym tang ka skul ha Khliehumwang, hynrei la lap ruh ba ka skul Presbyterian kaba don ha shnong Madan Umwang bad kaba la shah pynpra ha ki Pulit ka Assam, ka la shu sah khongreng bad khlem da don kiba shimkhia ban maramot ia ka, ha kaba kumba ka long mynta lei katei ka skul ka la shu ithuh tang ia ka nongrim, namar naduh ba la wan pynpra da ki bor Pulit ka Assam bad kat haduh kine ki sngi, ka la shu sah kumjuh.
Namarkata, haba phai halor ka jinglong jingman ki skul ha katei ka thain, la iohi bad lap ba ym tang ba ka ktah ia ki paidbah, hynrei kaba kongsan eh ka dei ia ki khynnah skul, kiba leit pule ha kitei ki skul bad shaei ka Lawei jong ki khynnah kiba pule ha kiba kum kitei ki skul, kiba don tang ki jingduna suda.
Nongpoh:  Ki arngut ki nong mihkhmat paidbah na Mawhati, kiba kynthup ia u MLA, u Dasakhiatbha Lamare bad u Bah Charles Marngar MDC, hynnin ka sngi Saitjain, ki la leit ban noh jingiarap da ki Tin sopiing sha ki artylli ki longiing, kiba don ha ka shnong Jatah Mawhati, kiba la ingkhong na ka jingpluh ding.
Kitei ki iing kiba na ka liang u MLA bad MDC, ki la leit ban noh jingiarap, ki kynthup ia ka iing jong ka Kong Silda Mukhim bad Aibalin Mukhim, kiba la kem ding ha ka step jong ka 14 tarik bad kiba la duh lut ia baroh ki jingdon jingem, na ka jingshah bamduh ha ka ding.
Shillong: Katba ki nongtrei ka GVK EMRI 108 hapoh ka lama ka Meghalaya EMRI Workers Union (MEMRIWU) ki dang ap ia ka jingialang ba khatduh sa kawei ban pynbeit ia kane ka jingeh katkum ka jingialang bad u myntri ka tnad ka koit ka khiah myn ka11 tarik mynta u bnai, pynban kynsan kynsan mynta ka step ka 16 tarik, ki bor ka sorkar ryngkat bad ki police ryngkat bad ka management ki lah wan tur thma kyndit kyndit dang step phyrngap ha ka por ba kine ki nongtrei ki dang ioh thaih bha ha jaka ba ki dang iakhih ha phyllaw ka ophis ka EMRI ha Lawmai.
Ha ka jingpyllait kyrwoh, u president ka MEMRIWU u bah Roypar Kharraswai u la ong ba ha kane ka jingwan jongki, ki la wanlam ruh ia ki briew ban shna ia kine ki kali ba kin ioh ban rah ia ki.
U la ong ba haba pyrshang ban kylli ia ki, mano ba ai bor ia ki ba kin leh kumne, ki ong kane ka hukum ka wan na ka sorkar.
La don ruh da ka jingleh bym suidniew shuh ia ki tiar shet jong kine ki nongtrei, ha kaba ki don katto katne ki pulit ki lah kynjat bad bret shabar ia ki khaw, ki tiar, ka um bad kiwei kiwei de ki tiar.
Halor kane ka jingleh bym suidniew shuh, na ka liang ki nongtrei ki lah pynpaw ka jingbitar kaba khraw bad ki lah buh jingkylli ruh ia ka sorkar, balei ki wan thombor kumne namar ba kine ki nongtrei ba iakhih kim dei ki lehnoh hynrei kidei tang kiba dawa ia ka hok, pynban ka sorkar bad ka GVK kiba don ka bor.
U bah Roipar u la ong ba ha jaka ba kin iarap ia kum kine ki nongtrei kiba rit ba rai, ki nang nion pynban ar shah ia ka hok jong ki.
“Ka khubor hi na ki nongtrei sha ka sorkar bad sha ka GVK ka long ba ko sorkar bad ko GVK , to nang pyndonkam shuh shuh ia ki bor jong phi ban nion bein ia ki nongtrei kiba duk ba rangli, tangba kynmaw ba shisien ka sngi, kan poi ka por ba ki nongtrei kin sa shim ia kiwei pat ki lad ki lynti bad ka hok kan sa ieng ban bishar ia ka jingshahlehbein jong ki", la ong u bah Roipar.
Nga sngewthuh balei kine ki pynbor ia ka sorkar haba ki dei ki nongtrei company.
Nongpoh:  Ha ki artylli ki jingjia aksiden kiba la jia ha ki ar jaka ha ka surokbah NH-6 ha Ri Bhoi, kata kawei ha Mawdiangum Nongpoh bad kawei pat ka jingjia ka la jia ha Sohbhala Umsning bad na kitei ki jingjia aksiden, ka la wanrah ia ka jingduhnoh jong arngut ki mynsiem briew.
Ka jingjia aksiden kaba la jia myn hynnin ka janmiet Sngi U Blei ha Sohbhala Umsning, la ong ba uwei u briew uba dei u nongniah jong kawei ka Auto Rickshaw, kaba don ia u Number ML-10A-4126, u la khlad noh hashen, hadien ba katei ka Auto kaba u niah, la suba ba ka la shah syllad ha ki kynja kali bad kaba la pynlong ruh ia utei u Nongniah ba un khlad noh hashen, katba ia ka kali kaba la syllad ia katei ka Auto Rickshaw ym shem la don kiba iohi bad ka la phet noh bak na katei ka jaka.
Ha kawei pat ka jingjia Aksiden ha Mawdiangum Nongpoh, kaba la jia mynha ka miet Sngi Thohdieng ha ka por 11 baje ei ei mynmiet, la ong ba kawei ka Maruti 800 kaba don ia u Number ML-05-D-8350, ka la leit ban tynrah beit nadien jong kawei ka trok kaba don ia u number UP-24 AT-1515 kaba ieng harud ka surok (Service Lane) bad ha katei ka jingjia kawei ka longkmie, kaba shong hakhmat jong katei ka kali, la khlad noh hashen bad 5 ngut kiwei pat ki la mynsaw jur.
Shillong: Ka KSU bad ka GSU katkum ka jingpynbeit ka NESO kan pynlong ia ka jingshong kyllaiñ mungor kum shi bynta ban pynpaw ia ka jingpyrshah ia ka CAB ha parking lot  hajan Additional Secretariat lashai ka sngi naduh ka por 12 baje mynsngi haduh 4 baje nohphai sngi.
Hapdeng kane ka NESO, KSU bad GSU kin phah ruh ia ka dorkhas sha u myntri rangbah duh ka ri u Narendra Damodardas Modi bad u myntri ba dei peit ia ki kam pohïing u Amit Anilchandra Shah lyngba u lat ka jylla u Tathagata Roy.
Yn wan shim bynta ruh ki seng kum ka Federation of Khasi Jaintia & Garo People, Hynniewtrep National Youth Front, Ri Bhoi Youth Federation, Arunachal Students’ Union Shillong, Shillong Socio Cultural Assamese Students’ Association, Mizo Students’ Union, Naga Students’ Union, Twipra Students’ Federation, Shillong Karbi Students’ Association, All Bodo Students’ Union bad kiwei kiwei.
Kane ka jingshong kyllaiñ myngor kan long ha baroh ki nongbah ka thain shatei lam mihngi, la ong ka kyrwoh na ka KSU.Shillong:  U Executive Member ka Khasi Hills Autonamous District Council u Bah Mitchel Wankhar ula ong ba ka Council ka la pynkhreh ban pan pisa na ka sorkar pdeng na ka bynta ban kyntiew ia ka kam ri dohkha hapoh u pud u sam ka Council bad ia ka Council kumjuh.
“Haduh mynta 70/75 percent ka jylla ka dang shaniah ia ki dohkha ba wanrah na ka shabar jylla kum na Andhra Pradesh, Assam bad na kiwei ban pyndap", la ong u bah Mitchel.
U Bah Mitchel ula iathuh ka jingdonkam dohkha kam duna ia ka 20 ne 25 tone ha ka shisngi tang ha Khasi bad Jaintia Hills,  hynrei  ka Council ka shem jingeh ban kyntiew ia ka kam ri dohkha, namar ba kam don pisa bad kawei pat ngim don ki nongtrei kiba biang bad wat u Fishery Officer ruh ngim pat don.
U Bah Mitchel ula iathuh dang shen ula leit ban iakynduh ia u Myntri khynnah ka sorkar pdeng u Pratap Chandra Sarangi ban pan pisa, na bynta ban kyntiew ia ka kam ri dohkha ha ka District District bad ruh ban shna ia ka jaka training la ka jong na bynta ban ai jinghikai ia ki nongri dohkha.
“Ngin pyrshang ruh ban wad ki lad jingiarap na ka sorkar pdeng bad na kiwei kum ka Nataional Fish Development Board, Fish Farmers Development Agency (FFDA), khnang ba ngin lah ban kyntiew ia ka kam ri dohkha bad kan long ruh kawei na ki lad ai kam ia ki samla ka District bad ngin lait ban ap ia ki dohkha na shabar Jylla.
" la ong u Bah Mitchel.
Ha kajuh ka por, u EM u la ong ba ka donkam ban pyrkhing bha ia ki nongtrei ka Council kiba ha ka tnad ri dohkha, ban lait na kaba die tuh, tong tuh, bad kiwei ki kam leh thok namar ba kumba ka long mynta ki pung ri dohkha ka Council bun kim don dohkha satia wat haba la don ki nongap bad ki nongtrei.
“Nga kwah ban tip ia ka jingheh ki dohkha ba ngi ri katkum ki jaka, bad ia kane ngin sa leh da yn da ngi la pynkhuid bad buh dohkha ia ki saw tylli ki pung dohkha jong ka Council ha Lailad, ha kaba yn shim jingthew katto katne ki dohkha man ka lai bnai ban tip ia ka jingheh jingsan ki dohkha," ula bynrap.
U la ong ba kumba long mynta la shu tip tang ban ri  dohkha, hynrei ym tip katno ki dohkha ki heh hadien lai bnai ne ki iap katno tylli ha ka pung ba ngi buh bad ka Council kan shim khia ban pynbeit ia ki jingdkhoh ban iaid beit ki kam naduh ki nongap pahara ka rukom ai bam bad kiwei ki jingdonkam nalor ki nongtrei.
U Bah Mitchel ula ong, ka Council ka la buh 85 kilo ki dohkha ha ki lai tylli ki pung ha Lailad ha u bnai Risaw, bad ngi la mang ban pynlut T.27 lak ban pynbha ia kitei ki pung, ia kitei ki dohkha ngin sa sei noh bad buh da kiwei hadien ba la dep biang ia ki jingdonkam.
Bah Robertjune Kharjahrin,President HYCKumta ban iada iaka jinglong kyrpang ka jaidbynriew, ban iada iaka thymmei , ki riti dustur, ka niam ka rukom, ka kyndew ka shyiap, ki mar poh kyndew, ki khlaw ki btap , ka khaii ka pateng bad naka jingshah tyllep noh ha ki poiwir hala ka jylla ngi la don kam ban dawa noh naka Sorkar India ba kan pynkylla noh iaka Paragraph 12A(b) bad ha ka jaka u “President" ngi la donkam ban buh noh ka ktien “Governor" bad ym tang kata khnang ba kane kan treikam ha baroh ka jylla ngi don kam ban pynhap biang ia ka Normal Shillong ne Municipal sha ka KHADC da kaba pynbeit noh mardoh iaka Paragraph 20 ka sixth schedule.
Kane ka jingdawa ka long kaba shong nongrim namar kumba la kdew haneng naduh kipor ka Sorkar Phareng  ngi la lait na ki ain ki Dorbar thawain ka Sorkar pdeng bad na ka Dorbar thawain ka jylla bad lada pyntreikam ruh la pynbeit pynwan dur shwa ia ki ba kin iadei bad ngi, Ka Six scheduled ba nyngkong eh (original Sixth schedule) ia kane ka bor ka don hi ha u Governor bad ha Assam haduh mynta ka bor kadang don hi ha u Governor.
Para Ri, ka Sorkar India ka don mynta ha ka lyngti ban pynkylla iaka Sixth schedule kumta kane ka dei ka por ba biang bha ban pynlong ki jingdawa ba ka Jaidbynriew Hynniewtrep bad Garo kan ioh biang ia bor ba laduh jong ka bad mynta ka Meghalaya ka Don Kam Kyrkieh ia ka Bor ban Ong “EM" ia ki ain ka Parliament kiba Ktah iaka Jinglong Kyrpang ki Jaidbynriew Trai Ri da kaba pynkylla noh iaka Paragraph 12A (b) bad ia ka Paragraph 20 ka sixth schedule ka Constitution.
Shillong: Halor ka jingpluh jong ka iingmane ka balang U Blei ha Qualapatty, la iathuh da  ki lai ngut ki nongtrei bylla kiba sah hapoh kane ka iing mane bad kitei ki la iathuh ba ki ha ki khyndiat sngi ba ladep,  ki dang shna ia ka sad jong ka iing mane.
Mynta ka step, ha ka por kumbe 3:30 baje eiei ki la iohsngew ia ka jingsma ka  tdem ding  bad mar kumta hi ki mih shabar ban pyrta briew ban pan jingiarap bad ki briew ki la ia mih ban theh um, hynrei namar ba ka dei ka ingmane ka ba la rim ka ding ka la ioh ban bam duh  lut.
Na ka liang U Rev Pastor K Nongpluh, u la iathuh ba kane ka dei ka iing mane kaba nyngkong jong ka Balang, ia ka Balang la seng ha Mylliem bad la wan rah sha kane ka jaka la kumno kumno ha ki snem 1904 lane 1906 bad ia kane ka iing mane ba nongkong jong ka Balang la tei ha u snem 1910.
Ha kane ka jingpluh jong kane ka iing mane ka la kem ding ruh ia ki iing briew kiba ha syndah bad kane ka iing mane ha kaba lai tylli ki iing ki la julor bad ha kane ka jingpluh ding ar ngut ki shikurim ki la duh ei ia la ka jingim na ka daw jong ka jingkem ding ka iing kaba ki sah.
Shillong: Ki arngut shi kurim, kiba iap ha ka jingpluh ding ha Qualapatty, ki long ka kong Reliable Laloo (70) bad u lok jongi, U bah Diameren Basaiawmoit (60).
Ha ka jingiakren bad U Bah Martamlin Pyrbot, Rangbah Shnong ka Qualapatty, u iathuh ba ka jingioh jingtip jongu, halor katei ka jingpluh ding, ka dei ha ka por 4.20 baje mynta ka step bad ka Fire Brigade, ka wan poi ha ka por 5 duna eiei mynstep bad la iathuh ba katei ka kali pynlip ding, kaba rung shapoh, ka don tang kawei bad kiba kynshait na surok bah ruh ki don, namar ba kim lah ban rung shapoh, ba ka rit ka surok kali.
Ha ka jing iathuh U bah Martam, kitei ki arngut shi kurim, ki la ia mih noh shabar na ka iing kaba saw mala, ha shwa ban kem ding ka iing jongki, kaba long ha ka por 4.20 eiei mynstep bad ha katei ka por ka iing jongki, kam pat kem ding satia, hynrei imat, ki don jingklet tiar eiei shapoh, ki la ia rung biang bad sniewbok, ba ynda ki la mut ban hiar biang shapoh, ka jingkieng dieng, kaba pun sha katei ka kamra ba ki sah kaba saw mala, ka la dkut noh, na ka jingklang jong ka ding.
La iathuh ruh ba katei ka iing kaba don saw mala, ka dei ka iing dewbilat, hynrei ka jaka sah jong kitei ki shijur, ka dei ka iing dieng, kaba don ha jrong duh.
U Bah Martam, u iathuh ba ha ka por ba u khie mynstep, kitei ki arngut kim pat shym la khlad satia bad u kren bynniaw ruh, ba lada ka Fire Brigade, kan poi noh mar mar, kumta, kitei ki arngut shi kurim, kin nym jin da la iap ei ha katei ka jingpluh ding.
Shillong: Ka khubor, kaba dang shu ioh ka iathuh ba ka iing mane jong ka Balang U Blei, kaba don ha Quallapatty, ka la pluh mynta ka step, ha ka por 4 baje eiei.
Ka jingpluh ka la jubor shi katdei, ha kaba ka ding ka la bam lut khoit ia ka iing hi baroh kawei.
U Dr RB Dympep, Secretary jong ka Balang U Blei ha Quallapatty, u iathuh ba ka jingtip, kaba u ioh ka long ha por 4.15 mynta mynstep bad u iathuh ruh ba ka don ka jingmaramot ia ka iing mane ha kine ki sngi, ba kynthup ia ka jingshna ia ki ding ilektrik bad ka jing pynbna ia ka bynta jong ka iingmane kaba la don shispah snem ka rta, kaba kynthup ruh ia ka tnum jong ka iingmane.
U Bah Dympep, ha ka jingiakren bad u nongthoh khubor, u  iathuh ba ia ka daw jong ka jingkem ding, ym lah satia ban tip, hynrei, la iathuh ba katei ka ding ka iingmane, kaba la shna da ka dieng bad ka dei kaba la shu iai maramot man ka por, namar ba ka dei ka jingtei kaba la hyndai bah.
Shillong: U Conrad K Sangma, myntri rangbah ka Jylla, ula ia kynduh hynnin ka sngi, ia U Amit Shah, myntri kam poh iing ka sorkar India, ha kaba ki la iakren halor shibun ki mat, ba kynthup ruh ia ka  Citizenship Amendment Bill (CAB).
Ha katei ka jingleit, la don lang ruh U bah Prestone Tynsong, myntri rangbah ba ar ka sorkar Jylla.
Ki lad khubor ki iathuh ba ia ka CAB, yn leit rah ha kane ka dorbar tlang ba mynta, ka ban sdang naduh lashai ka Lah Sngi U Blei.
La sngewthuh ba ka sorkar BJP, kan trei bor bah, na ka bynta ban pynlong ain ia ka CAB ha kane ka kynti ba mynta, na ka bynta ban pynlong nong India, ia kito ki poiwir, ki bym dei ki Muslim kiba don ha Bangladesh, Afghanistan bad Pakistan.
La iathuh ba ha ka jingiakren, kitei ki nongialam, ki la pynsngew ruh halor ka jing pynkylla ia ka Sixth Schedule, ka Them Ïew Mawlong (Sweeper’s Lane) bad sa shibun kiwei ruh ki mat.
U Sangma, la iathuh ba ula ia kren ruh bad u myntri khynnah ka tnat pla pisa, U Anurag Thakur, ha kaba ki la iakren halor ka jinglong ka pisa tyngka ha ka Jylla.
Shillong: U myntri ka tnad kam pohiing ka jylla u James K Sangma ula maham ba ki kynhun ne ki sengbhalang kim lah ban talasi trading license lait noh tang ki nongtrei ki district council.
Ia kane, u myntri ka tnad kam pohing ula kren hadien ba la wai ka jingialang jong ki Autonomous district Council ba la khot da u myntri rangbah ka jylla Conrad K Sangma myn hynnin ka sngi ban iakren ia ka jingpynkylla ia ka Sixth Schedule, halor ka Meghalaya Residents Safety and Security Act 2016 bad halor ka jingkhynra Trading Laisen bad Labour Laisen da ki kynhun.
U myntri ka tnad kam pohiing ba peit ruh ia ki District Council, u la ong ba kane ka jingialang la khot namar ki don ki bynta kiba ia dei bad ki District Council ha kaba la wan iashim bynta ki CEM ka KHADC bad JHADC nalor ki nongmihkhmat na GHADC.U la ong ba la ia kren halor ki kaiphod kiba la poi sha ka sorkar ba ki don ki kynhun kiba leit kylleng kylleng ban jurip ia ki Labour Laisen, haba iadei bad kane, la bthah ia ki District Council ba kum kine ki jingleh dei ban sangeh syndon bad lada don dei ban leh da ki briew jong ki District Council.
La bthah ia ki District ba ki dei ban pynmih ia ka hukum ban khang pyrshah ia kane ka jingleh bad ki dei ban pynmih kloi ia kane ka hukum ki ban jurip ha kaba ia dei bad ki labour laisen dei ban leh da ki birew jong ka District Council ki riew shimet ne ki seng kam dei ban leh ia kane.
Ha kane ka jingiakynduh la iakren sha ki District Council ha kaba iadei bad ka jingkwah ka sorkar pdeng ban pynkylla ia ka Sixth Schedule kaba dang don bad ka Parliamentary Standing Committee bad la pynsngew ba la da ki dang don ei ei ban ai jingmut, hynrei kumba ka long ki District Council bad ka sorkar jylla ki la pynpaw ia ka jinglong kawei.
Ha kane ka jingiakynduh la ia kren ruh ha kaba ia dei bad ka Meghalaya Residents Safety and Security Act 2016 kumba la rai da ka kabinet bad lada ki don ei ei ioh leh ki don ka jingsngew halor ka jingeh lada don ia ka don kano kano ka jingwit ha kaba ia dei bad ka jingwan jong ki nongwan jngohkai pyrthei.
Na ka liang jong ka sorkar kala pynshai ba kane kan nym ktah ia ki briew.
Halor ka jingkyrduh pisa ki District Council, na ka liang jong u myntri ba dei peit u James K Sangma u la ong ba kane ka jingeh kam dei kaba mynta, kawei na ki daw ka jingbun palat ki nongtrei.
Down down jame sangma????Wat batai stad sha khasi  jaintia batai sha poh Garo???Ha Rikhasi nalor ki ain sorkar india ngi don ki ain shnong ha ka ba ka ain sorkar ka hap pyndem tdong namar kam ioh lad ban trei lada ki ain shnong ki treikam bha nuksa: ka sorkar kam lah ban khang ia kano kano ka kynhun kum durbar shnong, seng samla shnong, seng longkmie, villages defence party (VDP) ban peit ngor ban khynra na ka bynta ka jingbit jing biang ha poh shnong te kan ym don jing eh lada mut ban ia iaid jylluit.
Nga kop ia ka ain jong ka sorkar ka ba shakri na shuki namar nga shakri ia ka shnong voluntarily da ka bor met bad mynsiem.
Lada baroh ki shnong khasi ki lah ban shakri hok ia la ki jong ki shnong kan shitom ia u poiei ban rung klumar lane da ka ba suk, u lah ban nym iohlad ruh tdot.
Ka US Commission on International Religious Freedom (USCIRF), ka kynnoh ba ka  National Register of Citizens (NRC) ha Assam, ka dei ka atiar ban pyn kylla poiwir ia ki rit paid Muslim ha katei ka Jylla.
Katei ka jingkynnoh, ka dei hadien ba la pynmih paidbah ia ka thup jong ka NRC, ha ka 31tarik Nailar 2019, ha kaba ki don 19lak ngut ki bym rung kyrteng satia ha katei ka thup jong ka NRC.Katei ka thup jong ka NRC, ka pynduh noh ia ka jinglong nongshong shnong jong ki 19lak ngut, ong ka Commission.
Ki dang don shuh sa shibun kiwei pat ki seng jong kiwei pat ki ri, kiba kynnoh beit beit ba ka NRC, ka dei ban ban khanglad kyrpang ia ki Bengali Muslim kiba don ha Assam, na ka bynta ban pynlong ia ki Muslim, kiba khlem jylla.
Ka USCIRF, ha ka kaiphod jongka ka kynnoh ba katei ka dei ka jingthmu ban ban ktah ia ka jingsngew niam lane kaba khanglad ia ka jinglong laitluid jong ki kynhun niam ha India.
U nongbud dien ia katei ka kaiphod, U Harrison Akins, u kren shai beit ba kane ka jingleh halor ka NRC, ka dei beit ka jingleh niew bein ia ki Muslim bad la ong shuh shuh ba kane ka dei ka jing pyni shai ba ka sorkar India, ka kwah ia ka jinglong nong India, tng ia ki jait bynriew Hindu.
Shillong: Ka jingpluh jong ka iingmane Balang U Blei (Church of God) ha Quallapatty, ka la bam duh ruh ia ar ngut ki mynsiem briew, kiba don ha syndah jong katei ka iingmane hi, ong ka khubor.
La iathuh ba ka jingsdang kem ding jong ka iingmane, ka dei ha ka por 3  baje lane 3.30 mynstep bad kitei kiba khlad, ki dei ki arngut shilok bad la iathuh da ka khubor pulit, ba hadien ba ka la sdang ka jingkem ding ha iing jongki, (hadien ka jing pur na katei ka iingmane), kitei ki arngut ki la mih noh shabar; hynrei kham hadien ki rung biang shapoh iing bad hangtei ka ding, ka la ioh ban bam ia kitei ki shi kurim, ong ka khubor.
Kitei ki arngut, la sngewthuh ba ki shong ki sah ha la iing, ha syndah jong katei ka iingmane hi.
Lamthij GarodKa por ka iaid stet thir – thir haduh ba    ngim poi kynmaw shuh da kumno une    u snem u sdang bad da kumno un kut noh.
Ngi sngew ialade kumba ngi long, pynban ngim da sngewthuh bha ba u 2020 ruh u la hajan.
U briew uba don mynta 19 snem lashai un poi 20.
Teng teng ngi sngew halade ba baroh ki 365 sngi ngi shu shongthait bad ngi khlem leh ei ei.
Yn sa kyrdep noh ia ka jingkhang jong ki 365 sngi ban ia khublei bad ia khlad khatduh bad u 2019.
Ha ka jingtyllun jong kine ki sngi don kiba la mad ia ka jingkmen, ka jingsngewbha bad shembha, kiba long bad kiba lah ruh ban ong ba ki long ki jingkyrkhu jong ka jingim.
Dei ruh ha ki shalyntem jong ki la ioh mad ia ki jingeh jingjynjar, ki syrdoh bajwat, ki sohsat bathain, ki khuslai bad ki ummat ba kthang jong ka jingim.
Pynban kine baroh ki long kiba ngim lah lait.
Aiu ngi la leh ha u snem 2019 bad kiei shuh kiba ngin sa leh ha u snem 2020.
Ka shong ha ngi marwei shimet ban jubab ia kata.
Une u snem un sa leit noh hi ha kaba ngin ia khlad jynduh bad ha kaba ngin pdiang pat da kaba sngewbha ia uba thymmai.
Ha ba kumta, to pynthymmai bad pynjanai shuh shuh ia la ki jong ki jingim kumba u snem ba thymmai ruh u la jan wan ha ngi.
Kumjuh ruh, shisien ha ka sngi snem man la ka snem la ju rakhe ia ka Khristmas da ka pyrthei Khristan lyngba ka jingngeit niam.
U Jisu Khrist uba la wan long briew sha kane ka pyrthei u long u pdeng jong ka Khristmas bad khlem ma u ka jingleh burom ha kane ka sngi kam lah ban long.
Kumba la kha ia u Jisu Khrist da kaba jar jar, to ngin rakhe ia ka Khistmas da kaba jar jar.
Ym shym la tip ia ka tarik ba thikna ha kaba la kha ia u Jisu Khrist.
Hynrei la shim ia ka 25 tarik u December man la u snem ban rakhe pyndonburom, bad la pdiang da ki Balang Khristan.
U Pope Gregory XIII u dei u ba la shim ia kane ka tarik kum ka sngi Khristmas ha ka calendar jong u.
Ka pyrthei salonsar ka la pdiang ia kane.
Ki sngi ki la nang jan, sha katei ka sngi kaba khraw.
Ki sur Khristmas ha ki iing ki sem, ha ki iingmane, ki kyrsiew ia ki jingmut jingpyrkhat bad ia ki mynsiem de.
Ka Khristmas hi ka don bad ka wanrah ia ka khubor ka jingsuk, ka jingsuk ha ka pyrthei bad ka jingbha ha ki briew baroh.
Kumta donkam ban leh adkar ha kaba rakhe ia ka.
Kyrmen ba ngin ioh ia ka Khristmas kaba suk bad ba kmen.
Ngi ai khublei kyrpang ruh ia u snem Rim uba la pynlah ia ngi ba ngin khmih lynti ia uba thymmai.
Ka burom u Blei ha kiba jrong tam.
Khublei.
Shillong: Ka sngi ba khatduh jong ka Cherry Blossom Festival kaba long ha kane ka sngi Saitjaiñ ka la long kaba shongshit bha da ki prokram bapher bapher.
Ha kane ka sngi, da ki hajar ngut ki paidbah ki la tuid sha kylleng ki jaka pynbyrngia jong ka Cherry Blossom Festival.
Ha kane ka sngi ki nongjngoh kai pyrthei kiba wan na poh ka Ri kumjuh ruh na barri ki la wan ban sakhi lang ia ki tamasa bapher bapher.
Ha katei ka sngi khatduh ki la don ruh ki rynsan phylliew jingmut ban wanrah shuh shuh ia ka jingiadei hapdeng ka India (Meghalaya) bad South Korea ia kaba la tip kum ka Bilateral Summit.
Lah ban kdew hangne ba ka South Korea ka dei ka ri kaba snohkti lang ha kane ka Cherry Blossom Festivalkaba long mynta u snem.
Kum shi bynta ban pynkhlaiñ shuh shuh ia ka jingiadei hapdeng kitei ki ar tylli ki Ri, ka la don ruh ka jingpyni ia ka phlim Korea kumjuh ruh ka jingrwai na u nongrwai K-Pop na katei ka Ri, u Jang Hanbyul.
Kaba kham khring ia ki paidbah kiba wan na shabar, kadei ka jaka die ia ki jingbam tynrai ha madan Polo Fifth Ground ha kaba jan  baroh kiba wan ki leit ban mad ia kitei ki jingbam ki kim ju kham ioh koit ha ki dukan mynta.
Kawei pat ka jaka kaba khring kadei ha Wards Lake, ha kaba ki nongwan kai khamtam ki samla ki tuid bun bha ban shim bynta.
Ha kane ka sngi, na ka liang u nongkit ‘tien syiem jong ka South  Korea sha India, u Shin Bong-Kil uba kren kum u Kongsan ban pynhap pyrda ia katei ka Cherry Blossom Festivalha Polo u la pynpaw ia ka jinglyngoh ban iohi ba ka jingrwai K-pop lane Korean pop ka pawnam bha ha kane ka jylla.
“Nga kyrmen ha kawei ka sngi, ki kynhun kum ka BTS kin wan ban pynshongshit ha kane ka nongbah," la ong u Bong-Kil.
Utei u nongkit ‘tien syiem jong ka South Korea u la ong ruh ba u khmih lynti ba ka jingiatrei lang hapdeng kaba kham jan la ka long ha ka kolshor lane ha ka ioh ka kot hapdeng ka South Korea bad ka Meghalaya.
Ha kajuh ka por u pynpaw ruh ia ka jingkmen ba u Myntri Rangbah ka Jylla, Conrad Sangma un leit sha South Korea ban pynkhlaiñ shuh shuh ia ka jingiadei hadpeng ka Meghalaa bad South Korea.
U ong ruh ba ha shwa ba un leit phai noh ha kane ka sngi U Blei un sa leit ruh ban kynduh ia u Lat ka Jylla, u Tathagata Roy.
U Bong-Kil ula pynpaw ba kine ki ar tylli ki ri kin sdang ruh ia ka jingiatrei lang ha ka liang ka kam jngohkai pyrthei, nangta ka jingpynbha biang ia ki par dewiong kiba la shu ieh shrah, bad ka jingkhie im pat ia ki tyllong um nalor kiwei kiwei ki bynta.
Hadien kane u la sam ruh ia ki khusnam sha ki nongjop ha ki jingiakob bapher bapher kiba la pynlong ha katei ka tamasa.
La donlang ruh ha kane ka sngi u Myntri ka tnad Forest ka sorkar jylla, u Bah Lahkmen Rymbui kum u Symbud Kongsan.
Ha ka por janmiet jong ka sngi kut, ka la don ruh ka jingia tem lang ia ki jingrwai tynrai jong ki Khasi bad ki Korea.
Shillong: U Bah RL Kharpran Adhoc Secretary jong “Ka Synjuk Ki Rangbah Kur Ka Bri Hynniewtrep" jong ka East Khasi Hills District Committee u la pyntip ba ka jingialang paidbah jong ka synjuk kan long ha ka 30 tarik mynta u bnai ha iing Dorbar Hall jong ka shnong Mission Compund ha jan iing skul DNS Wahlang Secondary School haka por 11.00 baje mynstep.
Ki nongkit kam jong ka synjuk la kyrpad  ia ki nongialam jong ki kur bapher bapher hapoh jong ka East Khasi Hills District ba kin sngewbha ban ia poi sha kane ka jingialang ban ia kren bad ban pynshai halor ka jingthmu jong ka synjuk ban jied ia ki nongkit kam bad ban pynskhem ha kane ka sngi bad kiwei kiwei de.
Na ka liang jong ka SRKBH jong ka East Khasi Hills District Committee ka kynrpad sa shisien ia ki nongialam jong ki kur bapher bapher ba kin sngewbha ban ia poi khnang khnang ha katei ka sngi, la ong u bah RL Kharpran ha ka kyrwoh kaba la phah mynta ka sngi.
Shillong: La iathuh ba ia ka mat ban pynlong ain ia ka  Citizenship(Amendment) Bil kan long napdeng ki 27 tylli ki bill kiba thymmai, ha kaba ka Sorkar pdeng ka la pynkhreh ban wanrah noh ia kane ka bill ha kane ka aiom tlang ha kaba ka dorbar jong ka Parliament kan sdang ha kane ka Lah Sngi U Blei kata ha ka 18 tarik u Naiwieng.
Kane ka dorbar jong ka Parliament kan iai bteng haduh ka 13 tarik u Nohprah.
Shibun ki nongialam ba ha khlieh jong ka BJP kynthup ia u myntri kam poh iing u Amit Shah u la iai ban, ba ka jingwanrah ia ka CAB ka long ba ki kwah ban ai ka hok shong shnong ia ki bym dei ki Muslim na Pakistan, Bangladesh bad Afghanistan.
Bun kiba ki pyrshah haba iadei bad kane ka Bill, khamtam na ki seng jong ka thain shatei lam mihngi kiba la pynibor bad ieng iakhih pyrshah ia kane ka Bill.
Shillong: U Executive Member ba peit ia ka trade ka KHADC, u bah Paul Lyngdoh u la iathuh ba ka jingialang hapdeng ka Council bad ki rangbah shnong ka long kaba seisoh bha mynta ha kaba iadei kumno ban pyrkhing ia ka rukom ai NoC ia ki briew kiba kwah ban leh kam khaïi hapoh u pud u sam ka Council.
U bah Paul u la iathuh ba la iakren ia ka jingpynkhreh ka Council ia ka Manual ne ka Kot Iarap ka long ban batai ia ki rangbah shnong ia ka rukom ai No Objective Certificate (NoC) sha kito ki briew kiba pan khamtam ha kaba iade bad ka kam khaii.
“Ngi la buh khadduh haduh ka 15 tarik Nohprah ban wan ia ki dorbar shnong ban ai jingmut kumno ban pynjanai kane ka Kot Iarap ne Manual bad hadien kane yn sa rah sha ka Council ban pyndep ia kaba donkam", la ong u bah Paul.
U la ong ba ka jingpynkhreh ka Council ia kane ka long hadien ba kiba bun ki rangbah shnong kim shym la shai ia ka rukom ban ai NoC haba don kiba wan pan ban leh ia kano kano ka kam khaii.
“Don kiba sngew sheptieng ban nym ai NoC namar ba shah pyntieng da ka ain hynrei lyngba kane ka Kot Iarap kin nym don shuh ka jingtieng bad kin leh katkum ka jingbthah", la ong u bah Paul.
U la ong ba la bthah ruh ba haba ai kano kano ka NoC ka dorbar shnong kiba soi kyrteng ki dei ban don ar ngut ne palat bad kata ka long hadien ba la mynjur ka Executive Committee ka dorbar.
U bah Paul u la ong ba ka jingbthah ia ki dorbar shnong ban long ka kot iarap ia ki dorbar shnong shwa ban ai NOC ia ki briew namar ba ka la mih namar ba ka don bun ka jingbym shai bad ka jingsngewthuh bakla bad ka don ruh ka jingshim kabu.
“Nalor ki ain bad ki rule, donkam ka jingbthah bad kane ka jingbthah ka long ha kano ka dur ki dorbar shnong kin kyntait ne pdiang ban ai NoC khlem da sheptieng ia kita kiba byrngem ban ai ha ka ain", la ong u bah Paul.
Shillong:  Ka HYC seng kmie ka ai khublei ia baroh ki nongthoh khubor ha ka sngi kyrpang ka National press day.
“Ngi kitbok ba phin nang iai kiew ha ki kam thoh khubor jong phi bad ba phin nang iai tur shaphang ban kyntiew ia ka jingsam jingtip sha ka jylla hi baroh kawei" ong ka kyrwoh na U bah Robertjune Kharjahrin, President ka HYC.“Na ka liang ka seng ngi sngewdei ruh ban pynpaw ba ngi kyrshan ia ki jingdawa ka Meghalaya Editors and Publisher Association (MEPA) ba ka sorkar kan kyntiew ia ka Health insurance, ban ai pension bad ban pyntreikam ia ka media policy.
Ngi kyntu ia ka sorkar ban pynurlong ia kine ki jing dawa ka MEPA" ong ka kyrwoh.
Nongpoh:  Ha ka sngi kaba u Dasakhiatbha Lamare, MLA ka Mawhati Constituency, u la leit ban sam tin sopiing sha ki 95 tylli ki longiing ba duk kiba dei na ka shnong Umlaper bad Umsiang, ki shnong kiba don ha khappud ka Meghalaya-Assam, u Dasakhiatbha Lamare, u la ong ba kum u nongmih khmat, u don ia ka jingangnud kaba khraw eh ban pynioh ia ki kam pynroi ha ki shnong kiba don hapoh katei ka Konstitwensi, hynrei ka thong kaba hakhmat eh kaba u kwah ban pynur long, ka dei na ka bynta ban pynheh bad pynbha ia ka surok na Umsning ter ter sha Umsiang.
Haba kren sha ki paidbah, u Dasakhiatbha Lamare, u la ong ba u la trei shitom na ka bynta ban wanrah ia ka roi ka par ha ki shnong kiba don ha katei ka thain bad khamtam eh haba iadei bad ki lynti syngkien ne ki surok, kaba ki paidbah ha katei ka Konstitwensi ki iakynduh jingeh na ka jingbym biang surok.
“Kumba ka Mawhati Constituency ka dei kawei na ki Konstitwensi kaba dang sahdien bha ha Ri Bhoi, kumta ka eh bha ban pynioh ia baroh ki jingdonkam ki paidbah ha kajuh ka por, pynban watla katta kum u nongmihkhmat, ngan trei shitom ban pynbiang ia ka jingdonkam ki paidbah" ong u Dasakhiatbha Lamare.
Lyngba jong katei ka sngi, utei u MLA ka Mawhati, u la ong ruh ba kumba ka long ba tang ha kine ki shisnem tam ba u la long kum u nongmihkhmat, u la trei shitom ban pynioh ia ki surok lem bad kiwei pat ki kam pynroi ha ki shnong kiba hap hapoh ka Mawhati Constituency.
Namarkata, na ka liang u Dasakhiatbha Lamare, u la kyntu ia ki paidbah ba ki dei ban long kiba iaishah bad ban ai ruh ka jingiatreilang, khnang ba kum u nongmihkhmat un nanglah ban pynioh ia ki shim pynroi ha ki shnong bad khamtam eh ia kito ki shnong, kiba dang duna ha ka liang ka roi ka par, u la bynrap.
Shillong:  U Executive Member ba peit ia ka trade ka KHADC, u bah Paul Lyngdoh u la iathuh ba ka jingialang hapdeng ka Council bad ki rangbah shnong ka long kaba seisoh bha mynta ha kaba iadei kumno ban pyrkhing ia ka rukom ai NoC ia ki briew kiba kwah ban leh kam khaïi hapoh u pud u sam ka Council.
U bah Paul u la iathuh ba la iakren ia ka jingpynkhreh ka Council ia ka Manual ne ka Kot Iarap ka long ban batai ia ki rangbah shnong ia ka rukom ai No Objective Certificate (NoC) sha kito ki briew kiba pan khamtam ha kaba iade bad ka kam khaii.
“Ngi la buh khadduh haduh ka 15 tarik Nohprah ban wan ia ki dorbar shnong ban ai jingmut kumno ban pynjanai kane ka Kot Iarap ne Manual bad hadien kane yn sa rah sha ka Council ban pyndep ia kaba donkam", la ong u bah Paul.
U la ong ba ka jingpynkhreh ka Council ia kane ka long hadien ba kiba bun ki rangbah shnong kim shym la shai ia ka rukom ban ai NoC haba don kiba wan pan ban leh ia kano kano ka kam khaii.
“Don kiba sngew sheptieng ban nym ai NoC namar ba shah pyntieng da ka ain hynrei lyngba kane ka Kot Iarap kin nym don shuh ka jingtieng bad kin leh katkum ka jingbthah", la ong u bah Paul.
U la ong ba la bthah ruh ba haba ai kano kano ka NoC ka dorbar shnong kiba soi kyrteng ki dei ban don ar ngut ne palat bad kata ka long hadien ba la mynjur ka Executive Committee ka dorbar.
U bah Paul u la ong ba ka jingbthah ia ki dorbar shnong ban long ka kot iarap ia ki dorbar shnong shwa ban ai NOC ia ki briew namar ba ka la mih namar ba ka don bun ka jingbym shai bad ka jingsngewthuh bakla bad ka don ruh ka jingshim kabu.
“Nalor ki ain bad ki rule, donkam ka jingbthah bad kane ka jingbthah ka long ha kano ka dur ki dorbar shnong kin kyntait ne pdiang ban ai NoC khlem da sheptieng ia kita kiba byrngem ban ai ha ka ain", la ong u bah Paul.
Shillong: Ka sngi kaba lai jong ka India International Cherry Blossom Festival 2019 ha Shillong, ka la nang khring shuh shuh ia ki paidbah.
Ha kane ka sngi kaba lai, ha ka cosplay completion, u nongjop udei u Marc, ïa ka nam people’s choice la jop da u Garry Syiemlieh, Best Performance la ïoh da u Yuki Lamabam Best Craftsman ka leit sha u Daryll Warjri bad Judge’s Choice badBest Make-Up award la jop da ka Seema DeviHa kawei pat ka jingïakop ba la tip kum ka LG Queen of the Kitchen la jop da ka Mafi Kharhunai, ba arda ka Ritiksha Sunar, balai ka Jyoti Kumari Singh bad ba saw da ka Nandita Hajong.
Kiba la ïashim bynta ha ka jingïakop shon dur ne photography competition ki long baroh 352 ngut.
Ha ka jingïakop Miss Cherry Blossom 2019 la jop da ka Sabnam Sherpa, ba ar da ka Naphishisha Palat bad balai ka Jayati Gurung.
Ha ka jingiakop Mrs.Shillong 2019, la jop da ka Marjorie Noreen Dubai, ba ar ka Apoorva D Gunanka bad balai ka Dorilinia Malngiang.
Nongpoh:  Ki nongmih khmat paidbah lem bad ki nongkitkam ka Party Congress ha Ri  Bhoi, myn hynnin ka sngi ki la iamih paidbah ha Nongpoh, kaba long ruh kum ka dak ban pynpaw ia ka jingpyrshah kaba jur halor ka jingthmu ka sorkar NDA hapoh ka jingialam ka BJP, ban pyntreikam biang ia ka Citizenship of Amendment Bill (CAB) hapoh ka Ri India hi baroh kawei.
Ha ka jingiamih paidbah, kitei ki Congress ki la ialum lang ha phyllaw ka MUDA Market Complex ha Nongpoh bad lyngba jong katei ka jingiamih paidbah, la iohi ba la jan baroh na ki nongialam ba hakhmat ka Party Congress, kaba kynthup naduh ki nongialam ka District Youth Congress Committee bad Ri Bhoi Mahila Congress Committee ruh kumjuh.
Na ki nongmihkhmat ka Party Congress kiba la don ha katei ka sngi, ki kynthup ia u MLA ka Nongpoh, u Bah Mayral Born Syiem, U MLA ka Umroi, U Bah George B Lyndoh, u MDC ka Nongpoh, u Bah Balajied Rani, u MDC ka Mawhati, u Bah Charles Marngar lem bad kiwei de ki nongkyrshan ba radbah ka Congress.
Ha katei ka sngi, la iohi ba kitei ki Congress ki la rah da ki placard bad ki banner, ha ryngkat ki jingthoh, kiba la pynrem jur halor ka jingthmu ka sorkar BJP ban pyntreikam ia ka CAB ha ka jylla bad ha kajuh ruh ka por, kitei ki Congress ki la pynlong ia ka jingiaiaid paidbah, kaba long ruh kum ka jingpan jingkyrshan na ki paidbah, halor katei ka jingthmu ban iakhih pyrshah lada ka sorkar BJP kan pyntreikam jubor ia ka CAB, ia kaba mynta hi ka sorkar BJP ka la thmu ban wan rah biang ia katei ka ain hapoh ka Iingthaw ain Lok Sabha.
Haba ai jingkren ha katei ka sngi, kitei ki nongmihkhmat paidbah na ka Party Congress, ki la ong ba ka Congress hi ka ieng halor ka nongrim bad kata ka long ban pyrshah beit ia ka jingthmu ka BJP ban pyntreikam ia ka CAB, la ka long ha Meghalaya ne sha kiwei ki jylla kiba don hapoh ka Ri India.
Shillong:  U Executive Member ka KHADC ba peit ia ka tnad khaii u bah Paul Lyngdoh u la ong ba ki sengbhalang ne kino kino kim dei ban khynra trading license hynrei ki dei ban shu iarap ia ka Council ban pyntip haba ki suba ne don mano mano ba leh ia ki kam khaii beain.
Kane ka jingkren jong u bah Paul ka long halor ka jingtwad jingtip ia ka jingbthah ka sorkar jylla ba ka Council kam dei phah khynra trading license ia kino kino kynhun hynrei dei ban leh beit tang ka Council kaba la pynkup katkum ka ain.
“Ka jingkhynra trading license kiwei ki kynhun, kan pynioh lad pynban ia kiwei ki jaitbynriew ban ialeh pyrshah ia ka.
Ki sengbhalang ne kino kino ki lah ban shu iarap ia ka Council ban shu pyntip haba ki lap ne shem ba don kiba leh kam khaii beain", la ong u bah Paul.
U la ban jur ba haba don kino kiba suba ba don kiba leh kam khaii, ki sengbhalang ki dei ban pyntip sha ka Council ba kan leh ia kaba donkam katkum ka ain.
“Kiba iaid khlem ka jingtip ka Council, ka pynkhlain ia kiwei ban ialeh pyrshah.
Ka Council ka don ka tnad ha kaba kan nang pynkhlain halor kane kaba la pynkup bor ka ain", la ong u bah Paul.
KI SENGBHALANG KIN SHU ÏARAP ÏAKA COUNCIL.Nga sngew dei ïa kata ba ong u Bah Poul hynrei lada la pyntip shaka council ka council kam leh ei ei ngin leh kumno Bah Poul?.
Shillong:   U B.P.Katakey, uba dei u khlieh jong ka komiti NGT ban peit halor ka jingdie ia u dewiong uba sah, u la ong ba ka jingkhaii ia u dewiong kan jia tang hadien ba la dep pynkhreh ia ka draft policy  la mynjur ka sorkar Meghalaya.
“Ha kine ki lai sngi mynshwa, nga la ioh ia ka jingthoh jong ka draft policy ha ka mail.
Ki dkhot ha kane ka jingialang ki la ai katto katne ki jingmut ban buh ha draft policy" ong u Justice Katakey ha ki nongthoh khubor mynta ka sngi.
Na ka liang jong u,  ula pynsngew ba kane ka  jingai jingmut ka dei kaba la shna da ki rangbah ka jingialang  hap ban pyrkhat da ka Sorkar Jylla bad da ka  Coal India Limited.
“Ngi kyrpad ia ki ba kin pynpaw ia la ki jingsngew  ha ka 18 tarik u Naiwieng.
Lada  ki pdiang ia kane ka jingai jingmut kaba mynta te ngin sa shong pyrkhat biang sa shisien ha kane ka jingialang kaba yn sa pynlong ha ka 21 tarik u Naiwieng" u la ong.
U la pynpaw ruh ba ka  jingialang na ka bynta ban bishar bniah ia ka draft kaba khadduh jong ka policy yn sa pynlong ha ka 21tarik u Naiwieng.
Ha ka juh ka por, u Justice Katakey u la ong ba ka Sorkar Jylla ka la ong ba ki shem jingeh ban pdiang ia ki katto katne ki jingai jingmut ba la pynlong ha ka jingialang.
“Ngi la ong ia ka sorkar ba kan ai jubab ia kito ki jingai jingmut ki bym lah ban pdaing da ka sorkar jylla.
".
Shillong:   Ka Executive Committee (EC) ka Khasi Hills Autonomous District Council (KHADC) ka la rai ban pan biang ia ka Land Bill kaba la dep phah sha ka sorkar jylla.
Haba pyntip ia kane myn hynnin ka sngi, u CEM ka KHADC u bah Teinwel Dkhar u la iathuh ba ka jingialang ka EC ka la rai ban phah da ka jingthoh sha ka sorkar jylla ba kan pynphai biang ia ka Land Bill kaba la dep phah ka EC barim namar ba ki don shibun ki jingduna.
“Ngi la rai ban phah jingthoh sha ka sorkar jylla ba kan pynphai biang ia ka Land Bill ka Council khnang ba wanrah da kaba thymmai namar ba ki don shibun ki jingdkoh ha ka Land Bill kaba rim", la ong u CEM.Ha kajuh ka por, u CEM u la iathuh ba ka Council ka la rai ban wanrah da ka Rai ban pyrshah ia ka Citizenship Amendment Bill (CAB) na thmu ka sorkar pdeng ban wanrah biang ha kane ka dorbar tlang ka Parliament.
U bah Teinwel ula ong, “ka EC ka la rai ban wanrah da ka rai ban kyntu ia ka sorkar pdeng ban pyllait noh ia ka jylla Meghalaya khamtam ki jaka rilum na ka CAB".
U CEM ula iathuh ba yn wanrah ruh ia ka Waste Management Bill ka Council.
U bah Teinwel ula iathuh ba la iakren ruh kiwei ki mat kum ka elekshon shiteng samoi ban wanrah ha kane ka dorbar tlang kaban sdang naduh ka 19 tarik mynta u bnai.
Shillong: Ka Satin Credit Care Micro Finance  ka dei ka bank ka ba ju ai ram kiba rit sha ki longkmie ki ba duk ki bym ju ioh lad ban shim loan naki bank ki ba heh  ba kin seng kam la jong hynrei ha ka ne ka kynti ka la shim ia ka lad ban wad bad iarap  iaki skul ki ba duk bad ki ba duna.
Mynta ka sngi ka ka Satin Credit Care Micro Finance  ka la  ioh ban sam ia ki  plakot ha ki khynnah skul jong ka skul Aganwadi centre syadrit B.ICDS bad ka skul Sati Raja memorial secondary school Umsning ki khynnah ki ba wan ba ka longing ka baduk.
Ka skul Sati Raja memorial secondary school Umsning, kaba la seng ha u snem 2014, da ka seng Rawa Ribhoi Area Welfare Association na ka bynta ki long ing ba duk haduh mynta kane ka skul ka la don haduh kum ba 200 ki khynnah.
Mynta ka kynti  ka la long ka jingkyrkhu ia ki khynnah katei ka skul ha kaba ka satin credit care micro finance kaba na Delhi head quarter kala noh synniang da ki school bags sha ki khynnah ka class 1 bad class 2, kumba 70 tylli ki pla kot.
Ha kane ka sngi la Don lang u  Bijit Goswami branch manager Shillong Golflink u John chowdary Administrator of regional office Guwahati bad u Imtimoong.
T.lentur  committee service officer   bad u bah S.A.Kylla Rangbah shong ka umsning patarim.
Shillong: Ka Khasi Hills Autonomous District Council mynta ka sngi ka la khot ia ka jingialang bad ki Rangbah Shnong  jong ka sor Shillong ban  pynsngewthuh ia ki halor  ki kyndon ba ka dorbar shnong kan ai ia ka “No Objection Certificate" ha kaba ia dei bad ka Trading Laicense.
U Bah Pyniaid Syiem u ba long u  Deputy Chief Executive Member haba kren ha ki lad pathai khubor hadien ka jingialang, u la ong ba la khot ia ki Rangbah shnong khamtam jong ka sor Shillong ka long ban ia kren halor ki san tylli ki phang kita ki long, ka jingkhuid, ka jingkhang ia ka plastik, ka jingai mynjur halor ka trading License, u Drok bad halor ka Khasi Hills Solid Waste management Bill kaba yn sa wanrah ha kane ka sien shong dorbar ka long la sngi baar.
U la iathuh ruh ba halor ka jingkhuid ka KHADC, kan sa mang pisa ban pynkhuid ia ki wah ha kane ka sor Shillong  bad la bthah ia ki shnong ki thaw bad ki hima ban pynjari ha baroh ki shnong ha kaba ia dei bad ka jingkhang ban pyndon kam plastik noh mardor, haba ia dei bad u drok ka KHADC kan sa ai jingthoh sha ka sorkar kumno ban khanglad.
Na ka liang u bah Paul Lyngdoh u ba long u EM ba dei peit ia ka tnad khaii, u la iathuh ba mynta ka sngi la sam ruh ia ki jingthoh sha ki rangbah shnong baroh halor ka jingpynkhreh jong ka KHADC ba kumno ki dorbar shnong kin iaid ha kaba ai ia ka NOC na ka bynta ka trading License bad lada don ba pynkhien kim hap ha ka jingpynshitom jong ka ain.
Ban ai lad ia ki dorbar shnong ba kin ia peit bniah, la buh ba lada don kano kano ka jingai jingmut ki dorbar shnong, ki lah ban pynpoi sha ka KHADC ha lane shuwa ka 15 tarik Nohprah 2019.
La ong ba ia ka NOC dei ban rai da ka Executive Dorbar ym da U Rangbah Shnong, ia ka NOC dei ban soi da u Rangbah shnong bad u Secretary shnong.
Shillong: Halor ka jingmih khubor ha ki social media  ia ka jingkynnoh ba  ia u chip mix chana,  la sait da ka um ba ki tan na wah um khrah.
Na ka liang ka trai jong kane ka jaka ba pynmih chip ka la wan ban pynshai ba ka jingkynnoh ka long ka bym shisha.
Ha ba ia kren bad ki lad pathai khubor ka trai kane ka jaka pynmih chip ka kong Aiti Thabah kaba shong basah ha Polo ka la ong ba man ka sngi ki shet ha kawei ka jaka ba dei ha khmat ing, hynrei ha kato ka sngi kadei ba ki dang shna ia ka jaka shet te ki phah trei noh ia ki nongtrei sha dien ing kum ba ki iohi ha ki dur.
Ka la ong ruh ban trei kam ne ban sait ia u phan la ju thied um arsien shisngi, hynrei la kynnoh ba ki tan um na Wahumkhrah.
Ia kane ka mix chana la seng la  6 snem mynta   bad ki don 7 ngut ki nongtrei shynrang bad 10 ngut ki kynthei.
Shillong: Ka Federation Of Khasi Jaintia & Garo People (FKJGP) Central Body nangne shakhmat ruh kan bthah beit ia ki District, Circle bad ia ki Units bapher bapher jong ka Seng kiba don ha baroh kawei ka jylla ban bteng beit ia ka jingkynra  Trading Licence, Work Permit bad Labour License ban khanglad ia ki briew kiba nabar ban wanrung be-ain sha kane ka jylla khlem ki kot ki sla bad ki jing pynshisha kiba biang bad kiba tikna khnang ban teh lakam ia ka jing wanrung kyrthep jong ki Mynder laka long na bar jylla bad ki suba bar ri ruh kumjuh.
Ka Seng kan ym shong kli kti satia ban long ki nong peitngor bad ban iada iala ka jong ka jaitbynriew na ka jing shah tyllep ha ki briew kiba nabar kiba wan sha kane ka jylla ka jong ngi ha ki rukom kiba pher bapher.
Ka jing shimsting bad ka jing pynslem jong ka sorkar jylla ban wanrah ia ki ain kiba khlain ban iada ia ngi kum ka jaitbynriew kaba ritpaid mynta la palat 47 tylli ki snem ka pynlong ia ka FKJGP bad ia kiwei pat ki seng bhalang ban shim hi ia ka jingkitkhlieh bad ban bah ia ka lyngkor ban iada iala ka jong ka jaitbynriew.
Ka FKJGP kan ym rieh bad kan ym pyndem satia ha kita ki jing pyntieng kohtympan lyngba ki ktien kiba la mih na ka shyntur jong u Myntri ka tnat District Council Affairs ka Sorkar Jylla u James PK Sangma da kaba bthah ia ki Autonomous District Council (ADC) jong ka Jylla ba kin ym ailad ïa kino kino ki kynhun ba kin pynlong ïa ka jingkhynra Trading License hapoh ka Jylla.
Ka FKJGP Central Body ka sngewtynnad shikatdei eh ban tip ba kata ka jingkynra Trading Licence, Work Permit bad Labour License jong ki Sengbhalang kala poi shaduh ki tyndong skhor jong u Myntri ka tnat DCA ka Sorkar jylla, ha ka jing shisha ka sorkar jylla kala dei buh khot hajr ia kita ki Labour Inspector kiba ka sorkar jylla kala thung ban kylli ki la leh aiu halor ka jing ioh rung laitlan jong ki briew kiba nabar sha kane ka jylla ka jong ngi bad ha kajuh ruh ka por ka sorkar kala dei ban sngewthuh shaikdar iala ka jong ka jingduna lyngba ka jing pynslem ban pyndep bad ban tei ia kita ki khyrdop talasi mynder lane kita ki Entry & Exit points ha ki bynta kiba pher bapher jong ka jylla bad kumjuh ruh ia ka jing pynslem ia ka rukom treikam bad ka jing thaw ia ki District Task Force Committee ban pyrkhing ia ka jing wan tuid jong ki briew kiba nabar namar kumba ka long mynta dei tang ka South West Khasi Hills kaba la dep ban thaw iaka District Task Force Committee.
Ka kyrwoh na katei ka seng, ka ong ba  ka FKJGP ka phah ia kane ka khubor kaba shai sha ka sorkar jylla bad sha ki Autonomous District Council (ADC) baroh ba ka seng hi da lei lei ruh kan ym kynran dien ban bteng ia ka jingkynra mynder namar ka seng ka ieng skhem ha ka nongrim ban ieit bad ban iada iala ka jong ka jaitbynriew la ka long ha kano kano ruh ka rukom, lada ka Sorkar Jylla lane kita ki Autonomous District Council (ADC) kin pynmih makna ia kata ka jingpynbna (Notification) ban khanglad ia ki sengbhalang kum ka jing pyntieng kohtympan, hynrei haba ialade ruh kim lah bad ia kiwei ruh kim ailad ka seng kan leh beit iala ka jong ka kamram khnang ban pynneh iala ka jinglong trai hala ka jong ka muluk.
Shillong: Ia ka 5th Roll Ball World Cup yn sa pynlong ha Chennai ha ICF Indoor Stadium Perambur and Montfort Indoor stadium Santhome Hr ss Chennai naduh ka 15 haduh 20 tarik u Naiwieng.
Ha kane ka World Cup 27 tylli ki Ri kin sa iashim bynta bad kine ki Ri ki long:  India, Singapore, Sri Lanka, Bangladesh, Saudi Arabia, Nepal, Male, Oman, China, Vietnam, Kenya, Senegal, Uganda, Sierra Leone, Egypt, Guinea, Cote divoire, Polan, Latvia, Belarus, France, London, Netherland, Uruguay, Argentina, Canada, and New Zealand.
Na kane ka jylla jong ngi, U bah Suklang Dkhar uba dei U General Secretary jong ka Meghalaya Roll Ball Association u lah shah khot kyrpang ban don bynta kum u official ha kane ka World Cup.
Ka Roll Ball ka dei ka jingialehkai kynhun kaba hap pyndonkam da ka Roller Skates Khlem ka stopper.
Ka thong jong kane ka jingialehkai ka long ban pynshad ia ka ball bad thep hapoh ka goal.
Ia kane ka jingialehkai la pynmih da u Raju Dabhade na Pune, India ha u snem 2003.
Shillong: La pyntip ba ia ka samla khasi, kaba la shah rahbor, la ioh pyllait noh ia ka hynnin ka sngi bad la aiti ia ka, sha ki kmie ki kpa jongka.
Ka Khasi Students Union ka ai khublei ia U SP Hailakandi lem bad ki pulit, kiba la ioh ban pyllait im ia katei ka hep rit.
Ka KSU, ai khublei ruh ia U Ma Wanbor Pdang, nogialam ka  BVKJWO, U Sanjoy Phonglo,  General secretary Barak valley  Tribal Rights protection Front lem bad kiwei de kiba la iarap lem ban wad ia katei ka thei samla khasi, ong ka kyrwoh khubor, na u Ma  Morningstar Suja, President KSU Barak valley circle,Assam.
Katei ka khynnah kynthei Khasi, kaba dang 15 snem ka rta, kaba dang pule Class 10, ka la shah rahbor ha ki katto katne ngut ki khar Muslim kiba na Bangladesh, ha ka 5tarik Naiwieng 2019 ha ka shnong Nagracherra.
Katei ka khynnah samla, ka dei kaba na ka shnong Paloicherra.
Katei ka khynnah, ka shah rahbor, katba ka dang shong shuti bad ka hynmen jongka, ha katei ka shnong Nagracherra, ha Hailakandi District jong ka Jylla Assam, kaba hap ha Lala Police Station.
Ex.Rev.Langrin(kam ki Apostol 11:9)Paralok nongpule Baibl, nga ngeit ba phi la ioh ban pule ia kitei ki kyntien ba la thoh ha ki kam ki Apostol lynnong 11 dkhot 9.
Lada phi la kum klet ne lada phim pat ju pule, shah ia nga ba ngan pynkynmaw ba u Blei u la kren ha u Petros, “Ia kaba u Blei u la pynkhuid, me wat niew sang ma me".
U Petros u dei u Jiw.
Ki Jiw kim ju bam ia ka doh jong ki mrad saw kjat kum ki masi, ki sniang, ki blang, ki langbrot bad kiwei kiwei.
U Petros ruh kum u Jiw, u khein sang katta katta ia kitei ki jait doh lait tang ia ka doh syiar, ka doh han, doh sim kiba don tang ar kjat.
Haba u Petros ha ka jingleit ialap jong u, u la poi sha Joppa u la thngan ym don pyrthei shuh.
Kumta u la leit rung ha ka iing jong u Simon nongshna snieh uba long u Jentil.
Ki Jentil ki dei ki jait briew kiba ju bam bad ki bym khein sang ia ka doh jong ki mrad saw kjat.
Te ki Jiw ki isih katta katta ia ki Jentil, kawei na ki daw ka long namar ba ki bam ia ka doh jong ki mrad ba pohjait.
U Petros ha kata ka sngi ha shuwa ban rung ha iing jong u Simon nongshna snieh, u la iohi lypa ia ki snieh masi, snieh blang….
ba u Simon u la thad ha barada ban suh juti, suh pla bad kiwei kiwei.
Kumta u Petros u la ijli lypa, tangba ka kpoh jong u ka la jan dam syndah namar ka jingthngan, te um banse ban rung.
U Simon nongshna snieh u long u briew uba bha, uba kloi ban khot basa ia ki nongwei bad uba kloi ban ai bam.
Te u la pdiang sngewbha ia u Petros ban rung ha iing jong u.
U la ai jaka shong bad u la sdang ban shet ja, shet doh masi, doh sniang, doh blang ia u.
U Petros haba u iohi ba u Simon u la khreh bam ia u da kita ki jait doh mrad ba u khein sang, u la isih.
Hynrei um kren wat shi kyntien ruh.
Ha kaba khatduh u Petros u la rai ban leit duwai jar jar ha u Blei kumno u Blei un jubab ia ka jingduwai jong u.
La ka long ne em ia u ban bam ia kita ki jait doh.
Kumta, u Simon u dang shet jingbam, u Petros pat u la leit marwei hajrong jong ka iing ban duwai.
Ha kata ka jingduwai jong u u la iohi ia ka jingithuhpaw ba u khiew na bneng u la hiar ryngkat bad ka jainsiang, ka da hap halor kata ka madan jong ka mala kaba ar ba u shong bad dem ban duwai.
Ha kata ka jainsiang u la iohi ia baroh ki mrad sawkjat ba ki iaid bad mareh.
Te ka ktien sawa na bneng ka la ong ia u Petros, “Ia kaba u Blei u la pynkhuid, me wat niew sang ma me".
Kata ka ktien ba la kren ha u Petros ka la long haduh lai sien.
Ynda u Petros u la kyndit bynriew u la hiar sha ka kamra ba shapoh, u la iohi ba u Simon u la dep khreh nadong shadong ia ka ka ka jyntah.
Te u Petros u la bam.
Ka dei ka sien banyngkong ia u Pteros ban bam ia ka doh ki mrad sawkjat.
U dei u Jiw banyngkong uba bam ia ka dohsniang, doh masi, dohblang …Halor kane ka khubor ba lyngkot, ngan pashat jingmut ia phi kiba ki ju niew sang ban ia iaid lang bad ki nongpop.
Ki Khristan kiba sngewhok, sngew khuid, sngewbiang kim kwah ban ia kren, ban ia dihsha, ia bamja lang bad ki nongpop, namar ki ong, ioh bit pop.
Nga imat kiba kum kita ki Khristan ki dei kiba bym ju pule ne kim pdiang ia kane ka jinghikai u Blei ia u Petros.
U Blei u dang kren ha ki Khristan ha kine ki sngi ba ia kiba la kylla bamut bad ba la sait da ka snam u Jisu, ngim dei shuh ban niew sang, namar ki la long khuid.
Shillong: Ka Jingiaseng Ki Khun Ka Sohra Presbytery Shillong (KJKSPS) kaba la kynjoh sha u mawmer uba 25 snem jong ka jingiaid lynti kata naduh ba sdang seng ia ka ha ka 25tarik u Kyllalyngkot 1994 haduh mynta u snem 2019.
Kum ka Jingiaseng ka la ioh ban rakhe ia kane ka Jingdap 25 snem ne ka Silver Jubilee Celebration ha une u snem 2019 ha kaba la ioh ban rakhe baroh shi snem kata ia ka jingplie ha ka 25tarik Kyllalyngkot 2019 bad ka jing pynkut ha ka 24th Naiwieng 2019.
Ka Jingrakhe ka la long baroh shi snem ha kiba bun ki programme ha kaba ka Theme jong kane Ka Silver Jubilee Celebration ka long “Haduh kane U Trai u la iarap ia ngi" 1 Samuel 7:12.
Kane ka jingiaseng pynhap pyrda ne Closing Ceremony jong ka Silver Jubilee Celebration jong ka Jingiaseng ki Khun ka Sohra Presbytery Shillong (KJKSPS) kan long ha ka 24 tarik Naiwieng 2019 ha ka por 1:00 P.M ha Hall jong ka KJP Girls Higher Secondary School, Shillong.
Kumta la iawer ia baroh ki dkhot naduh KIBA RIM BAD BA THYMMAI BAN IA DON LANG HA KATEI KA SNGI.KAN LONG KA JINGSHNGAIÑ IA KA KJKSPS.Kane ka long kat kum ka jingpyntip na U Bah M.P Mawkon, Secretary Silver Jubilee Celebration Committee, KJKSPS & General Secretary, KJKSPS.Jowai:  Uwei u rangbah uba la tip kyrteng kum u Constantine Langstang uba dei uba na ka shnong Madankynsaw (Mowkyndeng) West Jaintia Hills u la shah lute hynnin ka sngi 13 tarik ha ki briew bym lah ban ithuh, kiba tap khmat bad kieng suloi heh bad barit.
Kane ka la jia hajan ka shnong Saba mar khappud ka West Jaintia Hills bad Karbi Anglong.
Utei u rangbah u la ujor ejahar sha u OC ka Nartiang PS halor katei ka jingshah lute jong u.
