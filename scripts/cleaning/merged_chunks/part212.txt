Ha Nongkrem ngi ïohsngew ba ki arngut ki kyrtong ki lah sdang sam pisa 5000 tyngka shi ïing.
Ki paidbah kiba la kner ïa ka kti sha ka pisa bad kiba jied ïa kita kiba siew pisa ki lah die lypa ïa ka longrynïeng jong ki.
Kum kita kim don hok shuh ban dawa ïa ki surok, ki skul, hi hospital, ki kam ki jam namar ba lah dep siew te ïa ki.
Ki la dei ban shu kbum beit jar baroh san snem.
Ha kine ki san snem ki ban wan kata naduh u 2023 haduh u 2028 uta u MLA un kamai beit ïalade shimet.
Nyngkong eh un hap pynmih ïa kato ka pisa kaba u la sam sha ki paidbah.
Ka ba-ar pat u dei ban kynshew pisa ban kyntiew spah ïalade shimet bad ïa la ka ïing ka sem.
Kynmaw bha paidbah ba ki MLA bad ki ophisar sorkar kim ju buh skul ïa ki khun jongki hapoh kane ka jylla namar ki sngew ba kita ki skul/kolej/skul bah (university) kim ler ei ei ruh.
Te ki khun jong ki ki pule shabar jylla bad shabar ri ruh.
Kane kam dei ka kam kaba jem.
Ka jinglut ka long kaba bun te ïa kata ka pisa ki ïoh da kaba ki pyntrei kontrak hi ne da kaba ki dawa bynta na ki kontraktor.
Na kata ka daw ki surok jongngi ki long kiba neh tang tang shi aiom.
Ka pisa kaba dei ban trei ïa ka surok kaba ka jinglut ka long kumba 50 klur, katba ynda ka pyntrei ka la poi noh tang kumba 20 klur tyngka.
U Minister, U Engineer (PWD), u ophisar, u peon baroh ki dawa ïa la ka jong ka bhah bad dei hangta keiñ ba ki surok jong ngi ki sniew haduh katne katne.
Ha ka jingshisha lada ki paidbah ki long kiba peitngor u kontraktor un ym lah ban leh thok haduh katta katta.
Ki paidbah ki don ka hok ban peit bniah katno u maw soling, u mawria bad u mawphret bad kato ka rong surok lah pyndonkam.
Ki lah ban shim nuksa ïa kita ki jingkhleh bad rah ïa kita sha ka laboratory ban phah test.
Lada la shem ba ka don ka jingduna ha ka rukom khleh te lah ban pynshitom ïa u kontraktor.
Dei hangne keiñ ba kita ki seng trei mon sngewbha ki dei ban pait bniah bha.
Dei kum ïa kita keiñ ba dei ban khot ki seng bhalang; ym ïa kito kiba tang shu lah pyntian pisa ki la sngap noh.
Peit kat kine ki kam bamsap kiba mih jan man ka sngi ha kano re kano ka Department, hynrei ym don seng bhalang ban kren ei ei ruh lait noh ka seng Hynniewtrep Youth Council (HYC) ïa kaba la ïalam da u Rangbah Robert Kharjahrin uba dei ruh u nongsaid aiñ.
Ha ka jingshisha lada ñiew lut ïa ki seng bhalang ha ka jylla te ym lah kynmaw kyrteng shuh hynrei shaei kata ka jingtrei jong ki? Ym paw kam ei ei ruh.
Ka jingkiew dor ki mar bam mar dih ka lah palat hynrei ym don ba kren satia.
Bunsien ki jied tang ïa ki mat ki phang kiba ki sngew dei ban kren katba ïa kiei kiei kiba ktah ïa ki paidbah man la ka sngi pat ki sngap jar.
Halor ka jingtrei surok, ki Dorbar Shnong ruh ki don ka bynta ka khia.
Ki dkhot ka dorbar ki dei ban peitngor bha haba pyntrei surok ha ki shong bad dong jong ki.
Bunsien ïa kine ki surok hapoh ki dong bad shnong la ju pyntrei da ki kontrak kiba ïajan bad u MLA bad ki dei ruh na ka shnong.
Dei namar kane ka daw lehse ba ki dkhot ka shnong kim shlan ban dawa ban pyntrei hok ïa ka kam.
Lehse ha man la ka shnong lah dei ban don noh ka kynhun peitngor ((Vigilance Committee) ka ban peit bniah ïa ki pyntrei surok ha shnong bad dong, khnang ba kita ki kontrak kin kham shynraiñ.
Ka jylla Meghalaya ha ka jingdap 50 snem jong ka la ïohi pynban shibun ki jingdkoh trei kam ha ki bynta bapher bapher imat namar ba mangi ki paidbah ngi la shu pynkit lut ïa ka lyngkor ban peitngor ïa ka synshar khadar tang ha ki samla bad ki seng bhalang.
Lada ngi ïai long kumne ka jingjot ka ap ïangi bad ki ban jynjar bad saja ki dei ki longdien jong ngi hi.
Nongpoh, Nailar 28: Ki dak ki shin ki paw ba ka tiket UDP ka kham noh sha u Samla Sunshine Makri na Umsning Constituency ha kane ka elekshon ban wan, watla ka party haduh mynta kam pat pynbna ïaka tiket mano ban ïakhun na Umsning Constituency, kumba la kren shai ruh da u President ba rangbah ka party u bah Metbah Lyngdoh ba ka tiket dei ki paidbah ki ban rai.
Kum ban shu pynpaw ba ki don ar ngut ki kyrtong kiba thmu ban ïakhun naka party UDP na Umsning kata u Donkupar Sumer u ba dei ruh u MDC barim bad working President ka UDP ha Ri-Bhoi bad u Samla Sunshine Makri u ba la mih noh naka kynhun UCPF ban leit pynïasoh bad ka party UDP ryngkat ki nongkitkam bad ki hajar ngut ki paidbah nongkyrshan haka jingïalang kaba la long ha Umsning haka sngi Saitjaiñ.
Lyngba ka jingleit pynïasoh u Samla Sunshine Makri u ba la thmu ruh ban aireng ïaka elekshon sha ka iing dorbar thawaiñ ka jylla, sha ka party UDP ryngkat ki hajar ngut ki nongkyrshan kala nang pynkhlaiñ ïaka party UDP ha Umsning kaba don ruh ka jingkyrmen kaba skhem ban jop beit ïaka elekshon ha u snem 2023.
Hynrei u dak jingkylli ba hakhmat mynta ïano ka party UDP kan pynbna tiket na Umsning? Kumba u Bah Donkupar Sumer u don ruh ka jingthmu ban aireng biang ha kane ka elekshon ban wan u ba dei ruh uwei naki nongkyrshan bad nongïalam ka party naduh ki snem bala leit.
Ka jinglah jong u Samla Sunshine ban pynmih ïaki hajar ngut ki nongkyrshan haka sngi Saitjaiñ haka jingleit pynïasoh bad ka UDP kala paw ba ka tiket kala kham noh sha u, ha kaba wat u President ba rangbah ka Party u la kren shai ba ka party kan nym pynduh jingkyrmen ïaka jingkwah jong ki paidbah namar dei ki paidbah kiban ai ïaka rai.
Kumba long haduh mynta ka lyer elekshon ha Umsning Constituency kala sdang ban khluid, bad lehse kan dang don ruh shibun ka jingïa rung ïamih party haki sngi ban dang wan.
Mawkyrwat, ‘Nailar, 28: U Bah Sounder Strong Cajee uba bat mynta kum u President jong ka ‘Mawkyrwat Constituency Socio Economical & Political Awareness Committee’ (MCSEPAC) ha ka jingïalang kaba la long ha ka sngi Saitjaiñ u la pynïasoh ïalade bad ka Trinamool Congress (TMC) bad ban ïa khun ïa ka Elekshon shka Iingdorbar Thawaiñ ha u snem 2023 na Mawkyrwat Constituency na ka tiket jong ka TMC.Katba ki nongbud ki la pynbna ba kin sa pynïasoh sha ka TMC ha ka 24 tarik, Nailur.
Ïa kane ka rai, la shim ha ka jingïalang paidbah bad kaba long ruh ka jingïalang ban pynskhem ïa ki nongkitkam ba thymmai jong ka (MCSEPAC) kata jong ka Women’s Wing bad ka Youth’s Wing.
Ki nongkitkam bahakhmat jong ka (MCSEPAC) Youth s Wing ki long u President samla Benjohnson Lyngdoh, Vice President u samla Brightstar Thyrniang, u samla Tailes Wanniang bad u samla Alosis Nonglait, General Secretary u samla Thomas Thyrniang.
Katba ki nongkitkam jong ka Women Wing ki long ka President ka kong Lamsuk Marngar, Vice President ka kong Ailinda Tongwah bad General Secretary ka kong Jubilin Lyngdoh.
U Bah Sounder Strong Cajee haba kren ha ka jingïalang u la ong ba ka jingshim rai ïa kano kano ka jingïaleh kam shong eh ha ka rai jong u shimet hynrei ka donkam ruh ka jingïasngewthuh jingmut bad don ka jingïarai lang da baroh namar lada ha ka jingpynkhreh na ka bynta kane ka kam elekshon, tang ma u marwei ym poi haei haei ruh em.
“Ha ki por elekshon kin sa mih bun ki blei, namar dei ki politician hi kiba nang ban pynshit briew bad dei ma ki kiba sdang ban pynïapait pynïapra para briew", u la ong bad bynrap, namar ha ka por ba ïalap elekshon kim ju kwah ïa ka jingjop jong kiwei hynrei ki ju pynroh beit tang ïa lade.
Kumta u la kyntu na ka bynta ki paidbah jong ka dong ka thaiñ ba kim dei ban shah pynthame ha ka jingjied ïa ki nongmihkhmat ne jied ïa ki nongmihkhmat ki bym don nongrim bad kiba leit ha Assembly tang ban thiah, ki bym nang ban kren halor ki jingeh jong ki paidbah hynrei ki dei ban nang ban jied ïa uta u nongïalam u shlur u ba kren haba shit ba shai na ka bynta ki jingeh jong ki paidbah.
"Haba kren pat halor ka party, u Bah Sounder u la kren da kaba shai ba un sa mih ban ïakhun ha kane ka elekshon 2023 na Mawkyrwat Constituency na Trinamool Congress bad ïa kane ym dei tang ka rai jong u marwei hynrei ka dei lyngba ka jingshimrai jong ki paidbah.
U la pynshai ruh ba u ladep ban ïa kynduh ïa ki nongïalam jong ka TMC la ka long kiba dei jong ka Meghalaya ne wat kiba dei jong ka bor ba hakhlieh.
“Ïa ka tiket, ki nongïalam ba hakhmat jong ka party TMC ki la pynthikna beit ba un dei uwei na ki kyrtong", ïathuh u Bah Cajee.
U Bah Sounder u la ong ba kum ki paidbah ki la rai ba un ïakhun na ka TMC, namarkata, ka jingjop ha ka jingïaleh kam dei tang jong u marwei hynrei ka dei ka jingjop jong u paidbah ha kaba naduh mynta ka sngi ki jingïaleh bad ki jingeh kiba bun ba kum ki nongbud kin sa ïa kynduh, hynrei kumba ki la rai ban kyrshan ïa u ki dei ban long ki nongbud kiba ïeng skhem ha ka la ka nongrim jong ka hok bad jingshisha.
Shillong, Nailar, 28: Ka Khun Hynñiewtrep National Awakening Movement (KHNAM) State Youth Wing ha ka sngi u Blei ka la dawa ïa ka Sorkar Meghalaya Democratic Alliance (MDA) ba ka dei ban ban wanrah shwa ïa ka kaiphod hapoh ka Iingdorbar Thawaiñ ka Jylla ynda la aiti da ki Regional Committee ha ka jingïapynbeit ïa u pud u sam ha ka wat kaba ar.
Ki hynriew tylli ki jaka ïakajia pud hapdeng ka Meghalaya bad Assam kiba dang sahteng ban pynbeit ha ka wat kaba ar ki kynthup ïa ka Khanduli bad Psiar, Block 1 bad Block 2, ka Borduar, ka Langpih, ka Nongwah-Mawtamur bad ka Desh Doomreah.
Ha ka 21 tarik mynta u bnai, u Myntri Rangbah ka jylla Meghalaya u Conrad K.Sangma bad u Myntri Rangbah ka Assam u Himanta Biswa Sarma ha ka jingïalang kaba la long ha Guwahati ki la rai ban thaw noh ïa ki lai tylli ki Regional Committee hapoh 15 days, khnang ban ïapynbeit noh ïa u pud u sam jong ki hynriew tylli ki jaka kiba don hapdeng ka jingïakajia pud.
Ha kane ka jingïalang, la rai ruh ban kynthup lang ïa ka Karbi Anglong Autonomous Council (KAAC) ha ka Regional Committee.
Dang shen u Symbud Myntri Rangbah ka Jylla u Bah Prestone Tynsong u la pyntip ba yn sa kynthup lang ïa ka Khasi bad Jaiñtia Hils Autonomous District Council ha ka Regional Committee ka ban sa thaw noh shen na ka bynta ban ïasyllok bad ban ïoh ïa ki dulir kiba pynshisha ïa ka jinglongtrai halor ki jaka kiba hap hapoh ka jylla Meghalaya.
Nalor ki ADC, ha ka Regional Committee, u Bah Tynsong u la pyntip ba yn sa kynthup lang ïa ki Rangbah Shnong, ki Hima, ki Dolloi.
“Haba ngi la ïohi ba ka Sorkar Jylla ka la sdang sa ïa ka wat kaba ar ban ïa pynbeit ïa u pud u sam hapdeng ka Assam bad Meghalaya, ngi kum seng ngi sngewdei ban kren shai halor kane ka phang shwa ban ïasoi ïa ka Memorandum of Understanding (MoU) hapdeng ki ar ngut ki Myntri Rangbah, khnang ba lada mih ki jingleh bakla lane ka jingleh donbor bad ka jingbymhun jong ki paidbah, ka Sorkar kam lah shuh ban ong ba khlem ai jingmut ha shwa ban soi," ong u kyrwoh ba la phah da u President ka KHNAM-State Youth Wing u Bah Thomas Passah.
“Ha kane ka wat kaba ar jong ka jingpynbeit pud la kynthup ruh ïa ki lai tylli ki jaka kiba kham kongsan, kata, ïa ka Block-1 bad Block-2 bad ïa ka Langpih," u la ong.
“Namarkata ka seng ka dawa ba ka Sorkar ka dei ban wanrah ha ka Iingdorbar Thawaiñ ïa ka kaiphot jong ki Regional Committee shwa ban poi sha ka jingïasoi ïa ka MoU, khnang ban kiar na ki jingkynrum kynram.
Lada donkam ban khot da ka Special Session ruh ïa ka kaiphot dei beit ban ïatai shwa haduh ba poi sha ka jingsngewthuh bad ban ïoh ïa ka jinghun na baroh," ong une u nongïalam ka Seng.
Shillong, Nailar, 27: Ka People’s Democratic Front (PDF) ka la pynbna ba u samla Auspicious Lyngdoh Mawphlang uba dei ruh u General Secretary ka Party un dei u kyrtong ha ka elekshon sha ka Ïingdorbar Thawaiñ ka Jylla ka ban sa long ha u snem 2023.
U President jong ka PDF, u Bah Gavin M.Mylliem uba dei ruh u MLA u la pynbna ïa ka kyrteng jong u Bah Auspicious ha ka jingïalang paidbah kaba la long ha Mawphlang ha ka sngi Saitjaiñ bad ha kaba la pynskhem ruh ïa ki nongkitkam jong ka PDF Zonal Committee Mawphlang Constituency ki ban trei shit rhem na ka bynta ban poi sha ka thong.
Une u samla u dei u khun jong ka Kong Tioliam Lyngdoh Mawphlang bad u Bah Aiborsing Rajee kiba shong basah ha ka shnong Mawphlang.
U dei u samla uba la pyndep ïa ka jingpule ha ka kyrdan MSc Environmental Science na ka skulbah North Eastern Hills University (NEHU), Shillong.
Une u samla u la bat teng ruh u kum u President jong ka North Eastern Hills University Students’ Union (NEHUSU) (2014-2015) ha shwa ba un shimti ïa ka kam General Secretary jong ka PDF.U la ïa aireng nyngkong ha ka elekshon MDC jong ka Khasi Hills Autonomous District Council na Mawphlang-Diengiei Constituency ha snem 2019 bad shah rem tang da khyndiat spah vote.
U ladei u wei napdeng ki samla uba la mih khmat ha shwa election MLA 2018 ban pynsngewthuh ïa ki paidbah ïa ka rukom jied nongmihkhmat lyngba ka Clean Politics Campaign.
Ha kane ka jingïalang, ki nongïalam jong ka PDF, ki la pynpaw ba u samla Auspicious uba la bat ïa ka kam nongïalam shnong u dei shisha u samla uba ïoh bha ïa ka jingshaniah bad ka jingieid na ki riewrangbah, na ki longkmie longkpa bad na ki samla ha ka thaiñ Mawphlang hi baroh kawei.
Ki la pynpaw ba ki donkam ïa u briew uba la biang ka jingnang jingstad, ka burom ka akor bad uba sngewrit kum u samla Auspicious u ban ïa said na ka bynta ka ri bad jaidbynriew bad na ka bynta ka Mawphlang Constituency.
“U dei u samla uba kloi ban ïarap bad ïatreilang ha kino kino ki ban ïa kyntiew ïa imlang sahlang bad u bym ju kyntait ban ïa tyllun lang ha ki jingeh ki paidbah nongshong shnong," ki la ong.
U Bah Gavin haba kren ha kane ka jingïalang hadien ka jingpynskhem ïa ki nongkitkam ka Zonal Committee u la kyntu ïa ki paidbah ban ailad ïa u samla Auspicious ban mihkhmat na kane ka Constituency khnang ban pynthikna ïa ka jingwan ka jingkylla ym tang ha ka roi ka par hynrei ha ki bynta bapher bapher kiba dei bynta bad u paidbah.
U Vice President jong ka PDF u Bah James Ban Basaïawmoit, uba la pynïaid ïa ka jingïalang u la ong ba um ngeit ba ki briew kiba shong da ki kali kiba kiba lai phew ne saw phew lak kin dang kwah shakri paidbah bad kumta dei ban ailad ïa u samla Auspicious ban long uta u shakri paidbah namar u kham sngewthuh khambha ïa ki paidbah ka thaiñ.
U samla Auspicious haba kren ha kane ka jingïalang, da kaba ai khublei shwa ïa ki kmie ki kpa, ki niakha, ki bahaïing bahasem, u la ong ba u mih mynta ka kynti ban ïakhun ïa ka elekshon namar u la ïaid bad ïohi ïa ka jingeh kiba u paidbah u ïakynduh.
“Nga la rem khyndiat eh ha ka elekshon MDC bad ka dei ka jingkyrshan radbah bad ka jingieid kiba phi ai.
Nga la ïai bteng ban ïatreilang kat ha ka bor kaba nga lah bad nangne sha khmat ruh ngin dang ïatrei lang khnang ban kyntiew ïa ka bha ka miat ha ka thaiñ “, u la ong.
U la pynpaw ka jingsngewkhia ba ki don ki Nongmihkhmat ha ka Jylla kiba ym don por ban shah shkor ïa ki jingeh jong ki baduk bad teng teng ki shah khñiot beiñ tang namarba ym don ki nongïalam ki ban ai mynsiem ïa ki.
Shillong, Nailar 28 : Ka jingpynkhyllem tuh bad khaïi beaiñ ïa ki dieng sawdong na ki khlaw sorkar ka la nangjur nangjur ha ri lum Garo ha kaba bun ki jaka ki la syllen bad ïa kine ki dieng la khaïi beaiñ beit na Garo Hills sha Assam hynrei kaba lyngngoh ka long wat la ki seng bhalang na ka por sha ka por ki ïoh bat ïa kine ki trok ba kit dieng sawdong beaiñ na ka liang ka sorkar pat kam leh ei ei.
Kum kawei na ki seng kaba peitngor bha ïa kane ka jingkhaïi tuh ïa ki dieng na ki khlaw sorkar ka AYWO, dang ha kine ki khyndiat sngi hadien ba ki la ïoh ka jingujor na ki riew paidbah ïa kane ka jingkit tuh ïa ki dieng sawdong ka la leit hiar sha ka Damalgre Mellim bad ïoh ban bat ïa kawei ka trok Bolero Pickup ML 08 G 3739 kaba la kit shitrok ki dieng sawdong.
Kane ka trok ka dang mut ban leit pynhap ïa kine ki dieng sawdong sha Assam.
Haba la talasi bad tohkit bniah la lap ba ym don kot don sla satia la ka dei na ka tnad kam khlaw ka sorkar jylla ne na ka tnad kam khlaw ka GHADC.Kumta hadien ba la bat la aiti ïa kane ka trok Bolero sha ka tnad kam khlaw ka GHADC ha ka jingïadon lang u Range Officer bad la shimti ïa kane ka trok da u Chief Forest Officer, GHADC, Tura.
Kane ka jingkhaïi tuh ïaki dieng sawdong ka jur bha ha West bad South West Garo Hills kum ha Mellim, Amindagre, Gambegre, Damalgre, Rangsakhona, Maljenggre, Nogapara, Gongglanggre, Boldoka, Kalchengpara, Mangchim kumjuh ruh ha Makdangra, Dengasi bad ha kiwei kiwei ki jaka.
Ka jingkhaïi ka long wat ha ka por mynsngi mynshai ruh hynrei ym don ba bat ne kem ïa ki trok bad ki ïaid mon beit khlem jingsalia.
Ka Seng AYWO ka la pynpaw ba ki don bun ki aiñ ba la pynskhem da ka sorkar pdeng bad sorkar jylla ban ïada ïa ki khlaw ki btap bad ïa ka mariang hynrei ka jingpyntreikam pat ïa ki ka synjor palat ha kaba kat kane ka jingkhaïi tuh ïaki dieng na khlaw sorkar sha Assam ruh ym don ba kem ne bat ïa kine ki trok bad ka daw ka long ba ka dei ka jingïadonkti lang hi jong ki heh sorkar, kynnoh ka AYWO.Shuh shuh ka seng ka la pynpaw ba kane ka jingpom pathar ïaki dieng ym tang ba ka ktah ïa ka mariang bad wanrah ka jingsyllen ïaki khlaw ki btap hynrei kan wanrah ruh sa ka jingtwa ka khyndew bad jingbymsei soh shuh ka jaka ban rep ban riang.
Nalor kata kan warnah ruh wat ïa ka jingkylla ka suiñbneng.
Kumta na ka liang ka seng ka dawa jur ïa ki bor ba dei peit ba kin shim khia ban ïada ïa kane ka jingkhaïi tuh ïa ki dieng bad kem ïa kiba donkti bad pynshitom ïa ki kat kum ki kyndon aiñ.
Shillong, Nailar 28: U Vice-President jong ka United Democratic Party(UDP) u Bah Allantry Dkhar u la kyntait war ba ka don ka jingpait jingpra ha ka party.
Haba kren bad u Mawphor u Bah Allantry u la ong ba kum ka party ka don ha ka jingïatylli mlon bad kata ka jingkam ba ka lah ban kad arliang ruh ka dei tang ka Khubor lamler.
“Kat kum ka jingtip kaba nga don ngam ïoh jingtip ba ka don kaba kum kata," u la ong.
Shuh shuh u la ong, “Kata ka jingong ban mih kata ka UDP-O ruh kam dei kaba shisha namar ha ka party ka don ka jingïatylli mlon bad ka jingïasngewthuh jingmut kita kiba kam ba ka don kaba kum kata kin lah ban jubab namar ha ka seng kam don ka kum kata" u la bynrapHaba la kylli pat halor ka jingmih khuor ba ka UDP kam ïoh kyrtong satia ha Pynursla na ka liang u Bah Allantry u ïathuh ba ka party ka la pynkhreh ban ïakhun pyrshah ïa u Symbud Myntri Rangbah ka jylla bad ha kaba ïadei bad u kyrtong u la kam bna ka dang don ka jingpynbeit.
“Ban ong ba ngim ïoh kyrtong na Pynursla ka dei kaba bakla shibun namar kumba long mynta ngi dang ïa pynbeit ïano ban pynmih sha khmat" u la ïathuh.
Haba ïadei pat bad ka jingïaknieh tiket ha Nongkrem ha kaba na ka liang u Senior Advicer jong ka u Bah Bindo M Lanong u la pynpaw ba un ïakhun beit na Nongkrem bad ba u MLA ba mynta jong ka Nongkrem ruh u Bah Lambor Malngiang ka la paw ba u kwah ban ïakhun na ka tiket UDP, u Bah Allantry u la ong ,"Kumba long mynta ngim pat rai ïano ban ai ka tiket UDP na Nongkrem bad kumba ka riti pynïaid kam ka seng ka la kdew ba dei ka State Election Committee kaban rai ïano ban ai tiket bad kumba long mynta na ka liang ka committee ruh kam pat shym la shong jingïalang statia".
Shillong, Nailar 28 : Ka sorkar Meghalaya Democratic Alliance (MDA) hapoh ka jingïalam jongka National People’s Party (NPP) ka la rai ba da lei lei ruh yn ym shah plie Casino ha Meghalaya hadien ba la mih ki jingpyrshah ba jur na kiba bun ki Seng, ki Dorbar Shnong, Raid, Hima, ki nongïalam niam bapher bapher bad wat ki paidbah hi ruh.
“ Ka sorkar MDA ka la dep rai ban ym shah plie Casino ha ka jylla namar kaïoh sngew bad ïohi ïa ki jingpyrshah na kiba bun ki liang" ong u Symbud Myntri Rangbah bah Prestone Tynsong haba ïakren bad ki nongthoh khubor.
Lah ban pynkynmaw dang ha ka 25 tarik mynta u bnai la seng ïa ka Joint Action Committee Against Casino (JACAC) ban pyrshah ïa ka jingthmu plie ïa ka Casino.
Nalor kata wat ka Synjuk Ki Rangbah Shnong (SKRS) Ri Bhoi ruh ka la dep pynpaw ïa ka jingpyrshah jur.
Hynrei na ka liang u Symbud Myntri Rangbah u la ong “Ka sorkar hi kam don kano kano ka jingthmu ban plie ïa ka Casino ha ka jylla namar wat tang ka kyndon aiñ ruh ym pat don bad lada dei ba thmu ban plie la dei ban thaw shwa da ka Aiñ.
Hynrei kaei kaba ngi ïohi ka long tang ha ki kot khubor ba la sdang tei ïa kata ka Casino ha Ri Bhoi bad ka jingtrei ka la ïaid shaid shaid shakhmat, ïa kane ngim lah ban ong ïoh dei ka jong ki riew shimet tangba wat la katta ruh kin ym lah ban plie katba ym pat don ka aiñ bad ka sorkar kan ym shah hi ruh haba ngi la ïohi ïa ki jingpyrshah jur na kiba bun balang" ong u bah Prestone.
U la ong shuh shuh ïoh lehse kitei kiba tei ki dang pyrkhat ba kin sa ïoh jingbit na ka sorkar hynrei em kam long kumta, da lei lei ruh ka sorkar kan ym shah namar ïa kano kano kaba pyrshah ki paidbah ka sorkar kam kwah ban ïaleh pyrshah.
Kumba kane ka sorkar ka dei ka jong ki paidbah bad kat kaba ki mat ba sahteng jong ki paidbah ruh ka la nang ïai pyndep kum ka jingpynkhreh pynkynriah ïa ka Them Metor, ka jingpynbeit ïa pud u sam bad ka Assam, ka jingbud dien ïa ka ILP bad kiwei kiwei kumta ruh halor kane ruh ka sorkar kan ym shah plie haba bun ki jingpyrshah, ong biang u Symbud Myntri Rangbah.
U la ong “ïa mynta hi ka sorkar kam don jingthmu hynrei lada jia ba don kiba kwah plie hadien habud ruh, ka sorkar kan hap ban pan jingmut lang na ki Dorbar Shnong, ki Seng Bhalang, ki Raid, ki Hima, ki Seng Niam bad ter ter, kan ym ïaid lait da lei lei ruh ïa kine.
Namar tang lada ïa mynjur lang ba yn sa thaw ïa kata ka Aiñ bad ban sa lah plie da kino kino ki kynhun ne riew shimet ruh.
Hynrei ïa mynta hi ka sorkar ka kwah ban pynshai kdar ba kam don kano kano ka jingthmu ban plie ne shah plie ïa ka Casino ha ka jylla" Pynkut u Symbud Myntri Rangbah.
Khliehriat, Nailar 29 : Kum shi bynta ka jingrakhe ïa ka sngi kyrpang ka ‘National Sport Day’ ka ophis jong ka District Sports Officer, East Jaiñtia Hills District, Khliehriat ha ryngkat ka jingïatreilang bad ka District Sports Promotion Society, East Jaiñtia Hills District, mynta ka sngi ka la pynlong ïa ka jingïalehkai sport, kum ka jingïatan tyllai bad ka jingialehkai mawpoiñ, ïa kane ka prokram la pynlong ha madan Dkhiah West.
Ha katei ka jingïalehkai sport, la don hynriew tylli ki skul kiba don hapoh ka district ki la ïa wan ban ïa shim bynta ba kynthup ki khynnah kynthei bad khynnah shynrang.
Ha ka jingïalehkai ïatan tyllai (Tug of War) bad ka jingïalehkai mawpoiñ, ka skul Dkhiah Presbyterian Secondary School, ka la ïoh rah ïa ka nam lah duh katba ka skul Ambrose Memorial Secondary School ka wan ba ar bad ka Ieng Swer Memorial Secondary School ka la wan ba lai.
Shillong, Nailar 29 : Ki nongïalehkai shynrang bad kynthei ka jylla ha ka sngi Nyngkong ki la shah pynkup burom ha ka tnad Directorate of Sports & Youth Affairs kum shi bynta ka jingrakhe ïa ka National Sports Day 2022 kaba la pynlong ha U Soso Tham Auditorium, Shillong.
Ka tnad Sports & Youth Affairs ka la pynkup burom da kaba sam ïa ki song pisa sha ki nongïalehkai ba kynthup naduh ki jait jingïalehkai Olympic bad Non Olympic kiba la khur takma na ki rynsan bad ki lympung bah la ka long hapoh la ka jylla, ha ka ri bad ha ka pyrthei hi baroh kawei.
Kane ka jingrakhe ka long ruh kum shi bynta ka jingkynmaw burom ïa uwei na ki khlur ïalehkai hockey bna nam jong ka ri India uba la khur takma ksiar bunsien u Major Dhyan ChandMynta u snem ka tnad Sports & Youth Affairs ka la pynkup burom ïa ki nongïalehkai da ka song pisa sha ki 469 ngut ha kaba ka la kot sha ka T.1.62 Klur.
Ha katei ka sngi la don lang u Bah Donald Philip Wahlang (IAS) uba dei u Chief Secretary jong ka jylla kum u kongsan, ka Kong WAM Booth (IAS) Director Sports & Youth Affairs, Kong Matsiewdor War Nongbri (IAS), ki dkhot ka Executive Committee ka Meghalaya State Olympic Association, ki coach, ki kmie ki kpa bad ki khynnah ïalehkai.
Ha kane ka sngi, ka tnat ïalehkai ka la pynkup burom ruh ïa ki arngut ki longkmie kiba la heh ka rta kiba ju pynleit jingmut bha ha ki kam ïamareh thong ne ka Marathon ba kynthup ïa ka Kong Kmoiñ Wahlang kaba dei na South West Khasi Hills bad ka ka Shyamili Chakraborty, kiba wat hapdeng ka rta ka jinglong tymmen pynban na ka por sha ka por ki ju mih shakhmat ban ïashim bynta sha ki jingïakop mareh kiba pher bapher kum ka dak ka jingai mynsiem na bynta kiwei pat ki nongïalehkai.
Haba ai jingkren kum u kongsan, u Bah D.P Wahlang u ai khublei ïa ka tnad ïalehkai jong ka jylla kaba la bteng ban ai ka jingkyrshan ïa ki nongïalehkai ba kin lah ban nang kiew shaphrang ha ki kam ïalehkai.
U la kyntu ruh ïa ki nongïalehkai kiba la shah pynkup burom ba kin dei ban nang trei shitom bad pynkhreh bha ïalade ban lah ban mihkhmat bad ban khur ïa ki takma ha ka NorthEast Olympic Games ba ka jylla kan sa pynlong ha u Risaw-Nawieng mynta u snem.
U la ong ba bunsien ka jylla haba mih madan ha kiba kum kine ki jait jingïalehkai ka ju sahdien hynrei u la kyntu ïa ki nongïalehkai ba kin nang ïai trei shitom khnang ba kin ïoh ban khur ïa ki takma ban rah ïa ka nam bad ka burom jong ka jylla.
U Bah Donald u la kyntu ruh ïa ki ophisar ba dei khmih ïa ka tnat ba kin shim khia bad phai khmat ruh sha ki katto katne ki bynta kata ban shim khia ïa ka jinglah ban pyndep kaba dang shen ïa ka Talent Indentification Scheme.
“Nga ai jingmut ba kum ka tnat kan thaw ïa ki lad ki lynti ban khreh ruh wat ban sdang ban ai ïa ka bai bam ne ka scholarship sha ki khynnah kiba thrang bad sliang ban paw ha ka kam ïalehkai," ong u Bah DP Wahlang da kaba pynpaw ba u tip ba don ki longïing kiba ym lah ban kyrshan ïa la ki khun lada ki pynleit jingmut tang ha ka kam ïalehkai.
Shuh shuh u la pynpaw ruh ba ka jylla kaba dang pynkhreh ban pdiang ïa ka National Games ka dang donkam shibun ki jaka ïalehkai ban shna bad ka donkam ban buh ki shlem ai jinghikai kiba kyrpang.
“Ka jingpynkhreh ka jylla ban pdiang ïa ka National Games bad kum ka jylla kan bun bha ki jaka ïalehkai kiba donkam ban shna, bad haba la dep ban pynlong ïa ki lympung hap ban don lypa ka thong ban khreh ban buh ïa ki shlem ai jinghikai kiba kyrpang ne ki ban don ruh wat ki hotel na bynta ki nongïalehkai ba ka jylla kam pat lah ban don kum kine ki jaka.
"U la ai jingmut ruh ïa ka tnat ïalehkai ba ha ki jait jingïalehkai kynhun ne ki team games ka la donkam ban don ka Group Insurance Scheme, namar haba jia ryngkhat kino kino ki jingjia bym poi pyrkhat kane kan dei kawei na ki lad kiba lah ban ai jingïarap.
Ha kane ka sngi ka tnat ïalehkai ka la kitbok kitrwiang ruh ïa ki team kiban leit mihkhmat ïa ka jylla sha ka lympung ïalehkai Subroto Mukherjee Cup International Football Tournament 2022 kaban long ha New Delhi.
Ki lai tylli ki team kiban leit ïashim bynta ha katei ka lympung ki long ka St.Anthony’s HSS U-17 (Boys), ka Ïewrynghep Secondary School U-17 (Girls) bad ka Roman Catholic Evening School, Mihmyntdu, Jowai kiba dei jong ka U-14 (Boys).
Shillong, Nailar 29 : U Daniel L.Wahlang bad ka Marqueenless Ramsiej ki la long ki lahduh ha ka jingïakop mareh Nartional Sports Day 5K Run ba la pynlong da ka ophis u District Sports Officer ka East Khasi Hills District, Shillong ha ryngkat ka jingïatreilang bad ka ophis ka Deputy Commissioner, East Khasi Hills District ha ka sngi Nyngkong kum shi bynta ka jingrakhe ïa ka National Sports Day.
Ïa katei ka jingïakop mareh 5K Run la kaweh ïa ka lama ka jingsdang da u Shivansh Awasthi, IAS, uba dei u Under Secretary Sports & Youth Affairs, jong ka sorkar jylla ha ka jingdonlang u Bah P.B War Nongbri Assistant Director Sports & Youth Affairs nalor kiwei kiwei ki ophisar jong ka tnat ïalehkai.
Ha katei ka jingïakop mareh la wan ban ïashim bynta haduh 650 ngut ha kaba 150 ngut kidei ki kynthei.
Ha kane ka sngi rakhe ïa ka National Sports Day la pynlong ruh ha ka sien kaba nyngkong eh ïa ka jingïalehkai Mawpoiñ bad ka Tug of War Invitation Inter School Competition ha kaba ki don phra tylli ki skul kiba la wan ban ïashim bynta.
U Bah Tosanbha Marweiñ, MCS, EAC East Khasi Hills District u la long kum u kongsan ha kitei ki prokram nalor kiwei kiwei pat kiba ju sngewtynnad bad pynleit jingmut ha kitei ki jait jingïalehkai kiba la sam ruh ïa ki trophy, ki medal bad ki syrnot sha baroh kiba la jop.
Haba phai sha ka jingïakop mareh, u Daniel L.Wahlang bad ka Marqueenless Ramsiej ki la khur ïa ka song pisa ba mar 5,000 tyngka, u Wolbetstar Ramsiej bad ka Lynti Jingkyrmen K.Jahrin kiba wan ha ka kyrdan ba ar ki ïoh 3,000 bad kiba wan ha ka kyrdan ba lai ki long u Kresstarjune Pathaw bad ka Claire Jones Jala kiba ïoh ïa ka song pisa ba mar 2,000 tyngka.
La sam ruh ki khunsnam consolation ha ka liang ki shynrang, u Raplang Lyngdoh, Pratap Thapa, Bhabok Nongspung, Isswon Nepali bad Iwelljohn Ramsiej kiba ïoh mar 1,000 tyngka.
Ha ka liang ki kynthei, ka Balasiewdor Pathaw, Darishisha Iangjuh, Tei Lyntishisha K.Jahrin, Ibadarisha Kharwanniang bad kaLaenbok Ramsiej.
Ha ka jingïalehkai Mawpoiñ ka Seven Set Annexe Hr.
S.School Malki, ka la long ka nongjop ha ka liang ki shynrang katba ka Seng Khasi Hr.
S.School.
ha ka liang ki kynthei.
Ha ka Tug of War, ka Seven Set Annexe Hr.
S.School ka la long ka nongjop ha ka liang ki shynrang bad ka K.C.Secondary School, Fire Brigade ha ka liang ki kynthei.
Shillong, Nailar 29 : U Dippu Ch Sangma bad u Kishan Lyngdoh ki arngut ki rangïalehkai cricket ka jylla ki la shah jied ha ka kynhun jong ka North East Zone kaban ïakhun ha ka lympung ïalehkai Duleep Trophy.
U Chiang D Shira un ïalam ïa katei ka kynhun kum u manager.
U Sangma u la mih mdan 45 sien ha ki jingïalehkai ba la pynong da ka BCCI na ka kynhun jong ka Meghalaya bad u la khyrwit kawei ka spah ron (century) bad ar tylli ki shiteng spah ron ha ka Ranji Trophy, kawei kadei ha ka jingïalehkai first-class Ranji Trophy bad kawei ha ka ïalehkai 50 over Vijay Hazare Trophy.
U la khur ruh 40 wicket ha kitei ki ar jait ki jingïalehkai bad ha ka T20 Syed Mushtaq Ali Trophy.
Katba u Kishan Lyngdoh, uba la ïalehkai dang katto katne por na bynta ka jylla hynrei u la ïoh ban kamai bun ron ha ka Syed Mushtaq Ali Trophy 2021, da kaba khyrwit 247 ron ha ki san inning da kaba khyrwit lai tylli ki spah ron bad don ha ka strike rate kaba 143.
Ka Duleep Trophy kadei ka jingïalehkai first-class knockout tournament kaba pynïalehkai ha ki kynhun jong ki zone.
Kane kadei ka sien kaba nyngkong ba ka North East ka la shah kynthup, katba ka Assam bad Tripura ki ïalehkai na ka East Zone.
Baroh ki 15 ngut kiba la shah jied na bynta ka NEZ kidei ki rangïalehkai trai jylla.
Ka kynhun kan sa ïakhun pyrshah ïa ka West Zone naduh ka 8 tarik Nailar.
Kham bun nangi ngi tip ba ka jingkhmih palat ha ki screen – la ka long ki kor kompiwtor lane mobile phone – ki wallam ka jingthut thiah bad ka ktah ïa ka jingtreikam ki dkhot met khamtam ïa ki khmat.
Ki cell kiba don ha ki khmat lada ki jur palat ka jingpynshah ha ki jingthaba ka jingshai ha ka por thiah khamtam ki screen ka kylla long ka daw jingpynkylla ka por treikam ki cell ha ka met ba la tip kum circadian rhythm.
Lada kine ki cell ki jur ka jingphalang lane thaba ka jingshai ha ka por mynmiet ka por treikam ki cell hapoh ka met kam ryntih shuh shuh.
Ka wallam ka jingthut ha ka liang ka koit ka khiah.
Ki bynta ba shadien ki khmat jongngi ki don ki kynja membrane kiba la tip kum ki retina, bad hapoh jong ki jingshai ki don kynja phngit kiba ritbha ha ka jingthaba ka jingshai bala tip kum pixel ha ki camera.
Lada kine ki cell ki bteng ban pynshah ha ki jingthaba jing-shai ne screen, ka protein ba la tip kum ka melanopsin ruh ka ryntih ha ka jingbteng ban treikam langki, kaba ju don bynta jing-ïasnoh sha ka jabieng kaba pynlong ban peitmat, thut thiah.
Ka Melanopsin ka dei kaba treikam borbah halor ka jingpynkylla ka por treikam hapoh ka met jongngi hadien shiphew minit ba pynshah ha ka jingshai ka light, bad hapoh ka jingshai kaba thaba jong ka tahba jingshai ka don ka jingbanbor halor ki hormone melatonin, kiba don bynta bad ka jingïohthiah.
Haba ïanujor bad kiwei pat ki cell kiba don bynta halor ka jingpynshah ha ka jingshai jong ka light ha ki khmat, ki melanopsin cell ki kham nehslem katba dang neh ka jingshai, ne wat hadien katto katne sekhon ba la sangeh ka jingphalang jingshai.
Kane ka jingshem ka dei kaba lah ban plie lad thymmai halor ka jingshim ki lad jingsumar na ka bynta ka migraine, ka jingthut thiah bad ka jingthut ka por treikam hapoh ka met-kiba paw ba don jingïadei bad ka jingthut treikam ha ka liang ka bor jabieng, ka jingngat ha ka jingpang bampong, ka jingjur ka jingsngaid, ka jingkyntait ka met ban pyndonkam ka insulin, ki jingshitom ba mih na ka jingtlot ka bor met bad kwiei de.
Ka bala khleh lang khyndiat u shynrai ka dei kiba lah ban ïarap halor ka jingïohthiah bha.
Ki stad ka koit ka khiah ki la kam ba ka jingdih shiklat ka dud ba khleh lang khyndiat u shynrai ka dei kaba ai jingmyntoi halor ka jingïohthiah bha.
Ïa kane ka jingshem ne jingpynpaw la kyrshan ruh katkum ka jingstad saian hapdeng ka jingkdew ba ka dud ka don ka tryptophan, ka amino acid kaba lah ban kylla sha ka serotonin, ba la tip ba ki dei kiba lah ban wallam ka jinglong jaijai bad palei ha ka jabieng bad ïarap halor ka jinglah ban ïohthiah bha.
Khleh tang khyndiat u shynrai ha ka dud syaid bad sa dih pat hashuwa ban thiah.
U Shynrai u dei uba don ka bor ba lah ban ai jingïarap ha kiba bun ki liang.
Kumjuh ruh u don ki antioxidant, ka bor ba lah ban ïakhun pyrshah ïa ki bacteria bad virus bad ka jinglah ban pynduna ka jingkiew ka jinglong tyrha.
Shillong, Nailar 29 : Ka National Hynniewtrep People’s Federation (NHPF) ha ka jingïalam jong u President ka Seng Kmie Bah Andreas Nongkynrih ryngkat ka jingdonlang Organizing Secretary Bah Banbhalang Sakra ki la leit bn pynskhem ïa ki nongkitkam ba thymmai jong ka Mawshynrut Circle kaba don ha West Khasi Hills District.
Ki nongkitkam ba thymmai jong katei ka tnad ki kynthup ïa u Bah Armstrong L Nonglait kum u Adviser, Bah Gilvert Nongkseh kum u President, Bah Raymon Nongsiej kum u General Secretary, Bah Donbok Ïawphniaw kum u Organizing Secretary, Bah Derik Albert Ïawphniaw kum u Publicity Secretary nalor kiwei kiwei ki nongkitkam kiba nalor ki dkhot.
Nongstoiñ, Nailar 29: Ka FKJGP Langpih Area Unit ka dap da ka jingsngewkhia halor ka jingbym treikam bha jong ki network tower ha ka thaiñ Langpih, kiba la shu pynieng mynta ha Iewnongma bad Langpih.
Ka jingdon kine ki tower network ka la don jingkyrmen shibun ïa ki paidbah ha ka thaiñ Langpih kiba la ïoh ban pyndonkam ha ki jingdonkam jong ki.
Hynrei, ka jingthut khah khah bad jingbym treikam kine ki network, ka la pynsep ei bad duh jingshaniah na ki paidbah ïa kine ki tower network kiba la wan thung da ka Airtel Company.
Ka seng ka dawa jur ba ki bor ba dei khmih ïa kine ki network tower, ba kim dei ban shu buh kai khlem da treikam.
Ka jingduh ka dei ïa ki paidbah bad ka jingpynieng tower ka dei tang ka kam ban shu pynbiej kai ïa ki paidbah.
Lada ka ïai long kumne, kine ki tower kiba ieng khlem kam ha Langpih bad Iewnongma, la bha ban rat noh ïa ki, ong u Bah Serbilin Lyngdoh President ka FKJGP Langpih Unit.
Mawkyrwat, ‘Nailar 29: Ki nongkitkam ba kham hakhmat jong ka People Democratic Front (PDF) kiba bat ïa ka kam kum u President bad Finance Secretary ki la iehnoh ïa ka kam kum ki nongïalam bad nongkitkam jong ka.
Kiba la ieh noh ïa ka kam ki long u bah Kordorlyne Kharlyngdoh uba bat kum u President ka PDF Mawkyrwat Zonal Committee bad Secretary jong ka PDF South West Khasi Hills District ha ryngkat u bah P.Paliar uba bat kum u Secretary jong ka PDF Mawkyrwat Zonal Committee bad Finance Secretary ka PDF South West Khasi Hills District ki la iehnoh shi syndon ïa ka kam na ka party ha ka 27 tarik u ‘Nailar 2022Haba kren ha ki lad pathai khubor ki la pynpaw ba ka jingiehnohkam jong ki kim don daw ei ei ïa ka party PDF hynrei ki iehnoh ïa ka kam tang namar ba ki la leit ban pynïasnoh noh ïa lade bad ka kynhun jong u bah Sounder Steong Cajee ban ai ka jingkyrshan ba pura ïa u ba un sa ïeng ïaleh ha ka elekshon MLA na ka Mawkyrwat Constituency ha u snem 2023.
Kumta naduh ka 27 tarik mynta u bnai kim dei shuh ki nongïalam bad ki dkhot jong ka People Democratic Front (PDF) hynrei ki la dei ki nongkitkam ba pura jong ka Mawkyrwat Constituency Socio Economical & Political Awareness Committee’ (MCSEPAC).
Kumta na ka liang jong ki ki la ai ka jingkitbok kitrwiang ïa ka party PDF, ïa ki MLA ba kin nang ïai kiew bad nang ïaid shaphrang ïa ki kam jong ki ha ka Party.
Mairang, Nailar 29: Ka North East Zone Cultural Centre (NEZCC) Dimapur, kaba long kawei na ki shnat treikam jong ka Ministry of Culture ka Sorkar India, ha ryngkat ka jingïatreilang bad ka tnat Arts and Culture ka jylla Meghalaya, hynne ka janmiet ka la pynlong ïa ka prokram jong ki jingrwai bad jingshad tynrai, kum shibynta jong ka jingleh burom ïa u riew shlur ïaleh laitluid ka ri, U Tirot Sing Syiem, ha ka jingrakhe ka Ri India ïa ka Azadi Ka Amrit Mahotsav, kaba long ka jingrakhe ha salonsar ka Ri India ïa ka jingdap 75 snem jong ka jingïaleh laitluid jong ka.
Ha kane ka prokram ïa kaba la pynlong ha Khasi Patriotic Home, Nongkhlaw la wan ban sakhi da u Lamphang ka Ïing Dorbar Thaw Aiñ ka jylla, u Bah Metbah Lyngdoh u ba la wan kum u kongsan, ha ka jingdon ryngkat u Syiem ka Hima Nongkhlaw, u Pa’iem P.M Syiemlieh, u Additional Deputy Commissioner ka Eastern West Khasi Hills District, u Bah A.Nongbri, u Superintendent of Police ka District, u Bah M.B Syiem, I Assistant Director ka Directorate of Arts and Culture, I Kong D.Kharjana, u Syiem Khynnah ka Hima Nongkhlaw, u Bah K.M Syiemlieh, ki dkhot ka kur Syiemlieh, u Sordar ka shnong Nongkhlaw, u Bah Clement Dkhar, ki khynnah skul bad ki paidbah nongshong shnong ka shnong Nongkhlaw.
Ha ka jingkren kum u kongsan, u Lamphang ka Ïing Dorbar Thaw Aiñ ka jylla, u Bah Metbah Lyngdoh u la ong ba ka jingrakhe ïa ka jingkhraw u Tirot Sing Syiem lyngba ka jingrakhe ka Ri India ïa ka Azadi Ka Amrit Mahotsav, ka pynkynmaw ïa ki paidbah nongshong shnong, ïa ka mynsiem ba shlur bad bym aili jong ki riew ïaleh laitluid ka ri.
U la ong ba ka pynïoh ruh ïa ka lad ka kabu na ka bynta ki paidbah nongshong shnong, ban pyrkhat halor u synñiang u bynhei u ba ki lah ban noh, kum shi bynta ban kyntiew ïa ka bha ka miat jong ka imlang sahlang lyngba ki sap ki talen ba u Blei u la ai ha ki.
Ha kane ka sngi, u Bah Metbah u la khot la wer ruh ïa ki paidbah kiba la sakhi lang ïa kane ka prokram, ba kin ring jingmut na ki jinghikai jong ka jinglong jingim u Tirot Sing Syiem, u ba la ïakhun doh ïap pyrshah ïa ki bor ka sorkar phareng, ban pynneh pynsah ïa ka kolshor bad ka snap kyrpang jong ka ri lum Khasi.
La pynphuh pynphieng ïa kane ka prokram da ki jingrwai tynrai, jingshad tynrai bad ruh ka skit halor u Tirot Sing Syiem da ki riew don sap ka Distrik bad kumjuh kiwei de kiba la wan na nongbah Shillong.
Kiwei kiwei pat kiba la kren ha kane ka prokram ki kynthup ïa u Syiem ka Hima Nongkhlaw, u Pa’iem P.M Syiemlieh bad I Assistant Director ka Directorate of Arts & Culture, I Kong D.Kharjana.
Mawkyrwat, ‘Nailar 29: Ka Balang Mawlangwir Higher Secondary School, ka JNV South West Khasi Hills District bad ka Nativity Higher Secondary School, Mawkyrwat ki la long ki lai tylli ki skul kiba la rah ïa ka nam lahduh ha ka jingrakhe ïa ka ‘National Sports Day 2022’ ba la pynlong da ka ophis jong u District Sports Officer (DSO), South West Khasi Hills District ryngkat ka District Promotion Society, South West Khasi Hills District ba la pynlong hapoh madan Artificial Turf, MDSA, Mawkyrwat.
Ka jingpynlong ïa kane ka lympung ïalehkai kaba la khot ka ‘1st Inter – School Invitation Mawpoiñ & Tug of War Competition 2022’ ka long kum ka dak jong ka jingïasnohktilang bad ka Ri India baroh kawei ha ka jingrakhe ïa ka sngi kha jong u Major Dhyan Chand uwei na ki khlur ïalehkai hockey jong ka Ri bad ka dei ruh ka snem jong ka jingkynjoh ïa ka snem kaba 117 namar la kha ïa u ha ka 29 tarik u ‘Nailar, 1905.
Haba phai ha ka jingïalehkai ba la pynlong mynta ka sngi, na ka liang ka ophis jong u District Sports Officer (DSO), South West Khasi Hills District ka la ïoh ban khot tang 8 tylli ki skul ha kaba na ka liang ki khynnah skul ki la ïoh ban ïashimbynta shitrhem bha watla ka long ka lympung ïalehkai kaba tang shi sngi.
Ha kaba kut jong ka jingïalehkai la ïoh ruh ban sam ïa ki khunsnam sha baroh ki nongjop ha kaba ka Nativity Higher Secondary School, Mawkyrwat ka la long ka nongjop ha ka jingïakoptan tyllai pyrshah ïa ka Jingïaseng Kynthei Mawkyrwat Presbytery Higher Secondary School kiba dei jong ki shynrang, katba ka Balang Mawlangwir Higher Secondary School pat ka la jop ïa ka Nativity Higher Secondary School, Mawkyrwat jong ki kynthei.
Nangta, ki nongjop ha ka jingïalehkai Mawpoiñ pat ka Balang Mawlangwir Higher Secondary School ka la jop da 42 – 28 point ïa ka JNV, South West Khasi Hills District kiba dei jong ki kynthei bad ka JNV, South West Khasi Hills District pat ka la jop da 50 – 46 pyrshah ïa ka Balang Mawlangwir Higher Secondary School jong ki khynnah shynrang.
Ïa kane ka lympung ïalehkai ba shi sngi, la plie bad pynhap pyrda da u bah Damang Synkon, District Sports Officer (DSO), South West Khasi Hills District ha ryngkat ka jingïadonlang ki nonghikai jong ki phra tylli ki skul bad kumjuh ruh ka jingsakhi lang jong ki khynnah skul kiba dei ki nongïashimbynta.
Jowai: Ka jingïalehkai U Kiang Nangbah Memerial Trophy jong ka Super Division Football Tournament 2022 ba pynïaid da ka West Jaintia District Sports Association (WJDSA) ka la nang ïaid shakhmat ha Kiang Nangbah Stadium, Jowai.
Ka jingïakhun mynta ka sngi ka long hapdeng ka Khimusniang bad ka 7Wasa, ha kaba ka 7Wasa kala pynliem ïa ka Khimusniang da 3-1 kol.
Ha ka jingïakhun ka Khimusniang kala ïoh ban thep kol nyngkong ha ka kylla step jong ka jingïalehkai lyngba u Eddie Bamon ha ka minit kaba 45+1 shwa ban kut artad ka kylla step.
Haba la poi ka pali jng ka kylla miet ki rang ïalehkai jong ka 7Wasa kila ïalehkai bha, ha kaba u nongthep kol ba paw jong ka u Burom Salahe lyngba ka Hat-Trik u la ïoh thep haduh lai tylli ki kol kata ha ka minit kaba 47, 52 bad 57 kaba la wanrah jingjop ïa kane ka kynhun.
Nongstoiñ, Nailar 29: Ka Hynñiewtrep Youth Council Ri Muliang Circle kaba hap ha West Khasi Hills, ka la ïoh ban pynskhem sa ïa kawei ka tnad treikam ba thymmai kata ka HYC Mawdiangsnam Unit.
Ha ka jingpyntian smai kaba la long ha Dorbar Hall shnong Mawdiangsnam, la pynïaid ïa ka jingïalang da u samla Shaiñborlin Syiemlieh GS HYC Ri Muliang Circle.
U Samla Distarborlin Wanniang President HYC Ri Mulïang haba ai jingkren, u la ong ka HYC ka ieng triang ban ïada ïa ka khyndew bad ïa ka Jaitbynriew.
Ka seng ka ïai mih shakhmat ban mad ïa ki jingeh bad ban ïarap ïa la ki paradoh parasnam.
Kumba long mynta ka seng ka ieng ban ïakhun ban don ha Syndah ka Hima Nonglang, ban pynphai noh ïa ki jaka ba la ai da ka sorkar MDA sha ka Assam.
Watla bun ki langiong hynrei ka seng kan ïai ïaleh khamtam ban peit pyrman ïa ka jingpynbeit kaba ar.
U samla Willbirtsoon Kharsyiemlieh GS Lai Lyngdoh Circle, u la kyntu ïa ki dkhot ban ïa tylli bad ban ïakhun na ka bynta ka Jaitbynriew ban ïa mih ryntih ha kano ka por ba ka Jaitbynriew ka donkam.
U Samla Readyferdynan Sun Organising Secretary, u la ong la HYC ka ieng na ka bynta ban ïakhun ïa ka ILP.U la ong ba watla ka sorkar jylla ka la mynjur hynrei ka sorkar kmie kam pat leh eiei haduh mynta bad ka seng kan ïai ïakhun.
U la kyntu ruh ïa ki dkhot ba ym dei ban ïa don bynta bad ki Political Party.
U Samla Lumlang Kharsyiemlieh President HYC WKHD u la pyntian smai ïa ki dkhot ka HYC Mawdiangsnam Unit bad u la kyntu ïa ki shipai ka HYC, ban long kiba la khreh namar ka jaka ka dei ka jaka kaba eh kaba yn mad bun ki jingeh.
Watla katta ka HYC kan ai ka kti kadiang kamon ha man donkam.
U la ong ruh ka HYC ka kyrshan ïa ka jingpynbeit pud hynrei ka pyrshah ïa ka jingdie bad ai pud ha ka Assam.
La don lang ha kane ka sngi da u samla Sanbor Lyngdoh Asst.Organising HYC WKHD, Samla Karnes Sohshang VP HYC Lai Lyngdoh Circle, TBn RS Bani, ki Longkmie ki longkpa, ki riew rangbah katei ka shnong.
Katba ki nongkitkam HYC Mawdiangsnam Unit ki long Delingshon Nongsiej president, Leboswell Swangrai General secretary, Kyrshanlang Swangrai vice president, Phrainingstar Swangrai asst secretary, Gillbertstone Wahlang secretary education bad kiwei kiwei.
Khliehriat, Nailar 29: Ki dkhot jong ka Meghalaya People’s United Front East Jaiñtia Hills District kaba hapoh ka jingïalam u President u bah Kyrshan Blah mynta ka sngi ki la leit ban kynduh ïa u Sperintendent of Police ka East Jaiñtia Hills District bad ki la buh ruh da ka jingthoh ha kaba ki la dawa na ka tnat pulit ban sngewbha ban buh pulit pynïaid kali ha jan kito ki skul kiba don ha rud ka surok bah national highway, kum hajan ka skul Khliehriat Higher Secondary School bad kiwei kiwei ki skul ba don ha rud surok khnang ba kan kham pynsuk ïa ki khynnah ban jam na shiliang sha shiliang ka surok bad ba kan nym wanrah kano kano ka jingjia ba sngewsih.
Ka seng ka dawa na ka tnat pulit ba pynïaid kali ban buh pulit ha ka por shwa ban sdang skul kata ha ka por 8 baje mynstep bad ha ka por ba wai skul ki khynnah ha ka por 3 baje jan miet.
Ha kaba ïakren bad ki dkhot ka seng u Superintendent of Police East Jaiñtia Hills District, u Jagpal Singh Dhanoa, IPS u la kular ba un shim khia ïa ka jingdawa ka seng bad ba un phah noh ïa ki pulit pynïaid kali ba kin sdang naduh lashai ka sngi ban pynïaid ïa ki kali ha kito ki skul kiba don hajan ka surok bah.
U President ka MUPF East Jaiñtia Hills District, u bah Kyrshan Blah, u ai ka jingkhublei ïa u Superintenddent uba la kloi ban pdiang ïa ka jingdawa ka seng ka ba long na ka bynta ban ïada ïa ki khynnah skul ban lait na ki jingma jingmynsaw ha ka por ba ki jam na shiliang sha shiliang ka surok.
Nongpoh, Nailar 29: Shibynta ban ai mynsiem bad pynshlur ïaki samla pule jong ka Ri Bhoi College ba kin nang phyrnai bad tyngshaiñ haki jingpule ba kham shalor, ki bor pynïaid jong ka Ri Bhoi College mynta ka sngi kila pynkup burom ïa kumba 325 ngut ki samla pule kiba la pyndep ïaka Graduate haka Arts bad Commerce Stream kynthup ïa 69 ngut ki samla ba wan haka 1st division.
Ha katei ka sngi da ka jingsarong ka Ri Bhoi College kala pynkup burom ruh ïaka samla Daphira Khymdeit kaba la ioh ïaka kyrdan ba nyngkong haka eksamin bala pynlong da ka NEHU haka subject Education.
La sakhi ruh ha katei ka sngi da ka jingdonlang u Bah Mayral Born Syiem MLA kum u kongsan, u Bah SSR Bamon Principal ka Ri Bhoi College ki nonghikai lem bad ki samla pule kiba la shah pynkup burom.
Haba kren ha katei ka sngi kum u kongsan u Bah Mayral Born Syiem u la pynpaw ka jingsngewkmen kaba khraw ban iohi ba ki samla pule ka Ri-Bhoi College kila sdang ban kiew shaphrang haka liang ka pule puthi kumba la sakhi ruh ba ki don ki samla kiba la wan shakhmat haka eksamin ba pynlong da ka NEHU.Nongpoh, Nailar 29 : Ban dang kyntiew ïa ka pule ka puthi hapoh ka jylla bad kumjuh ruh ban dang lah ban plie lad ïa shibun ki samla ka jylla ba kin ioh lad ban dang pyntbit sha ki kyrdan ba kham shaneng, u MLA ka Nongpoh u la pynpaw ba ka jylla Meghalaya ka la donkam ban don noh la ka jong ka State University, nalor ba la don lypa ka North Eastern Hills Univeristy (NEHU).
Na ka liang u MLA ka Nongpoh u la kren halor kane ka jingdonkam ban don sa ka State University, ka dei ha ka jingïalang kaba u la leit ban shim bynta kum u kongsan ban pynkup burom ïa ki 325 ngut ki sala pule ka Ri Bhoi College kiba la pyndep ïa ka Graduation kaba la pynlong mynta ka sngi ha katei ka College.
“Kumba long haduh mynta ka jylla Meghalaya ka dang don tang ka North Eastern Hills University ha kaba ïa kane ka skulbah la peit la khmih da ka sorkar kmie bad teng teng ki mih ki huri hura hapoh kane ka skulbah ka dei namar ba ïa u shabi la bat na Delhi"ong u Bah Mayral Born Syiem, MLA ka Nongpoh.
U la ong ruh lada lah ban pynurlong na ka bynta ban wan rah sa ïa kane ka State University hapoh ka jylla, ka jingmyntoi ka dei na ka bynta ki khun samla jong ka jylla bad kumba paw pyrthei haduh kine ki sngi bun ki samla ki hap ban sangeh noh na ka jingpule hadien ba ki la pyndep ïa ka Graduation namar ka jingduna ka bha pule ha katei ka skulbah kaba la don lypa hapoh ka jylla.
Namarkata, u la pynpaw ruh ka la dei ka por ba ki nongmihkhmat ka jylla ryngkat kiwei ki riew rangbah ne ki reiw shemphang ka jylla ki hap ban ïa kren sani halor kane ka bynta bad kum ka jylla ka la dei hok ban don la ka jong ka State University kaba long ka jingmyntoi kaba khraw na ka bynta ki khun samla ka jylla bad khamtam kito ki samla kiba wan na ki longing longsem baduk ba kyrduh, u la bynrap.
Shuh shuh, u la pynpaw ruh da kaba ong ba kum u Nongmihkhmat paidbah u don kata ka jingangnud ba ka sorkar kan kham ban khia halor ka pule ka puthi ki khun samla bad u la pynpaw ruh kum u nongmihkhmat u la ju kren ruh na ka bynta ban wan rah noh ïa ka Medical College ha Ri Bhoi kaba dei kawei na ka Aspirational District, hynrei kaba kham sngewsih ka long ba bun ki kynnoh ba kane ka dei tang ka jingpyrta ha ri khlaw ha kaba wat la katta ruh un dang ïai pyrshang ban ïa kren halor kane ka bynta bad u pan ruh ka jingkyrhan na ki paidbah ka jylla.
Nongpoh, Nailar 29: U MLA ka Nongpoh hadien ka jingkular ban ai khusnam ïaki samla pule kiba pass bha bad wan shakhmat na Ri-Bhoi College, mynta ka sngi u la ioh ban ai khusnam kyrpang ïa kawei ka samla pule jong katei ka college kaba wan haka kyrdan ba nyngkong haka subject Education haka eksamin bala pynlong da ka NEHU ha u snem 2020.
Katei ka samla ka dei ka samla Daphira Khymdeit kaba kum ka samla pule ha katei ka college kala pynpaw ka jingsngew sarong ba dei lyngba ka jingtrei shitom jong ka bad ki nonghikai ba kala lah ban poi sha ka thong kaba don ka jingangnud ban dang bteng shuh shuh ban minot haki jingpule ba kham shalor.
Na ka liang u Bah Mayral Born ha katei ka sngi u la aiti ruh da ka song pisa kaba T.20 hajar sha katei ka samla Daphira Khymdeit halor ka jinglah jong ka ban lehbha haka eksamin kaba long ruh ka jingsarong kaba khraw ïaki kmie ki kpa bad ka college baroh kawei.
U Bah Mayral Born Syiem u la pynpaw ba katei ka khusnam ka dei kaba u la kular naduh ki snem bala leit noh ba un ai da ka khusnam pisa sha ki samla pule ka Ri-bhoi College kiba lah ban wan shakhmat bad lehbha haki jingpule jong ki bad ïa katei ka khusnam kum u MLA un dang bteng ban ai ha ki snem ban wan sha ki samla pule kiba lah ban wanrah ïaka nam bad burom ïaka college.
Nongpoh, Nailar 29 : Ka HYC, Ri Bhoi District myta ka sngi ka la dawa na ka sorkar jylla ba ka dei ban sangeh shuwa shipor ban wan rah ïa ki sniang kiba na shabar ka jylla bad ka daw kaba la pynlong ïa ka sneg ban dawa sangeh ban wan rah ïa ki Sniang na shabar ka dei halor ka jingma na kata ka jingpang ba la tip kum ka African Swine Fever (ASF).
Ka seng ka la shim khia ban dawa halor kane ka bynta ban sangeh ka jingwan rah sniang na shabar, ka dei halor ka nongrim ba ki nongri sniang na ka District ki la ujor sha ka seng bad pynpaw ka jingsngewkhia halor ka jingtuid kine ki sniang kiba na shabar kaba ktah pat ïa ki sniang jong ki trai jylla lyngba katei ka African Swine Fever.
Kumba la ioh lum jingtip ruh halor kane ka bynta, kiba bun ki nongri sniang ki la pynpaw ka jingsngewkhia kaba jur ba ha kine ki sngi la don ka jingïap ki sniang ba ki ri bad ki la suba ba kane ka lah ban dei na katei ka jingpang sniang ba la tip kum ka African Swine Fever.
U Bah Hercules Suting, General Secretary haba kren sha ki nongthoh Khubor, u ong ba ka seng ka sngewkhia halor kane ka jingujor ki nongri sniang na ka District bad kum ka seng ka kwah ba ka sorkar kan pyrkhat kyrpang ïa ki nongri sniang na ka jylla da kaba kan sangeh shwa shipor ban wan rah ïa kine ki sniang kiba na shabar, kaba long ka jingduhnong na ka bynta ki nongri sniang ka jylla lada ki sniang ba ki ri ki shah ktah na katei ka khlam jingpang jong ki sniang ba la tip kum ka African Swine Fever.
U la ong ruh kumba la ioh lum jingtip da ka seng, kitei ki sniang kiba wan tuid sha kane ka jylla ki dei kiba wan na ka jylla Punjab bad ha katei ka jylla ki bun ki sniang kiba shah ktah eh na ka joignpang ASF.U la bynrap ruh ba kitei ki sniang kiba wan rah na jylla Punjab, ki dei kiba ïaid lyngba ka jylla Assam ha kaba ha kane ka jylla ruh ki don shibun ki sniang kiba shah ktah na katei ka jingpang African Swine Fever bad kum ka seng ka kwah ba ka sorkar ka hap ban tehlakam bha na kane ka jigpang namar shisien ba la shah ktah ki sniang hapoh ka jylla ka jingduhnong ka dei na ka bynta ki nongri sniang jong ka jylla.
Shuh shuh, u la bynrap ruh kum ka seng ka kyrpad jur ïa ka sorkar ba ka hap bansangeh shuwa shipor ban wan rah ïa kitei ki sniang kiba na shabar ka jylla, ha kaba ka seng ka kren ïa kane ka phang ka long ba kam kwah ba ki nongri sniang na ka jylla kin shah ktah jur halor ka kam ri sniang lada ki sniang ba ki ri kin shah ktha ha katei ka jingpang sniang ba bun ki sniang ki la shui ap bad kaba long ruh ka jingduh nong ïa ki nongri sniang ka jylla, u la bynrap.
Shillong, Nailar 29: Wat lada ka thaiñ shatei lammihngi ka kham tam ïa ka national avarage ha ka liang ka koit ka khiah, hynrei ka jingpule bniah ïa ka koit ka khiah ha ki saw tyllli ki jylla jong kane ka thaiñ, kynthup ïa ka Meghalaya la lap ba ka don ka jingduna kaba khraw ha ka liang ki nongtrei ka koit ka khiah kiba ladep pyntbit.
Ïa kane la lap ha ka jingïalang ba shi sngi ba la pynlong da ka sorkar Meghalaya ryngkat ka jingïatreilang bad ka Centre of Budget and Policy Studies, Bengaluru haka 26 tarik mynta u bnai.
Ha kane ka jingïalang la ïashim bynta da ki ophisar na ka tnad ka koit ka khiah na Meghalaya, Assam, Manipur, Mizoram bad Nagaland.
Kane ka jingïalang ka long ban ïakren halor ka jinglap jong ka Centre for Budget and Policy Studies kaba la wad bniah halor ka mat ‘Does the Northeast need a Public Health Cadre: A study of four Northeastern states’ kaba la pynlong ha u snem 2021.
Kane ka jingwad bniah ka la lap ruh ba kane ka thaiñ ka shaniah bun ha ka jingïarap na ka sorkar pdeng na ka bynta ka jingdonkam ha ka liang ka koit ka khiah lyngba ka National Health Mission.
Nangta la lap ruh ba ki jaka ai jinghikai na ka bynta ki nongtrei ka koit ka khiah ruh ki duna shaba palat bad kiba bun ki kam la hap trei da ki Specialist.
Wat ki jaka pule na ka bynta ka Master in Public Health (MPH) ruh ki duna bha bad na kane ka jingwad bniah la lap ba na ki 105 tylli ki jaka pule ha ka MPH in India, ha ka thaiñ shatei mihngi ki don tang 4 tylli.
Hynrei ka jingpule pat ka long kaba rem bha, ha kaba hap lut haduh 2.9 lak tyngka ha ki Private Institution bad 87 hajar tyngka ha ki Public Institution.
Na ka liang ka Meghalaya ka la pyntip ba katkum ka Health Policy ba la pyntreikam ha ka snem 2021, ka sorkar mynta ka phai khmat ban kyntiew ïa ka koit ka khiah da kaba ïatreilang bad ki shnong ki thaw bad ki paidbah lyngba ki Village Health Council.
Shillong, Nailar : Ka ïai Shai Sngi Village Organization (VO) ha ka sngi Saitjaiñ ba la lah ka la ïoh ban rakhe ïa ka jingdap shisnem ka jong ka jingïalang kaba la long ha phyllaw jong ka skul shnong Madan Mawkhar ha ka jingdon ryngkat u MLA ka Mawlai u Bah PT Sawkmie kum u kongsan, u rangbah shnong bah P.Khymdeit bad kiwei kiwei.
Shi bynta ban pyniphuh iphieng ïa kane ka sngi, na ka liang ki dkhot ka Self Help Group (SHG) ki la pynlong ïa ka jingshad khasi tynrai, ïa ki jingrwai bad pynlong ruh ïa ki drama lyngkot kiba don jingmut.
Ha katei ka sngi la ïoh ruh ïa ka jingrwai na u samla Blesstar Nongbet uba la jop ïa ka Meghalaya Got talent Seoson 3 bad na ka Sunmisha Nongbet kaba dang shu jop shen ïa ka jingïakob rwai ha ka Seoson 6 jong ka Meghalaya Got Talent.
Ha katei ka sngi ki u bah PT Sawkmie bad ki dkhot ka Iai Shai Sngi ki la ot ruh ïa u cake kum shi bynta ban lehkmen ïa ka jingdap shisnem ka ïai Shai Sngi.
Haba ai jingkren u bah Process u la pynpaw ïa ka jingsngewkmen bad jingsngewnguh ïa U Blei ba ka Iai shai VO ka la ïoh ban rakhe ïa ka jingdap shi snem ka jong ka, kaba dap ha ka sngi U Blei shisnem pura hynrei la rakhe noh ïa ka ha ka sngi Saitjaiñ ba la lah.
U pyrto ïa ka ïai Shai Sngi wat hapdeng bun ki jingeh bad ki jingkiew jinghiar ha ka jingïaid lynti jong ka, hynrei ka la ïaineh haduh ban da ïoh rakhe ïa ka jingdap shisnem.
“Kum u MLA nga kitbok bad kyrkhu kyrdoh ïa baroh ki SHG kiba don ha Madan Mawkhar bad kiwei de ba kin nangïai kiew ha ki kam jong ki," ong u Bah Process.
Shuh shuh na ka liang u MLA u la kyntu ruh ïa ki 6 tylli ki SHG kiba don ha Mawkhar ba kin ïai long barabor kiba ïa tylli bad kiba trei minit bad kiba treihok ïa ka kam.
Ha kane ka sngi u la noh synñiang ruh ïa ka song pisa, ka duli, ki shuki bad ka miej na ka bynta ka jingdonkam jong ki SHG.Shillong, Nailar 29: U nongïalam ka National People’s Party (NPP) uba dei ruh u myntri ha ka sorkar jylla u Ma Sniawbhalang Dhar ha ka sngi nyngkong u la pynpaw ïa ka jingsngew thikna kaba skhem ba ka NPP kan ïoh ban synshar biang ha u snem 2023.
Haba ken sha ki nongthoh khubor, u Ma Sniawbha u la ong ba kum ka party kim don satia ka jingartatien ba tang shi sapit ruh ba ka party kan ïoh palat ïa ka 30 ngut ki MLA ha ka ilekshon ban wan.
“Ngim artatien ban ïoh 34-35 ngut ki MLA bad ba ka NPP kan dei ka party ba jop bun tam ha ka ilekshon" u la ong.
U Ma Sniawbha u la ong ruh ba ki kam kiba ka sorkar MDA hapoh ka jingïalam ka NPP ka la leh na bynta ka bit ka biang jong ka jylla ha kine ki 4 snem shiteng, kin dei ki daw ba ki paidbah kin wanrah biang ïa ka sorkar NPP ha ka bor".
“Ki paidbah ki la stad bad ki sakhi ba ka sorkar MDA hapoh ka jingïalam ka NPP ka la leh shibun bah ki mat bad ki kam pynroi na ka bynta ka jylla", u la ong.
Shuh shuh u la ong ruh ba ka NPP kat nang mih ki sngi ka nangkhlaiñ nangkhlaiñ ha kylleng ki bynta ka jylla bad u la kam ruh ba shen 8 ngut ki MLA na kiwei pat ki seng saiñ pyrthei kin wan ban pynïasoh sha ka NPP ban ïakhun na ka Kot ha ka ilekshon 2023.
“Phim tip ïoh hadien lai bnai ruh kiban pynïasoh bad ngi kin poi 10 ngut ruh bad ka jingpynïasoh ki riew pawkhmat sha ka NPP man ka sngi ki dei ka sakhi ba ka party ka nangkhlaiñ bad nangïohbor man ka sngi", u la bynrap.
U Ma Sniawbha u la ong ruh ba ka jingïatylli ha ka party ka dei ka jingkhlaiñ kaba tang ka NPP hi kaba don, “ha ka NPP ym ju don Team A, B ne C hynrei ngi long kawei mlon bad ngi long ruh ka party bym don ka huri hura ne kano kano ka kynrum kynram" u la ong.
U Ma Sniawbha u la ong ba u don ka jingngeit kaba skhem ba u Myntri Rangbah ka jylla u Conrad K sangma un dang bteng ban long u Myntri Rangbah hadien ka ilekshon.
“Ka Meghalaya ka dei kawei, sngewbha wat pyrshang ban pharia da ka jinglong jaidbynriew Khasi ne Garo" u ong haba jubab la u kyrtong Myntri Rangbah un dei na rilum Khasi ne Garo.
Haba ïadei bad ka jingkynnoh bamsap ka TMC pyrshah ka sorkar, u Ma Sniawbha u la ong ba ka dei ka rukom bad ka kamram jong ka liang pyrshah ban kynton shi rynjaiñ ki jingkynnoh ïa ka sorkar".
“Ka liang pyrshah bad ka liang synshar ka don ka jingïapher kaba khraw bha, lada ngi kum ka sorkar ngi leh ïa kaba bhatam ruh ka dei ka kamram jong ka liang pyrshah ban kynthoh laiphew rukom" u la ong.
Haba ïadei bad ka jingkynnoh ba ka don ka jingtih dewïong be-aiñ u Ma Sniawbha u la ong, “Ngi la pyrshang ïa kaba bha-tam ban khang ïa ka kam tih dewïong be-aiñ bad ka long kaba eh ruh ba ki ophisar kin bud tdong shaei ka don ka jingtih dewïong be-aiñ"U Ma Sniawbha u la kam ruh ba ka TMC kan ym jop satia palat ïa ka 7 seat namar ha rilum Khasi lei kan ym jop tang uwei ruh “lehse katto katne ngut ki lah ban jop na Garo Hills kata ruh ym palat ïa ka 7 ngut " u la ong.
Shuh shuh u la ong ba ka jingïakhun ha rilum Khasi kan dei beit hapdeng ka NPP pyrshah ka UDP ha jan baroh ki constituency.
Jowai, Nailar 29 : Ka All Jaiñtia Commercial Vehicle Association (AJCVA) kan pyllong da ka Rally paibah ha ka 01/09/2022 ha ka por 11:00 mynstep, kane ka Rally lane ka jingïa ïaid paidbah kan sdang na Iawmusiang Jowai haduh Lad College.
Ka jingthmu kane ka Rally ka long ban pyrshah bad ban pynrem jur ïa kito ki riew thrang snam kiba shim ïa ka jingim jong ki arngut ki nongñiah kali kamai jong ka Rilum Jaiñtia ha kine ki taiew ki ba lah dep.
Ka Association lyngba kane ka khubor ka khot lang ïa ki nongshong shnong jong ka Bri U Hynñiewtrep naduh ki nongsynshar shnong, ki seng bhalang, ki riew shemphang, ki Association, ki riew paw khmat bad ki paidbah ban ia wan sha kane ka rally pyrshah ïa ki to ki riew khlaw ki ba shim ïa ka jingim jong ki mynsiem ba lui lui.
Shuh shuh ka Association ka la bynrap ba kum ki nong shong shnong kiba don ka jingkitkhlieh na ka bynta ka lawei ba bha ha ka imlang sahlang ka la dei ka por ba ngin kyndit bynriew noh bad ban ïa tylli ban ïa mih sha khmat ban pynduh shi syndon ïa kum kine ki jait jingsniew.
Khatduh ka Association ka kyrpad ïa ki bor ba dei peit ban shim khia ïa kane ka kam namar lada kine ki nongpynïap briew ki ïoh ban im lait lan shaei kan ïalam ïa ka Ri bad ka Jait bynriew jong ngi?.
Shillong, Nailar 29 : Ka Meghalaya High Court ha ka sngi Nyngkong ka la pyndam noh ïa ka public interest litigation (PIL) ba la ujor da u nongai ktien ka All India Trinamool Congress (AITC) u Saket Gokhale da kaba ong ba ka khlem don satia ka jingshah ot bording baroh shishnong.
Da kaba pynpaw ba ïa katei ka jingujor la buh da namar kadei na ka bynta ka jingbha u paidbah hynrei la paw pat ba kadei namar ba la jan ka elekshon.
U Gokhale ha ka jingujor u lakynnoh ba ka Meghalaya Energy Corporation Limited (MeECL) bad Meghalaya Power Distribution Corporation Limited (MePDCL) ki la ot bording ïa kawei ka shnong na ka daw ba ki katto katne ki nongshong shnong kim shym la siew ïa ka bai bording.
Na ka liang u Advocate-General haba ïasaid na ka bynta kitei ki tnad kynthup lang ïa ka sorkar jylla u la pyntip ba kam shym la don satia kano kano ka jingot bording kumba la ujor.
Katkum ka jubab laong ba ki transformet ha kylleng ki bynta jong ka South Garo Hills kynthup ha Kalibari ki la shah pynjulor lut na ka daw ka jingpom pyrthat bad kumta ki la julor bad la donkam ban maramot ne bujli noh.
Katkum ka jingong jong ka sorkar jylla, katei ka kam kan shimpor sa katto katne hynrei ha kiba bun ki jaka, kitei ki tranformer ki la dep maramot lane la buh da kiba thymmai bad ka jingpynpoi bording sha kitei ki jaka ruh la dep.
Shillong, Nailar 29 : Ka jingkuman jong kane ka sorkar MDA ïa ki mat ba donkam eh jong ki nonghikai skul naduh ki nonghikai Adhoc, SSA, Deficit pattern haduh ki nonghikai Deficit ka la pynduh mynsiem shisha ïa ka lawei jongki bad khamtam eh ïa ka jingnang jingstad bad ka thoh ka pule ha ka jylla.
Ki don bun bah ki hok ba ki nonghikai Deficit ki dang dei hok ban ïoh hynrei haduh mynta ki aiñ ki kanun bad ka rukom pynïaid ïa ki bor skul ki dang sah kut sah ha ka jinglong umdum.
Ka arrear ba dang sahteng(pending arrears) jong ka tulop thymmai (revised pay) kaba la khmih lynti ba ka sorkar kan siew noh sa ïa ka 3rd installment(25 pc) naduh u bnai December 2021, pynban ka sorkar ka shu thok kai ïa ki nonghikai deficit.
Kane ka sorkar ka leh shiliang khmat bad leh bym hok ruh namar, ka 3rd installment ka la dep siew ïa ki nonghikai deficit ha ki kyrdan Primary/Upper primary schools katba ïa ki Secondary bad Higher Secondary pat ka dang pynsahteng ban siew haduh mynta.
Mynta te, ym donkam siew installment shuh hynrei ka la dier palat ka por ïa ka sorkar wat ban siew lut baroh(full amount).
Lada ka sorkar kan dang pynslem bad pynsahteng biang, ka Election Commission of India kan sa pynbna noh ïa ka tarik ban long election bad ka Model code of Conduct kan treikam ha Meghalaya.
Lada jia shisha kumta, ka arrear ki nonghikai kan sa poi haduh kawei pat ka sorkar thymmai.
Lada kane ka sorkar MDA kam lah pyndep ïa kane ka arrear ba dangsah, kata, ka la shah rem(failed) hakhmat ki nonghikai bad ka thoh ka pule ha ka state jongngi.
Ka jingpynkiew ïa ka Gratuity(DCRG) kaba la tyrwa naduh u snem November 2018 na u Under Secretary Education Dept sha u Director of School Education and Leteracy (DSEL) bad u Director pat u la phah sha baroh ki DSEOs ha ka 21st February 2019 bad ki DSEO pat ki la phah sha baroh ki skul ha ka 7th May 2019,kane ruh ka la kylla kam kai lut khait mynta.
Ki nonghikai deficit ki dang ïoh hi da kajuh ka dor 3.5 lakh kaba dei ka dor 16/17 snem tam mynshwa.
Ka official order/notification jong ka sorkar ïa ka Gratuity thymmai ba 10 lakh ka dang sdien ldui mynta ha Secretariat.
Sa kawei pat ka jinglehbeiñ (deprive)jong kane ka sorkar Meghalaya ïa ki nonghikai Deficit ka long ba ka khlem ai (grant) ïa ka shuti ïoh khun ki nonghikai khynthei(Ladies’ teachers).
Ha ka jingshisha,ka kyndon kaba 36 jong ka ‘The Meghalaya Aided Secondary and Higher Secondary Schools Employees Rules,2018’ ka la thoh shai ba dei ban ai (grant) maternity leave ïa ki nonghikai kynthei haduh 3/6 bnai hynrei haduh mynta ka jingpyndonkam ïa ka maternity leave ka ïapher na kawei ka skul sha kawei pat kat kum ki bor pynïaid jong ki skul bapher bapher.
Ki DSEOs kim dei shuh ban khang lad ïa ki nonghikai kynthei kiba apply maternity leave hynrei ki dei ban phah beit (forward) sha ka Education Dept.
khnang ban leh ïa kaba donkam.
Lada ka sorkar kam pdiang(not entertained) ïa ki aiñ ba ka thaw hi ma ka,kata,ka Kashari(Courts) ka lah ban tuklar ban pynïoh(grant legal redressal) ïa ka hok jongki nonghikai ba ki dei hok ban ïoh(deserving rights).
Ki dang bun bah ki hok jong ki nonghikai ba ka sorkar ka lehkam kai kum ka jingsiew tulop ba man u bnai,ka retirement benefit scheme,pension,ka MCPC,ka medical re-imbursement,etc kiba ka jingphohsniew jong ki nonghikai kam pat long kam satia.
Lano pat kane ka sorkar kan pyrkhat haba sa tang khyndiat bnai kan pyrkhat noh sa ïa ka Election ïoh shah rem khlem raiñ pynban ha ka bor jong ki paidbah ba bun.
Shillong, Nailar 29: Ki nongtrei casual jong ka MeECL hapoh ka shatri jong ka MeECL Progressive Workers Union(MePWU) kaba hap hapoh ka Cordination Comittee of Registered MeECL(Employees) association and Union (CCORMAU) ha ka sngi nyngkong ki la sdang ïa ka jingïakhih jong ki da kaba deng lama ïong ha baroh ki jaka trei ban dawa na ka sorkar ba ka dei ban pynurlong ïa kaba ki dawa ban thng kam pura noh ïa ki bad kumjuh ban pyllait arrear jong ki.
Haba kren sha ki lad pathai khubor u President Mantiphrang Lyngdoh Kiri jong ka MePWU u la ïathuh ba kane ka jinghap mih ïakhih ka dei namar ka jingbym seisoh ka jingdawa jong ki ba ka sorkar ka dei ban pynrung noh ïa ki nongtrei casual kum ki nongtrei pura wat hadien 20 ne 30 snem ba ki la trei.
U la ïathuh ruh ba ka union ka dawa ba ka dei ban pyllait noh ïa ka arrear kaba dang sah namar kiba bun ki nongtrei kim shym la ïoh ïa ka arrear bad u la ïathuh ruh ba ki don kiba khlem ïoh satia wat tang khyndiat percent na kaba ki dei ban ïoh.
“Kumba ha ka por u Jisu kito kiba donkam jingpynkhiah na u ki ong, lada me mon me lah ban pynkhiah bad u Jisu u la jubab ba u mon ban pynkhiah ngi ruh ki nongtrei hapoh ka shatri MePWU ngi ong ïa ka sorkar lada phi don ka mon phi lah bad phi don ruh ka bor ban pynurlong ïa kaba ngi dawa" u la ong.
Haba bynrap lang na ka liang u Bah Arju Dkhar Vice President ka CCORMAU u la ong ba ka sorkar kam dei ban pynslem shuh ban pynurlong ïa ka jingdawa jong ki nongtrei casual namar ki nongtrei ki don kiba trei naduh ki snem 1980 bad ka dei kaba shong hok shong nia namar ki la trei da ki bun bun snem.
U la ïathuh ruh ba bar oh ki nongtrei casual kiba trei hapoh ka MeECL ki don kumba 2,000 eiei bad ki la dei ki budlum jong ka tnad, “na kata ka daw ka dei hok ba ki dei ban ïoh ïa kaei kaba ki dawa" u la ong.
Shuh shuh u la ïathuh ruh ba na ka liang ka CCORMAU ki la dep ban leit ïa kynduh bad u CMD jong ka MeECL bad ruh bad u Symbud Myntri Rangbah ka jyla uba peit ïa ka tnad bording ban pynsngew ïa ka mat jingdawa bad na ka liang jong ki, ki la ai jingkular ban pynurlong hynrei namar ka jingbym urlong haduh mynta bad ka jingsuki than ban pynurlong ïa kaba la kular ba ki mih sha khmat ban pynkynmaw ïa kaei kaba ki la rai ha ka jingïakren bad kiner ki heh sorkar.
U la ong ruh ba ha ka jingïakynduh bad kitei ki heh sorkar la rai ba ïa kito kiba la trei 12 snem sha neng yn thung pura noh kum ki nongtrei bad kaei kaba ki dawa ruh ka long ban thung pura ym shisien thung ïa baroh hynrei ban thjung nyngkong da kito kiba la trei kham slem ha kane ka tnad u la ong.
Na ka liang ka CCORMAU ki la rai ban pynlong ïa ki jingïakhih deng lama ïong naduh ka sngi nyngkong haduh ka 31 tarik Nailar bad kin sa pynlong ruh ïa ki jingïakhih shong kyllaiñ myngngor naduh ka 5 tarik Nailur haduh 16 tarik bad ha kane ka jingïakhih yn wan shim bynta tang kumba 50 haduh 100 ngut man ka sngi khnang ba kan ym don jingthut ka jingpynpoi bording sha ki paidbah ka jylla.
Tura, Nailar 29 : U Deputy Commissioner (DC) jongka West Garo Hills u la pynjari ïa ka kyndon aiñ 144 CrPC hadien ba u la ïoh jingtip ba ki Seng Bhalang bapher bapher ki la khot ïa ka pakhang ophis MeECL bad kumjuh ruh ia ka pakhang surok miet namar ba ka sorkar kam pyntreikam ïa ki jingdawa jongki ban pynbiang bording sha ri lum Garo.
Ka jingpynjari ïa kane ka kyndon ka long ban khanglad ïa ki seng ba kin ym ïoh lad ban pynthut ïa ka jingleit ophis, ïa ka leit ka wan ki paidbah ha ka por miet bad khamtam ban ym don kino kino ki jingjia ba sngewsih.
La khang ruh ban ïalum briew palat ïaka saw ha kajuh ka jaka ne ban rah ïa kino kino ki tiar pynmynsaw.
Ki seng bhalang bapher bapher ha ri lum Garo ki la pakhang ïa ki ophis treikam ka MeECL ha baroh kawei ka ri lum Garo naduh mynta ka sngi 29 tarik Nailar haduh 3 tarik Nailur bad ha ka por miet pat da ka pakhang surok naduh 9 baje haduh 5 baje mynstep bad kane kan ïai bteng 6 sngi lynter.
Ka jingïakhih ki Sengbhalang ka long halor ka jingdawa ban thungkam ki postba dang lait ha Rilum Garo khnang ban lah ban pynbiang ïa ka bording namar ka la don ka jingud na ki paidbah ia ka jingthut palat ka bording.
Nangta ban dawa ban nym pynkynriah kam than tang ïa ki Garo sha kiwei pat ki jaka.
Shillong, Nailar 29 : U Bah Batskhem Marbañiang ba dei u dkhot ba shitrhem jong ka NPP na Mawsynram constituency ha ka sngi Nyngkong u la pynbna ba un resaiñ noh na katei ka party ban pynkhreh pat ïalade na ka bynta ka elekshon MLA kaban long ha u 2023.
Da kaba kyntait ban ïathuh na kano ka party un ïakhun ha katei ka elekshon, u Bah Batskhem u la ong, “Ha kine ki khyndiat sngi ngin sa pyntip paidbah hynrei ïa mynta hi nga kwah ban pyntip ba nga la mih noh na ka NPP kum u dkhot jong ka party.
"U la ïathuh ruh ba katei ka sienjam ba u shim ka long namar um kwah shuh ban shu long tang u nongpeitkai ïa ka khia ka shon jong ki paidbah ka thaiñ hynrei ban long u nongtynrong lang ïa ka lada u paidbah u ibit ïa u ban shimti kum u nongmihkhmat ka thaiñ.
Shwa kane, u Bah Batskhem u la ïathuh ruh ba kum u nongshong shnong ka Mawsynram u la don bynta la slem bha ha ka politik bad u la dep ruh ban ïakhun teng ïa ka elekshon MDC ha u snem 2014 na ka tiket UDP tangba u shah rem noh.
U ïathuh ruh ba dei ha shwa ka elekshon MDC ba la dep u la leit ban ïatrei lang bad ka NPP bad trei borbah ban pynjop ïa u MDC ba mynta ka Mawsynram Bah Alvin Sawkmie hadien ba u kyrtong jong ki, Bah PN Syiem u la rem noh ha ka elekshon MLA.“Kumta, da ka jingïapyrkhat kaba sani bad ki riewrangbah bad ruh ki nongkyrshan nga la rai ban mihshakhmat bad ruh ban aireng ha kane ka elekshon ban wan," u la ïathuh.
Kumba long haduh mynta, ki kyrtong kiba la tikna ban aireng ki kynthup ïa u MLA ba mynta Bah HM Shangpliang uba la bna ban aireng na BJP, nangta Bah Alvin na NPP, Bah O Suin na ka UDP bad mynta sa u Bah Batskhem uba ïa ka party ym pat tip haduh mynta naei un ïakhun.
Shillong, Nailar 29: Ki Jingïaseng Samla bapher bapher kiba hap hapoh ka Khasi Jaiñtia Presbyterian Assemcly (KJPA) mynta ka sngi, ki la sdang ïa ka jingrakhe ïa ka Youth Week lane ka taïew ba kyrpang jong ki Samla.
Kane ka jingrakhe ïa ka Youth Week kan kut da ka jingrakhe ïa ka Youth Sunday lane ka Sngi U Blei ba kyrpang jong ki Samla ha ka 4 tarik u Nailur 2022.
Lah ban kdew hangne ba ïa ka jingrakhe ïa ka Youth Sunday la sdang nyngkong eh ha ka snem 1968 ha ka Balang Umpanai.
Ha ki snem kiba kham hadien pat la nang pynbha bad pynshit rhem shuh shuh da kaba la pynlong ruh ïa ka jingrakhe ïa ka Youth Week.
Ka theme jong ka jingrakhe mynta ka snem ka long “Ki Samla Khristan kiba Shlur", ba la pynshong nongrim na ka Kitab u Joshuwa ka Lynnong kaba 1 ka dkhot ba 9.
Ki Jingïaseng Samla baroh shi taïew ki bunkam ban pynlong ïa ki Prokram kiba kynthup ruh ïa ki Prokram ban ai jinghikai ïa ki samla halor ka jingsniew jong u drok, ka kyiad.
Nangta ka jinghikai halor ka rukom pyndonkam ïa ki Social Media.
Don ruh kiba la pynlong da ki Drama, ki Skit, ki jingiatyrko nia, ki jingïakop rwai.
Don ruh kiba pynlong ka jingïaphylliew jingmut halor ka saiñpyrthei kaba khuid bad kiwei kiwei de ki mat.
Nalor kine ki don ruh ki Prokram jingïaseng ïalap, ki prokram leit jngoh ïa ki khunswet, ka jingai snam sngewbha bad la ki Jingïaseng Samla ki pynkut ïa ka jingrakhe ïa ka Youth Week da ki jingïalehkai Sports baroh shi sngi, ha kaba ym tang ki Samla kiba ïashim bynta, hynrei ki khynnah, ki longkmie bad ki rangbah ruh ki ïashim bynta lang da ka jingshongshit.
Ïa ka theme jong ka jingrakhe man la ka snem la pynbit pynbiang da ka Jingïaseng Samla KJP Assembly.
Ka Jingïaseng Samla KJP Assembly kadei ka bor kaba kdup lang ïa ka Jingïaseng Samla KJP Synod Mihngi bad Jingïaseng Samla KJP Synod Sepngi.
Shillong, Nailar 29 : Da ki spah ngut ki nongrep na kylleng ki shnong jong ka Mawkynrew Constituency ki la tuid sha ka jingïalang kaba long ha kane ka sngi Nyngkong ha Laitkyrhong ban ïohsngew markhmat na ki nongïalam ka Farmer Cell haba ïadei bad ka dor sboh dawai ba ka sorkar ka pynbna dang shen.
Kitei ki nongrep ki la rah ruh da ki jhur bad ki mar rep ban ai sngewbha ha u Chief Adviser jong ka Farmer Cell, Bah Kansing Lyngshiang namar ka jinglah jong u ban pynkohnguh ïa ka sorkar jylla ban ai shiteng dor ïa ka sboh dawai kaba baroh shi katta ki thied ha ka dor kaba rem bha.
Haba kren ha kane ka sngi, u Bah Kansing u la ong ba katei ka jingïalang ba ki khot ka long ban pynshai ïa ki paidbah ba kin ym sngewthuh bakla haba ïadei bad ka dor jong katei ka sboh dawai.
U ong ruh ba ki nongrep ha katei ka thaiñ ki la kulmar namar shipor don kiba pynbna ba ka sorkar kan ym ai subsidy ne map shiteng dor ïa ka bai sboh dawai bad shiphang pat da kumne kumtai.
“Nga don da ka jingthoh ban pynshisha bad pyntikna.
Kumta wat shah ïalam bakla hano hano ruh.
Tang shu poi ka sboh dawai ha Mecofed ka dor ba phin siew kadei shiteng dor namar shiteng na ka dor jong ka la pynsiew da ka sorkar," ong u Bah Kansing.
Shuh shuh u ong ruh ba dei ka jingsngap jong u Myntri Rangbah ka jylla Conrad K Sangma bad kumjuh ïa u Symbud Myntri Rangbah Bah Prestone Tynsong, ïa ka jingud ba ka Farmer Cell ka pynsngew ba naduh kane ka samoi ki nongrep kin sa ïoh noh ïa ka dawai sboh ha ka dor kaba mar shiteng.
Shillong, Nailar 29 : Ka ïing bishar High Court jongka jylla mynta ka sngi ka la bthah ïa ka sorkar jylla ban ai ïa ka Blueprint na ka bynta shipor bad kumjuh ruh kaba la pynkhreh ban weng junom ïa ka jingdheng kali ha kane ka nongbah Shillong.
Haba bishar ïa ka mukotduma PIL da ki arngut ki nongbishar u Chief Justice Sanjib Banerjee bad u Justice W Diengdoh la pynpaw ba u Advocate General jongka sorkar u la mynjur ban pan buit ne jingïarap na ka Indian Institute of Management (IIM), Shillong lada ka long kaba lah ban pynkhreh ïaka Blueprint kumno ban weng syndon ïa kane ka jingeh ba ki paidbah ki ïakynduh ha kane ka nongbah na kane ka jingdheng kali eh.
“ Ka long kaba donkam eh lada pynkhreh ïa ka map jongka nongbah Shillong bad thaw lad kyrkieh shwa kumno ban weng ïa kane ka jingdheng kali khamtam lada don ki jaka ba pynbha ïa ki surok bad kyrpang kawei pat ka jingpynkhreh ka long kumno ban weng syndon ïa kane ka jigneh ha kane ka nongbah.
Namar la donkam ban thaw lad kyrpang ban weng noh ïa kane ka jingeh ha kine ki khyndiat bnai bad na ka bynta ka ban ïai neh shirta pat donkam ban pyndep ïa kane ka projek hapoh san lane hynriew snem", ong ka hukum ba la pynmih da ka iing bishar.
Hooid ka long kaba eh ba ka sorkar kan thaw lad wut wut ban weng ïa kane ka jingeh namar ka sorkar ruh ka duna ka pisa tyngka bad wat ki briew ruh, hynrei ka Blueprint ka dei ban don khnang ba lyngba kane dei ban bud bad pyntreikam ryngkat ka jingdon ka pisa tyngka.
Hooid ki don bun ki lad kiba donkam ban pyntreikam ban weng ïa ka jingeh bad kawei na kita kiba ka sorkar kan pyrshang ka dei ka jingwanrah ïa ki bus electrict.
Nalor kata ka sorkar ka la pyrshang ruh ban thaw lad kumno ban pyndonkam da ki bus na ka bynta ban leit on bad leit shaw skul khnang ban pynduna ïa ka jingmih ki kali ha surok.
Kawei pat ruh ka long thaw lad biang kumno ban kham pynduna ïa ka jingdheng khamtam ha kito ki jaka ba jur bha ka jingkhapngiah.
Ka ïing bishar ka pynpaw ba donkam ban shim bun ki lad ki lynti nalor kata ka la pynpaw ba wat tang ïa ki nongdie madan ba pynkhapngiah ïa ki lynti ïaid kjat kat haduh ba ki briew kin hap ban ïaid na surok kaba la pynsuki ïa ka jingïaid jong ki kali ruh ym pat shym la leh satia.
Nalor kata ka la ai jingmut ba ka sorkar ka dei ban phai khmat sha ki Ropeways bad ki Cable Cars ruh namar khlem pep kin don bun ki kompani ne ki tnad bei tyngka kiba kloi ban wan beit tyngka ïakine ki projek ruh.
Na ka liang u nongujor ia ka mukotduma u bah Philip Khrawbok Shati u la pynpaw ba ka sorkar ka dei ban ai da ka jingthoh kiei ki lad ki lynti ba ka shim ha kine ki hynriew bnai ba la dep ban pynduna ïa kane ka jingdheng kali bad kiei kiba ka pynkhreh ban weng syndon ïa kane ka jingeh ha ki por ban sa wan.
Shillong, Nailar 29 : U Myntri ba dei peit ïa ka tnad Urban Affairs u ma Sniawbhalang Dhar u la ong mynta ka Lah Sngi U Blei ba ka tnad jongu kan aiti ïa ka Blueprint ban pynkynriah ïa ki 342 ki long ïing na Them Metor sha ka High Level Committee ha ka 31 tarik mynta u bnai.
Haba ïakren bad ki nongthoh khubor u ma Sniawbha u la ong “ U Chairman jongka High Level Committee (HLC) u bah Prestone Tynsong, Symbud Myntri Rangbah ka jylla la khot ïa ka jingïakynduh ka HLC ha ka 31 tarik ban shim ïa ka rai ba khatduh halor ka Blueprint".
Halor ka jingpyrshah ïaka jingthmu jongka sorkar ban ai 3 acre ka jaka hajan RP Chest Hospital ban shna ïa ka jaka sah kine ki Kharmetor, u ma Sniawbha u la ong “ Hooid ka don ka jingpyrshah bad kum ka sorkar kan ym leh pyrshah ïa kaei kaba ki paidbah kim kwah satia.
Namar ka sorkar kan shim ïa ka jingmynjur lang jong baroh shwa ban shim ïa kano kano ka rai khamtam ha kaba ïadei bad ka jaka sah kine ki briew".
Ha kajuh pat ka por ula kyntu pat ïa ki briew khamtam ïa ki nongialam ba kim dei ban ïaleh politik ïa kane ka kam.
“ Sngewbha kynmaw kane ka kam dei ka kam politik kane ka dei ka jingeh kaba ngi dei ban ïatrei bad ïa pynbeit lang.
Wat ïalehkai politik ba ka jingim jong ki briew namar ka politik ka dei ka subjek kaba ïapher bha katba kine pat ki dei ki mat ne ki kam ba dei ban ïatrei lang ban ïa pynbeit da ka jingïasngewthuh jingmut" ong u ma Sniawbha.
Ha ka 25 tarik Iaiong 2022 ka Harijan Panchayat Committee (HPC) la mynjur ba ka sorkar kan pynkynriah noh ïa ki na Them ïew Mawlong halor ka nongrim ba ka sorkar kan ai jaka 200 square meters na ka bynta kawei kawei ka long ïing bad kata ruh hapoh u pud u sam ka European Ward bad kumjuh ruh ban thaw hi da ka sorkar ïaki ïing ki sem ba kin sah.
Halor kane ka sorkar ka la rai ban bishar bniah bad ban wanrah daka blueprint.
Halor kitei ki jingdawa pat u ma Sniawbha u la ong ba ka sorkar kan hap ban bishar bniah bha la kitei ki jingdawa ki dei kiba shonghok ne em.
U la ïathuh ba ïa ka ophis jongka Shillong Municipal Board la dep pynkynriah sha ka ophis ba la shu wai shipor bad ka sorkar ka dang pynkhreh pat ban pynkynriah ïakito kiba trei ha ki tnad sorkar sha katei ka quarter.
Ka daw ba kham shim por ka dei namar ba ka tnad kam pat dep ïaka kaiphod bad shen tang shu dep yn sa leh noh ïa ka kam.
Shillong, Nailar 29: Kum ka jingïaleh ban wanrah ka jingtreikam kaba khlaiñ ha ka liang ka rukom buh jingkheiñ bad ka rukom lum bad pyllut pisa da ki Autonomous District Council, ka Meghalaya Institute of Governance (MIG), jong ka sorkar jylla ryngkat ka jingïatreilang bad ka Department of Economics, North Eastern Hill University (NEHU), ka la pynlong ïa ka Jingïa phylliew jingmut ba shi sngi ha Shillong halor ka phang “Strengthening the Finances and Financial Accountability of Autonomous District Councils in Meghalaya".
Kane kadei ka sien kaba nyngkong ba ki nongmih khmat na District Council bad na ka sorkar jylla ryngkat ki riewshemphang ban ïakynduh bad ïatai halor ki mat kiba eh bha ha kaba ïadei bad ka rukom buh jingkheiñ jingdiah ki bor treikam kiba na jylla.
U Myntri ka tnad District Council, u Bah Lahkmen Rymbui u la long u Kongsan ha kane ka jingïalang bad haba kren ha kane ka jingïalang, u Bah Rymbui, u la ong ba ka long kaba donkam ha ka jingtreikam jong ka juk kaba mynta ba kino kino ki bor treikam ki dei ban biang ka rukom buh jingkheiñ jingdiah ha ka rukom lum bad pyllut pisa.
U la ong ruh ba ki bor treikam kum ki District Council kidei ban long kiba khlaiñ ha ka jingtreikam ha ka rukom buh jingkheiñ jingdiah.
Ha kane ka jingïalang u Bah Titos Chyne, CEM ka KHADC, u la long u Kongsan Symbud.
Ki riewshemphang kiba la ai jinghikai ki long u Prof.V.N Alok, IIPA New Delhi, u Prof Sumarlin Umdor, na ka Department of Economics, NEHU bad u Bah Tornado G.Wanniang, Sr.
Audit Officer & Core Faculty, Regional Training Institute (IA & AD), Shillong.
Shillong, Nailar 29: Ki nongshet ja sngi na bynta ki khynnah skul hapoh ka shatri jong ka All Jaintia Midday Meal Workers Union mynta ka sngi ki la pynlong ïa ka jingïakhih shong kyllaiñ myngngor ba khlem buh por ha khmat jong ka ophis treikam ka MBOSE, Shillong hadien ba na ka liang ki Majistor ki la hukum ba ki dei ban kynriah noh na jaka pynïeng kali kaba don ha syndah ka Additional Secretariat ban dawa na ka sorkar kan kyntiew ïa ka bainong jong ki na ka 1000 sha ka 5000 tyngka shibnai bad ba ka sorkar kan pynbiang ia ki tyndon lyer shet na bynta ban shet ja ïa ki khynnah skul.
Haba ïakren bad ki katto katne ngut ki long kmie kiba wan shim bynta sha kane ka jingïakhih ki la ïathuh ba lada kheiñ bha ki ïoh bai bylla tang 33 tyngka eiei ha ka shisngi namar ka sorkar ka siew tang 1000 tyngka shibnai.
Ki la ong ba lada bun khynnah ha ki skul, ym pep ki hap ban shet ja ïa ka 20 ne 30 kilo, ar lai sien ne baroh shitaiew katkum ka jingdawa jong ki skul.
Kine ki long kmie ki la ong ruh ba lada nujor bad baroh ki kam bylla dei kane kakam kaba tad tam.
“Pyrkhat lada phi bylla MGNREGA ruh ka siew 230 tyngka shisngi katba ma ngi pat tang 33 tyngka lada thied tang u let ba u rubber khun ka bainong ka la lut" ong kawei ka long kmie.
“Pyrkhat ngi ïoh jingsiew kaba tang 32 tyngka shi sngi hato ka sorkar kam lehrain ban siew tang katne namar ka kam kaba ngi leh ka pat kaba khia shibun" ki la ong.
Haba ïakren bad u nong ai buit ka AJMDWU u Khroo L Pariat ula ïathuh ba ki la pynsngew ïa kane ka jingdawa sha ka sorkar naduh u 2019 bad u la ong ba ki la buh jingthoh la hynriew sien mynta sha u Myntri Rangbah ka jylla bad sha ki ophisar ruh hynrei kat haduh kane ka por kim pat ïoh satia ïa kano kano ka jubab kaba shai namar ka daw kaba ki ai ka long ba kane ka jingdawa jong ki ka dang sahkut beit ha ka tnat pla tyngka.
Shuh shuh u la ong ruh ba ka sorkar ka dei ban ai da ka jubab aba shai la kan sngap ïa ki jingdawa jong ki ne em bad lada kam pynurlong ruh ka dei ban pyndam syndon noh ïa kane ka skhim ai ja sngi sha ki khynnah skul.
U la bynrap ba ka sorkar ka dei ban ai jingïarap ruh ïa ki wat ha ka por tlang, namar lada khang skul, ki nongshet ja sngi kim ïoh bai bylla eiei bad kumta ki la kyrpad ruh ba dei ban ai lem wat ha ki bnai tlang ruh namar bym don lad shawei.
Shuh shuh u la ong ba ka sorkar ka ïai ïalap sha ki briew badei ban pynneh pynsah ïa ka mariang hynrei kam shym leh eiei halor ka jingdawa jong ki ban ïoh shet noh da ka Gas haba shet ja ïa ki khynnah skul.
“Ngi lah donkam da ka gas, mynta ngi thang beit tang da ka dieng, kawei ka jingeh ka long namar ba ka kham shim por, kan long ka jingïarap ïa ngi ban pynkloi kam lada ïoh thang gas bad kan long ruh kum shi bynta ban pynneh pynsah ïa ka mariang," u la ong.
Ha kaba ïadei bad ka jingshait kam ka sorkar ba kam don pisa u Bah Khroo u la ong “Ka sorkar ka ïoh pisa ban pynlut ha ka tamsa da ki 14 klur tang ha ki tamasa balei kam pyndonkam da kane ka pisa ban siew bai nong sha ki ha jaka ban pynsyrwa tang ha ki tamasa".
Ha kane ka jingwan jingïakhih kine ki nongshet ja sngi la sakhi ruh ba kawei na ki dkhot ka seng ki nongshet ja sngi ka ka la wan shim bynta lang ryngkat bad i khun rit ba dang kumba 5 bnai eiei.
Haba kylli ïa lka daw ba ka wan shim bynta ryngkat i khun rit, ka la ong ba kam banse ban hap ïalam lang ïa i khun rit namar bym don nong peit ha ïing, bad namar ba dawa ka kpoh hap ban ïa mih lem ryngkat bad kiwei ki dkhot kum ka jingiaryntih lang ha kane ka jingïakhun ban ïoh ïa ka hok.
Shillong Nailar 30 : Ka Khasi Student Union Umrynjah Unit ha ka sngi Saitjain ka la pynhap pyrda noh ïa ka lympung ïalehkai Inter Dong Football Tournament ba la pynïalehkai ha madan Umrynjah haka sngi Saitjain ka 27 tarik u Nailar, 2022.
Haba phai sha ka jingïakhun final ha katei ka sngi ka Mawsiatkhnam SC ka la ïohrah ïa ka namlahduh hadien ba ka la pynliem ïa ka Arka SC na ka shnong Umden da 4-2 ha ka jingïashut tie breaker hadien ba ki la ïakhaid da 1-1 ha ka jingïakhun ba 60 minit bad kumjuh ha ka extra time.
Ka jingïakhun ha katei ka sngi ka la long kaba itynnat bad shongshit bad ka Mawsiatkhnam ka la ïoh ban pynkhih jar nyngkong ha ka kyllastep lyngba u Teibor Mawlong katba ka Arka SC ka la ïoh ban pynïakhaid ha ka kyllamiet lyngba u Rivaldo Kurbah, uba la ïoh khur ruh ïa ka nam Best Player ha kane ka lympung ïakhun.
Katba ka nam Best goalkeeper ka la leit sha u Kipstar Pyrtuh ka Arka, ka Top Scorer sha u Noverson Marbaniang ka Mawsiatkhnam bad ïa ka nam best Discipline team la ïoh da ka Mawsiatkhnam.
U MLA ka Mawlai konstitwensi u bah Process T Sawkmie, uba la sakhi lang ïa ka jingïakhun final ha kane ka sngi kum u kongsan u la pynpaw ïa ka jingkmen ba ka KSU Umrynjah Unit ka la pynlong ïa kane ka lympung ïalehkai phutbol kaban ïarap bha ïa ki khun samla ban kyntiew ïa kane ka jingïalehkai ha ka thain.
Ha kane ka sngi u la kyrpad jur lang ïa baroh ban shim lang ïa ka jingkitkhlieh ban pynduh jait ïa u drok uba la jyllei ha ka thain bad haka ri hi ruh kumjuh.
U pynpaw ïa ka jingsngewbynniaw bad sngewsih kthang ba ha kine ki sngi kiba mynta ki khynnah kiba dang 12-14 snem ki la ïa ngop ha u drok.
Ha kane ka sngi u MLA u la sam ruh ïa ka trophy bad ka song pisa sha ka Mawsiakthnam kaba la long ka lahduh bad u symbud kongsan u samla Badonbok Malngiang, sport secretary ka KSU u la sam sha kaba wan baar ia ka trophy bad ka song pisa.
Ka jingïapynbeit pud hapdeng ka Meghalaya bad ka Jylla Assam na ka bynta ki hynriew tylli ki jaka kiba don hapdeng ka jingïakajia pud ki la long u sohkyrdot uba jyrwit jyrwat haduh katta katta ïa ka Sorkar Meghalaya bad ïa ka Sorkar Assam.
Kine ki ar tylli ki jylla ki la ïakynduh mawsiang ha kane ka jingïapynbeit pud naba ki don ki shnong kiba ju don naduh hyndai hynthai ha ka jyllla Assam kim kwah ban leit sha ka jylla Meghalaya bad ki don pat ki shnong na ka jylla Meghalaya kim kwah satia ban shah khynñiat sha ka jylla Assam.
Une u sohkyrdot uba la thaiñ sohkyrdot la san phew snem kynthih u buh jingeh ïa ki shnong kiba don ha ki shnong khappud kiba la ïakynduh mawsiang na ka daw ka jingbym ïabeit bad ïasngewthuh jingmut.
Haba bishar ïa ka jingïakajia ha khappud la shem ba ka Sorkar Assam kaba kham leh hymmen ka la kyntur pud na ka por sha ka por.
Ka jingshah pynngat jong ki shnong kiba don ha ka Block-I bad ki shnong kiba don ha Block-II ka dei na ka daw ka jingleh ka Sorkar Assam.
Ka jingïai kyntur pud ka Assam sha kine ki shnong kiba don ha khappud ka la wanrah ïa ka jingeh jong ki paidbah ha kane ka jingïapynbeit pud.
Kliaw! ka Assam ka ap kmang ban ïoh klun lut ïa ki jaka kiba ladep kyntur jubor ha kine ki san phew snem kiba la leit noh.
Ka nuksa kaba la paw tyngkreiñ ha ka jingïapynbeit pud ka paw shai ba ki paidbah kim hun satia.
Ki paidbah jong ki shnong khappud kiba shong basah ha Khappud bad ka Jylla Assam kiba mad ïa kane ka jingsyrtok bad kiba im syier mynsiem ki shu duwai miet la bad sngi ban lait na ka jingshah khynniat sha ka Jylla Assam namarba kim tip satia aiu u Myntri Rangbah ka Jylla Meghalaya u Conrad Kongkal Sangma bad u Myntri Rangbah jong ka Sorkar Assam u Himanta Biswa Sarma ki ïasoi ha ka Dulir jingïasngewthuh jingmut lane ka Memorandum of Understanding hakhmat u Myntri ka tnat Kam Pohing ka ri u Amit Shah ha New Delhi.
Kaba sah mynta ka long ba kine ki shnong khappud kin shu ap sa tang ïa ka rai kaba mih na ka Parliament jong ka ri India ka ban ai jingmynjur halor kane ka jingïapynbeit pud bad ynda ka tnat Survey of India ka la leit sorjamin ïa ki shnong ha khappud khnang ban dro ïa u laiñ jong ka Map kaba thymmai ka ban pynïakhlad ïa ka jylla Meghalaya bad ka Jylla Assam.
Ki nongïalam jong ki shnong kiba shong ha Block-I bad ha Block-II da ka jingsyier mynsiem thot thoh ïoh ba ka jingïakren pynbeit pud ha ka kyllla kaba ar (Phase-II) kan kylla khongpong da kumwei pat, kim banse ban leit tied ïa ka jingkhang jong ka Sorkar Jylla haduh tyngkong jong ka Secretariat khnang ban pynkynmaw lypa ïoh ba ka jingangnud jong ki ban ïaineh bad ïasah ha Meghalaya kan jia long markhongpong.
Ka West Jaiñtia Hills bad ka Ribhoi District ki dei ki ar tylli ki District ha ka Jylla kaba mad jingeh bha na ka jingleh donbor ka Jylla Assam namar ka ïohi ba ka Sorkar Meghalaya ka shah jem baroh shikatta ki snem.
Lada ka Meghalaya ka dei kaba la ïoh la don ïa u pud u sam uba biang bad uba thikna, ki khun ki hajar bad ki paidbah nongshong shnong kin ym mad ïa ki jingshah pyndik wat haduh u pud ban kin shah dkhat jubor ka jingim ha ki Pulit ka Sorkar Assam bad ha ki mynder ri Nepali kiba wan buhai shnong ha ki shnong khappud ka Meghalaya bad Assam.
U paidbah nongshong shnong ka Jylla, um pat klet ïa ka jingsynreit kuli ki pulit Assam ïa ki paidbah ha Iew Langpih, West Khasi Hills District ha kaba saw ngut ki rangbah Khasi ki la duhei ïa la ka jong ka jingim bad ïa ki jingshah thombor jong ki paidbah Khasi Pnar ha Khappud.
Ki paidbah kiba shong basah ha ki bynta khappud ki sngewthuh shai ba ka Sorkar Assam kam burom satia ïa ka Status Quo ba la ïasoi bad ka Sorkar Meghalaya.
Ka jingshah jem bad ka jingaimon ka Sorkar Meghalaya ka pynlong ïa ka Sorkar Assam ban phah pyntieng pynsmiej da ki shipai ki swar ban pynkbum da ki ktang suloi khnang ba ki paidbah Khasi kiba shong ha ki shnong khappud kin kohnguh bad kin pyndem hakhmat ka Sorkar Assam.
Lada phai sha Block-I, ki shnong kiba ïatakhuh bad ka Jylla Assam ki mad ïa kajuh ka jingshah pyndik namar ki paid Khasi Pnar ki la mad teng ïa ka jingkylla phetwir ha la ka jong ka ri tang namarba ki sheptieng ïa ki ktang suloi jong ki Pulit Assam kiba pyntieng pynsmiej ïa ki paidbah thik kum ki lehnoh.
Haba bishar ïa ki High Level Meeting hapdeng ki heh ophisar ka Sorkar Meghalaya bad Assam ki shu long tang kum ki jingïalang dih sha dih coffee ba pyngngad jabieng namar ynda la kut ka jingïalang, ki paidbah ki ïai mad hi ïa kajuh ka jingeh.
Lada ka Sorkar MDA ba la ïalam da ka NPP ka don shisha ïa ka jingsngewkhia ïa ka jingim jong ki paidbah kiba shong basah ha khappud ka ladei ban im sngi ban wad ïa ki lad ki lynti ban pynkut noh ïa kane ka jingshah klun ha ka Sorkar Assam khamtam ha ka jingïapynbeit pud jong ka kylla kaba ar (Phase-II ka ban sa long la kumno kumno ha u bnai Jylliew lane Naitung mynta u snem 2022.
Jowai, Nailar 30 : Ka lympung ïalehkai ‘U Kiang Nangbah Memorial Trophy’ Super Division Football Tournament-2022 bala pynïaid da ka West Jaiñtia District Sports Association (WJDSA), kaba la long mynta ka sngi ha madan Kiang Nangbah Stadium Dongmihsngi, Jowai.
Haba phai sha ka jingïakhun ka kynhun ïalehkai jong ka Ladthadlaboh kala lah ban pynliem da 1-0 kol ïa ka Mynthong, ïa katei ka shikol la thep sha ka kol lajong da u Riburom Jat (OG) ha ka minit ba 6.
Ka jingïakhun ha ka sngi nyngkong 31 tarik kan long hapdeng ka Sabamuswang pyrshah ïa ka Shangpung Lumïawmusiang haka por 3 baje janmiet.
Mawkyrwat, ‘Nailar, 30: Ka kong P.S.Diengdoh, BPD, AMTA napoh ka ophis District Agriculture Office, South West Khasi Hills District ha ka jingïalang ïa mir jingmut halor ka kam rep kam riang hapoh Shnong Shaid Shaid Umoid ka la pynkynmaw ba lada ki nongrep ki kwah ban kyntiew ïa ka kam rep kam riang ka long kaba donkam ba kin don ka jingïatreilang na baroh ki liang naduh ki tnad treikam jong ka sorkar, ki paidbah nongshong shnong bad kiwei de.
Kum ka kongsan haba bynrap shuh shuh ïa ka jingkren ka la pynkynmaw ruh ba kum ka ophis jong ka kam rep kam riang kaba don ha kane ka distrik ka la bthah ïa baroh ki nongrep ba kin don noh la ki jong ki Farmer Identity (ID) khnang ba kan long ka jingïarap na ka bynta jong ki hi da kaba kin leit mih hapoh ka ophis District Agriculture Office kaba don ha Laitlawsang.
“Kane ka ‘Farmer ID’ ka dei kum ka ‘EPIC Card’, bad lada ki nongrep ki kwah ki lad jingïarap kin leit mih hapoh ophis treikam da kaba rah lang de bad ka ID jong ki nongrep", ong ka kong Diengdoh.
Ha kaba ïa dei bad kane ka ID ne ka Farmers ID ka la ban ba lyngba ka jingdon jong kane ka ID ka lah ruh ban ïarap ban thaw ki lad ki lynti ban pynïoh ïa ki skhim na ka sorkar lyngba ki kot ki sla ba ki nongrep ki don bad kaba donkam ruh ba shwa ban leh ïa ka Farmers ID ki dei ban don ruh ïa ka Aadhaar Card bad ki dei ban ruh don ïa ka ‘PM Kisan’ ha kaba lyngba ka jingdon jong ka PM Kisan ki nongrep kin ïoh jingïarap haduh T.6 hajar shisnem.
Namarkata, ka la kyntu ïa ki paidbah nongrep ba lada ki don ki nongrep ki bym pat leh ïa kane ka ‘PM Kisan’ kin leit mih hapoh ka ophis jong u District Agriculture Office, South West Khasi Hills District khnang ba kin ïoh ki jingpynshai kiba bun.
Ka la batai bniah ruh ba ka jingdon jong kane ka ‘PM Kisan’, ka sorkar India kan ai jingïarap tang ïa iwei na kawei ka longïing nongrep bad lada ki don ki khun ki kti kiba la trei ha ki kam sorkar kita kim lah shuh ban ïoh bynta lyngba kane ka skhim ne kim lah shuh ban applai ïa kane.
Ka kong P.S.Diengdoh ka la ai jingtip ruh ba kan sa don ka jingwan leh ‘census’ ïa ka jingdon jong ki jaka rep ha ki shnong ki thaw, kumta ka la buh ka jingkyrpad ïa ki Myntri shnong, ki paidbah nongrep ba ki dei ban shimkhia halor kane ka bynta namar na ka liang ka ophis kan sa wan ban jurip bad phah ruh ka jingthoh ha ki bor ba hakhlieh.
Ha kajuh ka por ka la pyntip ruh ba kumba ka sorkar ka la dep ban pynmih ïa ka ‘Fertilizer Policy’ ba thymmai, ba kum ki nongrep ha ki dong ki shnong ki dei ban rep noh da ka jingrep khlem da pyndonkam dawai sboh hynrei kin rep noh da ki sboh ba ki shna hi namar lyngba ka jingrep bun jait ki jait mar bad ri ruh shibun ki jingri ki lah ban pynmih ïa ka sboh kaba bun.
Ha kane ka sngi la ïoh ruh ka jingkren lamphrang halor ka jingthmu ba kyrpang jong kane ka prokram da ka kong R.Kharlyngdoh, BPM, MSRLS, South West Khasi Hills District ha kaba ka la ong ba na ka liang ka ophis jong ka Meghalaya State Rural Livelihoods Society (MSRLS) kaba dei peit ïa ka NRLM hapoh jong ka Mawkyrwat ryngkat ka jingïatreilang bad ka Kudumbashree NRO napoh Kerala ki la don ïaka projek ba ki khot ka CBO-PRI Convergence Project.
Ka la batai ruh ba ha kane ka projek ka don ka jingïatreilang naduh ki Self Help Groups (SHGs), ki Village Organisation (VO) jong ki shnong ryngkat ki paidbah nongshong shnong ne ka Village Council (VC) ne VEC bad ki tnad treikam jong ka sorkar.
Ka la ïathuh ruh ba kane ka CBO-PRI Convergence Project ki la sdang naduh Naitung, 2021 ha kaba kane ka dei ka prokram kaba khadduh hapoh jong ka Jakrem Cluster bad hapoh jong kane ki don haduh 18 tylli ki shnong kiba la ïoh ban ïatreilang ban pyntyllun ïa kiba bun ki kam.
Namarkata, lyngba kane ka prokram ba la ïadonlang naduh ki doktor napoh ka Veterinary, ki nongtrei hapoh Fishery Department, Branch Manager, Meghalaya Rural Bank Mawkyrwat bad kiwei de ha kaba kan sa long ka jingïarap shibun lyngba ka jingpynshai jong ki lyngba kine ki prokram.
Kiwei pat ki nongkren kiba la ai ki jingpynshai sha ki paidbah nongrep jong ki saw tylli ki shnong kata Shaid Shaid Umoid, Diwah Shaidmoit, Pyndendiwah & Mawpon Myrkhew halor kumno ba kin lah ban pynïaid shaphrang ïa ki kam jong ki la ka long ha ka kam rep kam riang, ka ri jingri bad ka ri dohkha ki long u Dr.W.Lyting, District Animal Husbandry & Veterinary Officer, South West Khasi Hills District, kong Vanessa Khyriem, Program Managers, Fishery Department, kong K.Nongrum, Branch Manager, Meghalaya Rural Bank Mawkyrwat, na u Myntri Shnong Shaid Shaid Umoid, u bah Kranly Wahlang.
Hadien ka jingïalang la ïoh ruh ka jingregistar na ka bynta ki jingri lyngba ka District Animal Husbandry & Veterinary Department bad ka jingsam ïa ki dawai jong ki mrad kata ki dawai jong ki sniang – 58 tylli sha ki 16 ki nongri, blang – 37 tylli sha ki 7 ki nongri bad dawai masi – 38 sha ki 9 ngut ki briew kiba dei ki nongri jingri.
Ïa ka jingïalang la pynïaid da ka kong A.Jyrwa, ka jingkren na u Secretary jong ka Shnong Shaid Shaid Umoid, bah Dimarding Kharbani bad ka jingkren khublei na ka kong C.Syiemlieh, President Pyndendiwah Village Organisation.
Shillong, Nailar, 30: Ka kynhun shipai India ha ka sngi Saitjain jong ka taiew baladep ki la lum lang ïa ki samla kiba angnud ban ïoh rungkam ha ka tnat shipai jong ka ri India ha ka jingïalang kaba la long ha Wahingdoh Community Hall, Shillong.
Ïa kane ka jingpynrungkam shipai lyngba ka Agniveer Scheme ba la pynbna da ka Ministry of Defence ka Sorkar India, la pynlong da u Bah Michael Kharsyntiew, uba long u nongtrei mon sngewbha ha ryngkat ka jingïatreilang bad u dkhot barangbah jong ka BJP u Bah Ralden Shabong ha kaba la sakhi lang da ki Ophisar shipai kiba kynthup ïa u Colonel Vikash Singh bad ka kynhun jong u, lem bad ki nongkitkam jong ka shnong Wahingdoh hapoh ka jingïalam jong u Rangbah Shnong u Bah Ronjit Marbaniang.
Bun ngut ki samla na ki dong bapher bapher ki la ïashim bynta ha ka jingïasyllok bad u Colonel Vikash Singh uba la pyntip shaphang ki lad ki lynti kumno ban ïoh rungkam ha ka tnat shipai jong ka ri India.
Shillong, Nailar, 30: Ka HANM hadien ba ka la ïoh ka jingujor ba ka Marba Hub Shopping Mall ka dei kaba la pyntrei Benami bad kaba la shu wanrah ïa ki bar jylla ban pyntrei ha kane ka jaka, ka la don ruh ka jingleit khang jong ka seng ïa ka jaka leit bar bad hadien kane ka la mih ka jingïaujor ejahar mar kylliang hynrei mynta kane ka kam ka la poi sha ka jingïasuk.
U President rangbah ka HANM u Bah Lamphrang Kharbani ha ka jingïakren bad ki lad pathai khubro u la ong, hadien ba ka seng ka la wad jingtip bniah bha ha kaba ïadei bad ka Marba Hub Shopping Mall kaba don ha Khyndai Lad, Shillong la shem ba kam dei kumba la kynnoh, kumta ka HANM ka la bthah ïa baroh ki shnat treikam jong ka Seng ban da wad bniah shuwa ban shim ïa kano kano ka siemjam haba don kano kano ka jingkynnoh pyrshah ïano ïano.
Ha ka jingtohkit, ka seng ka la shem ba ïa ka Marba Hub la long trai da u paradoh para snam bad ka ka jingkynnoh pyrshah ïa u Bah Mayven T.Marbaniang ba u leh Benami ka long kumba kynnoh ïa ka jaidbynriew bad ka long ka jingkynnoh kaba bakla.
Kum ka seng ka ai mynsiem ïa u Bah Mayveen Marbaniang uba long uwei na ki dkhot ka jaidbynriew Khasi uba la kiew ha ki kam khaii pateng ba la lah ban ïakop bad kiwei ki jaidbynriew ha ka treikam treijam bad ka long ka burom ba la don ïa ki briew la jong ban poi sha kane ka kyrdan, ong u Bah Kharbani.
U Bah Kharbani u la ong ruh ba ka Seng ka sngew ba ka jingdon ki briew kum u Bah Mayven Marbaniang ka long ka jingkyrkhu ïa ka jaidbynriew ha kaba ym donkam shuh ban da beh ïa kiwei ki jaidbynriew hynrei ki la phet hi namar ba ïa ka kam ka jam la lah ban bat hi ha lade, lada ki briew jong ngi kila lah ban bat hi ïa ka kam kiwei ki jaidbynriew kin nym ïoh lat ban wan phrung khlieh hakane ka jylla.
Kum ka seng ha dien ba ka la wad ïa ki jingshisha baroh la shem ba u trai jong ka Marba Hub u la noh syniang shibun ki kam kiba bha na ka bynta ka bha ka miat ha ka jylla bad kyrpang ïa ka jaidbynriew naba u la trei ïa la kam ha kaba jarjar khlem da kwah burom.
U la ong ruh ba ka seng ka ai ka jingkitbok kitrwiang ïa u Bah Mayven T.Marbaniang bad ka iing ka sem jong u ba un dang lah ban kiew ha ki kam ki jam bad kane kan long ka burom ïa ka jaidbynriew.
Nongpoh, Nailar 30: U Bah Bipul Thangkhiew President ba rangbah ka RBYF, mynta ka sngi u la buh jingkylli halor ka jingshah kyntait ka Khasi Hill Autonomous District Council (KHADC) bad Jaiñtia Hills Autonomous District Council (JHADC) halor ka kam pynbeit pud ha kane ka wat kaba ar, katba ka sorkar Assam ka kynthup ïaka Karbi Anglong Autonomous Council (KAAC) haka jingpynbeit pud kane ka wat ba ar, ba lada ka sorkar Assam ka kynthup ïaka KAAC balei ka sorkar Meghalaya kam kynthup ïaka KHADC, JHADC? haka jingpynbeit pud kumba ki shnong kidei hapoh ka jingpeit jingkhmih jong ki District Council.
“Ha ka jingïakren jong ki ar myntri Rangbah ka jylla Meghalaya bad Assam, la kren shai ba ha kane ka jingpynbeit pud ka wat ba ar, yn kynthup ruh ïaka KAAC namar ki don ki jaka kiba ïatyngkhuh bad ka KAAC haka thaiñ Block II, hynrei shaei jah ka KHADC bad JHADC? Namar ïaki jaka puta bad ki dulir khyndew la ai da u syiem lane ki longsan hapoh ka jingpeit jingkhmih jong ki District Council ym ka sorkar jylla" la ong u Bah Bipul da kaba bynrap ruh ba kane ka paw shai ba ka sorkar Meghalaya kam patiaw lane kheiñ snep ïaki district council kiba don ka bor halor ka khyndew ka shyiap.
U la ong ruh ba kum ka seng ka dap da ka jingsngewkhia ba ki District Council ki shu sngap jar halor kane ka bynta ha kaba ka sorkar shen kan sa thaw ïaki Regional Committee ban sa lamkhmat da ki Myntri jong ka sorkar Meghalaya bad Assam, ha kaba ka Karbi Anglong Autonomous Council (KAAC) kan sa don bynta haki 3 tylli ki jaka napdeng 6 tylli ki jaka kajia pud ha ka jingpynbeit pud haka wat kaba ar.
“Kane ka jingbym kheiñ snep jong ka sorkar Meghalaya ïaki District Council ka dei ka jingpyndem tdong bad ngeit beit katba ong u Myntri Rangbah ka Assam, kumba ka Borduar, Langpih, Nongwah Mawtamur bad ka Desh Doomreah ki hap hapoh ka jingpeit jong ka District Council, bad la shem ruh ka District Council ka jylla Meghalaya ki shah kyntaid ruh wat hadien bala soi ïaka MOU haka jingpynbeit pud ka wat ba nyngkong"Namarkata naka liang ka seng kala kyrpad sha ka sorkar ba ka dei ban burom ïaki District Council bad ka District Council kaba dei ruh ban shim ïaka iktiar, bynrap u Bah Bipul.
Nongpoh, Nailar 30: Ki heh nongïalam ka RBYF mynta ka sngi kila hiar sha ka shnong Mawlasnai ha Ri-Bhoi naka bynta ban ïakynduh lut ïaki nongïalam shnong jong ka thaiñ Block II ha shuwa ba ka sorkar kan sdang ïaka jingpynbeit pud ïaka wat kaba ar naka bynta ban pynthikna ïa u pud u sam bad ban lum jingtip naki nongïalam shnong ka thaiñ shaphang ka jinglong jingman ha katei ka thaiñ ba ki paidbah kim dei ban mad jingeh bad khamtam ba ka sorkar kam dei ban bakla ha kane ka jingpynbeit pud kaba mynta.
Naka liang ka seng hapoh ka jingïalam u Bah Bipul Thangkhiew President, ryngkat bad ki dkhot haka jingdonlang ki nongïalam ka Synjuk ki Rangbah Shnong Raid Nongtung naduh u Bah B Sohtun President, Bah Alloysius Bina Secretary bad kiwei kiwei kila ïathir bad tai sani kumba ka seng ka kwah ban lum jingtip ïa u pud u sam bad ki shnong ha katei ka thaiñ.
Haba kren sha ki lad pathai khubor hadien ka jingïalang bad ki nongïalam shnong u Bah Bipul Thangkhiew President ba rangbah ka RBYF u la ong ba kum ka seng ka dap da ka jingsngewkmen ba katei ka jingïalang ha katei ka sngi ka long kaba sei soh ha kaba kum ki nongïalam ka seng kila ioh ban mir jingmut ban ïatai sani bad da kawei ka sur ka seng RBYF kan kyrshan beit ïaka jingdawa jong ki Rangbah Shnong katei ka thaiñ ba ki shnong Khasi kiba don kumba 18 tylli ki shnong kynthup ruh 4 tylli kiwei pat ki shnong Khasi ki ban sa leit ban ai jingthoh biang sha u Myntri Rangbah ki dei ban shah kynthup haka jylla Meghalaya ym sha Assam.
U la ong ruh ba ha katei ka sngi la ioh ban ïathir sani bha halor ka Gazette Notification ka sorkar Assam Dated 19 Ïaiong 1951 bad ruh halor ka jingdawa ka United Khasi Jaiñtia ADC ha kaba ïadei bad ki jaka jong ka jylla Meghalaya ba kum ka seng kam kwah shuh ba ka sorkar kan dang bakla haka jingpynbeit pud kum ha ka wat ba nyngkong ha kaba shibun ki jaka baka jylla Meghalaya kala duh noh bad ka jingmih ki huri hura.
Shuh shuh u Bah Bipul Thangkhiew u la ong ruh ba ki nongïalam shnong kila ïathuh ruh ba haka jingïakynduh bad u Myntri Rangbah dang shen haka 9 tarik Nailar ha Secretariat u Myntri Rangbah u la kular hakhmat ki nongïalam ka Synjuk ki Rangbah Shnong Raid Nongtung ba yn kynthup lut ïa baroh ki shnong Khasi ha kane ka jingpynbeit pud ka wat ba ar, hynrei kaba sngew lyngngoh ka long ba mynshuwa haka jingïakynduh bad u Dr Mukul Sangma la pyni hakhmat ki nongïalam shnong lyngba ki kor komputer ba ki shnong khasi baroh ki hap haka jylla Meghalaya katkum ka kaiphod ha u snem 2011, kaba kum ki nongïalam shnong kila pynpaw ka jingsngewkmen kaba khraw, hynrei hadien ba ki nongïalam shnong kila pan ïaka map ha kine ki sngi bala dep noh kala pynktha khlieh pynban ïaki nongïalam shnong ba ki don satang 4 tylli ki shnong kiba paw ha katei ka map katba kiwei ki shnong ki la jah lut, kaba paw shai ba kila jah naka jylla Meghalaya.
U la ong ruh ba naka liang ka seng kam kwah ban ïakren bad padiah kulmar, hynrei kum ka seng ka kyrshan ïaka jingdawa jong ki nongïalam shnong bad nongïalam Raid kiba tip khambha ïaki jaka puta bad u pud u sam ha katei ka thaiñ, bad lada ka sorkar kam sngap ïaka jingdawa jong ki nongïalam shnong ki riew rangbah, naka liang ka seng kam pdiang da lei lei ruh ïaka jingpynbeit pud bad byrngem ruh da ki jingïakhih ba tyngeh.
U Bah Blik Sohtun haba kren ha katei ka sngi u la pynpaw ka jingsngewkmen halor ka jingshimkhia jong ki nongïalam ka RBYF kiba la hiar sha katei ka shnong ban tip shai ïaka jinglong jingwan bad ban wad jingtip naki nongïalam shnong halor u pud u sam, hynrei kum ki Rangbah shnong bad ki nongïalam Raid kila pynpaw ba kim kwah shuh ban khyllie ïaka bym lah shuh ban long, hynrei naka liang jong ki, ki ba jur beit ba baroh ki shnong Khasi haka thaiñ Block II kim dei ban leit sha Assam bad ki dei ban sah haka jylla Meghalaya.
Khliehriat nailar 30: U myntri ki kam poh iïng jong ka sorkar jylla, u bah Lahkmen Rymbui, mynta ka sngi u la plie ïa u maw nongrim ha ka thaiñ War Jaiñtia kaba don ha West Jaiñtia Hills District kaba na ka bynta ban tei ïa ka surok kaba don 5.14 Km bad kaba kynthup ruh ïa ki ar tyllii ki jingkieng kaba na ka shnong Kudengrim sha Kudengthymmai, ka shnong kaba don ha War Jaiñtia.
Ka mang tyngka na ka bynta ban shna ïa kane ka surok ka dei kaba wan lyngba ka New Development Bank, kaba ha ka mang tyngka kaba T.17.6375 klur tyngka.
Ïa kane ka prokram plie maw nongrim la khot pynlong da ka ophis jong u Chief Engineer (Standard), PWD (Roads) ha ryngkat ka jingïatreilang bad tnat Tourism jong ka jylla Meghalaya.
Ha ka jingïalang la ïadon ryngkat lang ruh u Chief Engineer (Standard), PWD (Roads), u B.P.Marak, u Director jong ka tnat tourism Department, u bah Cyril V.Darlong Diengdoh IAS,u Waheh Shnong Kudengrim bad Kudengthymmai, ki nongtrei ka tnat PWD, Jowai lem bad ki nongshnong shnong.
Haba kren ha ka jingïalang, U Myntri ka sorkar jylla, u bah Lahkmen Rymbui u la ong ba kane ka jingiohlad ban shna ïa ka surok bad ki jingkieng ka dei lyngba ka jingtrei lang ki Dorbar Shnong bad ki ophisar ryngkat bad ka sorkar, u la ong ruh ba kane ka jinglah ban pynurlong ïa kane ka sngi kumba long mynta kap long ka sngi ka ban sah jingkynmaw ïa ki shnong jong ka thaiñ hi baroh kawei “Ban ioh ïa kane ka surok bad ki jingkieng kam long kaba suk ha kaba naduh u snem 2019 ngi la wad ki lad ki lynti na kylleng bad ha kaba khaduh ngi la ïoh ïa ka mang tyngka na ka bynta kane ka surok, lyngba kane ka surok kan kham pynjan ïa ki nongshong shnong jong ka thaiñ ban poi sha ka ïew Dawki,kaba dei ka ïew khappud, kumjuh ruh ban poi sha Nongtalang CHC, sha Nongtalang College bad sha duh sha sor Shillong" ong u bah lahkmen Rymbui.
U Director jong ka tnat Tourism, u bah Lyngdoh, u la ong ba kane ka thaiñ bad ka shnong Kudeng, ha ka thain War Jaiñtia ka don shi bun ki jaka kiba itynnand, kiba lah ban khring ïa ki nongwan jngohkai pyrthei na kylleng ki jaka ha kaba ha kane ka thaiñ ki don ki jingkieng jri, ki kshaid, ka jaka ba pynneh pynsah ïa ki dohkha bad ki doh um (Fish sanctuary), ki jaka ïaid kjat kum ki tracking spot bad kiwei, kumta kane ka surok bad ki jingkieng kiba yn sa shna kan pynsuk ïa ki nong wan jngohkai ban wan sha kane ka jaka bad sa kawei ruh kaba kham kongsan shuh shuh ka long ba lyngba kane ka surok kan wanrah shi bun ki jingmyntoi ïa ki nongshong shnong ban kyntiew ïa ka ïoh ka kot bad ka khaiï ka pateng ka jong ki.
La pynphuh pynphieng shuh shuh ïa kane ka prokram da ki jingrwai, ki jingshad jong ki khynnah skul kumjuh ruh ka jingshad tynrai kaba la tip kum ka shnad Rong Khusi.
Nongpoh, Nailar 30: Ka jingthmu ka HYC Sengkmie ban pynlong ïa ka jingïatai nia halor ka kam pynbeit pud pynbeit sam ha Patharkhmah mynta ka sngi ka la hap ban pynsangeh noh bad ka daw ka long ba ka kynhun u Myntri Rangbah bad ki dkhot ka Regional Committee ba la khot da ka seng HYC sha kane ka jingïatai ñia kim shem la wan shim bynta satia.
Ka seng HYC ka la shim ïa kane ka sienjam ban pynlong ïa ka jingïatai halor ka kam pynbeit pud pynbeit sam ba la dep ruh ban soi ïa ka MOU da u Myntri Rangbah ka jylla, u Conrad K.Sangma bad u Myntri rangbah ka Assam, u Himanta Bishwas Sharma, ka dei halor ka nongrim ba ha kane ka wat kaba nyngkong ki paidbah ka thaiñ khappud kim hun satia ïa kane ka jingïasoh ïa ka MOU, na ka daw ba ki la kynnoh ba bun ki jaka ka Meghalaya ki la leit sha ka jylla Assam.
Ka seng HYC wat la kam lah ba pynlong ïa ka jingïatai halor ki kam pud ki kam sam, hynrei ha kane ka sngi ki la pynlong ïa ka jingïaid paidbah ba la shim bynta naduh ki nongïalam ka HYC, ki nongshong shnong na khappud bad ki nongïalam shnong ba ki la pynrem jur ïa ka sorkar MDA ha ka jingïalam u Conrad K.Sangma ba kim hun satia ïa kane ka kam pynbeit pud pynbeit sam da kaba kynnoh ba u Myntri Rangbah ka jylla u la lilam ïa ki jaka ka Meghalaya sha ka Assam khlem da sngap ïa ka sur jong ki paidbah ha ki shnong khappud.
Kane ka jingïaid paidbah ka la sdang na Madan Patharkhmah bad pynkut ha Iew Patharkhmah bad ha kane ka jingïaid paidbah ki la rah ïa ki placard bad ki banner ryngkat ki jingtoh ba pynrem halor kane ka kam pynbeit pud ba ki paidbah kim hun satia na ka daw ba wat ki jaka ba la ti[ shai ba ki dei ki jaka ka Meghalaya la pynhap noh sha Assam bad kane ka paw shai ba ki trai jaka, ki trai muluk bad ki nongïalam Raid nongïalam hima kim don jingtip satia ha kaba ïa ka rai la shim beit da u myntri rangbah ka jylla.
Ki nongïalam ka HYC kiba la shim bynta ha kane ka jingïaid paidbah ban pynrem halor ka kam pynbeit pud pynbeit sam ki kynthup naduh u President ba rangbah ka HYC, u Bah Robertjune Kharjarin, ki vice president ba kynthup ïa u Bah Donboklang Kharlyngdoh bad u Bah Rhembor Saibon, u General Secretary, u Bah Roikupar Synrem, u President ka HYC, Ri Bhoi, u Bah Jason Lennox Nongrum bad kynthup kiwei kiwei ki nongïalam ka HYC bad ki nongïalam Shnong na ka thaiñ Ri Bhoi Sepngi.
Haba kren ruh ha kane ka sngi, kitei ki nongïalam ka HYC ki la pynrem jur ïa u Myntri rangbah ka jylla, u Conrad K.Sangma bad ki la kynthoh ruh ba u la soi matlah ïa ka MoU khlem da don ka jingtip lang ki trai jaka, ki nongsynshar Raid bad Hima bad wat kito ki nongshong shnong ha khappud bad ha kaba khatduh la shu shim rai ba ki jaka ka Meghalaya kiba ym dei ban leit sha Assam ki la shah pynhap sha ka jylla Assam.
Kitei ki nongïalam ki la kynnoh ruh ba u Myntri Rangbah ka jylla bad ka sorkar MDA ka la lilam ïa ki jaka jong ka Jylla sha Assam bad ka daw hi ka long ba shuwa ban shim ïa ka rai ba khatduh kim shym la ïaid lyngba ki paidbah bad kito kiba tip bha halor u pud u sam khamtam ki nongsynshar Raid bad ki Hima.
Ki la kynthoh ruh ba u Myntri Rangbah ka jylla u la thok ïa ki paidbah ha kaba um shym la ïaid katkum kaba u la dep ba kren sha ki paidbah ba halor kane ka kam pynbeit pud ka sorkar kan ïaid shuwa na ka sur ki paidbah bad kaba sngewlyngngoh ka long ba ki paidbah pat kim tip satia tad haduh ba la dep ban ïa soi ïa ka MOU ba la ati sha u Myntri ka tnad ka kam pohing ka sorkar kmie.
U Bah Roikupar Synrem u la ïathuh ruh ba katkum ka RTI ba la wad jingtip da ka HYC, la shem ruh ba ha u snem 2011 hapoh kata ka Sector – 6 ki shnong kiba don ha ka thaiñ Bakhlapara ki ki dang dei hapoh ka jylla Meghalaya, hynrei kaba sngewsih pat ka long ba kum ka Shnong Jimbrigoan bad ka Shnong Lyngkhung la pynhap noh sha ka Assam ba ka seng ka dawa ba dei ba pynduh pyndam biang ïa katei ka MOU ba la dep ïa soi bad ban ïa bishar thymmai halor kine ki kam pynbeit pud.
Shuh shuh, kitei ki nongïalam ka HYC ki la dawa ruh na ka sorkar jylla ba dei ba pynduh pyndam shuwa ïa katei ka MOU ba la dep ïa soi hadpeng u Myntri Rangbah ka jylla bad u Myntri rangbah ka Assam ryngkat u Myntri ka tnad ka kam pohing ka sorkar kmie da kaba ong ruh ba wat ïa ka riti synshar ka ri dang lah ba pynkylla bad kan dang don jingeh aiu ban pynkylla biang ïa kane ka MoU ba la dep ïa soi halor kane ka kam pud ka kam sam ba ka jylla Meghalaya ka la duhnong ba bun ki jaka ba dei hok jong ka Meghalaya ki la leit noh sha Assam na ka daw ba ym don kata ka jingbishar bñiah shuwa ban shim ïa ka rai kaba khatduh, la bynrap kitei ki nongïalam ka HYC.Shillong, Nailar : Ka Seng Samla Mawlai Pyllun ha ka 26 tarik mynta u bnai ka la pynlong ïa ka prokram ai jinghikai ba shi sngi ïa ki khynnah bad samla halor ka Ka phang “Drugs avoidance, Sex Education, life skills", kaba la pynlong ha NEHU Convocation Hall.
Haduh 22 tylli ki skul na Mawlai kila wan shim bynta bad ban ïoh ïa ka jingpynshai na ki riew shemphang halor kine ki jingsniew kiba ktah shimet bad ruh ïa ka imlang sahlang.
Ki riew shemphang kiba wan ban ai jingpynshai ki kynthup naduh ka Kripa Foundation kaba la ai jingkren da i kong Riyoka Surong, Sakani Kyndiah, Gracefulness Thongni, i Iada Uriah bala wan ai jingpynshai na ka Meghalaya Aids Control Society, i Dr Ryntihlin Jennifer War head of the Centre for GENDER (Gender Equity and Diversity Education and Research), bad Dr Ardoniser Lyngdoh na Martin Luther Christian University.
Katkum ka kyrwoh la ong ba ka jingthmu jong katei ka seminar ka long ban ai jinghikai ïa ki khynnah skul ba dang khie kumno ba kin ym ngop ha ki jingshah pynshoi ban dih drok bad kiwei ki jingdih basniew, kumjuh ruh ban ym shah pynngop ha ka shongkha khynnah, nangta ban tip kumno ban lait naka shah thombor, bad kiwei kiwei.
ïa kane ka seminar la wan ban plie da u Sujit Sangma Dy.SP East Khasi Hills bad la pynhap pyrda pat da i kong Mebashisha Warjri na ka tnad Social Welfare East Khasi Hills.
Shillong, Nailar : Ka Mait-Ti Society ka la pynlong ïa ka Awareness Programme halor ka phang “Ka Jingshongkha Khynnah (Child Marriage)" ha ka 26 tarik Nailar, 2022 ha E.Usai Memorial Hall ha kaba ki skul na ka Shnong Laitmynrieng, Shnong Nongmadan, Shnong Pynursla, Shnong Rangthylliang bad na ka Shnong Urksew-Wahpathaw ki la wan ban ïashim bynta.
Ha katei ka sngi la maitphang ïa ka Programme da u Chairman ka Mait-Ti Society Bah Mewanshwa Nongrum bad la ïoh ruh ki jingkren kyntu kynpham na u Bah Edmund Khongngai u ba dei ruh u kyrtong na ka Pynursla Constituency.
I Kong M.Khonghat bad I Bah B.Chyne kiba dei ki Resource Person kiba wan napoh ka District Child Protection Unit – East Khasi Hills District, Shillong ki la ai ki jinghikai halor ki Kyndon – Ka jingpyrkhing na ka shongkha khynnah bad halor ka POCSO Act 2012.
Na ka liang ka Tnat ka Koit ka Khiah CHC Pynursla, I Dr.Myntu Shylla I la batai shai halor ka jingeh lada shongkha lane ïoh khun khynnah.
Ka Mait-Ti Society ka ai khublei bad pynpaw ka jingsngewnguh ïa u Bah E Kharmalki (IAS) Secretary-Social Welfare Department, SDO Pynursla Civil Sub-Division Kong Evarinia Liza Warjri (MCS), BDO Pynursla Block Shri Gautam Warjri (MCS), BADO Pynurlsa Bah Shongdorlut Mawlong (MCS), ïa ka Tnat ka Koit ka Khiah CHC Pynursla, ka Police Department Pynursla, ïa ki Rangbah Shnong, ïa baroh ki skul kiba la wan ban ïashim bynta ha katei ka prokram bad ïa baroh ki nongleh bha kiba la ai mynsiem ïa ka Mait-Ti Society ban nang ïai trei ïa ki kam babha hapoh ka Thaiñ Riwar Mihngi Pynursla.
Kane ka long katkum u kyrwoh lyngba u Bah Ehboklang Nongrum, Publicity Secretary Mait-Ti Society.
Shillong, Nailar 30: U Chief Executive Member jong ka Khasi Hills Autonomous District Council u Bah Titos Starwell Chyne ha ka sngi Ba-ar u la ban jur ba ka sorkar jylla ka dei ban syllok shuwa bad ki Autonomous District Council hashuwa ban jam sha khamat ba ka jingpynbeit ïa u pud u sam.
U Bah Titos u la ong ruh ba ka jingduh ei ka jaka ha ki jaka khappud ka jylla Meghalaya bad Assam ka dei namar ki don ki nongïalam shnong kiba die tuh ïa ka jaka sha ki bym dei ki Khasi bad wat sha ki nongshong shnong jong ka jylla Assam ruh.
Shuh shuh u la ong ba na ka liang ka council kam pyrshah satia ïa ka jingpynbeit ïa u pud u sam hynrei ka jingpynbeit kam dei satia ban shu leh kyrkieh hynrei ban da ïaid bniah bin pa bin ba kan long ka jingmyntoi ïa ka jylla hi baroh kawei.
Shillong, Nailar, 30: Ka dei hadien 13 snem ba ka shnong Mawmuthoh ha Nongkrem Constituency ka la sakhi ïa ka jingwan plie paidbah ïa ka jaka ai jingsumar lane ka Health Sub Centre ha kane ka shnong myn ha ka 30 tarik u Nailar, 2022 da u MLA kane ka Constituency, u Bah Lambor Malngiang.
La mang tyngka ban tei ïa ka ïing Sub Centre ha u snem 2009 ha ka jaka ba la ai sngewbha da ka Kong Siyoda Kharmudai halor ka jingïateh kular ba kan ïoh kam ban trei ha ka tnad ka koit ka khiah.
La sdang tei ïa kane ka ïing Sub Centre ha u snem 2011 bad pyndep pat ha u snem 2012 hynrei ym shym la lah pat ban plie ïa ka ba kan trei kam na ka daw ka jingbym thung nongtrei ha katei ka Sub Centre.
Kawei pat ka daw ka long ka jingbym shim khia ka tnad ban pyndep ïa ka kular kaba la ïateh bad ka Kong Siyoda Kharmudai, kaba dei ka trai jaka.
Kum ban shu pynkynmaw ka Kong Siyoda ka la leit shong leit sah noh dalade hi bad ki khun ki kti ha katei ka ïing Sub Centre namar ka jingbym pat ïoh jong ka ïa ka hok ba la ïateh kular bad ka jingbym pyntreikam ïa kane ka Centre.
Kane ka la pynlong ïa u Bah Lambor kum u MLA ban tuklar la bunsien ïa kane ka phang bad dei ha ka 24 tarik u Jylliew, 2022 ha ka jingleit jurip jong u ïa katei ka Sub Centre ba u la buh ba la kumno kumno dei ban plie bad pyntreikam kam ïa ka ha shwa ban kut u bnai Nailar, 2022 da kaba pynbiang pynbit ïa baroh ki jingdonkam kumjuh ka jingïateh kular bad ka trai jaka.
Kane ka kam ka la urlong ha shwa ban kut u bnai kata ha ka 30 tarik u Nailar, 2022 bad ki paidbah ki la dap da ka jingsngew-kmen ban ïohi ba u MLA u la wan ban plie ïa ka ha ka jingïadonlang ki ophisar na ka tnad ka koit ka khiah, ki nongïalam shnong bad ka trai jaka kumjuh.
Shillong, Nailar :Ha ka jingpyrshang ban pynkhreh ïa ki khynnah samla ka jylla na ka bynta ka lawei jong ki, ka Sorkar Meghalaya, lyngba ka tnat treikam jong ka Sports & Youth Affairs, ryngkat ka jingïasnohkti lem ka tnat Education, ka la pynlong ïa ka prokram ‘Aspire Meghalaya’ ba la pyntreikam da ka AVENUES, Shillong.
Ha kaba ïadei bad kane, kila don haduh 1,917ngut ki khynnah pule na ki 9 tylli ki skul bad kolej ha ki distrik bapher bapher hapoh ka jylla kila ïoh kheit ïa u soh ka jingjop na ka soft skills bad talent identification prokram jong ka Aspire Meghalaya ha ka taïew ba la dep.
Ka jingthmu jong kane ka prokram ka long ban pyntbit ïa ki khynnah pule ha kiba bun ki liang shwa ba kin sdang wad kam wad jam, bad ruh ban pynshlur ïa ki ha ka ban sei ïa ki sap ki phong khnang ba yn ïoh ban pynïasnoh ïa ki bad ki skhim bapher bapher jong ka Sorkar Jylla.
Ha ka jingkren jong u ha ka graduation function ha Williamnagar, u Jagdish Chelani (IAS), Deputy Commissioner, East Garo Hills District, u la ong, “Ki khynnah samla jong ngi ki don ki sap kiba kyrpang haba nujor bad kiwei pat ki samla ka Ri jong ngi.
Ki prokram kum ka Aspire Meghalaya ki lah ban ïarap ïa ki da kaba ai ïa ka rynsan ban pynpaw ïa la ki sap ki phong bad ruh ban pynshlur ïa ki ban khmih lynti ïa kaei kaei kaba bha tam na bynta ka lawei jong ki.
" U la pynpaw ruh ïa ka jingangnud jong u ban ïasnohkti lem bad ki skul ki kolej hapoh ka distrik ban ai jingïarap ïa ki khynnah samla kiba thmu ban long IAS bad kumta ter ter.
Ka samla Ilarisa A.Lamin, ba pule ha ka Klas 9 ha St.Mary’s Higher Secondary School, Shillong, ka la ïoh shim bynta ha kane ka prokram bad ka la ong; “Ki jinghikai tynrai kum ka burom ka akor ki dei kiba ngi la tip lypa, hynrei nga sngewnguh ba lyngba jong kane ka prokram, nga la ïoh ïa ka lad ban puson kham bha ïa ka jingkordor jong kine ki jinghikai khamtam haba ngi praktis ïa ki ha ka jingim jong ngi kaba man la ka sngi.
" Ka la pynpaw ruh ïa la ka jingsngewnguh sha ki trainer ba ai jinghikai, bad ba ka la ïoh shibun ki jingmyntoi ha kaba ïadei bad ka rukom kren rukom khana, rukom pyrkhat bad kiwei kiwei.
Ha ka jingkren jong u ha ka jingïalang ha Khliehriat, u Jonathan Shylla (MCS), ADC, East Jaiñtia Hills District, u la kren shaphang ki interview skill da kaba ai nuksa na ka jingim jong u ruh ha kaba ïadei bad ka kam jong u.
U la ong, “Ka rukom pule puthi jong ngi ka pynleit jingmut tang ha ka ban pass ïa ki eksam, hynrei ngi klet ban ithuh bad pyndonkam ïa ki sap tynrai ba ki khynnah samla jong ngi ki la don lypa, bad ban pynkhreh ïa ki na bynta ka lawei jong ki.
" U la ong shuh shuh ba nalor ka degree, donkam ruh ïa ki leadership skill bad communication skill ban kiew shaphrang ha ki kam ki jam bad ha ka jingim ruh.
“Ka Aspire Meghalaya ka ai kum kita ki jait jinghikai bad nga ngeit ba phi la ïa ioh jingmyntoi shibun na ka bad ba phin pyndonkam thikna ïa kine ki jinghikai ba phi la ïoh," u la kyntu ia ki khynnah.
Ka Aspire Meghalaya ka ai training ïa ki khynnah pule ha ka jingshlur (Confidence), ka rukom pyrkhatshai ïa ka lawei (Clarity), ka rukom pynïadei bad kren para briew (Communication) bad ka jinglah ban ïaid shaphrang lyngba ki jingeh bad jingïakynduh bapher bapher (Emotional Resilience).
Kawei na ki jinghikai ba kongsan ka ïadei bad ka Career Exploration, lane ban ai jingtip kumno ban sdang jied ïa ki laiñ pule, ki kam ba ïadei bad kita bad kumno ban neh bad kiew shaphrang ha la ki kam ki jam.
Ka Kong SimiroyKhongtiang, ka nongshna phlim ba pawnam na Jaiñtia Hills, ka la ai mynsiem ïa ki khynnah ha Sutnga da kaba ong, “Nga la shah jop bunsien bad nga la leh shibun ki jingbakla ruh.
Hynrei da ka jingangnud bad jingskhem jingmut, nga ïai beh ïa la ka thong.
Ka jingim jong phi ka long kum ka jhad ïa kaba phi hap ban pynper halor um da kaba skhem jingmut bad pynkhlaiñ ïalade, namar tang maphi hi balah ban ïalam ïa ka jhad jong phi sha ka jaka ba phi thmu ban leit.
" Ka la pynpaw ruh ïa ka jingsngewnguh ïa ki nonghikai kiba don lang ha ka function da kaba ong, “Nga long kumne kumba nga long, dei na ki nonghikai jong nga bad nga ai khublei ïa ki halor ka jingkyrshan jong ki ïa ki khynnah samla ha ka lynti ïaid jong ki.
"Ki 9tylli ki jaka pule kiba la pyndep ïa ka training jong ka Aspire Meghalaya ha kane ka taïew ba la dep ki kynthup ïa ka Williamnagar Government College bad Sacred Heart Higher Secondary School, Williamnagarha East Garo Hills; Jaiñtia Eastern College, Khliehriat bad Sutnga Presbyterian Higher Secondary School ha East Jaiñtia Hills; St.Mary’s Higher Secondary School, Shillong bad St.Anthony’s Higher Secondary School, Pynurslaha East Khasi Hills; St.Francis D’Assisi College bad St.Peter’s Higher Secondary School ha Nongstoiñ, West Khasi Hills; bad Government Girls’ Higher Secondary School, Tura ha West Garo Hills.
Shillong, Nailar 30 : Ka sorkar jylla lyngba u Symbud Myntri Rangbah ka Jylla, Bah Prestone Tynsong ha kane ka sngi Ba-ar u la pynbna ba ka sorkar ka la rai ba kan ym pynkynriah shuh ïa ki briew ba sah ha Them-metor sha Mawbah – Mawprem kaba hap ha Shillong West Constituency.
Da kaba pynpaw ba dang shen ki nongïalam shnong ryngkat u nongmihkhmat ki la wan ban pyrshah pynkynriah ïa kitei ki briew ba sah ha Them-metor sha katei ka thaiñ u Bah Prestone u la ong, “Ngi hap ban pynkynriah beit ïa kitei ki briew na katei ka jaka, tangba kam dei shuh ha kane ka thaiñ jongphi.
"Lah ban kdew hangne ba ki nongïalam shnong jong ka Mawbah ryngkat u MLA ka Shillong West, Bah Mohendro Rapsang dang shen ki la leit ban kynduh ïa u Bah Prestone uba dei ruh u Chairman ka High Level Committee ba kum u nongmihkhmat ryngkat ki nongïalam shnong ki ieng pyrshah jur ïa katei ka jingthmu jong ka sorkar.
Shillong, Nailar, 30: Ka Kynhun Myntri jong ka Sorkar Jylla ha ka sngi Baar ka la mynjur ban tei ïa ka shlem ai jinghikai ha ka liang ka Koit ka Khiah ha West Garo Hills District.
Ïa ka jingtyrwa ban tei ïa kane ka jaka ai jinghikai ha ka koit ka khiah ka ban kot haduh T.151.95 la mynjur da ka Kynhun Myntri ha ka jingïalang ba la pynïaid da u Myntri Rangbah ka Jylla u Conrad Kongkal Sangma.
Ha ka jingïakren bad ki lad pathai khubor hadien ba la wai ka jingïalang, u Myntri Rangbah u la ong ba ka jingthmu ban shna ïa kane ka projek, “‘Medical Skill Hunar Hub’ ka long ha u snem 2020 ha Babadam, West Garo Hills District.
U la ong ba dei tang ka West Garo Hills kaba la shah jied ban ïoh pisa na ka bynta ban shna ïa kane ka projek lyngba ka Ministry of Minority Affairs ka Sorkar Pdeng.
Katkum ka jingïathuh jong u Conrad, naduh u snem 2022, hadien ba la wanrah ïa ki jingpynkylla, baroh ki district kin sa lah ban ïoh ïa ka song jingïarap pisa na ka Ministry of Minority Affairs.
“Ha ka jingshisha ngi la tyrwa T.282 klur na ka bynta ban shna ïa kane ka projek hynrei hadien katto katne ki jingpynbeit la hap ban pynkylla khyndiat ha ka jingtyrwa bad ka Minority Affairs jong ka Sorkar India ka la mang pisa T.151.95 klur na ka bynta kaneka projek," u la ong.
U la ïathuh ba ka jingbei pisa ïa kane ka projek kan long 90:10 ha kaba 10 percent yn bei da ka Sorkar Jylla bad 90 percent kata, T.135 klur yn bei da ka Sorkar Pdeng.
U la ïathuh ruh ba kane ka Hunar Hub kan ai jinghikai palat 2,500 ngut ki samla pule ha kaba ka tnat pule kan long ka jingshna ïa ka Pharmaceutical College, ka Nursing College, ka Paramedical College bad kawei ka Skill Development Centre.
“Kin don ruh ki Hostel na ka bynta ki samla kiba pule ha kane ka centre," u la ong haba pynbna ba ka hunar hub long kawei na ki shlem pule ha ka liang ka koit ka khiah kaba heh tam ha ka thaiñ Shatei Lammihngi baroh kawei.
Shuh shuh u Myntri Rangbah u la pyntip ba ka Sorkar ka ladep pyllait khyndiat ïa ka pisa bad yn sa pyntrei ïa kane ka projek da ka Engineering Project Ltd (EPL), kaba dei ka Public Sector Undertaking (PSU).
Shillong, Nailar 30: Namar ka jingjyllei ki nongkloh pla bad kiwei pat ki kam sniew ha ïewduh ka Hima Mylliem da ka jingkyrshan lang ka KHADC mynta ka sngi ka la pyntreikam da ki CCTV bad kumjuh ruh da ka PA System.
Ïa kine ki kor ki bor la plie da u Bah T.Chyne, CEM ka KHADC ha ka jingïalang kaba la long ha Thanad jong ka Hima ha ïewduh.
Ha kane ka jingïalang la don lang ruh ki EM, u Acting Chief ka Hima Mylliem, u Bah Ainam Manik Syiem, ki Myntri bad ki Ophisar ka KHADC.U Acting Chief, u la ïathuh ka Hima ka thmu ban buh hynriew phew tylli ki CCTV, hynrei mynta la pyntreikam shuwa 24 tylli.
Nangta ïa ki PA System pat la buh ha kylleng ki jaka ïew na ka bynta ban pynbna bad pyntip haba don kino kino ki kam ba donkam bad ba kyrkieh.
Haba kren ha kane ka jingïalang, u Bah Titos, u la ong ba hadien ba la mih khubor halor ka jingjyllei ki kam sniew bad ki kam tuh ha ïewduh, u la pan ïa ka jingïatreilang ki Pulit bad kumjuh ruh ula lum ïa ka jingïalang jong ka Hima Mylliem ban rai ban buh noh da ki CCTV.Ha kane ka jingïalang la plie ruh ïa u mawnongrim ban tei ïa ka ïewdielang kaba lai mala, khnang ban pynsuk ïa ki paidbah kiba wan die ïa ki mar ha ïew.
La plie ruh ïa ka jingpynbha ïa ka jaka lehniam ha ïewduh.
Ha kajuh ka por, u CEM, u la maham tyngeh ruh ïa kito ki dukan kiba dang pyndonkam plastik haduh mynta bad u la ong ba lada dang lap nangne shakhmat ïa ki dukan dei ban shu khang beit bad lada dei ki dukan bar jylla dei ban shu pynduh beit ïa ka laisen khaïi.
Shillong, Nailar 30 : Ki Seng Bhalang na ri lum Garo Hills ba kynthup ïa ka GSU bad FKJGP ki la ai da ka jingujor sha u Deputy Commissioner jongka South Garo Hills halor ka jingduh ei jong ka longkmie ïa ka jingim tang na ka daw ka jingleh torti jong ki bor ba dei peit jongka MeSEB ïa ki 11 KV Sainar elektrik ba pynpoi bor ding na Nongal Bibra sha Darang Boldak.
Kane ka longkmie kaba kyrteng ka Suritha Sangma ka la duh ïa ka jingim namar ka la shah bat bor ding elektrik na utei u sainar uba la ïaid na tbian eh ba la jan tyngkhuh ha khyndew.
Kane ka jingjia kala jia ha ka 18 tarik Nailar 2022 ha ka por 11 baje mynstep ha Nengbrek Gittim kaba hap ha Nongal Bibra Region.
Kane ka jingïaid u sainar natbian haduh ba la jan tyngkhuh khyndew ka dei ka jingleh torti jongka kompani FEEDCO bad u SDM ka MeSEB.Kane ym tang ba ka buh ïa ka jingim briew ha ka jingma hynrei wat ïa ki mrad ki mreng ruh kumjuh.
Halor kane ki seng bhalang ki la leit ban ïakren bad u SDM ka MeSEB hynrei um shym la shim khia bad wat ka kompani FEEDCO ruh kam leh ei ei.
Kumta halor kane ki seng bhalang ki kyntu ïa u DC ban thung da ka jingtohkit bad ban ai ïa ka kaiphod sha u Myntri ba dei peit ïa ka tnad bor ding bad kumjuh ruh ban pyndam noh ïa ka MoU ba la ïasoi hapdeng ka MeSEB bad FEEDCO, kumjuh ruh ban pynshitom ïa u SDM kat kum ki kyndonk aiñ.
Shillong, Nailar 30 : Tang bakla tiak bad lada ym don ka jinglehhok ha ka jingai tiket ha ka Nongkrem Constituency la pait beit phrak ka UDP bad khlem pep kan mih beit ka UDP (O) ne A,B C kumba ju long ha kiwei kiwei ki seng haba don ka jignleh shilliang khmat kumba long ha ka UDP mynta ong ka kyrwoh ba la phah da ki nongkyrshan ka seng UDP ba kynthup ïa u bah T Kharumnuid, Bah Fernando Nongkhlaw, Terence Phira, bah R Tariang, kong A Mawthoh, kong B.S Mawrie bad kiwei kiwei.
Ha ka kyrwoh ba la phah da kine ki nongkyrshan ka UDP ki la pynpaw ha ka kyntien lamphang “Ym don Original – Duplicate UDP?" ki la ong “ Ngi la ïohi ïa ka jingpynshai i Dr.Jemino General Secretary UDP, ha ki kot khubor, ba ka Seng UDP kam don ar-lai tylli, hynrei tang kawei.
Kumno i Bah Jemino i kam ba ka seng ka burom ïa ki nongïalam barim, haba ha Nongkrem Constituency jong ngi, la khreh bad la pynsawa ruh ba ïa ka ticket UDP yn ai sha u Bah Lambor Malngiang u bym dei u dkhot ka Seng bad u bym shym pynjan hi ruh sha ka Seng,kum uta u Associate MLA, kumba la leh i Bah S.K.Sun ka Mawphlang Constituency bad Samuel Sangma na Garo Hills kiba dei ki independent MLA?Balei ka seng ka kyllaiñ haduh mynta bad la pynshai ruh ïa ka kynhun jong ka UDP jong ngi, haba la ïakynduh ïa u President Bah Metbah Lyngdoh ha ka 8.7.2022 ba la don lang ruh i Bah Jemino, ba dei ban ai ticket ia i Bah Bindo Lanong hynrei la pynshai pynban ban ai sha i Bah Lambor, u briew uba la ïaleh teng na ka KHNAM, Congress bad Independent? Hato kata ka dei ka burom ïa ki rangbah barim (Senior)?Ma ngi ki nongkyrshan i Bah Bindo, na ka bynta ki paidbah ba ïadon kti lang na kane ka Constituency, ngi dawa ba phin leh hok ïa u briew uba la aiti ïalade shi lynter, da kaba bishar hok, ym ban leh arsap da ka mynsiem pihuiñ.
Lada phi kwah ban sngap shisha ïa ki paidbah, ngi kloi ban wan ha kano kano ka sngibad ka jaka, ym kumba la leh kyrkieh ha ka 8.7.2022 haba ngi la ïawan da ka kynhun ki 12 ngut.
Lymda phim leh hok, kin mih beit ki UDP ‘O’ ne A,B,C, kumba ju long ha kiwei ki seng leh shiliang kum ka UDP mynta, ïa kaba phi hi phin sa long ka daw jong kata.
Shillong, Nailar 30 : Ka Meghalaya State Chapter of Indian Medical Association (IMA) dang shen ka pynlong ïa ka jingïathir jingmut CME ban pyrkhat ïa ka jingbuh thong jong ka India ban rat dyngkong noh ïa ka jingpang Tuberculosis shwa u 2025.
Ka jingpang Tuberculosis ka lah mih hakhmat duh kum ka jingpang kaba bam ïa ka jingim briew, hadien u Covid.
Ka jingslem ban lap, jingbakla dih dawai, bad ka jingdon ryngkat bad kiwei ki jingpang kum jingpang Shini, jingkhie biang ka TB, drug resistant variants, jingduna ki accredited laboratory ban leh ïa ka drug sensitivity testing bad jingbym biang ka bam ha ka nongrim ka jingduna ka ïoh ka kot, ki dei shisha ki dieng pynkiang ïa ki prokram Tuberculosis Control.
Da kaba pynshai ïa ka histori jong ka jingpang TB, u Prof G K Medhi, HoD Community Medicine, u ong ba ka jingrat dyngkhong ïa ka jingpang TB na ka Ri hapoh 30 tylli ki bnai ban wan, ka long ka thong kaba khmih ban urlong na ka phang ka koit ka khia u paidbah.
Ha ka jingkren jong u ha katei ka lympung kum u kongsan, u Prof.Nalin Mehta Director NEIGRIHMS u ong ba ban pynduh pyndam ïa ka jingpang TB ha ka por ba lyngkot ka dei kaba eh shisha, hynrei ha ka jingpyrshang kum ki briew ka donkam eh ban ïa shut jabieng lang na ka bynta ka bha ka miat ka Ri baroh kawei.
U Principal Secretary Health, Government of Meghalaya, u Sampath Kumar, IAS uba dei uGuest of Honour ha katei ka lympung, u ong ba shisien ka por ka Malaria ka lah saphriang bha ha ka jylla Meghalaya, hynrei da ka jingtrei shitom ka sorkar da kaba shim bun ki lynti da kaba sdang na ki distrik ka ri lum Garo (ka jur bha ka malaria ha kato ka por) ka Malaria ka hiar wut wut da ka jingdon ka early detection bad ki aggressive anti-malarial medicines.
Da kumjuh hi ka rukom pat, lah ban shim bad ban ban tur ha kaba ïadei bad ka jingpang TB, u la ong.
Ha kaba iadei bad ka liang ka multi-drug resistant tuberculosis (MDR-TB), u Prof P.K.Bhattacharya, HoD Medicine, u ai nuksa ïa ka jingshah kren bad shah ibeiñ u briew uba ïoh ïa katei ka jingpang.
Ki don 7 tylli ki jingkren na khmat, 2 tylli ki jingmer jingmut bad kawei ka kylla jingïashut jabieng ban ïa ïoh ka jinglap kloi ïa ka jingpang, bad jingsumar ïa ka jingpang TB.Ki stad pyrkhat na bun tylli ki tnad kiba ba shim bynta ki long na General Medicine, TB and Pulmonary Medicine,   Microbiology, Community Medicine, Orthopaedics jong ka NEIGRIHMS, WHO NTEP cell (Meghalaya), Nazareth Hospital bad ka Medical wing ka Assam Rifles.
ïa ka CME la bei tyngka da ka National Health Mission, IMA bad ka NEIGRIHMS.Ha ka jingpynkup burom, la don rynkat lem u Dean NEIGRIHMS Prof.G.K.Medhi bad Director Medical Assam Rifles Dr.A.K.Mukhopadhyay, IMA Honorary Secretary Prof.Bhaskar Borgohain and IMA President Prof.C Daniala.
Palat 50 ngut ki iashim bynta markhmat ha kane ka hybrid CME bad kiwei pat ki shim bynta da ka online mode na kylleng ki jaka jong ka Ri.
Tura, Nailar 30: Ki pulit jong ka Resubelpara Police Station ki la register da ka cae ha kaba ïadei bad ka jingshah leh dusmon ka ïingmane jong ka balang Katholik kaba don ha ka shnong Daram jong ka North Garo Hills ha ka 24 tarik Nailur 2022.
Haba kren bad ki nongthoh khubor u Superintendent of Police North Garo Hills u Shailendra Bamaniya, u la ïathuh ba ha ka jingshisha kane ka jingjia ka la jia ha ka 24 tarik hynrei dei ha ka 26 tarik ba ki la wan ban ujor da ka ejahar ha Resubelpara PS bad u la ïathuh ruh ba na ka liang ki pulit ki dang pynlong ia ka jingtohkit ban lap ia kiba donkti.
Kumban shu kdew hangne ba kane ka ïingmane kaba don ha Daram ka dei kawei na ki ïingmane ba la rim tam jong ka balang Katholik ha rilum Garo ha kaba ki riew leh dusmon ki la leit ban pynpait ïa ki dur mot jong u Jisu, ka Mary bad ruh u Joseph.
Shillong, Nailar 30 : U Symbud Myntri Rangbah ka Jylla Bah Prestone Tynsong ha ka sngi Ba-ar u la pynbna ba ka sorkar kan ai jingïarap da ka song pisa haduh 4,000 tylli ki longiing ba duna ka ioh ka kot da kaba sdang shwa na Shillong West Constituency, Mawprem.
Ïa kane u Bah Prestone ba dei ruh u National Vice President ka NPP u la pynbna ha ka jingïalang pynskhem ïa ka kynhun treikam jong ka NPP Shillong West hapoh ka jingïalam jong u Rishan Rapsang kum u President uba dei ruh ha kajuh ka por u hynmen jong u MLA ba mynta ka Shillong West, Bah Mohendro Rapsang.
“Mynta ka kynti ka sorkar ka la rai ban ai beit man ka thliew iing mar 5000 tyngka, kata ha kito ki longiing kiba duna ka ioh ka kot.
Ïa kane ngi kwah ban pyndep noh kham kloi.
Na bynta kane ka constituency nga kyrpad ba phin pyndep noh kham kloi ban lum ïa ki 4000 tylli ki longiing kiba duk ba kin ioh ïa ka jingkyrshan pisa kaba mar 5000 tyngka," ong u Bah Prestone.
Katei ka jingpynbna jong u Symbud Myntri Rangbah ka la pynlong ïa ki paidbah ba wan sha katei ka jingïalang ban pynpaw ïa ka jingkmen kaba khraw da kaba thapkti lang.
Kumta, u la kyntu ïa ka Committee kaba thymmai ban lum kham stet ïa ki kyrteng ban ioh ïa katei ka jingkyrshan pisa.
Ha kajuh ka por u la pyntip ruh ba shen kin sa sdang noh ïa ki projek bapher bapher na ka bynta ka Shillong West kynthup naduh ka jingpynitynnad ïa ka jaka ban rung sha ka constituency kata ha Kyrbom kaba la mang ha ka jinglut kaba kot sha ka 2.5 klur tyngka.
Nalorkata, u la pyntip ruh ba ka sorkar kala buh hakhmat eh na ka bynta ban buh ïa ki streetlight kumjuh ruh ban pynkhlain ïa ki bor pahara na ka bynta ban pyntikna ba ki paidbah kin im ha ka jingsuk jingshngaiñ.
U Bah Prestone u la ai ruh ka jingkitbok ïa katei ka Committee ba thymmai hapoh ka jingïalam jong u Bah Rishan Rapsang kin lah ban pynkhreh bha na ka bynta ka elekshon ban wan.
“Ïa u kyrtong jied hi phi na ka Block Shillong West bad ngin sa shu pynskhem beit," ula bynrap biang.
Ha kane ka sngi la sakhi da ki hajar ngut ki nongshong shnong jong katei ka constituency kiba la poi sha katei ka jingïalang.
Shwa kane la ioh ruh ïa ka jingkren naduh u State President ka NPP, Dr.WR Kharlukhi nalor kiwei kiwei ki nongïalam ka party.
Shillong, Nailar 30: U CEM ka KHADC, u Bah Titosstarwell Chyne, u la ong ba ka ïewduh ha ka jingshisha kadei ka ïew kaban aikam aijam ïa kiba bun ki samla jong ka jylla, hynrei namar ba bun ki trai ri trai muluk kim pynïaid hi ïa ki dukan, hynrei la bun kaba ai sha ki bar jylla, kumta kane ka khanglad ïa ki Samla ban ïoh kam ha kane ka ïew u khun khasi khara.
Haba kren ha ka jingïalang ha ïewduh mynta ka sngi na ka bynta ban buh ïa u mawnongrim ban tei ïa ka ïew dielang, nangta ban pyntreikam ïa ki CCTV bad PA System bad ban plie ïa ka jingpynbha ïa ka jaka lehniam ha Khlieh ïew, u CEM, u la ong ba ki trai ri trai muluk ki bym lah ban pynïaid ïa kine ki dukan, kidei ban aiti noh sha ka Hima Mylliem bad ka Hima pat kan aiti sha ki Samla ki bym donkam donkam.
U la ong ba ki don kumba san hajar tylli ki dukan ha ïewduh, hynrei um tip pat katno tylli la bat da ki bar jylla.
“Ka por ka ladei ba ki trai ri trai muluk kin shimti noh ïa la ki jong ki dukan ne ki basa ha ïewduh bad lada kim lah dei ban aiti noh sha ka Hima Mylliem bad ka Hima kan aiti pat sha ki Samla bym donkam donjan", u la ong.
U la ong ruh ba ka Hima Mylliem kadei ban don ka bor ban shna ïa ki kyndon na ka bynta baroh ki basa kiba don ha ïewduh.
Lah ban kdew hangne ba ka ïewduh kaba long ka ïew kaba la rim tam ha ka jylla, ha kaba ka la don kumba arspah snem eiei, ha ka jingshisha kadei ka ïew niam jong u khun khasi khara naduh mynnor.
Pynban katba nang mih ki sngi, kiba bun ki trai basa ki la aiwai noh sha ki bar jylla ïa ki basa jong ki bad namar ba ka aiñ jong ka District Council ka shah ïa ki bar jylla ban khaïi lada ki la ïoh laisen khaïi na District Council, mynta palat 80 percent ki basa ha ïewduh la pynïaid da ki bar jylla katba ki trai ri trai muluk pat ki shu shong ha ki madan bad ha ki tyngkhap jong ki dukan.
Shillong, Nailar, 30: U Myntri Rangbah ka Jylla ha ka sngi Baar ula ïathuh ba ka Sorkar Jylla ka la pyrshang ban pynstet na ka bynta ban pyntyllun ïa ka jingïakren ïasuk bad ka seng kieng atiar Hynñiewtrep National Liberation Council (HNLC).
“Baroh ki kam ki la ïaid.
Ngi dang ïaleh katba lah ban pyntyllun ïa ka kam bad ngi dang pyrshang ban pynstet ruh khnang ba ka kam kan kham kloi," u la ong Myntri Rangbah ha ka jingïakren bad ki lad pathai khubor.
Dang ha une u bnai, san ngut ki nongïalam bahakhmat ka Seng HNLC ki la wan poi ha nongbah Shillong na ka bynta ka jingïakren ïasuk.
“Ngi hap ban sngewthuh ba kano kano ka kam, kam lah ban shu urlong noh shen hynrei ka don ka jingsngewkhia na baroh ki liang bad ka jingsngew ruh kaba shongnia.
Namarkata, ngi donkam ban shim lang ïa kine ki jingpynsngew khnang ba yn dup lah ban pyntyllun shakhmat ïa ka jingïakren," la bynrap u Myntri Rangbah.
Haba pynpaw ba donkam ban sngewthuh bniah ïa kane ka kam kaba jwat, u Conrad u la ong, “ngi donkam ban ïatreilang na baroh ki liang bad ban ïoh ruh ïa ka jingshahniah katba ngi dang pyntyllun ïa kane ka kam.
"U la ong shuh shuh ba kane ka kam ka la sdang bad u la pynpaw ruh ka jingsngew skhem ba ka jingïakren kan sa sdang noh shen khnang ban poi sha ka thong kumba la thmu.
Ka Aam Aadmi Party lane ka Seng Saiñpyrthei u Paidbah ka dei ka seng kaba la pynkha ha u bnai Naiwieng, 2012 da u Arvind Kejriwal bad ki katto katne ki paralok jong u ban ïakhun thma pyrshah ïa ka bamsap ka bampong hapoh ka ri India lyngba ka saiñpyrthei.
Ïa kane ka seng saiñpyrthei la pynkha lyngba ka jingïakhih pyrshah ïa ka bamsap ha u snem 2011 kaba la tip paidbah kum ka Anna Andolan.
Dei lyngba kane ka seng saiñpyrthei, u Arvind Kejriwal u la jynrat ïa ka Seng Congress kaba la bat ïa u lakam synshar ha Delhi ha kito ki snem bad ka jingtrei hok jong u Kejriwal ka la pynlong ïa kiwei pat ki jylla ban phaikhmat sha kane ka Seng Saiñpyrthei kaba la buh thong hakhmat eh ban rat dyngkhong ïa ka bamsap ka bampong.
Ka Aam Aadmi Party hapoh ka jingïalam jong u Bhagwant Mann ka la pynkhyllem ïa ka Sorkar barim ha ka Jylla Punjab bad ka kam kaba u Bhagwant Mann u la leh ka long ban pyni nuksa ba ka bamsap ka bampong kam don jaka satia hakhmat ka Sorkar jong u.
Kawei na ki nuksa kaba u Bhagwant Mann u la pyni hakhmat kiwei pat ki Sorkar Jylla jong ka ri India ka long da kaba sloit ïa u Vijah Singla na ka shuki Myntri hadien ba la lap mardor ba u la donkti ban dawa ïa ka bai sha kaba 1 percent na ki kam ba la thep tender.
Kane ka kam sop sop jong u Singla kaba la poi sha ki tyndong skhor jong Mann ka la pynbitar lep kat haduh ba u la shim syndon da ka rai kaba tyngeh ban bthah ïa ki Pulit ka Punjab ban kem bad ban set along shisyndon ïa une u Myntri.
Ka jingshim rai da u Myntri Rangbah ka jylla Punjab ban sdang ïakhun ïa ka bamsap na ka Kynhun Myntri ka la pynlong ïa ki paidbah ka jylla Punjab bad ïa ka ri India baroh kawei ban thap kti bad ban ïaroh ïa u Mann.
Kane ka nuksa kaba u Bhagwant Mann u la pyni hato kiwei pat ki Myntri Rangbah jong kiwei pat ki jylla ha ri India khamtam eh ha kane ka jylla Meghalaya ki nud neem ban shim ïa kane ka sienjam lane ki shlur tang ban shu pynshai hakhmat ki lad pathai khubor manla ka sngi ban tap eitmiaw la ka iwtung.
Haba phai pat sha kane ka jylla Meghalaya, kawei hadien kawei pat ki jingkynnoh bamsap ki la paw pylleiñ na kawei ka sngi sha kawei pat hynrei haduh mynta kine ki jingkynnoh bamsap ki shu kut tang ha ki jingïakawang kti bad ka jingshah kdew kti tang ha ki rynsan jong ka Social Media bad tang ha ki lad pathai khubor.
Lada ïakren ïa ka jingkynnoh bamsap ha ka MeECL, ha ka jingshalan tuh ïa u dewiong, ka jinglum pisa be-aiñ ha shilynter ka surok bah bad ha kiwei kiwei de ki jaitkam la shem ba ki shu kut tang ha ka jingkren.
Naduh ba ka kynhun Meghalaya Democratic Alliance (MDA) ka la shimti ïa u lakam synshar ha kane ka jylla Meghalaya hapoh ka jingïalam jong ka National People’s Party (NPP) ki bun sa tang ki jingkynnoh bad ki jingkynthoh ba laiphew jait bad laiphew rukom.
Ki jyrsieh bamsap ki paw na kawei na ka sngi sha kawei pat ka sngi hynrei haduh mynta ym pat don satia wat tang uwei ruh u briew ne ka briew ka ban ngat ha ki kynjri nar jong ka aiñ.
U ba ngat dei tang u nongtuh tape kali uba kyrni dih droks.
Shaei ka lawei jong ka jylla Meghalaya lada ka la long ha kane ka dur.
Lada tuh uba deng Tie ym ju shah kem katba lada tuh u rit u ria tang katta ynnai ïakren shuh.
Ka jingdon jong ka Lokayukta hapoh ka jylla Meghalaya ka dei kawei na ki lad kaba ki paidbah nongshong shnong ki dei ban shim kabu bha lada ki ïatakhuh bad kino kino ki ophisar dawa bai sha lane bad ki Myntri Sorkar kiba dawa baisha.
Ban rat dyngkhong ïa ka bamsap ka bampong, ka dei shwa ban sdang na u paidbah ba bun balang hynrei lada u paidbah u shu sngap bad um phah ujor eiei ki nongbamsap kin nang ïai bam shi ïai bam.
Ka jingshah kdew kti bad ka jingshah kynnoh bamsap jong ka Sorkar MDA hapoh ka jingïalam jong ka NPP ka la long thik kumba thad jaiñ ha sainar.
La katta ruh, u Myntri Rangbah ka Jylla bad u Symbud Myntri Rangbah ki kloi ban long ki lang saitpap bad ban darapjot ba ka Sorkar kam lah ban pdiang ïa ki jingkynnoh khlem ki sakhi sabut.
Ha kane ka juk stad mynta, u paidbah u paidbah uba bun u shu peit kai ïa ki jingleh khun jakai jong ki lei san snem kiba shisien ka sngi ynda la poi ka aiom jied syiem kin sa leit mane ïa u paidbah da kren ïa ki tien jali jaum bad ban thong ruh da ki sbai rupa tang ban ïoh kiew khet na ka bynta shi samoi.
Lada u paidbah un dang biej jakle ban shah thied ha ka lut san spah bad ha ka lut ar hajar khlempep ka lawei kaba dum ka la ap lypa ïa ka jylla kumba ki paidbah ki la mad ha kine ki snem ba la leit noh.
Nongstoiñ, Jymmang 25: Kum shi bynta ban ai mynsiem bad ban pynshlur ïa la ki khynnah skul mynta ka sngi ka St.Joseph Higher Secondary School Nongkasen kaba don ha Eastern West Khasi Hills District ka la pynkup burom ïa ki khynnah skul jong ka namar ka jingwan shakhmat jong ki khynnah ha ka jingïalaehkai inter school ïa kaba la tip kum ka 1st Eastern West Khasi Hills District, Level Inter School Athletic Meet 2022 ïa kaba la pynlong ha sor Mairang.
Ha katei ka sngi pynkup burom ïa kitei ki khynnah la ïadonlang u Fr.Rolandus Lyngdoh Principal ka St.Joseph Higher Secondary School Nongkasen, Fr.John Albert Ryntathiang, babu Mesalin Lyngdoh Mawlot, babu Sylvester Mawleiñ Wahlang bad kiwei kiwei ki nonghikai jong katei ka skul kynthup ruh ki khynnah skul jong ka St.Joseph Higher Secondary School Nongkasen baroh kawei.
Ka skul ha katei ka sngi ka la ai ruh da ki syrnod sha kitei ki khynnah kiba la wanrah ïa ka nam jong ka skul bad ha kajuh ka por ki khynnah ki la pynshit pynshngaiñ shuh shuh ïa katei ka jingïalang da kaba ïashim bynta ha ki jingrwai, jingshad bad kiwei kiwei ki jingpynbyrngia ban pynsngewbha bad ban lehkmen lang para khynnah ha katei ka sngi kaba long ruh ka sngi ka jingjop ïa ka skul hi baroh kawei.
Ki khynnah jong katei ka skul kiba la ïoh ban khur ïa ki takma ki long haduh 31 ngut, kynthup ïa ki 13 tylli ki takma Ksiar, 8 tylli ki Rupa bad 10 tylli ki Rnong, bad na katei ka skul kawei ka khynnah kaba la tip kyrteng kum ka Isakyrsiew Lyngdoh Peiñlang ka la ïoh ruh ban khur ïa ka nam ba Kynsaitam ïa kaba ngi tip kum ka Best Athletes.
Ym tang katta hynrei katei ka skul nalor kitei ki takma bad ki nam, kitei ki khynnah jong katei ka skul ki la ïoh ruh ïa ka nam kum ka Kynhun kaba Kynsaitam ha ki Shynrang bad ka Kynhun kaba Kynsaitam ha ki kynthei, ha kajuh ka por ka la ïoh ruh ban khur ïa ka Namlahduh ha ka District ha baroh ki bynta.
Shillong, Jymmang, 25: U Myntri ka Sorkar Pdeng uba peit ïa ka Ministry of Education, Skill Development and Entrepreneurship u Dharmendra Pradhan u la ïaroh ïa ka jingpyntyllun shakhmat jong ka Sorkar Jylla ïa ka Early Childhood Development Mission bad ïa ka Entre-preneurship Ecosystem.
U Pradhan u la pynpaw ïa kane ha ka jingïalang kaba la ïadonlang u Myntri Rangbah ka jylla u Conrad Sangma, u Myntri ka tnad Pule Puthi u Bah Lahkmen Rymbui bad kiwei kiwei ïa kaba la pynlong ha skulbah NEHU ha ka 21 tarik mynta u bnai.
Ki mat ba la ïatai ha kane ka jingïalang ki long ban sngewthuh ïa ka jinglong ka jaka bad ban thew ïa ka jingïaid shaphrang ka Sorkar Meghalaya ha ka jingheh jingsan ki khyllung, ka rukom hikai, ka jingsengkam lajong bad ka lad ïohkam ïohjam.
La pyni ïa ka jingbatai ba bniah kaba pynpaw ïa ka jingïaid shaphrang jong ki kam pynroi bapher bapher, ki jingeh ba ka Sorkar ka ïakynduh bad ki jingjop jong ka.
Katto katne ki symboh ba la pyni ki kynthup ïa ka jingïaid ki kam hapoh ka Early Childhood Mission, ki jingpynbha ban ïoh pule kham shalor, ki jinghikai pyntbit, ka jingsengkam lajong bad ki program jong ka PRIME.U Myntri Rangbah ka Jylla u la pyntip sha u Myntri ka Sorkar Pdeng halor ka prokram ba dang shu plie paidbah dang shen kaba la tip kum ka ‘Meghalayan Grassroots Music Projects’ bad kiwei kiwei ki prokram ba la leh ban kyntiew ïa ki nongthai) bad nongshna kti ha ka jylla.
U Pradhan u la ai jingmut ruh ïa ka Jylla Meghalaya ban kynthup lang ïa ka Early Childhood Mission da kaba pynïasnoh lang bad ka tnad ka Pule Puthi bad ka tnad Social Welfare.
Shuh shuh, u la ai mynsiem ruh ïa ki samla ka Jylla Meghalaya ba kin shah hikai halor ki kam ba ïadei bad ka jingpynrung kyrteng ban khanglad ïa kiwei ban die ïa ki jingshem ne jinglap jong ki bad ka la bthah ruh ïa ka skulbah NEHU ban bad pynmih ïa ki jingpule halor ka jinghikai pyntbit bad ki jingkhanglad ïa kiwei ban die ïa ki jingshem ne jinglap jong ki.
U la ai jingmut ruh ba yn jied ïa ka NEHU ba kan long kum ka bor ban khmih ïa baroh ki jaka pule ka Sorkar Pdeng ha ka jylla.
U la ai jingmut ruh ba ki skulbah ha ka jylla Meghalaya ki dei ban sdang noh ïa ka National Institute Ranking Framework (NIRF).
Nalor kata, u la ai mynsiem ïa ki khynnah pule ha ka jylla ba kin pyrshang ban rep ban riang ha iing ha sem bad ha skul ruh.
U la ai jingmut ba ki khynnah pule ka jylla ba ki dei ban pynrung kyrteng ïalade bad ka Student Registration System jong ka Sorkar India ka ban sa sdang shen.
U Pradhan u la pynpaw ïa ka jingsngewtynnad halor ka jingpyndonkam ïa ki buit Technology bad u la ai jingmut ba ka jylla ka dei ban wad ïa ki lynti kiba lah ban long ban pynrung ïa ka Drone Technology haka rep ka riang ka ban ai jingshakri ha kaba pynpoi ïa ki tiar ki tar na kawei ka jaka sha kawei pat.
Mawkyrwat, Jymmang, 25: Ha kaba bud ryntih ïa ka hukum ba la phah da ka Ïingbishar badonburom ha ka 10 tarik u Nohprah, 2021 kaba la pass ha ka ‘PIL No.7/2019 bad kumjuh ha ka Government Notification No.FOR CC/14/2019/Pt/3 bad Government Order No FOR.CC/14/2019/Pt/4 dated ka 14 tarik u Ïaïong 2022’.
Kumta ka Deputy Commissioner jong ka South West Khasi Hills District ka la pynmih ïa ka hukum kaba hap hapoh ka Section 144 CrPC kaba khang bad mana pyrshah ïa ki ‘riew shimet, ki kynhun/kiba trei kam lajong ha kaba ïa dei bad ka ka jingtih ne shoh ïa ki mawria ban sangeh shisyndon na kaba tih be-aiñ ïa ki marpoh khyndew kiba rit ba-ria kum ki maw, ki shyiap bad kiwei kiwei khlem da don ka ‘License of Mining Lease Holder’ kaba la ai da ki bor ba dei peit.
Kane ka hukum kan treikam shisyndon tad haduh ban da pynbna da kumwei pat.
Nongstoiñ, Jymmang 25: Ïa ka training ba 12 sngi lynter na ka bynta ki volunteer shnong kaba hap hapoh ka APPDA Mitra Scheme jong ka National Disaster Management Authority (NDMA), la plie myn ha ka sngi nyngkong jong ka taiew kata ka 23 tarik ha ka shnong Kynshi Bangla da u Bah H.K Thabah MCS ADC bad CEO DDMA West Khasi Hills District, Nongstoiñ, ba la pynlong da ka District Disaster Management Authority Nongstoiñ, ha ryngkat ka jingïasnohkti lang bad ka Meghalaya State Disaster Management Authority (MSDMA).
Ha katei ka sngi plie la wan ban ïa don ryngkat lang da u bah P.Marbaniang (Retd) Deputy Director DIPR, Deputy Controller Civil Defence & Home Guards bah W Nonglang, bah J.Mawthoh DDMO, DDMA, Nongstoiñ bad bah A Syiemlieh Sordar Kynshi Bangla.
Haba ai jingkren u bah H.K Thabah u la ong ba ka Jylla Meghalaya ka ïakynduh ïa shibun ki jinglyngshop ka mariang kum u jumai, ka jingtwa ka khyndew, ka jingshlei um bad kiwei kiwei.
Kumta ki nongïalam shnong ki volunteer shnong ki dei kiba nyngkong eh ban don ka jingkitkhlieh haba ïa kynduh ïa kine ki bor lynshop ka mariang, kumta ka jingai training ïa ki ka long kaba donkam ban pynduna ïa ki jingma.
U la ong ruh ba lada ki volunteer shnong ki la dep pyntbit ïalade bad kloi ban ai jingïarap wut wut ha ka por kaba biang hadien ba la jia ka jinglyngshop ki la lah ban ai jingïada ïa shibun ki mynsiem briew.
Haba wan jia ki jinglynshop jong ka mariang ym dei tang kawei ka department, ka ministry ne ki agency ki ban ai jingïarap, hynrei ka dei ka kamram jong baroh ki nongshong shnong, u la bynrap.
U la kyntu ïa ki ban sa ïoh ïa ka training, ba ka kamram kam dei tang ban ai jingïarap, hynrei ban pyphriang lang ïa ki jingnang jingtip lyngba ki jingpynshai paidbah.
Kane ka training programme ba12 sngi kata naduh ka 23 tarik haduh ka 7 tarik u bnai Jylliew 2022, kan ai jinghikai ïa ki 100 ngut ki volunteer jong ki shnong ki ban sa phiah ha ki bynta bapher bapher jong ka Programme.
Ki Resource persons na DDMA, MATI, Civil Defence & Home Guards, State Search and rescue team, Fire & Emergency Services, Shillong, District Medical Team bad kiwei kiwei, kin sa ai jinghikai ïa shibun kiei kiei ha kaba ïadei bad ki lad ai jingïarap lada wan lynshop ki bor mariang.
Nongstoiñ, Jymmang 25: Katba nang mih ki snem ka jingpyndonkam bording ka la nang kiew ha baroh kawei ka jylla bad ka la don ruh ka jingdawa na baroh ki shnong, la ki dei ha ki jaka sor ne jaka kyndong ruh, ba ka sorkar ka dei ban pynbiang ïa ka bording katba lah na ka bynta ki paitbah nongshong shnong.
Ha kaba ïadei bad ka jingdonkam jong ka bording ha West Khasi Hills, u nongthoh khubor u la leit ban ïakynduh ïa u Rajiv Dutta Executive Engineer jong ka tnad Meghalaya Energy Corporation Limited Nongstoiñ Division ha kaba u la ong ba ka long kaba shisha ba ka bording kam biang satia katkum ka jingdonkam jong ki paitbah, namar ba ka jylla Meghalaya kam pat lah ban pyndap bording na lade bad ka hap ban thied na kiwei pat.
U la ong ba ka dor ba ka jylla ka thied ka long kaba rem bha bad ka poi kumba hynñiew tyngka shaneng ha ka shi unit, katba ka die pat ha ki paitbah ha ka dor san haduh hynriew tyngka shi unit.
Ha kajuh ka por u la ong ba na ka liang ka sorkar ruh ka la shaniah beit ha ki Kompeni bording ba kin peit kin khmih ïa baroh ki jingdonkam.
Kumta ka long kaba eh haduh katta katta ban pynbiang ïa ka bording katkum ka jingdon kam jong ki paitbah.
Haba kylli pat ha kaba ïadei bad ka jingthmu jong ka sorkar ban pyntreikam noh da ki smart metre hapoh ka jylla, u Dutta u la ong ba ka jingthmu jong ka sorkar ban pyntrei kam da ki smart metre ka long kaba bha, kaba myntoi bad kaba pynsuk shibun ïa ki paitbah, namar kim don kam shuh ban pynlut por ha ka ban wan siew ïa ka bai thang bording jong ki ha ophis, hynrei kin shu siew beit na ïng dakaba pyndon kam da ki Mobile phone lyngba da kaba shu leh da ka online payment.
Nalor kata u la ong ruh ba na ka liang ka ophis ruh ka lah ban tip lut ïa ka jingpyndonkam bording jong ki longïing ba haduh katno ki pyndon kam bording man la u bnai.
Haba kylli pat ba kumba ka long mynta ha West Khasi Hills palat marshiteng ki nongkyndong kiba pyndonkam bording kim pat nang satia ban leh da ka online payment lyngba ki mobile phone bad ha kiba bun ki jaka kyndong, kim don network satia bad wat ha ki jaka ba la kham long sor ruh lait noh ha Shillong ba ka network ka biang.
U Dutta u la ong ba katkum ka jingthmu jong ka sorkar pdeng ka long ba hapoh ar snem baroh ki jaka hapoh ka ri ki dei ban ïoh ïa ki network ba biang.
Ha kaba ïadei bad ka rukom treikam ha katei ka ophis la ïoh jingtip na ki paitbah nongshong shnong ba u don uwei u bar jylla u ba la ju khot sin u Tuntun, u ba la shah thung kam kum u Chowkidar.
Hynrei ha kajuh ka por kitei ki nongshong shnong ki la ong ba utei u Tuntun u la leh tam da kaba kam ba u dei ha ka juh ka por kum u Store Keeper bad katei ka jing leh jong utei u bar jylla, ka la pynlyngngoh ïa u Store keeper uba ka ophis ka la dep thung la slem bah.
Shillong, Jymmang, 25: Ka Dorbar shnong Mawpait Tlongpleng mynta ka Sngi ka 25 tarik Jymmang 2022 hapoh ka jingïalam u Myntri jong ka shnong Bah Donboklang Kharlyngdoh ka la leit ban ïa kynduh ïa u Executive Engineer (EE) ka PWD Road, Mawsynram Division, Bah TS Basan.
Ka jingleit kynduh jong ka Dorbar shnong ïa utei u Executive Engineer ha ryngkat ki mat jingdawa na bynta ka surok hapoh katei ka shnong, ka long hadien ka jingshah ieh bein, shah ieh khunswet ha la ki nongmihkhmat (MLA & MDC) kumjuh ruh ha katei ka tnad (PWD) la kumba 25 snem duna ei ei.
Ka surok Balat na lad Mawpen shathie sharum la dep ban shna ha kine ki 2 bad 3 snem da ka tnad PWD Road, tangba ka surok hapoh ka shnong jong ngi, ym don ba peit, ym don ba ïohi.
Ki la don ki bynta, jong ka surok hapoh ka shnong jong ngi, khamtam mynta por lyiur, ki la kylla kum ki pung dohkha, la ong u Bah Kromlin Shylla uwei na ki nongaiktien ka Executive Dorbar.
U la kren bynniaw shuh shuh, ba baroh ki ju ïa ong ba u surok udei u budlum ka ïoh ka kot, tangba ha Shnong jong ngi kam Shem la long kumta.
U Secretary jong ka shnong Bah Marius Nongsiej haba ai jingkren u la pynpaw ka jingaikhublei ïa u Executive Engineer (EE), ba hadien ka jingïatai bad pynsngew ïa kitei ki jingeh na ka Dorbar, U EE , u la sngap bad shahshkor da kaba u la kular ba un sa shimkhia noh mynta u snem na ka ophis ban pynbeit ïa kitei ki jingeh ba shnong ka la mad mynta da ki phew tylli ki snem.
Mawkyrwat, Jymmang 25: Ka Khasi Students’ Union (KSU) jong ka South West Khasi Hills District ka pynpaw ka jingsngewkhia halor ka jingpynjulor jong ki bor jong ka mariang ïa ki jingthung jong ki nongrep ba la dep ban sakhi ha kine ki bnai kiba la dep ïa ka jingshah pynjulor jong u phan ha ki kynja khñiang bad mynta pat la sakhi ïa ka jingbam khñiang jong ki ‘riewhadem.
Namarkata, ka seng hapoh ka jingïalam jong u Environmental Secretary ka KSU South West Khasi Hills District, u Plosborlin Kharkahrin da ka jingsngewkhia ki la leit ban ïa kynduh markhmat ïa ka District Agriculture Officer bad ka District Horticulture Officer jong ka South West Khasi Hills District ban ïa kren halor kane ka bynta bad ban wad ki lad ki lynti kumno ban leh nangne shakhmat.
Ka seng ha kane ka jingleit ban ïa kynduh ka la buh ruh ka jingkyrpad kum ka ophis ka dei ban shim khia lem bad ban leh ïa kaba donkam da kaba thaw ki lad ki lynti kumno ban pynduh jait ïa kine ki khñiang kiba wan ban pynjot ïa ki mar rep.
Ka seng ka la buh ruh ka jingkyrpad na ka bynta ki nongrep ba haba don kino kino ki jingshahktah ha ki bor jong ka mariang ne shah pynjulor ha ki kynja khñiang kin sngewbha ban ai jingtip mar mar sha ki bor ba dei peit da kaba ai ka jingïatreilang bad ki, khnang ba na liang ka ophis kin ïoh leh ïa kaba donkam.
La ïathuh ruh na ka liang ki ar tylli ki department ha ka jingleit ban ïa kynduh jong ka seng, ki ophisar ki la kular ban shimkhia halor kane ka bynta.
Ha kane ka sngi la synrang lang da ki katto katne ki dkhot jong ka KSU South West Khasi Hills District.
Mawkyrwat, Jymmang, 25: Ka ophis jong ka District Disaster Management Authority (DDMA), South West Khasi Hills District Mawkyrwat mynta ka sngi ka la pynlong ïa ka jingïalang bad ki ophisar jong ki tnat bapher bapher jong ka distrik ha kaba ïa dei bad ki lad jingïada bad ki jingpynkhreh na ka bynta ka aïom slap bad ïa ka jingialang la pynlong ha Multipurpose Hall DCs, Mawkyrwat.
Haba kren ha kane ka jingïalang ka kong C.Kharkongngor, IAS, Deputy Commissioner jong ka South West Khasi Hills District ka la ong ba la pynlong ïa kane da ka jingthmu ban peit bad bishar bniah ïa ki lad jingïada bad ki jingpynkhreh jong ki tnat sorkar bapher bapher kiba don ha ka distrik ha kaba ïa dei bad kane ka aïom slap jong une u snem khnang ban lah ban tehlakam lada wan lynshop ki bor jong ka mariang.
Haba bud-dien ïa ki kamram bad ka jingkitkhlieh jong kawei pa kawei ka tnat sorkar ka la pynkynmaw ïa ki ban shimkhia bad ban ym kheiñsting ïa ka kam bad ban long kiba kloi bad kiba pynkhreh lada wan kino kino ki jingjia ne jingpynjot jong ka mariang bad ban peit thuh khamtam ha kito ki jaka kiba shah pynjulor barobor kum ka jingtwa khyndew, ka jingpluh ding, ka jingshah bot bording, ka jingshlei-um bad kiwei kiwei bad ban ïaleh ban ai jingïarap kloi lan katba lah khnang ban ïada ïa ki mynsiem briew ïa ki jingdon jingem bad ban pynduna ïa ki jingjulor.
Ha kajuh ka por ka la kyntu ïa ki ban wad shuh shuh ki lad ki lynti bad ban ai jingtip na ka por sha ka por.
U bah W.Biam, Additional Deputy Commissioner ka South West Khasi Hills District u la pyntip ba la don haduh kumba 468 tylli ki First Information Report (FIR) kiba la ai jingujor ha ki Police Station ha kine ki ar bnai ba la lah kata na ka bynta u bnai Ïaïong bad Jymmang.
U bah S.C.Laloo, Additional Deputy Commissioner ka South West Khasi Hills District u la tip ba lada don kano kano ka jingpynjulor ka mariang ha kaba ïadei bad ki ïing ki sem, ki jingthung jingtep, ki jingtei, ka jingïap jong ki mrad, ka jingmynsaw ne jingïap briew dei ban ujor da ka ehjahar ne FIR ha ki Police Station kiba don hajan tam jong ki.
Ha kane ka sngi, u bah E.Lynshiang, District Disaster Management Officer, South West Khasi Hills District u la ai ïa ki kyntien khublei.
Nongpoh, Jymmang 25: Ban khanglad na ki kam beain ne ki kam leh khlem akor pyrshah ïa ka wah Umiam ba hap ha u pud u sam ka Shnong Umiam, ka Executive Committee ka Dorbar Shnong Umiam ka la buh syndon shibun ki jingma kiba ïa dei bad ki kam hapoh ka wah Umiam.
Na ka liang ka Dorbar shnong Umiam ban pynneh pynsah ïa ki doh um bad ruh ban ïada ïa ka wah Umiam ka la buh shibun ki jingma kiba kynthup naduh ki briew kiba wieh dawai, kawang jar, teh jar, pyntuid jakhlia, khlong maw napoh ka wah Umiam.
Na ka liang ka Dorbar shnong ka la buh kine ki jingma, ka dei hadien ba la lap ba don bun ki riew shim kabu kiba la thmu ban wieh dawai, kawang jar, tong shyiap, khlong maw bad bret jaboh ruh sha ka wah Umiam, namar kane ka ktah ym tang ïa ka wah bad ka ktah ruh ïa ki paidbah kiba pyndonkam ïa katei ka wah na ka bynta ban sum ban sait.
Na ka liang ka Dorbar Shnong ka shah tang ïa kito kiba wan khwai tang ha ka por mynsngi bad la mana ban sahmiet hapoh ka wah ba bunsien ka don ka jingshim kabu ban kawang jar ne pynïap pathar ïa ki dohum hapoh katei ka wah.
Namar kata, na ka liang ka Dorbar shnong ka la buh ka jingma ba kim dei ban leh khlem akor ïa katei ka wah Umiam kiba hap hapoh u pud u sam jong ka shnoing bad ka shnong kan dang peitngor nagne shakhmat bad lada lap ïa kino kino kiba pynkhein ïa ki kyndon ba la buh da ka shnong ka shnong kan kem bad kan leh katkum ki kyndon ba la mana da ka shnong.
Ïa kane ka kyrwoh la pynlait da u Rangbah Shnong, u Bah Stevin Kharkrang.
Nongpoh, Jymmang 25: Katba dang mih ki sngi bad ki por na ka bynta ban pynurlong ïa ki mad trekam ka seng ban shakri bad ban ïada ïa la ka jaid bynriew, ka HYC Ri Bhoi District ka la dang pynkhlain shuh shuh ban pynïar ïa ki tnad treikam bad na kitei ki tnad treikam ka seng ka la pynsngewthuh ruh ïa ki mat treikam ka seng sha ki samla kiba wan ban pynïasoh sha ka seng HYC hapoh ka jylla.
Dang ha ka 23 tarik u Jymmang 2022 da ki phew ngut ki khun samla na ka dong bad ka thain Sohnidan ha Ri Bhoi ki la wan ban pynïasoh sha ka seng HYC halor ka nongrim ban ai ka jingshakri na ka bynta ki paidbah katei ka thain, ha Ri Bhoi bad ha ka jylla hi baroh kawei.
Na ka liang u President ka HYC Ri Bhoi, u Samla Jason Lennox Nongrum kum u nongïalam ka seng ha Ri Bhoi u la leit ban pynsmai bad ban pynskhem ïa ki nongïalam ba pura ka Sohnidan Circle, kaba dei hadien ba ki khun samla na kitei ki thain ki la shi ïa ka rai ban don ha ka lama jong ka HYC ban ieng bad ban shakri na ka bynta ki daw bah jong ka jaid bynriew.
