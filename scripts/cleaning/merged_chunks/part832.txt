Kitei ki 2 ngut ki samla kiba la lap ki dei kiba la tip kyrteng kum u Weljinus Mynsong bad u Bashanbor Mynsong.
Kitei ki samla ki dang leit khwai na kawei ka wah kaba la tip kum ka Umkhohrah bad haba ki hiar kham sharum jong katei ka wah ban khwai na kawei ka krem kaba ju shong dohkha bha , ki la iohsngew pynban ia ka sur iam khyllung.
Mar ia iohsngew ia ka sur iam khyllung kitei ki samla ki tieng hynrei haba ki sngap khadduh ki la rai ban leit peit bad haba ki la poi ki lap pynban ia i khyllung ba la sop da ka byrni.
Tang mar kumta hi ki la mareh wut sha Mawkynrew ban leit iathuh briew bad kam da shim por ki paidbah ki la poi sha katei ka jaka bad ki la shim ia itei i khyllung ban leit rah sha Dispensary bad na Dispensary sha PHC bad la pynkit noh da ka kali 108 sha Ganesh Das Hospital, Lawmali bad mynta itei i khyllung i dang don hapoh Lawmali.
Ha ka por ba dang shu rah na khlaw itei i khyllung i khia 2 kilo 300 kram bad I la khynniuh khriat bha hynrei hadien ba la ioh jingsumar la iathuh ba ka jingkhia jong i ka la nangkiew.
Kham hadien haba ki bor shnong ka Mawkynrew ki la tohkit bha, ki la lap ba ia itei  ikhyllung kynthei la wan bret da kawei ka briew kaba trei kum ka nongshetja ha jaka sah ki Sister ha St.Joseph Mawkynrew.
Katei ka briew ka dei kaba la tip kyrteng kum ka Junita Bengra, 19 snem karta kaba dei na Tezpur-Assam.
Ka Junita ka la phla ha ki bor shnong ba dei ma ka kaba la bret ia itei i khyllung, ka la iathuh ba ka la kha ha khlaw hynrei ka la rah bad leit bret kham sha pajih.
La ialam ia ka Junita sha Ganesh Das Hospital kaba don ha Lawmali ban sumar ia i khun jong ka bad mynta la ong ba i khyllung i shait i khlaiñ bha.
Katkum ka jingiathuh ka Sister kaba ai kam ia ka Junita ha St.Joseph Mawkynrew, la ong ba ka Junita ka dei kaba dang shu wan trei dang 3 taiew mynta , ka kam jong ka ka dei ban shet jingshet bad kim shym la mut dur satia ba kan pun khun naba ki shim ba ka dei ka briew kaba sngaid.
Hynrei la ong ba ha kine ki 2 ne 3 sngi ka la leit shim dawai bad mynhynnin ka sngi ki Sister ki la ipher naba ka rit kpoh kynsan bad ka la i raikhoh bad dei na katei ka daw ba ki suba ia ka hynrei hadien ka la phla hi noh.
Ka Junita kam shym treh ban ia kren bniah eiei shaphang u lok jong ka bad kumno ka la kha ia itei i khylung hynrei ka shu jubab ba dei i khun jong ka.
Haba ia kren bad u OC ka Madanrting Police Station u la ong ba ym shym la rejistar kes eiei ia katei ka jingjia naba ia katei ka kam la shimti hi da ki bor shnong.
Shillong: Myn hynnin ka sngi ka KHNAM State Youth Wing hapoh ka jingialam u President jong ka u bah Thomas Passah ka la leit ban khynra laisen bylla (Labour License) ia ki bar jylla kiba trei bylla ha ki projek bapher bapher kiba don ha ka thaiñ Mawdiangdiang.
Ka KHNAM ka la leit ban khynra ia ki 4 tylli ki projek jong ka sorkar pdeng kynthup ki projek jong ka sorkar jylla ba kynthup ia ka Arts and Culture, ka Tourism bad kiwei pat ki kompeni.
Ha katei ka jingleit khynra ka la lap ba ki don kumba 150  ngut ki bar jylla ki bym don ia ka Labour Laisen.
“Ngi lap ba ki bar jylla kiba trei bylla hangtei kim don ia ka Labour License, ki don tang ia u Aadhaar, kaba sngewphylla eh ka long ba haba ngi kylli Labour License ki ang lyngngoh pynban , ki kylli kylla ka Labour License aiu kata" ong u bah Thomas Passah.
Utei u nongialam ki samla ka KHNAM u la ong biang “Ngi kulmar jingmut ngi ruh haba ngi lap ba ha ka tnad jong ka sorkar jylla ka Meghalaya Tourism ki nongtrei bylla kim don Labour License, haba wat ka sorkar ka pynkheiñ aiñ, kaei ngin kyrmen na ki kompeni shimet lei" u la ong.
U la iathuh ba ki don ki jaka kum ka Public Health Institute ka projek jong ka sorkar pdeng kaba ka KHNAM ka la pynsangeh lut mynta ka sngi namar ba kim don Labour License.
U la iathuh ba kitei ki nongtrei bylla kiba wan poi hangne khambun ki dei kiba ialam da ki kontraktor na kane hi ka jylla, “Ngim tip shuh dei ba ki kwah iohnong ialade ba ka tad ka jingsiew ne ngim tip shuh" ong u bah Thomas haba pynkynmaw ba ioh ka jingwan ki bar jylla da ki 6 ne 7 bos ha NEIGRHIMS ruh kaba ka KHNAM ka la ioh bat ka dei pynban kaba shu wan leh wan sumar hynrei ki rung ban trei bylla hangtei.
“Ki projek ki bun bha hangtei ngim tip shuh, ioh ki wan kumba wan phah sumar ruh, da lah poi hangne ki trei bylla namar hangtei ki bun bha ki projek ba ki dang shna ia kata ka New Shillong, Tang ka New Shillong kam pat poi ki poi wir ki la dep poi ngin ia kren aiu shuh keiñ" ong biang u bah Thomas.
Utei u nongialam ka KHNAM u la takraiñ tyngeh ruh ia ka Khasi Hills Autonomous District Council (KHADC) ka bym shym la shimkhia eiei ban khynra Labour License wat hadien ba ka KHNAM ka la tynruh na ka por sha ka por ruh , “Da ki phew sien ngi la ong ia ka district Council kim patiaw, shisien ruh kam leh, ha ka jingshisha ka dei ka kamram jong ka District Council ban leh ia kine hynrei ka District Council ka pyndonkam ia ki pulit jong ka tang ha khyrdop jong ka hi khlem phah shano shano ruh, y myntoi aiu ban don ia ka tnad Labour hapoh District Council la long kumba shu siew tulop khlem kam ia u EM Labour" pynkut u bah Thomas.
Jowai: Hynriew ngut ki nongbylla tih dewiong kila shah kem ha ki pulit ka East Jaintia Hills halor ka jingdonkti jong ki ban tih dewiong be-ain pyrshah ia ka hukum ka NGT ha kane ka sngi Nyngkong na kawei ka par dewiong kaba dei trai da u ma B Phawa uba shong basah ha Ladthadlaboh, Jowai.
Kitei ki hynriew ngut ki nongbylla ki dei kiba la tip kyrteng kum u Thon Bordoloi, Boka Bordoloi, Soshil Medhi, Menu Bordoloi, Anthony Bordoloi bad u Dipjyoti Laskar.
Ia Katei ki nongbylla la kem da ki pulit ha ryngkat u Magistrate kiba la wan ban jurip bad khynra ia ka jingtih dewiong be-ain.
Ka jingtih dewiong be-ain ka long kaba jur bha ha East Jaintia Hills bad kane ka la jia ha kylleng ki jaka khamtam sha kito ki jaka kiba jngai kiba ki pulit kim lah satia ban poi la ong ka tyllong khubor.
La iathuh ruh ba ki puit ha EJH hills ki don hapdeng ka jingduna briew bad ka long ka jingeh ban leit khynra man ka sngi ban khanglad ia kane ka jingtih dewiong be-ain kaba long ruh pyrshah ia ka hukum ka NGT kaba la pynmih naduh u Iaiong 2014.
Jowai: Ki paidbah ka Khliehriat, kin pynkup burom ia u Chief Ministr ka jylla, u Conrad Sangma bad ia u MLA ka thain uba dei ruh u myntri ka tnad Disaster Management bad Revenue ka sorkar jylla ha ka 26 tarik une u bnai ha ka shnong Rymbai.
Na ka liang ki nongialam paidbah khamtam ki nongsynshar shnong kin wanrah ruh shibun ki jingeh jong ka thain ha khmat u Myntri Rangbah ha katei ka sngi, la ong ka tyllong khubor.
Ka jingpynkhreh na ka bynta katei ka program ka dang iaid shait shait haduh mynta ka sngi.
Shillong: Ka Shillong Lajong kan iakynduh ia ka Kerala Blasters ha ka phainal ka U-18 Youth League ban long ha ka sngi Saitjain hadien ba ka la pylliem ia ka East Bengal hynne ka sngi da 2-0 kol ha ka jingiakhun ha JN Stadium Polo, Shillong.
Ka jingiaknieh nam lahduh kan long ha ka sngi Saitjain ha ka por 4:30 Pm.
U nongialehkai ka Lajong, u Phrangki Buam u la thep da ka free-kick ha ka 76 minit bad da ka penalty 10 minit hadien kane, ban pyllong ia ka Lajong ban tam 2-0 kol ia ka East Benga.
Katba Kerela Blasters ka la pylliem ia ka SAI Kolkata da 2-1 ban pynthikna ba kan rung sha kane ka phainal.
Ka jingialehkai ka long kaba iakhaid bha hapdeng ka Lajong bad ka East Bengal hynrei ka lad ka la noh sha ka Lajong ban ioh ia ka nam jop.
Hadien ba la shah thep ha ka 76 minit, ka East Bengal ka la kiew ka jingkhluit ban iakhun satar ban ioh pynphai bad kane ka jingleh jongka, ka la pyllong ia ka Lajong ban ioh da ka penalty  ha ka 86 minit.
U Ma Pyndap Passah, u kurim ka kong Rani Dkhar, uba dei u Kni ka Sein Raij Niamtre, Shillong, ula khlad noh ha ka 23tarik Jymmang hadien ka jingshah sumar ha Guwahati.
Yn thang ia u ha   Khnap Thang Bru, Lum Thang Bru, Jaiaw, Shillong, ha ka 26tarik Jymmang 2018; ha kaba yn rah ia ka met iap na ka iing sah jongu ha Lawsohtun, Block V.Shillong:Ka KHNAM State Youth Wing, ka la ioh khubor ba ka ophis jong U  Sub-Divisional School Education Officer bad ka ophis U Director of School Education & Literacy, kin pyllait ia ka pisa kaba T.75,000/- ban tei ia ka skul bad ban ai kamra klas sha ka  Madrassa Himayatul Islam UP School Shillong.
Halor katei ka phang, ka KHNAM, ka ujor ba katei ka skul, kam don tang ka khyndew lajong ruh bad nangta kam doh ruh ia ka jingbit, na ka bynta ban tei ia katei ka kamra klas bad kam don ruh ia ka risit kaba pyni, ba ki la siew khajna na ka bynta katei ka khyndew kaba ki pyndonkam bad ka KHNAM, ka shim ba ka jingbei pisa sha katei ka skul, kam don jingmut, namar ba kam lah ban maramot pynbha, ban ker kynroh bha, namar ba kam don ia ka jaka lajong.
Ka KHNAM, ka ong shuh shuh ba ka jaka ban shna ia kitei ki kamra, ka long ruh ka bym shym la mynjur satia da ka tnat Municipal.
Lyngba kitei ki jingshisha ka KHNAM, ka shim ba katei ka jingai jingiarap, kan dei ka jingbret kai ia ka pisa paidbah bad ka seng, ka lap ruh ba ki dkhot jong ka managing komiti jong katei ka skul, kiba la mynjur da U  Sub-Divisional School Education Officer, Shillong, ki long kiba dang rit palat ki kyrdan pule, ha kaba ki don kiba dang ha ka kyrdan Class III ki jingpule jongki.
Ka KHNAM, ka dawa namarkata ban thaw ia ka jingtohkit halor katei ka jingai jingiarap ia katei ka skul.
Shillong:U Conrad K Sangma, myntri rangbah ka Jylla, ula pynkut noh mynta ka sngi, ia ka jingialap elekshon jongu ha Ampati, ha ka jingialang ha Latri ha ka shnong jong U Clement G Momin, ha kaba la don lang U Bah AL Hek myntri ka koit ka khiah bad U bah Samlin Malngiang, myntri ka tnat sam umbam.
“Husiar bha bad pyn ia tylli ia ki nongthep vote bad da peitngor ia ki nongkyrshan jongngi, na kito ki briew kiba pynbieit ia ki vote da kaba pyndonkam da ka bor pisa" ong U Sangma, haba kren ha katei ka jingialang.
U Conrad, u la ong “Ki liang pyrshah, ki pyndonkam beit da ka pisa bad ngin hap ban hikai ia ki paidbah ba kin nym ngop ha kitei ki buit pohjait".
U Conrad, u ong shuh shuh ba ka lyer jong ka NPP, ka beh bha ha Ampati bad kumta ka donkam ka jingtrei bor bah ban pyn ia tylli ia ki paidbah, ba kin kyrshan ia ka seng ha kane ka elekshon.
“Ka Congress, ka shim ba kan pynkylla khongpong ia ka lyer elekshon, da ka bor jong ka pisa ha ka shimiet bad ngin hap ban iakren ia ki paidbah ba kane ka elekshon sha Ampati, ka dei ban don sha ka liang jong ka sorkar bad ba kin vote ia ka liang kaba don sha ka jingkylla" ong U Conrad.
U bah AL Hek, myntri ka koit ka khiah, ula kren shai lypa, ba lada ki paidbah kim nang ban jied sha ka liang, kaba don ha ka sorkar, kumta kin sahdien ha ka roi ka par ha kine ki san snem ban sa wan.
U Bah Hek, ula ong shuh shuh “Kawei pa kawei ka vote ka donkam bha bad nga khot ia ki nongtrei ba kin trei shitom".
U bah Samlin Malngiang, u ong ba U Clement G Momin un thaw ia ka histori, ha kaba un ioh ia ka jingjop ha kane ka elekshon ba mynta na Ampati.
Shillong: Ka Congress Meghalaya mynta ka sngi, ka la pynpaw ia ka jingpyrshah kaba jur ia ka jingkiew dor palat pud ka petrol bad ka diesel ha ka ri, kaba la ktah jur ia u luk u lak ha kane ka jylla ruh.
Haba kren sha ki nongthoh khubor mynta ka sngi, ka nongialam ba kham rangbah ka Congress ka Kong Ampareen Lyngdoh ka la ong, “Ngi iakhih pyrshah ia ka jingkiew ka dor ka petrol kaba la poi sha ka T.76.5 bad diesel T.68 shi liter ha ka jylla bad ka dor ka dei kaba la kiew shaba palat pud namar ka jingshim khajna ka sorkar pdeng.
Ka diesel ka la kiew dor lai sien bad ka petrol ka la kiew ar sien mynta ka kynti", la ong ka Kong Ampareen.
Ka la ong ba ha u snem 2016-17 ka sorkar pdeng ka la kam ka la kamai khajna haduh 2.7 lak klur kaba kiew bun shah ia ka jingioh lum khajna na ka sorkar kaba mynshwa.
“Ngi ioh sngew ba ha u snem 2016-17, ka sorkar pdeng ka la kamai 2.7 lak klur tang na ka khajna na petrol.
Ka la kiew 117% ia kaba ki ioh na ka khajna 2014-15 ba synshar ka UPA, kumba la kam ka sorkar ba mynta", la ong ka Kong Ampareen.
Ka la ong ba kane ka jingkiew dor watla ka dei ka kam ka sorkar pdeng hynrei ka sorkar jylla ruh ka don bynta ban iakren ia kane namar ba kiba long langknia ki dei ki paidbah baduk.
“Ka sorkar kaba don ha ka Delhi, ka don bynta bna pynsangeh ban peit lem ia kane ka jingkiew sted ki dor ka petrol", la ong ka Kong Ampareen bad bynrap, “Lada kiew ka petrol bad diesel, ka kiew lang ki mar bam mardih".
Ka la buh jingkylli, hato haba synshar ia ka ri kaba heh kaba iar, hato khlem da iakhein iadiah, khlem peit ia ki kup shiliang sem shiliang haba shim khajna.
“Lada ka sorkar pdeng ka la pynkiew ia ka dor, ka sorkar jylla ka don bynta ban iakren lem ia kane.
Ngi la pynpaw jingpyrshah ia kane bad lada ym leh ma ngi, ym don ba leh.
Ym donkam ban ap ia ka MP elekshon namar ba hashwa kano kano ka elekshon, ka sorkar ka khih ka ksaid ban shim ne pynduna noh ia ki khajna.
Ngi ieng shynrang bad pyrta shla ban ong wat ban bein ia ngi", ka la ong.
Ka la ong ba naduh 2014 haduh mynta, la iohi tang ka jingkulmar bad ka jingdik ha kylleng ka ri bad ka Congress ka ieng ban pyrshah tyngeh ba ka sorkar pdeng ka dei ban peit ia kane ka jingeh.
“Ngi dawa ba ka sorkar pdeng kam dei ban shim khajna kaba ktah ia ki paidbah ki duk ki suk", la bynrap.
Shillong: Myn hynnin ka janmiet ha ka por 5:30 baje eiei, la lap ia ka metiap jong uwei u briew uba la tip kyrteng kum u Yadav Rana uba na Saw Furlong, Shillong.
La lap ia ka metiap kaba la sdien phasi ha dukan Tim kaba don ha Polo.
Ki pulit ki dang tohkit ia katei ka jingjia.
Ha kawei pat ka jingjia, mynta ka step ha ka por 5:20 baje eiei ki pulit ki la lap ia ka metiap jong uwei u rangbah briew uba don ha ka rta kaba 50 haduh 55 snem, la lap ia katei ka metiap na lynti kjat kaba don ha iew Polo.
Ki pulit ki dang tohkit ia katei ka jingjia.
Shillong:Ki seng trai ri ba kynthup ia ka HSPDP bad ka PDF, ki kanbas tyngeh myn hynnin ka sngi, ia u kandidet jong ka seng NPP, U  Clement G.Momin ha Sapthoka, Chondonpara bad ha Joyfur bad ha ki jingkren jongki, ki pynpaw ba ki seng trai ri, ki ia tylli ha ka jingialam jong U  Conrad K.Sangma.
“Ngi la sdang ia ka jingiaid lynti sha ka roi ka par ha ka jingialam jong U Conrad K Sangma bad ka jingtip, kaba ngi ioh na bynta ka Ampati, ka dei kaba ai jingkyrmen bha.
Ka Congress, ka ai ia ka jingtip kaba thok, ha kaba ka ong ba ki seng trai ri, kin ia treilang bad ki bad nga kwah ban iathuh ba ka PDF, ka don ryngkat ryngkat bad ka NPP" ong U Banteidor Lyngdoh ha ka shnong Joyfur.
Katba U bah Lambor Malngiang, MLA shimet bad Chairman ka State Planning Board, u ong “Ngi don ka jing ia tylli kaba pura bad ngi don 37ngut ki MLA kiba kyrshan bad ka Congress, ka dei ban shong ha ka liang pyrshah bad kam don jingmut ban kyrshan ia ka Congress".
U Bah Renikton Lyngdoh, MLA ka HSPDP, ula ong ba ki paidbah jong ka Ampati, ki la jied ia U Mukul Sangma, na ka bynta hynriew sien kynthih bad ka dei lyngba jongki, ba ula ioh ia ka shuki myntri rangbah, na ka bynta phra snem kynthih, hynrei, ula iehnoh pynban ia ki, na bynta ka jingmyntoi sain pyrthei jongu hi.
U Conrad Sangma, myntri rangbah ka Jylla, haba kynthoh pyrshah ia ka Susmita Deb, u ong “Ka MP jong ka seng Congress, ka ong ba U Mukul, un sa long myntri rangbah biang, nga lyngngoh, ba naei kin ioh MLA ban thaw sorkar, sa tang ba kin leit shim ia ki MLA jongki na Karnakata".
U Conrad, u ong shuh shuh ba ki por jong ka Congress, ki la kut, ha kaba ka da donkam ban don sha katei ka seng, na ka bynta ban ioh ia ki skhim pynroi bapher.
“Ngin nym kylli la phi don ha kano ka seng bad ngin nym pyniapher ia ka jingdon liang jongphi ha ka seng sain pyrthei bad ngin pyntrei kam ia ki skhim ban pynmyntoi iaphi ki paidbah" ong shuh u Conrad, ha kaba ula khot ruh ia ki paidbah ka Ampati, ba kin jied ia U Clement G Momin, uba dei u kandidet jong ka seng NPP.Shillong: Ka MDC jong ka Nongshken konstitwensi ka kong Grace Mary Kharpuri ka la ong ba ha ka por ba ka long Executive Member jong ka KHADC bad ha ka por ba ka peit ia ka tnad Council Building kam shym la ioh tang kawei ka File ruh haduh ba ka la kulmar jingmut kumno ban ai jubab hapoh ing dorbar jong ka KHADC.Hadien ka la ong ba ka la thoh sha u Secretary ba u dei ban pynpoi noh sha ka ia ka File jong ka Council building hynrei shuwa ka dorbar ka la ong ba la ai jingtip ia ka shaphang ka Council Building tang ha iwei i kot sada iba shu thoh da ka kti.
Ka kong Grace ka la ong ba katei ka jingbym nud u CEM bah Pynshngaiñ N Syiem ban ai ia ka File sha kaka la pynsuba sniew ia ka ioh ka don pynban kaei re kaei kaba u CEM u kwah ban buhrieh.
Ka kong Grace ka la ong ba kiba bun ki jingpynlut jong ka KHADC ia ka T.28 klur tyngka ka dei ha ki jingtei ia ka jingdonkam jong ka District Council bad kitei ki kam ki hap hapoh ka tnad Council Building kaba ka bat ma ka.
Dei na katei ka daw ka la ong ba ka la pyrshang ban tih bniah kumno la pynlut ia katei ka T.28 klur tyngka ha ka tnad kaba peit ma ka hynrei kam shym la ioh jingtip satia bad dei na katei ka daw ka jingtih bniah jong ka ka la ong ba u CEM u la pynhiar shuki ia ka.
“U CEM u kynnoh ba u pynhiar shuki ia nga ba ngam don jingkitkhlieh ia la ka kam, hynrei haba kumta mano bym don jingkitkhlieh" ong ka kong Grace.
Shillong: Ka Shillong Lajong  kan iaknieh ban rung sha ka kyrdan phainal bad ka East Bengal FC ha ka smei phainal kaban long lashai jong ka lympung U-18 Youth League ban long ha madan JN Stadium ha Shillong port 7 PM.Ka Shillong Lajong ka la lehkai bha naduh ba sdang jong kane ka jingialehkai hadien ba ka la pylliem naphang khlem shah rem satia.
Kane ka long hadien ba ka la pylliem ha ka jingialehkai ka Shillong-Guwahati zone kaba long ha u bnai Kyllalyngkot-Rymphang.
Ka la pylliem ia ka SAI Guwahati, Rangdajied United bad ia ka North East United.
Ha kane ka jingialehkai ka phainal round, ka la jop lai sien kynthih khlem pat shah rem bad lashai ka jingialehkai ka dei kaba kongsan tam namar ba kan iaknieh ban rung sha ka phainal.
Ka don ki nongialehkai ba kham tbit kum u Kynsailang Khongsit, Phrangki Buam, Parvaj Bhuiya, Donboklang Lyngdoh bad u Samuel Kynshi.
Ka la rung sha ka semi phainal hadien ba ka la pylliem ia ka Aizawl FC 1-0, Ozone Football Academy 2-0 bad ka FC Goa 2-1 ka Group D.Ka kamai 9 point na ki 3 sien ialehkai bad ka la ioh ban thep 5 tylli ki kol.
U coach ka Lajong u Bah Bobby Nongbet u la ong ba ka jingialehkai lashai ka dei kaba kham jwat bha namar ba ka kynhun East Bengal ka dei kaba khlain.
“Ka East Bengal ka dei ka kynhun kaba khlain bha kaba don ki nongialehkai ba tbit.
Kan dei ka jingialehkai kaba kham satar bha", ula ong.
“Ki nongialehkai jong ka Lajong ki la trei shitom bha ha kane ka jingialehkai.
Ka dei ka jingsngew kmen ban poi sha ka semi-phainal bad ngi kyrmen ia kaba bha ban ioh ia u soh bathiang lashai", u la ong.
Katba ka East Bengal FC ka la rung sha ka semi phainal na ka Group B hadien ba ka la kamai 7 point.
Ka la pylliem ia ka SAI Trivandrum (2-0), Minerva Punjab (3-0) bad iakhaid 0-0 bad ka FC Pune city.
Ka jingiakhun ia ka semi phainal lashai kan long kaban itynnad bha namar ba kin iaknieh ban rung sha ka phainal.
Ki nongialehkai ka Lajong ki long Neithovilie Chalieu, Akash Thapa, Rajat Paul Lyngdoh, Kevinson Bareh, Muhammed Safique Ahmed, Naoroibam Romen Singh, Apborlang Kurbah, Ramdinmawia Hnamte, Temjenwati Longkumer, Kenstar Kharshong,  A.Rakesh Singh, Kynsailang Khongsit, Habymmutshuh Nongrum, Freestar Kharbangar, Baiakara Swer, F.Lalrohlua, Phrangki Buam, Abedniko Kurbah, Parvaj Bhuiya, Teibanskhembha Khongkai, Donboklang Lyngdoh,Batiplang Synteng Bamon, Ganedeon Kharhill, Jeremy Laldinpuia bad Samuel J Kynshi.
U Coach Bah Bobby.
L.Nongbet, Assistant Aiboklang Kharpran u Manager  Milan Nongkhlaw, Physio Vicky Nelson Syiem.
Shillong:Ki pulit ki la ioh kurup biang ia ki tiar siat jong U Sohan D Shira mynta ka sngi na ka khlaw jong ka Dorengkigre bad Bawegre, kaba hap ha East Garo Hills District.
Kitei ki dei ki shnong kiba hap hajan ka wah Simsang, kaba don 15 Kilometre na ka nongbah Williamnagar.
Ki don ki tiar kiba la buhrieh hapoh khlaw bad don pat kiba la buhrieh hapoh khyndew bad ia ki tiar, la ia wad lem da ki nongshong shnong lem bad ki pulit jong ka Williamnagar, ong ka khubor.
Ki tir kiba la ioh kurup ki long ka suloi 303 LMG, ar tylli ki suloi AK, kawei ka suloi  H&K rifle, saw tylli ki suloi SBML, san tylli ki UBGL cell, san tylli ki e AK rifle magazine, ar tylli ki rocket (RPG), kawei ka 9mm magazine, kawei ka  9mm carbine magazine, uwei u remote control, uwei u signal booster, 12 tylli ki  IED remote circuit, 30 ki kuli AK rifle, phra tylli ki pistol, 2 kilo ki gelatin sticks, 66 number ki electronic detonator bad hynniew tylli ki tiar pynkhuid suloi.
Ka don ka jingsuba ba kawei na ki suloi AK, ka dei kaba la ioh knieh da ki ehrang na ki pulit.
Ka jing ioh kem ia kitei ki tiar, kan dei sa kawei pat ka jinglap kaba heh da ki pulit, hadien ka jingshah pyniap jong U Sohan D Shira, u heh duh jong ki shipai GNLA.Ka sorkar India, ka la mynjur ia ka skhim ban pyntreikam pura ia ki mobile phone, ki internet kiba khlain ha ka Jylla Meghalaya, ka ban shongdor T.8120.81 klur, ha kaba la dep mang lypa kham mynshwa T.5336.18 da ka kynhun myntri jong ka sorkar India, ha ka 10tarik Nailur 2014.
Katei ka skhim ka thew ban pynkhlain ia ki mobile 2G+4G, ha ki jaka, ki bym pat don mobile haduh ha kine ki sngi ha Meghalaya bad ban pynkhlain ia ki mobile  2G+4G ha ki surok bah jong ka Meghalaya.
Ka jingthmu ka long ban pynbiang ia ka mobile network, ia ka internet, broadband sha ki nongshong shnong jong ka Jylla.
Shillong: Ki paidbah ka Ri India ki la phaikhmat biang sha ka Seng Congress bad ki la thait ap ia ki jingkular ba bun ka BJP, la kren u Bah John F Kharshiing, General Secretary, MPCC, ha ka jingialap election ha ka 23  tarik Jymmang  2018, hapoh Shnong Bolchugri, ha 53- Ampati Assembly Constituency.
Haba kylli ia ki zero account ba la phah plie ka Sorkar BJP-NDA  baroh ki la ong ki account ki dang sah hi “zero" bad baroh ki dang iai ap ia ka 15 lak kaba la kular da u nongialam ka BJP.U la ai khublei ia ki paidbah Ampati kiba la sei ia u nongialam uba wanrah bun ki jingmyntoi hapoh jylla khamtam ia kiba duk kiba shitom, ha kaba u la ong ba ka dei ka jingstad ka jongu ha kaba la wanrah ia ka MHIS kaba myntoi lang ia baroh bad u ong kumba ki la ai jingshaniah ia u Dr Mukul Sangma la khmih lynti ia ka jingstad ki nongthep vote ban ai ka jingkyrshan kaba pura ia ka Mrs Miani D Shira, kyrtong ka Seng Congress.
Haba jubab halor ka jingong ba ka Sorkar NPP ka skhem, u la ong ka dak jong ka jingkylla ka dei hapoh JHADC ha kaba tang hadien shibnai ba mih ka Sorkar khleh khawlang NPP bad kiwei, la  iohi ba la mih ka jingiatreilang ban thaw EC hapdeng ka seng UDP bad ka Seng congress.
Ha katei ka jingialang u la ong ba khlem pep ka Seng Congress kan sa wanphai biang sha ka bor ha ka Lok Sabha election 2019 ka ban sa wan bad baroh ki tip kaei kaba la jia teng mynshuwa haba kylla Sorkar ha delhi.
U la kyrmen ba ki paidbah nongthep vote kin ai lad ban mih sa kawei ka longkmie kaba tbit ban kren bad ban pyni nia hapoh assembly namar kumba long mynta ki don tang lai ngut ki Longkmie na ka 60 ngut ki MLA hapoh Assembly.
Jowai: Myn hynnin ka nohphai sngi, uwei u nongtrei ka tnad Water Resources Department, Jowai u la duh ei ia la ka mynsiem ba kordor hadien ba ka kali kaba u niah ka la tynrah ia ka trok rit (Mini truck) ha Hynniawmer ha ka por ba u dang thmu ban leit sha ophis jong u sha Jowai.
Utei uba la khlad u dei uba la tip kyrteng kum u Heisar Law (39 snem) uba na ka shnong Raliang bad uba trei kum u Overseer ha Ophis Water Resources ha Jowai.
Ka khubor ka la iathuh ba kane ka la jia ha ka por kumba 1:30pm eiei ha kaba ka maruti car (ML04A-0598) kaba u niah ka la leit tynrah iaka mini trok (ML04A-2311) kaba dei na katei ka juh ka shnong Raliang katba ka dang wan na sha thain Jowai.
Ki riew paidbah kiba iohi ia kane, mar mar ki la iarap ban kit sha Ialong Civil Hospital hynrei u khladnoh noh tang shipor na ka daw ka jingmynsaw jur palat.
Shillong: Mynhynnin ka sngi, ha ka por 2baje mynstep, kawei ka tymmen kaba 52snem kaba shong ba sah ha Pynthorbah Block – 4, Shillong, ka la shah shoh ha u khun ksiew jongka, U bah  Owen Ryntathiang (18) bad la hap ban leit rah sha Civil Hospital, ban sumar ia ka, namar ka jingmynsaw jongka, ha katei ka jingjia.
Shillong: Ka Hynñiewtrep A`chik National Movement (HANM) tnat kynthei myn hynnin ka sngi ka la phah dorkhas sha u Myntri Rangbah ka jylla u Conrad K Sangma bad kumjuh ia u myntri ka tnad pyniaid kali u Bah Sniawbhalang Dhar ban dawa pyllait noh mardor ia ka tulop jong ki nongtrei Meghalaya Transport Corporation (MTC) kaba la sahkut mynta la hynriew bnai.
Haba kren sha ki nongthoh khubor, ka President ka HNAM tnat Kynthei ka Kong Betty Jyrwa, ka la ong ba hadien ba ka seng ka la ioh ujor na ki katto katne ki nongtrei ka MTC ba kim ioh tulop la shiteng snem, ka seng kam banse ban mih shakhmat ban tuklar lem ia ka jingbym ioh tulop jong ki da ki bnai.
“Ki Managing Director ka MTC kiba trei bha, ki shah weng noh bad kane ka pyni ba ka jyrsieh ha ka MTC ka long kaba shyrkhei bha", ka la kynnoh bad bynrap, “kiba heh ki biang lut nadong shadong hynrei ki nongtrei barit baria ki syllang,".
Ka jingbym ioh la shiteng snem ka la buh jingeh khait ia ki nongtrei kane ka tnad pyniaid kali ka sorkar jylla ban siew ia ka bai skul jong ki khun ki kti, ban bsa bam ia ka ing ka sem, ban thied dawai dashin haba wan ka pang  ka shitom.
Ka HANM ka la ong ba wat ki nongai ram ruh ki la kyrngah ban dang ai jingkyrshan namar tang ia ka ram barim ruh kim pat lah pynkhuid bad don kiba la ud ba ki trai iing ki la phah mih na ki ing sah wai tang namar ba kim lah shuh ban siew ia ka baiwai iing.
Ka jingaiti ka seng da ka dorkhas ka long hadien ba ki nongialam kim shym la lah ban iakynduh ia u Myntri Rangbah bad ia u Myntri ka tnat Transport kiba dang bunkam mynta ban leit ialap ia ka elekshon shiteng samoi ha Ampatigiri Constituency.
Ka komiti kaba peit halor ka  Village Administration Bill (VAB), ka la rai ban khot ia ki jingai jingmut na ki paidbah bad na kiwei de ki kynhun, halor ka jingiadei bad katei ka ain.
“Ngi kwah ban buh ia ka VAB ha ka jing bishar ki paidbah, na ka bynta shi bnai kynthih bad ki paidbah, ki lah ban phah ia ki jingai jingmut jongki, ha shwa ka 30tarik Jylliew" ong ka kong Teilinia Thangkhiew, Deputy CEM, kaba dei ruh ka lamphang jong katei ka komiti, ha kaba ki paidbah, ki lah ban ai jingmut da kaba shu thoh ne da kaba shu ia kynduh mar khmat bad ka Deputy CEM.“Ngan kham kwah lada ki paidbah ki ia kynduh mar khmat ha ka kamra jongnga bad iakren halor ki kyndon bapher jong ka VAB" ong ka kong Thangkhiew.
“Ngi lah ban khot ia ka jingialang bad ki kynhun bapher, kham hadien, lada ngi sngew donkam" ong ka kong Thangkhiew.
Ka KHADC ka la rai ruh ban pynrung ia U bah RL Blah, Secretery ka  Synjuk Ki Nongsynshar ka Bri U Hynniewtrep (SNSBH), ba un long u dkhot ka komiti.
La iathuh ba ka por treikam jong katei ka komiti, ka long lai bnai.
Ka kong Thangkhiew, ka pynsngew ba ka jingmut jong katei ka komiti, ka long ban peit bniah halor ki mat bapher, kiba la buh jingkylli da ka sorkar Jylla, ha kaba pynphai ia ka VAB sha ka District Council.
Shillong:Ka Sushmita Dey, MP President jong ka All India Congress Committee (Mahilla), ka ther tyngeh ia ka sorkar jong U Narendra Modi, kaba pynkiew dor ia ka petrol, diesel, ia ka lyer shet bad sa ka jingkiew dor ki marbam mardih, kaba la ktah ia u riew paidbah bad ka la ong ba ka sorkar jong U Modi, ka dei ka sorkar ia kiba riew spah bad kam salia satia ia ki duk ki rangli bad ka ong shuh shuh ba ki paidbah ka Assam, ki la babe ba ki jied ia ka BJP bad kumta ha kane ka elekshon MP, kin jied biang ia ka Congress ba kan wan ha ka bor.
Ka Dey, ka ong shuh shuh ba ka sorkar jong U Conrad Sangma, kan nym lah satia ban neh, tang ha shwa jong ka elekshon MP ka ban wan bad ka dei na katei ka daw, ba um treh satia ban ialeh dalade hi, ha ka elekshon shiteng samoi ha Ampati bad ba un ap ia ka hynriew bnai, kaba um donkam  satia ban ialeh elekshon.
“Hynrei ha shwa jong katei ka por, ka sorkar jongu, kan khyllem noh, namar ba ka don ka jing bym ia beit ha kane ka sorkar synrop" ong ka Dey.
Ka Miani Shira, kaba dei ka kandidet jong ka Ampati, ka la kynnoh ba kam long kaba bha ia U Conrad, ba un shimti ia ka kam myntri rangbah, da kaba khanglad ia U bah Prestone Tynsong bad kumjuh ia u hynmen jongu, U James K Sangma, uba dei U MLA ba la jop arsien na Dadenggre bad ka la kynnoh ruh ba U Sangma, ula kynrup ia ka shuki myntri rangbah, kumba ula kwah kham mynshwa ban bat ia ka shuki ha Garo District Council, khlem da long wat tang U MDC ruh.
Ka Miani, ka kynthoh ruh halor ka jingkren U bah Prestone, ha kaba u ong ba ka seng Congress, ka dei ka seng kaba la pait bad halor katei ka Miani, ka ong ba ka dei na ka jingkwah rhah jongu, ba u mih noh na ka seng Congress.
Ha kawei pat ka khubor, U bah John F Kharshiing, ula pynpaw ba ki paidbah ka shnong Simsang Bokmangre, ki pdiang da ka jingkmen ia ka iing ka sem jong U Mukul Sangma, myntri rangbah barim jong ka Jylla bad katei ka pyni shai ba ki paidbah ka Ampati, kin jied da ka jingstad ha kane ka kynti ia ka Miani D Shira kandidet jong ka seng Congress.
U Bah John, u ong ba ki nongshong shnong, ki  la pynpaw ba ka dei tang ka Seng Congress, kaba don ia ka jingshaniah u ba bun balang bad kaba dei ka seng kaba burom ia baroh ki jingngeit khlem da don ka jingsngewpher bad ki la kren skhem ba kin nang pynkhlain ia ka Seng Congress bad kin nym ai lad ba ki paidbah kin shah ialam bakla.
U bah John F Kharshiing, u la kitbok ia ki paidbah ba kin long kiba jop ha ka jingshemphang ban iohi jngai ha ka lawei jong ka thain bad ka jylla Meghalaya.
Shillong:Ka FKJGP seng kmie ka sngew lyngngoh  ban iohi ba ki nongpyniaid ka Shillong Street Art Festival (SSAF), ki pynsaphriang ia ka dur u Mithun ha ki kynroh kylleng ka nongbah Shillong.
Ka FJKGP ka don tang kawei ka jingkylli “Hato ha Ri Khasi-Jaintia jong ngi ngim don mo kita ki riew khraw ne ki kaitor ba kine ki samla Khasi ba don ka sap ban dro ban pynsaphriang ia ki dur jong kine ki paradoh parasnam kiba lah long ka jingsarong jong ka jaidbynriew".
“Hooid ngi sngewthuh ba lyngba kane ka Shillong Street Art Festival ki samla jong ngi ki ioh kabu ksiar ban trei ryngkat bad ki briew nabar ka jylla bad ban pyni ia ki sap ki jong ki lyngba kane ka tamasa" ong shuh ka khubor na katei ka seng.
Hynrei kaei kaba ka seng ka kwah ka long ba kine kito kiba don bynta ha kane ka tamasa ba kin kynmaw ruh ia ki kaitor na ka ri Hynniewtrep kum u bah Skendrowell Syiemlieh (bam kawai ka dwar u Blei), u bah Rana Kharkongor bad kum ia u bah Lou Majaw ruh bad kiwei kiwei.
Ha ki khyndiat sngi ba ladep, ka  KSU ruh ka pynpaw ba kam sngew iahap ia ka jingthmu jong ka Shillong Street Arts Festival (SSAF) ban leit dro da ki dur jong ki actress aktor ne ki dur boit ha ki kynroh ka nongbah Shillong, ha kaba katei ka seng, ka la ong ba ka jingthmu jong katei ka tamasa ka long ban pynrung ia ka nongbah Shillong ha ka map ka ban pyni ia ka jingkiew ka sap ka phong jong ki samla bad ban pyni ruh ia ka jinglong tynrai jong kane ka jylla.
Ka kyrwoh khubor na u samla Reallystar Nongspung Environment and Cultural Secretary seng kmie ka la ong ba katei ka jingleh jong ki nongpyniaid ia katei ka tamasa ba la ialam da u Sanjib Roy ka pyniap pynban ia ka jingthmu ban kyntiew bad pynneh pynsah ia ka Dei riti jong ka jaitbynriew Khasi la ka long ha ka riam ka beit, ka kup ka sem, ka shad ka kmen ne ka lehniam leh rukom.
Katei ka kyrwoh ka ong ba ha ka jylla Nagaland haba don kum kitei ki Tamasa dro dur ki ju ia leh ban pynphriang jingtip ia la ka jong ka tynrai hynrei ha nongbah Shillong ka long pynban da khongpong ha kaba la thmu ban dro da ka dur ki aktor actress katba ia ki tiar ki tar tynrai pat la shu set hapoh sem jong ka Museum.
‘Kane ka long kumba buhrieh bad pynjah klep pynban ia la ka tynrai’ ong katei ka kyrwoh kaba la kyntu ia ki nongpyniaid katei ka tamasa ba kin pynrung da ki jingdro shaphang ka jinglong tynrai.
Dr.L.S.KharlukhiBan ioh ia ka jubab ba shisha halor ka jingkylli, la ka balang jong u Khrist ka dei ne em ka balang jong ka Baibl? Ngi donkam ban phai sha ka jingthoh ban phai sha ka jingthoh Bakhuid.
Ym ba ka balang ka hikai ne ong.
Ka Jingthoh Bakhuid ka dei tang Ma ka ka Jingkyrmen Jong Ngi Ia ka Bymjukut.
U Blei uba ngi mane u long uba donbor katta katta ha kaba ula kren ka pyrthei ka la long (Salm 148:3-5).
Une u nongthaw u jied ban kren bad u briew lyngba ka lad ba u la pynneh da ka rukom ka jingthoh ba ula thoh (Salm 12:6-7) bad ula kular ba ka ktien jong u kan sah sha bumjukut (Math 24:35), “Uta u phlang u iap tyrkhong, uta u syntiew u tlor noh; hynrei ka ktien jong u Blei jong ngi kan neh junom" (Isa 40:8).
Namar u long u bym lah ia u ban lamler (Heb 6:18), ngi tip namar kata haba ngi pule ia ka Baibl mynta, dei u Trai uba kren bad pynpaw ia ka mon jong u sha ngi.
Ha ka jingshisha kiba u briew u hikai ne leh da u briew ha ka jingiadei bad ka niam shabar na kaei kaba ka Baibl ka hikai, te ka dei ka jinghikai ba sepei bad ba pynjot (I Pet 1:22-23).
Namar ba tang ka Baibl marwei kaba ai ia ngi ia baroh ki jingdonkam, ba lah ban ialam ia ngi sha ka jingim bymjukut bad ka jingim riewblei (II Pet 1:3), te ban iaid palat pud ia ka jinghikai jong ka, kan pynmih ka jingpynrem ha ka sngi bishar (Ioan 12:48-50).
Hato ia ka Balang la Batai shai ha ka Baibl?Ka la long kaba phylla ba ka jingtip lypa jong u Blei ka la ialam ia u ban peit sha khmat ban tei ia ka balang shwa ka jingthaw ia ka pyrthei (Pule Eph 1:4-10; 3:8-9).
Ia ka jingthmu jong u Blei ia ka jingsiewspah la pynpaw shai ha Jingpynpaw 13:8 ha kaba u ong ne kren ia u khun langbrot, ia uba la pyniap myndang long ka pyrthei (Pule ruh I Pet 1:18-20).
Ha ka Jutang kaba rim, u Trai u sdang ban pynpaw ba un seng ia ka Jutang Bathymmai (Jer 31:31-34) bad kane ka hukum kan mih noh na Jerusalem (Isa 2:1-4), bad ba u nongsynshar jong ka un long u khun jong u (Isa 9:6-7).
U Daniel ruh ula iathuh ba ha ki sngi jong ka hima Roman, ba u Blei jong ka bneng un seng ia ka hima ka ban ym leit noh lano lano ruh (Dan 2:44).
Ha ka Jutang Bathymmai ia kane ka hima la pynpaw kum ka balang (Math 16:18-19; Kol 1:13-14)U Paul hadien u khot ia ka balang kum ka met jong u Khrist (Eph 1:22-23).
U batai ia ka balang ha ka rukom ba ngi lah ban shemphang da kaba pyndonkam ia ka met u briew kum ka nuksa.
Ngi kum ki briew ngi don ka khlieh bad ngi don ka met.
Ka khlieh ka shim ka rai bad bthah ia ka met kaei ban leh.
U Khrist u long u khlieh jong ka balang bad u synshar bad pyniaid kaei kane ka met jong ki briew ba pynlong ia ka, ka dei ban leh: “U Jisu te u da wan ula kren ha ki, u da ong, ia ai ha nga ka bor baroh ha bneng bad ha ka khyndew; namar kata kein to khie noh ma phi, to pynlong synran ia ki briew baroh, da pynbaptis ia ki ha ka kyrteng ka jong u Kpa bad ka jong u Khun bad ha  jong u Mynsiem Bakhuid" (Math 28:18-19)Balei ka Balang ka long kaba donkam katta katta?Ka Balang ka la don ha ka jingmut jong u Blei kumba ula shah u la u khun ban iap halor ka diengphna (Isa 53:4).
Ha (ki kam 20:28) ka iathuh ba u Jisu ula thied ia ka balang da ka snam jong u hi.
U nongthoh sha ki Hebru 5:7, u batai ia ka jingkordit sat kaba u Jisu ula ia kynduh ha kata ka miet ba la die noh ia u: “Uba ha ka sngi ka doh jong u, haba ula ainguh ia ki jingduwai bad ki jingkyrpad, lem bad ka jingkyang kaba khraw bad ki ummat, ha uta uba lah ban pyllait ia u na ka jingiap bad haba la iohsngew ia u namar ka jingtieng riewblei jong u".
Sngap ia u nongiathuhlypa Isaiah u batai ia ka dur khmat jong u Jisu katba ula sdien halor ka diengphna: “Kumba shibun ki la lyngngoh ha me, (Ka Khmat jong u ka la kham sniew dur ban ia uno uno u briew, bad ka dur jong u ban ia ki khun shynrang ki briew)" (Isaiah 52:14).
Ngi dei da shisha ban lyngngoh ruh ban iohi balei ba bun bun palat ki niew dewthala ia ka balang, haba ki lah ban iohi pyllein ba u Blei ula aiti ia la u Khun na ka bynta jong ka (Pule Eph 5:25) U Paul u batai shuh shuh ba u Jisu u kular ban pynim tang ia ka balang (Pule Eph 5:23).
Kumno ngi lah ban ithuh ia ka Balang jong ka Baibl?Kano kano ka balang kaba ong ba ka bud tang ia ki jingthoh Bakhuid, ka dei ban lah ban kdew na ka Baibl ia ki lynnong bad ki dkhot ban pyntikna ba ki dei u dkhot jong ka balang kumba la thoh bad batai ha ka Baibl.
Ngi la dep pule ba u Jisu ula thied ia ka balang da ka snam jong u hi, kaba mut shai ba ia ka balang ym lah ban seng ne pynieng shuwa ka jingiap jong u.
Hadien ba la pynmihpat ia u na kiba iap, ula hukum ia ki synran jong u ban iaisah ha Jerusalem, ba kumta ba ynda iathuh ia ki, ha kiba iadei bad ka balang bad ia ka jingpynlong synran (Pule Lk 24:46-49).
Ha ka sngi Pentekos ba nyngkong hadien ba ula mihpat, ki Apostol ki la sdang ban pynpaw ia ka khubor jong ka jingiap bad jingmihpat jong u Jisu (ki kam 2:22-36).
Kito kiba mynshwa kiba la pyrta “Sah narphna ia u", ki la kylli kaei ki dei ban leh ban pynim ia ki? (Dk 37).
U Petros u la jubab: “Kylla ba mut bad shah pynbaptis uwei pa uwei na phi, ha ka kyrteng jong u Jisu Khrist khnang ban iohmap ki pop, bad phin ioh diang ia ka jingai jong u Mynsiem Bakhuid" (Dk 38).
Kano kano ka balang kaba ong ba ka dei ka balang jong ka Baibl, ka dei ban wad ia ka thymmei naduh ka Pentakos ba nyngkong hadien ka jingmihpat jong u Jisu bad kumta dei ban ong ia uwei pa uwei ban jubab kumba u Petros ula leh 2000 snem mynshuwa.
Ka Rukom Synshar Balang da u BleiHaba ia ka balang la seng nyngkong ne ha kaba nyngkong, u Trai ula buh ia ki Apostol hapoh jong ka, kiba long ki briew kiba la sakhi markhmat ia ka jingmihpat jong u Jisu (ki kam 1:22).
Ki la don ha ka jingkitkhlieh ban ialap ia ka Gospel bad ki jinghikai hapoh ka balang.
U Paul ula ong ba ka blang ka kynthup ia ki nongsharai (Pastor) ki dikon, ki nongialap bad nonghikai (Phil 1:1; Eph 4:11).
Ka balang haba ka dang lung ne dang sdang ka la don ki Apostol bad ki nongiathuhlypa ban iada ia ki nongiohsngew na ki nonghikai lamler (Eph 4:14-16).
La ai ia ki ia ka bor ban leh kambah ban pynskhem ba ki jinghikai jong ki, ki la wan beit na u Blei na bneng (Pule Heb 2:3-4).
Hynrei mynta pat, ngi don ka ktien u Blei ba la thoh, ka Baibl, bad ym don shuh ki Apostol, ki nongiathuhlypa ne ki kambah kiba la leit noh ha ka spah snem ba nyngkong (I Kor 13:3-10).
Ki kyndon ia ki tymmen basan (kawei pat ka kyntien ia ki nongsharai – Bishop, Pastor) la thoh bniah ka I Tim 3:1-7 bad Titos 1:5-9.
Kine ki briew ki shim ia ka jingkitkhlieh ia ki mynsiem jong ka balang (Heb 13:17) bad la hukum ban leh kum ki nongialam ba kynja mynsiem ia ki Khristan (I Pet 5:1-4) ki dikon ki sharai ha ki jingiadei ha ki bynta kum ha kaba leh isynei bad jingsumar ia kiba donkam kumba la batai ha ki kam 6:1-6.
Ia ki kyndon ia ki la thoh ha ka shithi 1 Tim 3:8-13.
Ki nong ialap ki ialap bad hikai bad sneng ne kyntu kumba la thoh ha II Tim 4:2-5.
Ki nonghikai ki hikai kumba la thoh ha Titos 2:3-15.
Kano kano ka balang kaba ong ba ka dei ka balang jong ka Baibl ka dei ban bud ia kane ka rukom pyniaid bad synshar balang ba la thoh ha ka ktien jong u Blei.
Ka Plan bashi Syrtap Mynsiem Jong u Blei ban Mane Ia UU Trai ula buh ia ki Khristan ban iaseng lang man ka sngi nyngkong jong ka taiew (kaba hap ha ka sngi Sunday/Robibar) ban kynmaw ia ka jingiap bad jingmihpat jong u Khrist da kaba shim bynta ia ka jingkhawai u Trai (ki kam 20:7; I Kor 11:20-24).
Naduh ba dang don ki Apostol bad spah snem ba nyngkong, ka balang ka bam ia ka Jingkhawai U Trai man ka sngi nyngkong jong ka taiew.
Ki briew ba pyrshah ia ka jinghikai u Trai, hadien ki spah snem ba hadien ki pynkylla ban bam ia ka jingkhawai u Trai shisien shi bnai, nangta shisien lai bnai ka bym don kumta na ka Baibl.
Nalor ka jingkhawai u Trai, ka jingiaseng lang ka iakynduh ban duwai bad rwai ki jingrwai ba kynja mynsiem (I Kor 14:15-16).
Ym ju pyndonkam tiar put tiar tem ha ka balang jong ka Baibl.
Ki balang pait, ki pyndonkam ka put ka tem hadien ka 700 H.K.Ngim dei ban pyntam nalor ba ka Baibl ka hikai hadien ba la seng ia ka balang, ioh ngi long kumba la jia ia u Nadab bad u Abihu, kita la shah pyniap namar ba ki la mane ia u Blei da ka ding khyllang ia kaba u khlem hukum (Pule Leb 10:1-2).
Ka ktien jong u Blei ka maham ia ngi ban ym palat nalor kaei ba la thoh ha ka ktien jong u (I Kor 4:6).
Nalor kata ka balang jong u Trai ka pule bad pynshah shkor ia ka ktien jong u Blei bad ia synniang sbai man ka sngi nyngkong jong ka taiew (ki kam 20:7; I Kor 16:1-2).
Ka jingmane jong ki kam kut tang ha ka sngi Sunday/Robibar, hynrei ban iai shakri ia u Blei man ka sngi (Rom 12:1-2), hynrei ki bam ia ka jingkhawai u Trai bad ai jingkynshew tang ha ka sngi nyngkong jong ka taiew.
Ka Jingim ba la KyllaLada u briew u ong ba u dei u khristan kumba batai ha ka Baibl, ka dei ruh ban don ka jingkylla ha ka jinglong bad ki kam (Gal 5:19-26; I Thes 4:1-8).
Ka balang ha Kolosai ka la kmen ba ki la long Khristan, ba kumta ki la ialap lem ia ka Gospel bad ki paramarjan ba la rem bad pop (Kol 1:3-6).
Tang U Khristan BeitIa kiba la kohnguh ia ka Gospel la khot beit ki Khristan (ki kam 11:26; I Pet 4:16).
Ia ki Khristan la khot ruh ha ka Baibl kum ki riewkhuid (I Kor 1:2), ki parabangeit (Gal 6:1) ne ki Khun u Blei (Gal 3:26).
Ki kyrteng ba la batai ia ka Balang  jong ka Baibl – la tip ruh kum ka Balang u Blei (ki kam 20:28), ka met u Khrist (Kol 1:18), ka iing jong u Blei (I Tim 3:15); balang u Khrist (Rom 16:16).
Hato ka dei ka Balang jong ka Baibl?Kano kano ka balang kaba ong ba ka dei ka balang jong ka Baibl, ka dei ban biang lut ki jinglong bad kyndon kumba la thoh ha ka Baibl.
Ym lah ban khot ia balang jong ka Baibl da kaba kdew na ka creed, kot ain balang, Catechisms ne ki Constitution balang.
Tang ka Jutang bathymmai kaba dei ka bor jong ka Balang jong ka Baibl.
Phim lah ban Pyniasoh bad ka Balang jong ka BaiblWat lada mynta u briew u lah ban join ne pyniasoh bad ka club ne bad ki balang pait; hynrei ym lah ban pyniasoh bad ka balang jong ka Baibl.
Tang lada u briew u jubab bad kohnguh ia ka Gospel u Khrist, te u Trai da lade hi un pyniasoh ne pynlong sha ka balang jong u (Ki kam 2:41; 47).
Hynrei u Trai da lei lei um pyniasoh ia u bymngeit, u bym kylla bamut (ki kam 2:37) bad ia u bym pat ioh pynngam (I Kor 12:13) ne ioh pynbaptis (ki kam 2:41, 47).
Ex-Pastor K.LangrinDon ki briew kiba kylli ia kane – Hato don katno ngut kiba hok?  Ka jubab ka long, Em ym don wat tang uwei ruh uba hok.
Don kiba pyrkhat ba kito kiba shait ialap ha iingmane bad ki nongialam niam ki long ki riewkhuid kiba khlem pop.
Kata ka jingpyrkhat ruh ka long kaba bakla shibun, namar baroh ki don la ki pop kiba tang u Blei uba iohi bad uba tip.
Ia ka pop jong uwei pa uwei u briew la pynshisha da u Jisu ha kawei na ki jingkren pharshi jong u ba ngi lah ban shem ha ka Gospel u Loukas 15:11-32.
Kata ka pharshi ka long kumne:Don uwei u briew uba la don ar ngut ki khun shynrang.
U khun uba ar te ula pan na u Kpa ban ai noh ia la ka bynta ba dei ban ioh na ka spah jong u.
U Kpa ruh da ka jingbym banse u la ai ia ka jingpan u khun uba ar.
Mar ia ioh ia ka spah na u Kpa, uta u khun ba ar u la mih noh na la iing bad u la leit pynlut kai ia ka spah sha ka jaka ba jngai ha ka bam ka dih bad ki kam awria ba bunjait.
Ynda haba u la kyrduh bad u la iakynduh bun ki jingeh u la kut jingmut ban leit phai sha la u Kpa da ka jingpan map.
U Kpa jong u ruh u la map ia u, u la pdiang sngewbha ha iing da ka jingkhawai kaba khraw bad da kaba pynphong da ki juti bad sopti thymmai.
U khun nyngkong uba long u khun tipsngi uba dang wan na lyngkha haba u la tip ba u para jong u u la wanphai pat, u la sngewsih sat.
Ka jingsngewsih jong u ka long balei ba u Kpa u dang pdiang ia uba la iaid sakma; bad kaba ar kaba u sngewsih ka long balei ba u para jong u u dang im.
Halor kane ka pharshi ba u Jisu u la kren to ngin ia ring dur kumne:1.
Kawei na ki daw ba la pynlong ia u khun uba ar ban phet noh na iing ka dei ka daw jong u hynmen.
U hynmen u kwah ban long kham halor ia u para ha ki liang baroh.
U hynmen u isih ia la u para bad u da sngewkmen eh ba lada u para jong u un phet noh khnang ba un ioh long trai tang marwei ia ka iing ka sem.2.
Ym dei tang u khun uba ar uba don pop, hynrei uta u khun nyngkong ruh u don la ka jong ka pop.
Bad kata ka pop jong u khun nyngkong ka long ba u isih bad u bishni ia la u para.
Ia ka pop jong u khun nyngkong ym don ba tip bad ym don ruh ba iohi lait tang u Kpa jong u hi.
Bad wat u Kpa jong u ruh u tip ia kata ka pop dei tad ynda u para u la wanphai sha ing da ka jingkylla ba mut.
Uta u khun nyngkong um kwah ba u para jong u un dang wanphai im.
U kwah ba u para jong u un iap ha khlaw ba ia ka met jong u kin bam noh da ki mrad khlaw kynsha.
Lane ba ia ka metiap jong u para yn wanrah sha ing tang ynda la sma iwtung.
Ka jingsngewsih jong u hynmen ka long ba u para u khlem iap, hynrei u dang im pynban.
Ka jingmut jong kane ka pharshi ka long kumne: Ha ka pyrthei ki don ar jait ki nongpop.
Don kiba bud nuksa ia ka pop jong u khun uba ar da kaba pynpaw pyrthei ia la ka pop ba ki briew ki iohi kin tip ba ki long ki nongpop kiba khraw.
Don pat kiba bud nuksa ia ka pop jong u khun nyngkong da kaba buhrieh ia la ki pop ba ki briew kim iohi bad ba kin niew ia ki kum kiba hok bad kiba khuid eh.
Hynrei kim lah ban buhrieh na khmat u Blei ha ka sngi ba khatduh ia ki pop ba ki la pun baroh shi katta.
Don bun ki nongialap bad ki nongialam niam ha kine ki sngi kiba long kum ki Pastor, ki tymmen basan, ki Phadar… kiba ialap ban pynkylla bamut ia ki paidbah.
Ki niew ia ki paidbah nongsngap kum ia u khun sarong awria hynrei ialade pat ki sngew kat u hynmen jong u khun sarong awria da kaba buhrieh ia la ki pop.
U Blei pat u iohi bad ki pop barieh jong ki kin sa paw ha ka sngi ba khatduh kumba la paw ki pop jong u hynmen jong u khun sarong awria.
Ia kata ngi sngewthuh ba ki nogialap ne nongiathuh khana ha kine ki sngi haba ki ialap ha iingmane da kane ka pharshi ki kynthah bad niom beit tang ia u khun sarong awria katba ia u hynmen pat kim kren ei ei namar ka kyrtoh lyndet ia ki hi.
Bad ba kim kwah ba ki paidbah kin tip ia ki pop jong ki.
Kiba kum kita ki nongialam niam kim sngewtynnad shuh ba kiba la phet kin dang wanphai pat.
Ka jingkwah jong ki ka long ba kita kiba la phet ki dei ban iap noh ha khlaw bad ba ia ka metiap dei ban bam noh da ki mradkhlaw.
Lada kin wanphai pat kiba dang im ki da sngewsih katta katta; bad ki sngewsih lada ki dang ioh ban iathuh khana ne iashim bynta ha ki jingiaseng kum ha kaba rwai ne iathuh khana ki dei ban da pan recommendation na ki Pastor incharge.
Ha kaba pynkut ia kane ka pharshi, u Jisu u la ong ba baroh ar ngut – u hynmen bad u para ki la ia kylla bamut lang.
U Kpa te u la kmen eh ba u para uba la pynjah burom ialade bad ia la u Kpa u la wanphai pat da ka jingkylla bamut.
Nangta u Kpa u la kmen ruh ba u hynmen uba la buhrieh baroh shi katta ia la ki pop na khmat jong u u la kylla bamut noh da kaba u la ia suk bad la u para.
Ha ka jingpynkut ia kane ka khubor nga kwah ban ong kumne: Ko phi ki nongialam niam lada phi don ka jinglong kum u hynmen jong u khun sarong awria phim iapher ei ei bad ki menshohnoh ne ki menaiksuid kiba kwah ban pyniap briew.
U Kpa ka thew ia u Blei, u khun sarong awria ka thew ia ngi ki paidbah bad u hynmen jong u khun sarong awria ka thew ia ki nongialam niam.
Te to ngin ia kylla bamut lang ba u Blei un sngewbha pat.
Amen.
Shillong:U Conrad K Sangma, President ka seng NPP bad myntri rangbah ka Jylla, u ong ba ka elekshon ha Ampati, ka long kaba donkam bha ia u paidlang ka Jylla, namar ba kan wan rah ia ka dur kaba thymmai ia ka Ampati.
La synran ia U Conrad, da U bah Prestone Tynsong, myntri rangbah ba ar ka Jylla, ha ka jingdon ryngkat U Ma Sniawbhalang Dhar, myntri pynroi nongkyndong, U Thomas K Sangma u nongai jingmut ia u myntri rangbah, U Dipul Marak CEM Garo Hills Autonomous District Council nalor kiwei pat ki nongialam na ka Jylla bad na Nagaland ruh kumjuh.
“U paidlang jong ka Ampati, ula ai ia ka jingjop ia U Mukul, hynrei, um shym la burom bad ula iehnoh na ka bynta ka jingmyntoi shimet jongu hi" ong U Conrad, haba kren ha ki jingialang paidbah ha  Rongsang Abagre bad ha  Betasing.
U Conrad, ula kynnoh ba ka Congress, ka la kren lamwir, da kaba ong ba kan sa thaw sorkar hadien ka elekshon Ampati bad halor katei ka mat, ula ong “U Clement G Momin, u kandidet jong ka seng NPP, u dei u kandidet mon lang jong ka kynhun sorkar  Meghalaya Democratic Alliance (MDA).
Ka Congress, kam don ishu da kiwei pat bad kumta ka shu pynbiej kai ia ki paidbah".
Ula ther tyngeh ruh ba U Mukul, ula ai por hynriew bnai ia ka srokar NPP ba kan trei kam tang hynriew bnai bad U Conrad, u ong ba ka NPP, kan pyndep pura ia la ka jong ka por treikam jongka bad kan dang iai jop ha ki elekshon, ki ban sa nang wan hadien.
Na ka liang U bah Prestone Tynsong, ula ong ba U Mukul, u dei u nongialam u bym don ka jingsngewnguh satia bad u ong " Ka Ampati, ka dei ka Constituency, kaba U Mukul, ula sdang ha ka kam sain pyrthei, hynrei um sngewnguh satia bad hadien ba u jop ia ka Ampati bad ka Songsak, ula iehnoh ia ka Ampati bad kumta ai ia u, ka jubab kaba biang bha ha kane ka elekshon" ong U bah Tynsong bad u ong shuh shuh ba ka Congress, ka dei ka seng kaba la pait bad kaba dap da ka jingialeh pyrshah hapoh ki nongialam jong ka seng.
“Ma nga bad U Sniawbhalang Dhar, ngi la mih na ka Congress, na ka jing ia kynad kaba naduh Delhi haduh ha ka Jylla".
U bah Tynsong, ula ong shuh shuh ba hadien ka elekshon ha Williamnagar, ka jing ia kynad ka la nang jur hapdeng U Mukul Sangma bad ka Deborah Marak bad kumta, ula ong shuh shuh “Ki paidbah ki jied ia ka NPP, namar ba ngi ia tylli lang kawei ha ka jingialam U Conrad K Sangma".
Ki don ruh kiwei ki nongialam kiba na Nagaland, Manipur kiba wan ban ia don bynta lang ban kanbas na ka bynta U Clement G Momin, ha katei ka jing iakhun ha Ampati.
Shillong: U Chairman ka North East Student Organisation (NESO) u ba Samuel Jyrwa u la ong ba ki don haduh 1.33 klur ngut ki Hindu kiba dei ki nongshong shnong jong ka ri Bangladesh bad lada na kitei tang 15 ngut kin wan sha kane ka jylla ruh ruh, ka jaitbynriew rit paid jong ngi ka la shah tyllep bad ngin kylla rit paid ha la ka jong ka jylla.
“Ki don 1.33 klur ngut ki Hindu ha Bangladesh lada kin wan tang 15 lak ngut ruh aiu kan jia ia ka jaitbynriew jong ngi, ngin kylla rit paid ha la ka jong ka jylla" ong u bah Samuel Jyrwa haba kren ha ka jingialang thang tyngshop ba la pynbeit da ka NESO kaba la long myn hynnin ka sngi ha u Mot Kiang Nangbah uba don hajan ka Civil Hospital, Shillong.
U bah Samuel u la ong ba ki sengbhalang bapher bapher ha ka jylla shatei Lam mihngi mynta ka sngi baroh ki la ia mih ryntih ban pyrshah ia ka Citizenship Amendment Bill 2016 ba la wanrah da ka sorkar pdeng hynrei dei tang ha ka jylla Tripura ba ka sorkar kam shym la ailad ia ki trai jylla ba kin ia khih hynrei dei tad ba la ia pynbor ba ka sorkar ka ailad, “Ha ka jylla Tripura ki trai jylla ki la kylla rit paid,  ka sorkar ruh kam shym la ailad ban ia khih pyrshah ia katei ka jingthmu ka sorkar pdeng ban wanrah da katei ka aiñ, dei tad hadien ba la iai pynbor ba ka sorkar ka la shah" u la ong.
Haba kren shaphang ka jingma jong katei ka bill ( Citizenship Amendment Bill 2016) kaba ka sorkar ka thmu ban pynlong nong India ba pura ia ki rit paid na ka ri Bangladesh, Pakistan bad Afghanistan, u bah Samuel u la ong “Ngi pan ia ki aiñ kiba khlaiñ na ka sorkar ban iada ia ka thaiñ shatei Lam mihngi, na kata ka daw ngi ong ba donkam ILP ha ki jylla ka thaiñ shatei Lam mihngi, haduh mynta tang ka Arunachal Pradesh, ka Nagaland bad Mizoram kiba don ILP phewse ka sorkar ka thmu pynban ban wanrah da ka aiñ ban ithuh ia ki khar Hindu na Pakistan, Bangladesh bad Afghanistan kum ki nong India, Lada ka sorkar ka raid a ka bor kan shong ha ngi ban pyrshah ban pyneh daw ia la ka ri" ong biang u Chairman jong ka NESO uba dei ruh u President barim jong ka KSU.Shuh shuh u bah Samuel u la ong ba lada jia ba ka sorkar India kan pyntreikam ia katei ka aiñ kaba shah ktah nyngkong eh dei ka jylla Meghalaya kaba don hajan bha bad ka Bangladesh, “Ngin shah ktah nyngkong eh ma ngi, kin wan rung naei naei bad kin ioh ban long nong India, lada ym dei nangne najan ruh kin rung lyngba ka Assam ,bad kin long nong India , shisien ba ki lah long nong India kin wan sa shane sha jylla jong ngi" u la ong.
Utei u nongialam ka NESO u la ong ba ka sorkar India kam kheiñ briew satia ia ka thaiñ shatei Lam mihngi bad katei ka jingbym kheiñ snep jong ka sorkar India ka la paw naduh ki por bad ki snem ba la leit noh.
“Ka sorkar India ka la leh shilliang khmat ia ka thaiñ shatei Lam mihngi da kaba pynlong nong India jubor da kaba pyndonkam da ka ktang suloi naduh ki por laitluid 1947.
Ha u snem 1962 por ba ka don ka thma bad ka China ki shipai China ki la poi haduh hajan Kohima hynrei ka sorkar India ka phah mih noh ia ki shipai jong ka bad ka phah sha Siliguri, u Nehru ruh ha katei ka por u ong Goodbye North East.
Ha u snem 1971 ha ka por thma Bangladesh bad Pakistan, la ialam ia ki phetwir Bangladesh shane sha thaiñ Lam mihngi bad ha Shillong la pynsah ha R.R Colony ne ka Refugee Colony, da ki phew hajar ngut ki poi shong shnong ki khar Bangladesh hapoh North East, ka India ka mut ban pynlong Dustbin ia ka thaiñ North  East" ong u bah Samuel Jyrwa.
Shillong: U myntri ka tnad pynroi sor u Bah Hamletson Dohling ula ong myn hynnin ka sngi, ki kali saw Shillong Public Transport Service (SPTS) ki dei ban nym shim pisa ia kiba tymmen, kiba anna ne duna dkhot met.
Haba kren mynta ka sngi, u Bah Hamlet u la ong ba ka jingmut ka sorkar ban pyniaid ia ki kali saw, ka dei ban ai ka jingshakri ia ki paidbah ban pynsuk ia ki nongleit nongwan.
Haba maham ia ki nongniah kali saw ba kim bit ban shim kabu ne pynkylla dor ne bai shong kali ar sien lai sien shi sngi.
“Ka dor bai shong kali ki paidbah kam dei ban kylla ar sien lai sien.
Kam dei ban long mynstep da kawei, janmiet da kawei.
Ka dei ban long kajuh’, la ong u Bah Hamlet.
Kane ka jingkren jong u Bah Hamlet ka long hadien ba u la iohi ia ka jingbitar jong ki paidbah ka thain Shyiap, Golflink halor ka jingkynnoh ba ki nongniah ki taksi saw ki leh ba heh ban kyntait kit ia ki nongleit nongwan lada kim siew T.20 na Motphran sha Shyiap.
U la ong ba ka dor na Motphran sha Shyiap ka dei ban long T.10 bad T.20 sha Mawpat bad kim dei ban shim palat ia ka dor.
U la ong ba ia ki kali saw, la ai pyniaid ha ki riew shimet kiba la shah jied na ka jingkhot tender bad ia ka dor ruh, la buh da ka komiti katkum ka lynti iaid.
“Nga la iohi ia kane ha ki lad pathai khubor, nga la phah ia ki ophisar ban lum jingtip bha halor katei ka jingjia bad la bthah ba kin pynkhreh ia ka jingtreikam jong ki kali saw", la ong Bah Hamlet.
U la ong ba lada don kano kano ka jingleh bym dei jong ki kali saw, ki paidbah ki dei ban wan shakhmat ban ujor sha ka sorkar bad kan leh ia kaba donkam, namar ba ka jingpyniaid ia ki kali saw, ka long ban shakri ia ki paidbah.
Lah ban kdew ha kane ka janmiet sngi Thohdieng, ki paidbah nongshong shnong  Lumsyiap  Upper  Golflink’ s ki la bitar shla ia kali Saw  Sorkar  kiba  rit  (Maxi taxi) halor ka jingkynnoh ba ki leh baheh bad kamai jied ia ki jaka nalor ka jingshim da ka dor kaba rem ia ki nongshong kali.
Ha kane ka sngi Thohdieng, ki paidbah ka Lumshyiap Upper Goflink, ki la pyllong ia ki ban bat syndon ia ki ban nym shah iaid namar ba ka jingshim kabu palat ki nongniah jong kine ki kali saw, ha kaba ki kyntait ban kit ia ki lada kim siew T.20 shi khlieh ban leit sha Motphran na thain Mawpat.
La kynnoh ba kine ki kali taksi saw ka sorkar ki dei kiba ju kamai  na Motphran sha ki thain Polo,  Shyiap bad Mawpat.
Ka dor ba  dei 10 tyngka na Motphran  sha Shyiap katba ki kali saw ki shim haduh T.20   ynda la janmiet bad kito ki bym treh ban ai, kim ju kit.
Ha ka por janmiet kim ju  kyntiew  ia ki nongshong kali na Shyiap namar ba ki kwah  ia dor 20 tyngka,  bad ki pynhiar noh shiteng lynti lada ym mynjur ban siew 20 tyngka ryngkat bad ka jingtim da ki ktien ba khlem akor wat ia ki rangbah briew ruh, la kam ki nongshong kali.
Shillong: Ki nonghikai skul deficit hapoh ka lama ka Khasi Jaintia Deficit School Teachers Association (KJDSTA) bad ka Garo Hills Deficit School Teachers and Employees Association (GHDSTAEA) ki byrthen ia ka sorkar, ba ka dei ban siew noh ia ka tulop thymmai katkum ka 5th Pay Commission shwa ka 3 tarik Jylliew ban wan.
Lada kam pyntreikam ia kane, kim banse ban mih sha madan ban pyllong ia ka jingiakhih.
Haba kren sha ki nongthoh khubor mynhynnin ka sngi, u president ka KJDSTA u Bah ED Nongsiang u la ong, “Ka jingialang jong ki,kaba long dang shen, hadien ba la iathir bha, ka la rai ban ai por ar taiew ia ka sorkar, kata shwa ka 3 tarik Jylliew ba kan rai ban pyntreikam noh ia ka tulop thymmai ka 5th Pay Commission ia ki nonghikai skul deficit".
Ula bynrap biang, “Lada ka sorkar kam leh eiei shwa ia katei ka sngi, ngin sa shong jingialang ban pyllong ia ka jngiakhih kaba tyngeh".
Katkum ka jingong u Bah Nongsiang, u Myntri Rangbah u Conrad K Sangma u la kular ban pyndep ia kane ka kam hapoh shiphew sngi ha ka jingiakren bad ki ha u bnai ba la dep, hynrei kumba ka long haduh kine sngi, kam shym la leh eiei.
U la ong dang shen, la iohi ha ki lad pathai khubor ba ka sorkar ka la ong ban iakren ha ka jingialang ka kynhun myntri ne cabinet kaba bud hadien ba ka jingialang kaba nyngkong, kam shym la lah namar ba dang donkam ki jnit ki jnat hynrei hadien ba ka la pyllong biang ia ka jingialang ka kynhun myntri ha ka sien kaba ar ruh, kam shym la kren ia kane ka jingdawa ki nonghikai.
U la ong ba ha ka jingshisha, ki don shibun ki mat ba ki nonghikai ki la buh ia ka jingdawa ha ka sorkar hynrei ka jingdawa ban pyntreikam noh ia ka tulop ba thymmai, ka dei kaba hakhmat duh.
Ki don baroh 6687 ngut eiei ki nonghikai deficit ha ka jylla kynthup naduh ki lower primary haduh ki higher secondary.
Shillong: Ka Shillong Lajong  ka la rung sha ka semi phainal  ka lympung U-18 Youth League hadien ba ka pylliem ia ka FC Goa da 2-1 ha ka jingiakhun ka Group D ba long myn hynnin ka sngi ha JN Stadium Shillong.
U nongialehkai ka Lajong u Donboklang Lyngdoh u la thep ia ka kol ba nyngkong kaba la pashat da u Samuel Kynshi ha ka 22 minit ka kyllastep.
Ha ka kyllamiet, ha ka 61 minit, u Samuel Kynshi u la jop ia ka bol sha u Parvaj uba la ioh ban pyrshang ban thep sa kawei ka kol hynrei ka la phai kylla biang sha u Samuel Kynshi uba la ioh ban thep ia ka kol.
Hynrei ka FC Goa ka la lah ban pynphai kylla kawei ka kol ha ka 66 minit lyngba ka penalty da u Lalawmpuia.
Hynrei kane ka kol ka la kut noh kumto khlem lah leh eiei shuh ka FC Goa bad ka jingialehkai ka la kut noh ha ka jingknieh nam tam ka Shillong Lajong.
Ka Lajong mynta ka la kamai 9 point na ka Group D na ki 3 sien ialehkai bad kam pat shah pynliem haduh mynta ha kane ka U-18 Youth League.
Kan sa pynkhreh ban ialehkai ia ka East Bengal ha ka semi phainal ha ka sngi Palei ha ka por 7 PM ha JN Stadium.
Shillong: Ka HYC hapoh ka jingialam u President jong ka u bah Robertjune Kharjahrin mynta ka sngi ka la leit ia kynduh ia ka Chairperson jong ka komiti kaba dei peit ia ka Village Administration Bill (VAB) ka KHADC ka kong Teilinia Thangkhiew kaba dei ruh ka Dy.CEM ban lei tai jingmut ia katei ka komiti ba ka dei ban pynrung sa 20 tylli ki mat ha ka VAB.Kawei na kitei ki 20 tylli ki mat ba ka HYC ka la ai jingmut ia ka District Council ka long ba dei ban buh ia ka kyndon ba kiba bat ia ka kam Rangbah Shnong ne Secretary Shnong ki dei ban dei ki briew kiba ka jingpule ba rit eh jong ki ka dei ban long kiba Pass klas X.Ba ka District Council ka dei ban thaw ia ka jaka pule ka ban ai jinghikai ia ki Rangbah Shnong shaphang ka VAB.Kawei pat ka mat ka dei ba ka District Council ka dei ban buh kyndon ban ai bor ia ka Dorbar Shnong ba kan lum khajna , lum Donation lane ban lum pisa na ka bynta ki kam ba dei ban pyntrei ha shnong na bynta ka jingbha ka imlang sahlang ne na bynta ka roi ka par hapoh shnong bad ban ai bor ruh ia ka Dorbar Shnong ban daiñ kuna bad ia ka dor jong ka kuna dei ban buh bad mynjur da ka District Council.
Kawei pat ka mat ka dei ba ka District Council ka dei buh kyndon kiba shai hapoh ka VAB ia ka bor treikam jong u Rangbah Shnong ban ai ia ki sertiphiket ne ki No Objection Certificate khamtam ka jingai sertiphiket shnong ia ki bym dei Khasi, ki NOC ha ka khaïi pateng, NOC ha ka kam ia die ia thied khyndew ha kaba ia ka sertiphiket u Rangbah Shnong u dei ban ioh jingmynjur na ka Executive Committee bad u dei ruh ban pyntip sha ka Dorbar Shnong.
Ba ki Rangbah Shnong, ki Secretary Shnong ne kiwei pat ki nongkitkam ki dei ban bamsmai shuwa ba kin shimti ia ka kam jong ki.
Ki don haduh 20 tylli ki mat ba katei ka seng ka la ai sha ka Chairperson.
Shillong: Mynta ka sngi u Justice Mohammad Yaqoob Mir  u la bam smai kum u Chief Justice jong ka Meghalaya high Court.
U Lat ka jylla u Ganga Prasad u la pynbam smai ia u Chief Justice ha ka jingialang kaba la long mynta ka sngi ha Raj Bhavan, Shillong ha ryngkat ka jingdonlang ki myntri sorkar jylla.
Utei u nongbishar ba ha khliehduh jogn ka Meghalaya High Court u la ong ba ka kam jong u ka dei ban ai ka bishar hok sha baroh bad u la ong ba un pynsted ruh ban ai ia ka jingbishar.
U Justice Yaqoob Mir u dei uba la pyndep ia ka LLB na Kashmir University bad u la long u nongiasaid aiñ naduh u snem 1981 haduh 1993, u la long u District and Session Judge ha u snem 1993.
Ha u snem 2007 u la long u Additional Judge jong ka Jammu and Kashmir high Court, bad u la kylla long u nongbishar rangbah ha u snem 2009.
U la shakri ruh kum u Acting Chief Justice ka Jammus and Kashmir High Court ha u snem 2015.
Shillong:Ki arngut shi tnga, ki dei kiba la iehnoh kam da kaba khuid bad U Aiborlang Thongni, u dei uba pang bad u dang shah puid na ka khlieh mynta la kumba shibnai eiei, ong ka kyrwoh jong ka HNLC mynta ka sngi.
Ka kyrwoh ka ong shuh shuh ba ka HNLC kam don kano kano ka jing kynthoh ia ki shikurim kiba leit ban pyndemwait,kine kim shym la phet tuh na ka Seng,hynrei ki dei kiba lah shu pan ban iehnohkam da kaba khuid.
Ka kyrwoh ka ong shuh shuh ba kaei kaba kham isaitmet ka long ba ka Sorkar ka shimkabu pynban ia ka jingwan pyndem jong ki ha ka kyrteng jong ka Jingsuk bad ka HNLC, ka buh jingkylli noh, da kaba ong “Mano ba Seng iaka GNLA?“Baroh ngi tip ba u Sohan D Shira u dei ehrang uba lah pyndemwait teng mynba u dang long u Area Commander jong ka ANVC  bad ka jingphet arsien jong u sha khlaw ban Seng iaka GNLA ka kham shyrkhei ar shah ban ia ka ANVC haba bishar ia ka jing shah ktah  ka shongsuk shongsain ha ka jylla" ong ka kyrwoh na U bah Sainkupar Nongtraw, Publicity Secretery ka HNLC.Ka  Meghalaya Board of School Education (MBOSE) kan pynmih ia ka result jong ka  Secondary School Leaving Certificate (SSLC) bad ka Higher Secondary School Leaving Certificate (HSSLC) Examinations, 2018 (Arts Stream) ha ka 25tarik Jymmang.
Ia ki result, yn ioh ha ka website jong ka MBOSE, ka  www.
mbose.
in.
Lah ruh ban ioh na ki website harum lane da kaba shu phah mesej.
Websites:www.
megresults.
nic.
inwww.
results.
shikshawww.
meghalayaonline.
inwww.
results.
net/meghalayawww.
indiaresults.
comwww.
jagranjosh.
comwww.
knowyourresult.
comwww.
timesofindia.
comwww.
examresults.
netwww.
examresults.
net/meghalayaSMS codes:For SSLC (Class X) – MG10 rollno to 58888SMS – MBOSE10ROLLNUMBER – send it to 56263For HSSLC (Arts) – MG12A rollno 58888SMS – MBOSE12AROLLNUMBER – send it 56263.
AIS SUJAKane kan wan ynda la dep ka jingjynjar bah (Great Tribulation) jong kita ki 1290 sngi.
Daniel 12:11, bad ruh hadien ka por jingpynsleh ia u Jisu Khrist ba un synshar.
Daniel 9:24; 7:11-14.
Loukas 1:31-33 ka hima jong u ka ban ym kut shuh naduh ka 1000 snem shaduh bymjukut.
Tang shu dep pynsleh (Anointing), yn kem bad khum bad set byndi artad ia u soitan.
Jingp 20:1-3.
Ha kata ka por yn ym don jingsynshar ne sorkar briew shuh, ka por synshar briew ka la kut bad ka jingsynsar soitan ruh lah kut, namar u Jisu Khrist un synshar.
Jingpynpaw 20:1-3; 1 Korinth 15:25-26.
Bad ha kata ka por ka pyrthei kan dap da ka jingtip ia u Trai kumba ki um ki tap ia ka duriaw, the earth shall be full of knowledge as the waters cover the sea" Isaiah 11:9.
Ha kata ka por, u Blei u thaw thymmai ia kiei kiei baroh.
Jingpyn 21:5.
Na ka bynta kata ka 1000 snem, u Ioannis u iathuh ba u la iohi ka jingiohipaw, u ong – “Nga iohi ka bneng ba thymmai ka khyndew ruh ba thymmai, kata ka bneng ba nyngkong bad ka khyndew ba nyngkong (kaba mynta), ki la leit noh, ka duriaw ruh kam don shuh" Jingpyn 21:11; Isaiah 65:17.
Lehse baroh uba kwah suda ban iohi ia kata ka pyrthei thymmai (coming world of tomorrow).
Ha kata ka pyrthei thymmai, ki jaka shrah jaka kynjah jaka ri khlaw kin sngewbha ki ri shyiap kin phuh kum u tiewkulab.
Isaiah 35:1-7.
Ha kata ka hajar snem (Millenium) u Jisu un thung kam ia kito ki nongjop (over comers), “Uta uba jop ngan pyllong ia u u rijied ha ka iing u Blei jong nga, ngan thoh halor jong u ia ka kyrteng u Blei jong nga bad ia ka kyrteng kata ka Nongbah u Blei, ka Jerusalem Bathymmai kaba wan hiar na bneng, uba don shkor to un sngew!" Jingpyn 3:12-13.
“Kin synshar ruh halor ka jaid bynriew baroh ma u pat un synshar ia ki DA U DIENG SYNSHAR NAR" Jingpyn 2:26-27.
U Daniel u ong – “Te ia kata ka Hima bad ia ka jingsynshar bad ia ka jingkhraw jong kita ki riewkhuid ki jong uba ha khlieh tam eh; ka hima jong u ka hima bymjukut, ki jingsynshar baroh kin shakri kin kohnguh ia u.
And the Kingdom and dominion and the greatness shall be given to the people of the SAINTS of the Most High, whose Kingdom is an-everlasting Kingdom and all dominions shall serve and obey him" Daniel 7:27.
Ha kata ka jingsynshar thymmai yn ym don corruption ne jingleh thok shuh, no bribery of officials nor corruption in high places.
Kin ym trei lehnohei lymne pynmih sha ka jinglanot ….
ong u Trai" Isaiah 65:17-23.
Ha kata ka por yn ym don jingpang shitom shuh, ym don doctor shuh ne donkam dawai shuh, namar ka pyrthei ka dap da ka jingtip ia u Trai" Isaiah 11:9.
Ha kata ka 1000 snem yn ym don nongmatlah shuh ne uba kyllut.
Ha u Isaiah la ong – “Ki khmat uba matlah yn pynpeit, ki shkor uba kyllut yn plie noh, uba dkoh un rynsied (jump) kum u skei, u thylliej bym nang kren un rwai, ka ri khlaw, kan kyrsoi um, ka ri shyiap kan mih wah duid, u shyiap ba shit phyrnai un long ka pung um…….
yn long u phlang lem bad u khah bad u sder" Isaiah 35:5-7.
Wow! Kan wan long ka jingphylla bad jingkmen ban iohi ia kata ka 1000 snem ka por jingsynshar u Jisu Khrist, uei bym kwah ban iohi kum kata ka pyrthei?Kan don ruh ka jingkhawai shong kurim u khunlangbrot u Blei u Jisu Khrist kein.
“Suk kita kiba shah khot sha kata ka jingkhawai miet uta u khun langbrot".
Jingpynpaw 19:9; Isaiah 25:6.
Ha kata ka por kat ia kiba la pynsleh kita ki jaidbynriew kiba la wan ialeh thma ia ka Jerusalem, un hap ban leit kiew shisien shisnem ban mane ia u Syiem (Jisu).
Sekharaiah 14:16-21.
Ha kata ka por yn ym hikai shuh ia u para marjan lane ia u para da kaba ong – “To tip ia u Trai" namar baroh kin ithuh da lade hi ia nga naduh u pohtam haduh u khrawtam, ong u Trai Jeremaiah 31:34.
Hapoh kane ka 1000 snem, kan don ruh ka khet bishar ba khraw balieh (Great White Throne) ban bishar ia ki briew baroh.
Ki bym don kyrteng ha kata ka Kitab ka jingim, yn bret beit sha dujok ka pung ka ding kan long ka jingiap kaba AR.Jingpynpaw 20:11-15.
Hynrei suk kita kiba iap ha u Khrist ha kato ka por ka jingjynjar bah (time of great tribulation).
Jingpynpaw 14:13.
Ha kata ka 1000 snem ki mrad kin ym pynmynsaw ne dait ia u briew, ka masi bad dngiem kin ia bam phlang, u sing ruh un bam da u phlang ym shuh da ka doh.
Ki khynnah rit kin ialeh kai bad u bsein, kin ym ia pynmynsaw.
Isaiah 11:6-9.
Ha kata ka 1000 snem don tang ka jingsngewbha bad shad kmen ha Jerusalem.
Ha kata ka por, uba dang 100 snem (one hundred years old) un dang long tang u khynnah samla ne samla rit.
Isaiah 65:20.
Kumta ki iaid ki por.
Bad ynda la jan dep ki 1000 snem, yn pyllait kai pat ia u soitan kumba pyllait khnai na ka ruh (cage), bad ha kane ka por da kaba u mut ban leit shukor biang ia kata ka pyrthei thymmai (New world) hynrei ka ding na bneng ka hap bad bam ia ki ksuid bad u soitan, mar kumta hi la kem bad bret ia u sha ka pung ka ding (Lake of fire) bad hangta don lang u Mrad khlaw, u Nongiathuhlypa lamler, la pynkordit ia ki bad briew bad ksuid bad soitan mynsngi bad miet sha ki bymjukut bymjukut" Jingpynpaw 20: 7-15.
Dei tad ynda la bret ia u soitan Lucifer, ia u Mradkhlaw u Nongiathuhlypa lamler bad kita ki bym don kyrteng ha ka Kitab ka jingim sha ka pung ka ding hangta kan long noh kaba kut jong kiei kiei baroh na ka bynta u soitan bad ki ksuid.
Ynda kumta long kaba kut ynda u Jisu un aiti noh pat ia ka HIMA ha u Blei uba u Kpa ynda u la pyndem noh ia ka jingsynshar baroh, ia ka jingdonbor bad ia ka bor baroh.
Namar ka dei ia u Jisu ban synshar tad ynda ula pyndem ia ki nongshun jong u baroh hapoh ki kjat jong u.
Ka nongshun bakhadduh dei ka JINGIAP.Kumta u Blei un ioh long kiei kiei baroh ha baroh 1 Korinth 15:24-28.
Dei hangta kein kan jia ka jingong kaba ong – uwei u Blei bad u Kpa ia baroh bad baroh ONE GOD AND FATHER OF ALL, WHO IS OVER ALL AND THROUGH ALL IN ALL" Ephesos 4:6.
Ong u Blei – kata ka ktien kaba mih noh (ba la kren da u Blei) na ka shyntur jong nga kan ym phai suda ha NGA, kan pyndep ia kaba NGA sngewbha kan roi ruh ha kaba NGA la phah ia kata" Isaiah 54:8-11.
Kumba la thoh ha ka Bible kumta ruh u Blei un nang iai pyndep.
Ah ka jingstad u Blei ba bym lah iit shuh.
Na u da u sha u bad sha ki bymjukut Amen.
Nong Rom 11:33-36.
Baroh kiba kwah iohi ia kata ka 1000 snem ka pyrthei thymmai.
Kumta ka lynti ban poi shata sha ka Hima u Blei dei tang ka jing kha pat (born again).
Ong u Jisu ia u Nicodimok u nongsynshar ki Jiw – verily verily i say unto thee, except a man be BORN AGAIN, HE CANNOT SEE THE KINGDOM OF GOD" lymda kha pat ia phi phim lah ban rung sha ka Hima u Blei, kata ka 1000 snem bad shaduh bymjukut" Ioannis 3:3.
Hadien ka 1000 snem pat ym lah ban ong kaei kaba u Blei un leh ne kaei ka jingmut jong u.
Namar kiei kiei kiba ka khmat kam shym la iohi ka skhor kam shym la iohsngew bad kim shym la mih ha ka dohnud u briew ki long kein kita kiei kiei ia kiba u Blei u la buh lypa ia kita kiba ieit ia u, No eyes has seen No ears has heard, No mind has conceived, what God has prepared for those who Love HIM" 1 Korinth 2:1.
Ia kata, tang u Blei u tip, namar ki jingmut jong u kim long kum ki jong ngi ki briew.
Isaiah 54:8-11.
Ha u to long ka burom sha ki bymjukut, Amen.
Nong Rom 11:33-36.
Shillong:Ha ka dorbar ba shisien shi snem jong ka Khasi Authors’ Society kaba la long ha ka 19tarik Jymmang 2018 ha Shillong College, Shillong, u President ka Seng, Dr.D.R.L.Nonglait ryngkat u Vice President, Dr.K.D.Ramsiej ki la pdiang sngewbha ïa u Rev.G.R.Sancley uba la dap 90 snem ka rta bad uba la pynïasoh ïalade kum u dkhot ka KAS lem bad 13 ngut kiwei pat ki dkhot bathymmai, kiba kynthup ïa u Rev.Dr.O.L.Snaitang, Prof.Antoinette Kharmalki, Dr.Rollingstone Wankhar, Dr.Barrylia Mesha Wolflang , Dr.Solony Bareh, Dr.Natalie Joanne Diengdoh, Dr.Joy Fully Sawkmie, Kong Sweety Diengdoh, Bah John Robert Khongjee, Bah Wansalan E.Dhar, Bah Pynjopthiaw Nongrum, Bah Kolan Jones Diengdoh, bad Bah Bikram L.Nonglait.
Ha ka jingkren pdiang ïa ki dkhot ba thymmai u Dr.D.R.L.Nonglait, u la ong ba wat la ha ki ar snem ba la dep ka seng ka la duh noh ïa ki 6 ngut ki dkhot ba kham rangbah jong ka seng, hynrei ka jingrung thymmai ki 14 ngut kiwei pat ki dkhot kan ïarap ban pyntyllun stet ïa ki mat treikam ka seng.
Lah ban kdew hangne ïa ki dkhot ka seng ba la khlad noh ha kine ki ar snem ba la leit ki long U Rev.Fr.Sylvanus Sngi Lyngdoh, Dr.Hamar B.Kharlukhi, Bah Kreishon Rapthap, Bah Hamarbabiang Mylliemngap, Bah L.H.Pde bad Bah Raijesh K.Lyngdoh.
Kumta ha kane ka Dorbar, kum ka dak ka jingburom ïa kine ki dkhot ba la khlad noh la pynlong ka jingsngap jar 2 minit.
Ha kane ka dorbar, ka KAS ka la rai ruh ban ïaleh tyngeh ban pynrung ïa ka Ktien Khasi ha ka Khyrnit kaba phra (Eight Schedule) ka Riti Synshar ka Ri India.
Hadien ka jingïatai kaba slem halor kane ka mat ha kaba la ïashim bynta shitrhem da baroh ki dkhot, ka dorbar ka la rai ban pynlong ïa ki seminar bad ki jingpynshai paidbah ha kylleng ki jaka hapoh ka Bri u Hynñiew Trep.
Hadien kata yn pynlong ïa ka jingïalang pynshai paidbah kaba heh ha Shillong.
La rai ruh ban ïa trei lang bad ki seng treimon sngewbha kiba hapoh ka Jylla bad shabar ka Jylla kumjuh; bad ban kyntu ïa ki nongmih khmat khamtam eh ïa u Myntri Rangbah ban shim noh ia ka rai (resolution) ban dawa na ka Sorkar India ban pynrung noh ïa ka ktien Khasi ha ka khyrnit kaba phra ka Riti Synshar.
Ka Seng ka la khreh ruh ban ïakynduh ïa ki Myntri Sorkar Pdeng, lada ka Sorkar Jylla ka la phah ïa kane ka kam sha ka Sorkar Pdeng.
Ha kane ka sngi la ïoh ruh ban pynthymmai ïa ki nongkitkam bad ki dkhot EC na ka bynta ka samoi treikam jong ki snem 2018 – 2020, ha kaba U Dr DRL Nonglait, ula shah jied biang kum U President, U Dr KD Ramsiej Vice President,  Bah Ronald P Kharshiing, General Secretary, Dr Rollingstone Wankhar Joint Secretary, Prof Badaplin War, Treasurer, Dr Barrylia M Wolflang Editor, Bah NR Gassah Auditor.
Ki Dkhot Executive Committee : Prof.Streamlet Dkhar, Dr.Ester J.Shongwan, Bah K.W.Nongrum, Bah P.Kharshiing, bad Bah A.SunLyngba kane ka khubor, ka KAS ka ai khublei ïa baroh ki paidbah nongshong shnong ka Bri u Hynñiewtrep bad ki Seng bapher bapher kiba la kyrshan ïa ka seng ha ki por baroh ha kane ka jingïaleh ban pynrung ïa ka ktien Khasi ha ka Khyrnit kaba phra jong ka Riti Synshar ka Ri India.
Mynta ka seng ka wer bad khot biang ïa ka jingïasnoh kti lang jong baroh ki nongthoh kot, ki nongthoh kotkhubor, ki nonghikai, ki seng saiñ pyrthei, ki seng niam, ki seng treimon sngewbha bad ki paidbah baroh, khnang ban pynurlong ia kane ka jingdawa.
Shisien ba ka ktien ka la ïoh ïa ka jingithuh bad jingïada da ka Riti Synshar ka Ri, yn ym lah shuh mano mano ruh ban pyndam ïa ka jinglong kyrpang ka Jaitbynriew.
Jowai: Uwei u briew uba la tip kyrteng kum u Downihiwot Sungoh (37) uba dei na ka shnong Nangbah, West Jaintia Hills u la duhei ia la ka jingim hadien ba u la ngap jylla ha wah Myntang ha ka jaka kaba la tip kum ka Sahbsein hynnin ka sngi U Blei.
Ka tyllong khubor ka la iathuh ba utei u briew u la leit sha katei ka wah ban saitjain bad ban sum ha ryngkat kiba ha iing hasem jong u hi.
Nongstoiñ: Ka jingiaseng jong ka North East India Christian Council (NEICC), kaba 78 (the 78th Session/ Third Biennial Session) ia kaba la pdiang ruh da ka Balang Presbyterian New Nongstoiñ, kaba la neh haduh 3 sngi lynter kata naduh ka 18 tarik haduh 20 tarik u Jymmang ka la poi noh sha kaba kut ha kaba ki riew ngeit khristan na ki kynhun Balang bapher bapher jong ka thain shatei lam mihngi ki la ban iadon bynta lang ha katei ka jingiaseng.
Ka NEICC ka don haduh kumba 35 tylli ei ei ki kynhun Blang bapher bapher jong ka thain shatei lam mihngi kiba la pyniasoh bad ka bad ka phang pdeng (Theme) jong katei ka jingiaseng ka long “Christ, the Hope for Peace" bad haba phai sha ka jingiaseng kaba la long ha ka sngi U Trai la ioh ban sdang ruh ia ka jingiaseng naduh mynstep kaba la long naduh kapor 7:30 mynstep bad bud sa ki ar tylli ki jingiaseng paidbah lem bad ka jingiaseng pynkut.
Haba phai sha ka jingiaseng paidbah kaba la ioh ban pynlong hapoh ka phyllaw jong ka Iingmane jong ka Balang Presbyterian New Nongstoiñ, la sakhi ruh ia ki phew hajar ngut ki riew ngeit khristan na ki Balang bapher bapher jong ka thain kiba la wan ban shakri lang ia u Trai ha katei jingiaseng bad ha katei ka jingiaseng la ioh ruh ban sakhi ia ki jingrwai kwaiar (Chior) na ki Blang bapher bapher kiba la ai ia ki jingrwai kiba sngewthiang haduh katta katta kiba la pynhun ruh ia baroh ki nongwan jingiaseng.
Ka jingiaseng paidbah kaba nyngkong kaba la sdang naduh ka por 10:00 baje mynstep, la ioh ban pyniaid ia ka jingiaseng da u Lt.
Col.
Zothanmawia, The Salvation Army, IET, bad la ioh ban pule bad duwai da u Dr.T.Vanlaltlani, MTA bad u nongkren ha katei ka jingiaseng u long u Rev.R.Lalnunzira u ba dei ruh u secretary ka NEICC,  bad haba sam ia ka khubor na ka ktien ka jong u blei u Rev.R.Lalnunzira la pynkynmaw ba yn nym don ba lah ban ai jingsuk ia ki briew lait tang u Khrist, bad u la ong ruh ba kiba bun ki briew mynta ki la iabeh ia ki rong jong ka pyrthei bad ia ka spah jong ka hynrei kim tip pat de ba kim lah ban ioh ia ka jingsuk na ka pyrthei, hynrei lada ngi kwah ia ka jingsuk kaba shisha bad kaba junom kadei tang ba ngin shaniah skhem ha u Khrist.
Katba ha ka jingiaseng kaba ar pat la ioh ban sam ia ka ktien ka jong u Blei da u Rev.Dr.J.F.Jyrwa u ba dei ruh u President barim jong ka NEICC bad na ka liang jong u Rev.Dr.J.F.Jyrwa u la khot bad iawer ia baroh ki paid khristan la ka long na kano kano ka kynhun Balang ba kin ia long shi tylli ha u Khrist bad ban ia ieh noh ia ka jingiasngewpher hynrei ki dei ban ia long kawei khamtam ha kane ka pyrthei kaba la dap satang ki jingsniew.
Ha kitei ki ar tylli ki jingiaseng la ioh ruh ban sakhi ia ki jingrwai Kwaiar na ka EFCI Centre Choir, Ribhoi synod YAC COG (M&A), na ka Choir Balang Presbyterian Nongpyndeng, BMC Choir, Choir na ka Balang Presbyterian Jaiaw, TLM KJP Synod Sepngi, Combine choir of KJP Synod Mihngi & Mizoram Synod Choir, NBCC, UCC Choir, YAC COG (M&A), KJP Synod Sepngi, Ribhoi Synod, New Choir na ka Blang Presbyterian New Nongstoiñ Territorial Staff songsters, KJP Synod Mihngi, Mizoram Synod choir bad kiwei kiwei.
Ha katei ka jingiaseng kala don ruh ka jinglum jingainguh kaba kyrpang na ka bynta ban pynmih pisa ia ka Union Christian College (UCC), ha Umiam Ribhoi District, kaba long ruh kawei na ki kam jong ka NEICC, kab la pyni nuksa ia ka jingdon jong ka ia katei ka jaka pule kaba la sdang naduh u snem 1952, lem bad kiwei kiwei de ki kam kiba khraw jong ka NEICC.Shillong: Ka Khasi Student Union (KSU) bad ka North East Student Organisation (NESO) kan pynlong ia ka jingthang tyngshop kum shi bynta ban pyrshah ia ka Citizenship Amendment Bill , 2016.
Katei ka jingthang tyngshop kan long ha khmat u Mot Kiang Nangbah uba don hajan Civil Hospital, Shillong ha ka por 11 baje mynstep.
Nongstoiñ: Ka mih na iing da ka jingthmu ban leit shim dawai iala u jong u lok na ki thaiñ Sohiong, namar u lok jong ka u la shitom lah kham slem bad ynda la dep shim dawai ka la ap kali katba ioh ei, tang ban poi ha Mairang ban kiew kali sa da kawei pat ban leit phai noh sha la shnong.
Hynrei kaba sngewsih bad sngew sangsot ka long ba ha kitei ki shiteng lynti katei ka long kmie ka la duh noh ia la ka jong ka jingim hadien ba ka kali kaba ka shong kala leit ban iatyngkhuh noh bad kawei ka trok bad kaba la long ruh ka jingjia aksiden kali kaba shyrkhei kaba la jia ha ka sngi Saitjain jong ka taiew bala lah ha ki thaiñ Mawmaram.
Katei ka longkmie kaba la khlad noh ha katei ka jingjia kadei kaba la tip kyrteng K.Marngar na ka shnong Laitkseh bad katkum ka jingioh jingtip jong u nongthoh khubor la ong ruh ba la don ki por ba katei ka longkmie ka ju ialeit lang bad la u jong u lok ban shim dawai na Sohiong bad katba ki leit ban shim dawai ki ju wai ruh da ka kali.
Hynrei hadien katto katne ba u lok jong katei ka longkmie u la kham ioh bor kala ieh noh ia u ha iing lem bad ki khun bad ha katei ka sngi Saitjain katei ka longkmie ka la mih na shnong ban shong da ki kali Iew ban leit shim dawai iala ia la u jong u lok pynban kala mad noh ia katei ka apot kaba la pynlong ia utei u lok jong ka lem bad ki ba haiing ha sem ban kin pait dohnud sngewsih kthang.
Katei ka longkmie kala ieh noh shadien ia la u jong u lok u bala shitom bad la shu thiah la kham slem lem bad ia ki khun ki jong ka bad ia ka met jong katei ka longkmie la ioh ban leit ontep noh mynta ka janmiet.
Katei ka Mahindra Maxx kaba don ia u number ML 06 3987 kadei kaba la niah da u Bah Bistarding Kharsyntiew (34 snem), bad ka trok pat kaba iatyngkhuh ka dei kaba la niah da u Bah Goldstarwell Nongbsap (29 snem) kaba don ia u number ML 10 A 7724.
Shillong: Ki paidbah nong-shong shnong  Lumshyiap  Upper  Golflink’ s ki la bitar shla ia kali Saw  Sorkar  kiba  rit  (Maxi taxi) halor ka jingkynnoh ba ki leh baheh bad kamai jied ia ki jaka nalor ka jingshim da ka dor kaba rem ia ki nongshong kali.
Ha kane ka sngi Thohdieng, ki paidbah ka Lumshyiap Upper Goflink, ki la pynlong ia ki ban bat syndon ia ki ban nym shah iaid namar ba ka jingshim kabu palat ki nongniah jong kine ki kali saw, ha kaba ki kyntait ban kit ia ki lada kim siew T.20 shi khlieh ban leit sha Motphran na thain Mawpat.
La kynnoh ba kine ki kali taksi saw ka sorkar ki dei kiba ju kamai  na Motphran sha ki thain Polo,  Shyiap bad Mawpat.
Ka dor ba  dei 10 tyngka na Motphran  sha Shyiap katba ki kali saw ki shim haduh T.20   ynda la janmiet bad kito ki bym treh ban ai, kim ju kit.
Ha ka por janmiet kim ju  kyntiew  ia ki nongshong kali na Shyiap namar ba ki kwah  ia dor 20 tyngka,  bad ki pynhiar noh shiteng lynti lada ym mynjur ban siew 20 tyngka ryngkat bad ka jingtim da ki ktien ba khlem akor wat ia ki rangbah briew ruh, la kam ki nongshong kali.
Shillong: U  Nuruzzaman Sheikh  u la ujor sha ki pulit ba ka khun jong u ka Sabina Yesmin ka la iathoh shongkurim bad u Zolbahar Sheikh  ha ka 20 tarik u nailar, 2017.
Hynrei tang katto katne por hadien ka jingiathoh shongkurim u Zolbahar Sheikh bad kiba haing hasem jong u kiba la tip kyrteng kum u Abdur Shobur Sheikh, ka  Anowara Bibi, Aynal Hoque Azbahar Sheikh, Akkas Ali, Abbas Ali, Amir Hussain bad ka  Sorifa Bibi ki la pynshitom beiñ ia ka khun jong u bad ki la dawa pisa na u.
Hynrei ha ka 16 tarik mynta u bnai u la kynnoh ba ki la pyniap ia ka bad pynsdien phasi ia ka metiap jong ka.
Ka dor jong ka Petrol bad ka Diesel, ka la kiew biang mynta ka sngi, ha kaba ka dor jong ka Petrol, ka kiew sha ka T.76.24 katba ka dor jong ka Diesel, ka poi sha ka T.67.57 shi litar.
Ka dor jong ka Petrol, ka kiew da 33 pisa, katba ka Diesel, ka kiew da 26 pisa.
Da kane ka jingkiewdor, ka dor jong ka Petrol bad ka Diesel, ka la poi sha ka jingkiewdor kaba heh tam na kaba ju long baroh shi katta.
Ha kane ka jingkhein dor kaba thymmai, kumta ka dor jong ka Petrol, kan long T.84.07 shi litar bad kan poi sha ka T.80 mark ha Bhopal bad ha Patna (T.81.73), Hyderabad (T.80.76) and Srinagar (T.80.35), ha Kolkata bad  Chennai kan shongdor T.78.91  bad T.79.13 shi litar bad kaba duna dor tam ka long ha  Panjim, ha kaba kan shongdor T.70.26 shi litar.
Ka Diesel, ka rem duh ha  Hyderabad, ha kaba ka shongdor T.73.45 shi litar bad nangta T.73.34 ha Trivandrum bad ha  Raipur (T.72.96 shi litar), ha Gandhinagar (T.72.63), ha Bhubhaneswar (T.72.43), ha Patna (T.72.24), ha Jaipur (T.71.97), ha Ranchi (T.71.35), ha Bhopal (T.71.12) bad ha Srinagar (T.70.96).
Shillong:Ki arngut shi tnga, kiba dei ki dkhot jong ka  Hynniewtrep National Liberation Council (HNLC), ki la pyndem wait ialade, ha khmat U James K Sangma, myntri kam poh iing ka sorkar Jylla, U SB Singh, Director General of Police ha ka ophis jong u heh duh pulit mynta ka sngi.
Kitei ki arngut kiba la pyndem wait mynta ka sngi, ki long U Bah Aiborlang Thongni, ba la tip kum U  Bahbah Mawpud (36) na ka shnong  Mawpud, South West Khasi hills bad ka kurim jongu, ka  Rishalin Syiemlieh (27), kaba la tip kum ka kong Lin na ka shnong Photjadu ha South West Khasi Hills.
U Thongni, u dei u dkhot uba la rangbah tam jong ka HNLC, uba don ha Bangladesh, ha kaba ula pyniasoh ialade bad katei ka snem ha u snem 2001 bad u dei uba la shah hikai ha  Chittagong, Bangladesh bad u shong u sah ha   Bilwa, Bangladesh.
Kakong Rishalin, ka dei kaba la don bynta bad shibun ki nongialam ba la rangbah jong ka HNLC bad ka la pyniasoh ialade bad katei ka snem, haba ka dang don 14snem ka rta bad katei ka la shah pyntbit ialade ha  Chittagong, Bangladesh.
Kitei ki la ia poi kha ha u snem 2013 bad ki don mynta arngut ki khun.
Ha ka jingkren U James K Sangma, u ai jingiaroh ia ka rai jong kitei ki arngut, ha kaba ki la shim ia ka jingshlur bad ka jingkut jingmut ban wan pyndem wait noh ialade.
U James, u kren shai ba ka sorkar kan nym iakren bad kano kano ka seng lane ka kynhun, hynrei kan ai jingiarap kaba biang, ia kito kiba la wan phai noh ban pyndem wait na ka jinglong kaikhlaw.
Shillong: Ka Shillong Lajong ka la pynliem ia ka Ozone Football Academy da 2-0 ha ka jingialehkai U-18 Youth League Final Round ka Group D kaba long ha kane ka sngi Thohdieng ha madan ka MFA,Shillong.
Kane ka dei ka sien jingjop kaba ar ia ka Shillong Lajong ha kane ka lympung.
U Phrangki Buam u la ioh ban thep ia ka kol da ka penalty ha ka 60 minit katba u Parvaj Bhuiya u la thep ia ka kol kaba ar ha ka 65 minit na ka bynta ka Lajong.
Da kane ka jingjop, ka Lajong Junior ka don ha khlieh ruh ka miej kamai point na ka Group D da kaba kamai 6 point na ki ar sien ialehkai.
Kan sa pynkhreh ban iakhun sa ia ka FC Goa ha ka 21 tarik Jymmang kata lashai ha  JN Stadium ha ka por 3:30PM.Shillong: Ka lympung ialehkai ki hep rit ka Meghalaya Baby League  (MBL) 2018  ba pyniaid da ka Meghalaya Football Association (MFA) ka la sdang ha kane ka sngi Saitjain ha madan Polo, Shillong.
Ia kane ka jingialehkai la plie paidbah da u myntri ka tnad ialehkai ka jylla u Bah Banteidor Lyngdoh ha ka jingsakhi lang u Kushal Das u general secretary ka All India Football Federation (AIFF), u Biswanath Sinha u Zonal Head – East & NorthEast, Tata Trusts, u Bah Larsing M Sawyan u president ka Meghalaya Football Association (MFA) bad u Vice president ka AIFF nalor kiwei pat.
Ha kane ka sngi plie, la don lang ki trai jong ki 12 tylli ki kynhun ialehkai kiba iashim bynta ha kane ka Baby League kynthup u nongialehkai ka ri u  EugenesonLyngdoh.
Ha kane ka sngi, la pynialehkai lai tylli ki jingialehkai ia ki khynnah ba hap ha ka rta 4-5 snem, 6-7 snem bad 12-13 snem.
Ka kynhun jong u Bah Eugenson ka ENE Falcons ka la iakhun ia ka  JNS Jaguars.
Watla u slap u ther ha kane ka sngi, hynrei la iohi ba ki khynnah ki sngew kmen bad sngew bang bha ban ialehkai, ryngkat ka jingwan synran kiba ha iing hasem jongki.
Ki 12 tylli ki kynhun ba iashim bynta ha kane ka lympung ki long ka Kickstart Football Academy Rhinos, Touchline NE Cubs, Unified Gorkha Gators, Nongthymmai GC Scorpions, Langsning Greenergy Lions, Nongtrai Cheetahs, Mawlatbah SC Hawks, Littlestar Clouded Leopards, Sunnydale School Doves Wahlakhiat Bulls, nalor ka ENE bad ka JNS Jaguars.
Ka Meghalaya Baby League  ka dei ka jingiatreilang jong ka MFA, ka Tata Trusts  bad ka AIFF, da ka jingthmu ban pyntbit ban saindur ia ka sap jong ki khynnah ha kane ka jingialehkai naduh ba ki dang lung.
Ha ka jingkren ha kane ka sngi, u Bah BanteidorLyngdoh uba dei u nongialehkai phutbol, u la ong ba ka MBL ka dei ka rynsan kaba khraw ban saindur ia ka jingialehkai ha ka  jylla bad ka ri.
“Kane ka dei ka jingsdang kaba biang ia ki khynnah rit bad nga kyrmen ba ha ki sngi ban wan, ngin iohi ia ki nongialehkai phutbol ba khraw ha ka kylleng ka ri.
Ka Meghalaya Football Association ka la leh shibun ki kam ban kyntiew ia kane ka jingialehkai ha ka jylla bad ka sorkar kan pynthikna ban iarap ia ka", la ong u Bah Banteidor.
Katba u Kushal Das u la ong ba ka jingmut jong kane ka jingialehkai  ka dei u mawjam shakhmat ha ka jingkiew jong ka jingialehkai ha ka ri.
“Kane ka dei ka jingialehkai kaban saindur, kaban pyllong ha kylleng ka ri.
Ka AIFF ka la pyllong ia ka jingialehkai ia ki khynnah rit hynrei kane ka shong katkum ka jingiashim bynta, bad hangne ngi don ka league kaban pynthikna ia ka jingiakhun" la ong u General Secretary ka AIFF.Katba u Biswanath Sinha, u la ong ba mynta ka dei ka sngi kaba khraw ia ka Tata Trusts".
U la ong ba kane ka kynhun ka la pyniaid 85 tylli ki jaka hikai ha Mizoram bad ha Manipur bad ka la buh ruh ia ka Centre of Excellence ha Mizoram ha u Iaiong kum ka Residential Academy.
“Ngi sngew ba ka dei ka kabu ban lah ban iashim bynta ban pyniaid ia kane ka lympung Baby League.
Kane ka dei ka sien ba nyngkong ba ka Tata Trusts ka iatreilang bad ka All India Football Federation bad ka Meghalaya Football Association.
Ka jingkyrpad jong nga ia ki kmie ki kpa ba dei ban wanrah thikna ia ki khynnah sha jaka hikai haduh ba kut kane ka league," la ong u Sinha.
Katba u Bah Larsing M Sawyan u la ong ba kane ka dei ka sngi sahkynmaw.
U la ong ba ka Meghalaya Baby League ka dei ka pilot project na ka bynta ki khynnah, ka bym ju kham don ha India.
“Ka jingialehkai phutbol ha India ka sdang hadien ba la kham heh hynrei mynta naduh ba ki dang lung.
U la ong ba ha ki ri South America, ki khynnah ki ioh ban leit ialehkai haduh 45 tylli ki jingialehkai ha ka shi snem.
Hynrei kane kam don satia ha India", la ong u Bah Larsing.
U la pynkynmaw ia u Eugeneson Lyngdoh, uba la paw ha ka jingialehkai ha ka ri.
“Ka jingjop u Eugene ka dei ka dak jong ka sap ba ka Meghalaya ka don.
U la ioh ban don ha ka kyrdan ka ri wat haba kam don ka jinghikai naduh dang khynnah.
Ngin trei bad ka sorkar Meghalaya bad ngi khmih lynti ia ka jingai mynsiem", la ong u Bah Sawyan.
U khun Syiem Harry, ula ia poi kha mynta ka sngi bad ka Meghan Markle, ha ka jing ia shong kurim kaba khraw bad kaba la pyni ha ki telebishon sha kylleng ka pyrthei.
U Harry, uba la iohi ia ka jing myllung mynsiem jongu, ula kynrup ia la kaba ieid tang mar shu iohi ia ka, ha ka riam iathoh, da kaba ong “Phi da i lub shisha ka dur ka dar bad nga la duh bha iaphi".
U Duke jong ka Sussex, ula ong ruh ia u kpa jongu “Khublei iaphi pa" haba u kpa jongu, ula synran lang ia u, ha ka jing iathoh shong kurim ha ka iingmane ha  St George’s Chapel, Windsor.
Ka la don ka jinglung mynsiem kaba khraw bad ka jingjaw ummat, haba baroh arliang ki ia bam smai ba kin ia long shi tnga naduh mynta ka sngi, ha kaba la pyniaid da U  Archbishop ka Canterbury, U Justin Welby.
Ha ka por ba ki hiar na ki maw kyndon jong ka iing ka Meghan, ka kylli ia la u jong u tnga “Ngin ia doh" bad u Harry, ula mynjur da kaba ong “Hooid" bad mar kumta hi ki ia kdup bad doh ieid baroh arngut.
Ha ryngkat shibun ki khraw nam jong ka England, la synran da ka Syiem Elizabeth bad u kurim jongka, U Phillip bad la sakhi da ki lak ngut kiwei pat kiba don shabar jongka iingmane bad ha ki surok bah jong ka nongbah Windsor.
Shillong: Ka Meghalaya Pradesh Congress Committee (MPCC) myn hynnin ka sngi ka la pynlong ia ka jingiakhih ban pyrshah ia ka jingjia kaba la jia ha Karnataka ha kaba ka seng Congress kaba ia paralok bad ka JD (S) kam shym la ioh lad ban thaw sorkar watla kitei ki ar tylli ki seng ki don ia ka jingbun paid.
Ka Congress ka la pynher shithi sha u President ka Ri u Ram Nath Kovind lyngba u Lat ka jylla ban pynpaw ka jingsngewkhia jong ka.
Ha katei ka shithi ba la soi da u President MPCC u Dr.Celectine Lyngdoh ryngkat kiwei pat ki nongialam Congress na kane ka jylla, ki la ong ba ha Kartanaka don 224 tylli ki konstitwensi hynrei ha kane ka elekshon ba dang shu dep la pynlong elekshon tang ha ki 222 konstitwensi bad na ka 222 ka Congress bad ka JD ( S) ki ioh 117 ngut ki MLA bad katei ka biang pura ban thaw sorkar hynrei ki la ong ba u Lat ka jylla Karnataka u la khot  bad ailad pynban ia ka BJP kaba jop tang khyndiat ngut ki MLA ba kan thaw sorkar.
Ha katei ka shithi ki la pyntip ruh sha u President Ram Nath Kovind ba katei ka jingjia kam shym la jia tang ha Karnataka, hynrei ka la jia ruh ha Goa kaba don 40 ngut ki MLA kaba ka Congress ka la jop 17 katba ka BJP tang 12 hynrei hangtei ruh u Lat ka Goa u la khot thaw sorkar ia ka BJP bad ki kynhun jong ka.
Ha Manipur ki Congress ki la ong ba ka Congress ka jop 28 ngut na ka 60 ngut katba ka BJP ka jop 21 ngut hynrei hangtei ruh la khot thaw sorkar ia ka BJP.Ha kane ka jylla Meghalaya ruh ki la ong ba ka Congress ka dei ka seng kaba jop bun ngut tam ki MLA 21 ngut, hynrei la khot thaw sorkar ia ki kynhun synrop kiba donlang bad ka BJP.Ha katei ka shithi la kyrpad ia u President ba un tuklar ia katei ka jingleh ki Lat ha ki jylla bapher naba ki ong ba katei ka jingleh kan ktah ia ka synshar paidbah bad kan ktah ruh ia ka riti synshar jong ka Ri.
U  BS Yeddyurappa, nongialam jong ka seng BJP ha Karnataka, uba la bam smai ruh ar sngi mynshwa, ula hiar shuki noh mynta ka sngi ha khmat jong U Lat ka Jylla.
“Nga la rai ban hiar shuki.
Nga sngewnguh ia u lamphang ka iing dorbar, uba la ai ia kane ka lad" ong U  Yeddyurappa ha ka iing dorbar jong ka Karnataka, hadien ba ula iohi, ba ka BJP kam lah ban thaw sorkar satia dalade hi ha ka iing dorbar ha Karnataka.
“U paidlang ka Jylla, ula kyrkhu iangi da 104ngut ki MLA bad kumta ka jingshaniah jongu paidbah kam dei satia ia ka Congress lane ia ka JD(S).
U Lat ula khot iangi ba ngin thaw sorkar, namar ba ngi dei ka seng kaba heh Jylla" ong U Yeddyurappa.
La iathuh da ki lad khubor ba U HD Kumaraswamy, nongialam ka seng JD(S), un bam smai kum u myntri rangbah ba thymmai ka Karnataka, ha ka Lah Sngi U Blei, ha ka por 12.30 nohsngi, kumba la ai jingmut da ki nongpeit nusip jongu.
La pynlong ia ka jing ia tynjuh bor mynta ka sngi, da ka hukum jong ka Supreme Court, hadien ka jing leit ujor jng ka seng Congress bad ka JD (S), haba U Lat ka Jylla, U  Vajubhai Vala, u ai por 15 sngi ia u myntri rangbah, ba un pyni ia ka jingbiang briew ha iing dorbar Jylla.
Ka Congress, ka la jop da 78ngut ki dkhot, ka JD(S) 37ngut, kawei ka leit sha ka BJP, ha ka elekshon kaba la long ha ka 12tarik Jymmang, ha kaba la pynlong ha ki 222tylli ki Constituency na ki 224 tylli.
Shillong: Ka KSU kam sngew iahap ia ka jingthmu jong ka Shillong Street Arts Festival (SSAF) ban leit dro da ki dur jong ki actress aktor ne ki dur boit ha ki kynroh ka nongbah Shillong.
Ka KSU ka la ong ba ka jingthmu jong katei ka tamasa ka long ban pynrung ia ka nongbah Shillong ha ka map ka ban pyni ia ka jingkiew ka sap ka phong jong ki samla bad ban pyni ruh ia ka jinglong tynrai jong kane ka jylla.
Ka kyrwoh khubor na u samla Reallystar Nongspung Environment and Cultural Secretary seng kmie ka la ong ba katei ka jingleh jong ki nongpyniaid ia katei ka tamasa ba la ialam da u Sanjib Roy ka pyniap pynban ia ka jingthmu ban kyntiew bad pynneh pynsah ia ka Dei riti jong ka jaitbynriew Khasi la ka long ha ka riam ka beit, ka kup ka sem, ka shad ka kmen ne ka lehniam leh rukom.
Katei ka kyrwoh ka ong ba ha ka jylla Nagaland haba don kum kitei ki Tamasa dro dur ki ju ia leh ban pynphriang jingtip ia la ka jong ka tynrai hynrei ha nongbah Shillong ka long pynban da khongpong ha kaba la thmu ban dro da ka dur ki aktor actress katba ia ki tiar ki tar tynrai pat la shu set hapoh sem jong ka Museum.
‘Kane ka long kumba buhrieh bad pynjah klep pynban ia la ka tynrai’ ong katei ka kyrwoh kaba la kyntu ia ki nongpyniaid katei ka tamasa ba kin pynrung da ki jingdro shaphang ka jinglong tynrai.
Jowai: Ki Pulit jong ka West Jaintia Hills myn shisngi ka shiteng miet ki la ioh kem biang ia u Bringo Lyngdoh uba dei u snar khaii drok ka thain Jaintia hills na ka shnong Kathakal, Hailakandi, Assam hadien ba u la ioh ban phet na along ki pulit ha Jowai.
Ki pulit ka West Jaintia Hills hadien ba la ioh jingtip ba utei u snar khaii drug u la phet rieh sha Assam, ki pulit ka kynhun Special Cell ki la hiar sha katei ka jylla ban leit kem suk ia utei u nongkhaii drug hynnin shiteng meit.
Kumban shu pynkynmaw, ki pulit ka West Jaintia Hills ki la iohkem ia utei u Bringo Lyngdoh uba dei na ka shnong Khliehriat East, East Jaintia Hills na ka shnong NAmdong West Jaintia Hills ha kaba la ioh ruh ban kurup haduh 3 gram u drug heroin na pla jong u.
Ki pulit ki la pynngat mukotduma ia u ha Nartiang PS hapoh ki kyndon jong ka NDPS Act bad la wanrah ia u sha Jowai PS.Hynrei namar ba ka along ha kane ka thanad ka dang don hapdeng ka jingmaramot, la shu set ia u ha kawei ka kamra ha kaba u la lait phet bad leit phet rieh ia lade sha Hailakandi Assam.
Ki pulit ki la wanrah ia u hynnin ka step sha Jowai bad la leit ialam ia u sha ka iing bishar.
Nongpoh: Ar taiew tam hadien ki nongkitkam ka Nongpoh Town Committee (NTC) ki la leit ban iakynduh ia u Depak Kumar, Chairman jong ka National Highway Authority of India (NHAI) ha Nongbah Delhi, hynnin ka sngi Palei na ka liang ki briew ka NHAI, ki nongkitkam ka NTC, ki Pulit ka Ri Bhoi lem bad kiwei kiwei, ki la pynlong ia ka jingleit jurip ia ki katto katne tylli ki jaka kiba dang sahteng hapoh jong ka surok Four-Lane ha Nongpoh bad ha Umsning ruh kumjuh.
Ha katei ka jingjurip, na ka NHAI la wan ban mih khmat da u BJ Lashkar, Deputy Manager (T), HP Dalys, R.E.UNIHORN India Pvt Ltd, HS Singh, Project Manager ka Jorabat-Shillong Expressway, u Bah Rayonald Kharkamni, General Secretary ka NTC lem bad kiwei kiwei.
Ha ka jingjurip ha Nongpoh, ka jingthmu kaba hakhmat eh ka long ba kumno ban pynkloi ha ka jingpyntrei ia ki jingdawa kaba la buh da ka NTC, kiba kynthup ia ki nala Um kiba biang, ka Lynti iaid kjat (Foot over-bridge), ki Police Booth, ka jingpynbhabriew ia ka Sor Nongpoh lem bad kiwei kiwei.
Ha katei hi kajuh ka sngi, la pynlong ruh ia ka jingleit jurip ia ka surok Umsning By-Pass ter ter shaduh Sumer, kaba la don ryngkat ruh bad u Bah Jason Mawlong, MLA ka Umsning konstitwensi, u Bah Dipul Ryntathiang, Chairman ka Umsning Town Durbar lem bad kiwei kiwei, ha kaba ki la kyrpad ia ki briew ka NHAI ba ki dei ban buh ia Ar-tylli ki jingkieng iaid kjat, kata ha Umsning Patarim bad ha shnong Mawlein Mawkhan, ha kajuh ruh ka por ban shna pynbiang ia kin ala iaid um khnang ban lait na ki jingeh ha ka por ba jur slap.
Shillong: Ka sorkar ka la buh thong ban pyndep noh ia ka ophis jong ka  Directorate of Information and Public Relations (DIPR) mynta u snem.
Haba leit jngoh ia ka jingiaid ka kam ban tei pyndep ia katei ka ophis kaba don ha Lower Lachumiere u myntri ba peit ia ka tnad IPR u bah A.L Hek u la ong ba yn plie noh ia katei ka jingtei shuwa ka Christmas ne snem thymmai.
Kate ka jingtei ka dei kaba la buh mawnongrim ha u snem 2016 ha ka jinglut kaba T.9 klur tyngka.
Ha katei ka ophis jong ka DIPR kan don ruh ka ophis jong ka Press Club.
Hajrong katei ka ophis kan don ruh ka Guest House kaba ka sorkar ka la pynkhreh ban pyndonkam na ka bynta ka National Games 2022.
Ka jingthep vote ka la hajan eh ha Ampati bad hynnin ka janmiet, ka la don ka jingioh kurup pisa kaba T.5lak duna.
Katei ka pisa kaba T.4.95lak na uwei u nongkhaii na Mankachar bad katei ka dei ka pisa kaba la ioh da ki pulit na  ka shnong Monabari ha  Ampati, kaba don ha khappud jong ka Assam.
Utei u nongkhaii, U  Abu Jiyat Shah, u kam ba katei ka dei ka pisa kaba dei na bynta ka kam jongu hi, hynrei namar ba ka don ka kyndon ilekshon, kumta la kurup noh ia katei ka pisa, hynnin ha ka por 6.30 janmiet.
Lah ban pynkynmaw, ba ha ka 5tarik Jymmang 2018, la ioh kurup ia ka pisa kaba T.4,29,800 na uwei pat u briew, uba kam ba u dei u Secretery ka VEC bad ba katei ka dei ka pisa jong ki nongtrei shispah sngi.
Ka iing dorbar jong ka Karnataka, kan long lashai ka sngi, ha ka por 11baje mynstep, katba kum ka hukum jong ka Supreme Court, kaba la pynmih mynta ka sngi.
U Lat ka Jylla, U Vajubhai Vala, ula thung ruh ia U KG Bopaiah, ba un long u lamphang dorbar ba shipor, na ka bynta katei ka dorbar bad katei ka la pynlong ia ki liang pyrshah jong ka seng Congress bad ka  Janata Dal (Secular) ba kin kren pyrshah jur.
Na ka liang jong ka seng Congress bad ka JD(S) ka kwah ba dei ban jied da u dkhot uba rangbah tam jong ka iing dorbar bad kam iahap ban jied da U Bopaiah.
Ka hukum jong ka Supreme Court, ka la ai por ia U  B S Yeddyurappa, myntri rangbah ka Jylla, haduh ka por 4baje jong ka sngi saitjain, ba un pyni ia ka jingbiang briew ha iing dorbar Jylla, hynrei U Yeddyurappa, ula jied ha ka por 11baje mynstep, katba kum ka jingkwah bad ka jingai jingmut jong ki nongpeit nusip jongu.
Lashai ka sngi, kan don shwa ka jing pynbam smai ia ki MLA bad hadien kata, kan don ka jing ia tynjuh bor ha ka iing dorbar ban pyni ba ka sorkar jong ka seng BJP, ka don ia ka jingbiang briew ha katei ka dorbar.
Ki MLA jong ka seng Congress bad ka JD(S) ki sah mynta ha Hyderabad, namar ka jingtieng ia ka jingshah thied jong kitei ki MLA bad la khmih lynti ba kin lah ban leit phai lashai mynstep sha Bengaluru.
Ka seng BJP, ka don 104ngut ki MLA bad ka dei ka seng, kaba ioh bun eh ki MLA, katba ka Congress, ka ioh 78ngut bad ka Janata Dal (Secular) ka ioh 37ngut ki MLA ha ka iing dorbar kaba don 224ngut ki MLA bad kaba don mynta 222ngut ki dkhot ha ka iing dorbar.
Shillong,18 Jymmang: Ka Meghalaya Baby League kan sa sdang lashai ka sngi Saitjain por 3:00 pm ha madan Jawaharlal Nehru Stadium.
Ia kane ka jingialehkai, yn plie da u myntri tnad ialehkai ka jylla u Bah  Banteidor Lyngdoh bad yn don lang u  Kushal Das u general secretary ka All India Football Federation (AIFF) , u  Biswanath Sinha u Zonal Head – East & North East, Tata Trusts,  u president ka Meghalaya Football Association (MFA) u bah Larsing M Sawyan, uba long ruh u Vice-President ka AIFF nalor kiwei pat.
Ka jingialehkai sdang kan long hapdeng ka kynhun jong u Eugenson Lyngdoh u nongialehkai ka ri, ka ENE Falcons bad ka JNS Jaguars kaba dei ka kynhun ka JNS Grassroots Centre.
Kiwei ki kynhun ba iashim bynta ha kane ka jingialehkai ki long ka Kickstart Football Academy Rhinos, Touchline NE Cubs, Unified Gorkha Gators, Nongthymmai GC Scorpions, Langsning Greenergy Lions, Nongtrai Cheetahs, Mawlatbah SC Hawks, Littlestar Clouded Leopards, Sunnydale School Doves bad ka Wahlakhiat Bulls.
Ia kane ka jingialehkai, ka Baby League la pyllong da ka jingiasnohkti lang hapdeng ka Tata Trusts, MFA bad ka AIFF da ka jingthmu ban sain dur ia ki khynnah rit ha kane ka jingialehkai kiba hapdeng ka 4 haduh 13 snem.
Shillong: U Block Development Officer (BDO) ka Laitkroh -Khadarshnong Block u bah Lyngkor Kynjing uba dei ruh u Extra Assistant Commissioner, East Khasi hills un shimti kum u SDO (Civil) jong ka Sohra Civil Sub-Division, Sohra.
Katba u SDO jong ka Sohra u Shantanu Sharma un shimti noh kum u Chief Executive Officer (CEO) jong ka Meghalaya State Rural Livelihood Society.
Ka sorkar mynta ka sngi ka la pynmih ka jingpynbna ba ka la pynkynriah haduh 15 ngut ki ophisar.
U DC ka East Jaintia Hills u bah Maham Singh Lhuid un shimti kum u Addl.Secretary sha ka sorkar  bad un dei u Director jong ka tnad bording.
Nongpoh: Uwei u Samla briew u la khlad noh ha shen hadien ba u la shah lympat ha ka bording ilektrik.
Kane ka jingjia ka la jia mynta ka nohphai sngi ha ka por 11 baje eiei, hapoh kawei ka khlaw kaba la tip kyrteng kum ka Lum-Umphning kaba dei ruh ka Lawkyntang kaba dei peit dei khmieh da ka Raid Nongkhrah.
Une u samla u ba la khlad noh ha katei ka jingjia shah lympat ha ka bording la ithuh kyrteng kum u Jona Thabah (23 snem) u dei ruh u khun jong ka kong Sboh Thabah kiba shong basah ruh hapoh ka shnong Lumbyrhing, hajan Nongpoh.
Katkum ka jingtip ba la iohlum, la iathuh, ba ia katei ka metiap jong u tei u samla la lap da u para jong une u ba la khlad noh, u ba la tip kyrteng kum u Baiarbor Thabah bad hadien kane u la pyntip pat sha ki bor shnong bad ruh sha ki bor jong ka Ain.
Katkum ka jingtip ba la iohlum ruh, la ong ba ka daw kaba tikna halor ka jingiap jong u tei u briew um pat lah ban tip satia, hynrei la shu antad ba u ne u briew u ba la khlad noh u la leit ban pom siej sha katei ka khlaw namar la lap ba ha ka metiap jong u la don lang ruh katto katne ki siej.
Na ka liang ki bor pulit ka Nongpoh Police Station, ki la leit shimti noh ia katei ka metiap bad ka jingtohkit halor kane ka jingjia ka dang iaid shakhmat.
Shillong: Ki pulit ka nongbah Shillong myn hynnin ka sngi ki la leit ban khang ia kawei ka jaka pule kaba la tip kum ka National Institute of Para-Medical Technology , Bharat Sevak Samaj kaba don ha Lower Lachumiere, Shillong.
Ki pulit ki la leit ban khang noh ia katei ka jaka pule hadien ba ki la ioh shibun ki jingujor na ki samla pule kiba la pyndep ia ka jingpule jong ki hangtei.
Kitei ki samla pule ki la ujor sha Laitumkhrah Police Station ba haba ki leit ban wad kam bad pyni da ki kot ki sla bad ki sertiphiket ba la ioh na katei ka jaka pule ym don ba pdiang satia bad ki ong ba ki lad ai kam ki ong beit ba ki dei ki settiphiket thok.
Shuwa ban shah khang ki dkhot jong ka KSU lyngba ka Education Cell ki la leit ban ia kren bad ki bor pyniaid jong katei ka jaka pule ban pan jingshai na ki halor katei ka jingshah kynnoh sertiphiket thok.
U Education Secretary jong ka KSU u samla Readyyon Nongrum u la ong ba hadien ba la ioh jingujor na kiba bun ki samla pule ba ym don ba pdiang ia ki sertiphiket jong ki haba ki wad kam, ka KSU ka la leit ban ia kren bad ki bor pyniaid bad ka la dawa ruh ba ka sorkar ka dei ban thung da ka kynhun tohkit khnang ban lap ia ki jingshisha ioh ka dei kaba shu thok kumba la kynnoh.
Katkum ka jingiathuh ki nongialam ka KSU ki la ong ba ki don kumba 50 ne 60 ngut ki samla pule kiba la pass na katei ka jaka pule hynrei ki ia kynduh jingeh haba ki leit wad kam na ka daw ba ym don ba ithuh ia katei ka jaka pule.
Ki la ong ba ka sorkar ka dei ban shimkhia ia kane ka kam namar ba ki samla pule ki la mad ia katei ka juh ka jingjia kumba la jia ia ka CMJ University kaba bun ki samla pule ki la lut bun ki pisa naduh ka bai pule , ka bai ing baisem bad kiwei.
Katkum ka jingiathuh ki samla pule jong katei ka jaka pule ki la ong ba ka bairung ban ioh pule hangtei ka dei T.20 hajar tyngka bad nalor kata ki hap ban siew sa T.1800 tyngka manla u bnai bad T.15 hajar tyngka ka bai Practical bad ka por ban pule hangtei ka dei 2 snem.
U Director jong kate ika jaka pule u Rishikesh M Shahi u la ong ba ki don bun ngut ki samla pule kiba la pyndep na katei ka jaka pule bad ki la ioh kam ha ki hospital bad ki don ruh shibun ki ba la leit ban bteng ia ka jingpule jong ki sha kiwei pat ki jaka pule lyngba ka sertiphiket ba la ai nangtei.
U la ong ba ka jingkynnoh ba ka dei ka jaka pule kaba shu thok kam don nongrim  bad u la ong ba lada ki kwah ban pynshisha ia kane ki lah ban phah tohkit ha ka CBI ruh.
U la ong ba bun kim pat da tip bha shaphang ka Bharat Sevak Samaj na kata ka daw kim pdiang ia ki sertiphiket jong katei ka jaka pule ba la seng ha u snem 2009.
Ia katei ka jaka pule mynta yn khang shuwa shipor tad hadhu ban da pyndep ia ki jingtohkit ban lap la ka dei kaba shu thok ne kaba shisha.
Shillong: Ka jingpynkhreh ki seng sain pyrthei ia ka elekshon MP 2019, ka la sdang ha kane ka jylla bad katkum ka jingtip ba la iohlum, ka UDP kawei na ki seng riewlum ha kane ka jylla, ka la iakren ia u briew na ka bynta kane ka elekshon MP kaban sa long lashem snem ha u 2019.
Lah ioh ban iakren bad katto katne ngut ki nongialam ka UDP, wat la kim pat kwah ban kren eiei, hynrei ka la don ka jingiakren ba ka kyrteng u Dr Jemino ka lah ban paw lada ka poi ka jingiasngewthuh jingmut lang.
Hynrei ym pat iakren ha ka rukom kaba dei namar ba ka por ka dang don bad ki don sa kiwei ki nongialam kum u Bah Paul Lyngdoh, u Bah Bindo M Lanong kiba la paw kyrteng kum kiwei kiba hakhmat na ka bynta kane ka elekshon ban long kum ki kyrtong.
Ha ka elekshon ba la dep, u Bah Paul Lyngdoh uba iakhun na ka UDP um shym la lah ban poi sha ka thong bad ha kaba u kyrtong ka Congress u Bah Vincent H Pala u la jop kput.
U Dr Jemino u dei u general secretary ka UDP bad u la shah rem ha kane ka elekshon MLA ba dang shu dep shen ha u kyrtong ka Congress, u Bah Charles Pyngrope na Nongthymmai konstitwensi.
La ioh jingtip ba la don ki nongialam ka UDP kiba kwah ba kiwei ki seng riewlum kum ka KHNAM, ka HSPDP nalor ka PDF ba dang shu mih, ba kin iatylli lang kawei lada long kaba lah, ban kyrshan lang ha ka elekshon namar ba lada iapait, ka jingjop kan shem jingeh.
Shillong: Ka jingiashoh ia dat jong ki nongtrei Khasi bad nongtrei bar jylla ha ka karkhana Shakhambari Ferro Alloy Pvt Ltd ka la mih tang namar ba ki khynnah Khasi kiba trei lang ha katei ka karkhana ki la leit ban pan ja na ki para nongtrei kiba dei ki bar jylla.
Katkum ka tyllong khubor ba la ioh lum da u nongthoh khubor, la ong ba ki lai ngut ki khynnah Khasi kiba trei ha katei ka karkhana, ki la ia bun kam ban trei ha kaba kila dep ruh ia ka kam lah kham miet bad kim lap shuh ban shet ja bad kila leit ban pan bam noh na u Bablu Singh u ba dei u ba iatrei lang bad ki bad u ba ju ia bam ja lang ruh ha kajuh ka jaka.
Hynrei ka tyllong khubor ka ong ruh ba u Bablu, u thaw jingklumar pynban haduh ban da poi haduh u pud jong ka jingiashoh ia dat bad la ong ruh ba kitei ki nongtrei Khasi man ka por ki ju ioh bam na kitei ki bar jylla lada jia ba kim don bam shuh.
Ia kitei ki lai ngut kiba la shah shoh ha u tei u bar jylla la tip kyrteng kum u Pius Nongsiej, Constantin Mawriangbri bad Mebaianbok Nongsiej kiba la ia mynsaw ruh na katei ka jingiashoh ia dat.
Shillong: Nalor kiba bun ki mat treikam ba ka NPP kan leit ban pynshai sha ki paidbah ha ka jingialap elekshon ha Ampati konstitwensi, katei ka seng ka la pynkhreh ruh ban ther sa ar tylli kiwei pat  pyrshah ia u myntri rangbah barim ka jylla u Dr.Mukul Sangma.
U MLA ka NPP na Phulbari konstitwensi uba dei ruh u Chairman jong ka Forest Development Corporation of Meghalaya u Esmatur Monimin u la ong ba kitei ki ar tylli ki mat kiba ka NPP kan ther ki dei ba u Dr.Mukul u pynieng da ka khun lajong bad kawei pat ba ka khun jong u ka Miani D Shira kam dei satia ka nongshong shnong jong ka Ampati konstitwensi hynrei ka dei na Tura.
U Monimin u la ong ba kitei ki ar tylli ki mat kin treikam bha ha katei ka elekshon shiteng samoi ha Ampati namarba u Dr.Mukul u la leh bakla palat ba u pynieng da ka khun lajong.
Utei u MLA ka Phulbari u la ong u Dr.Mukul uba la mihkhmat ia ka Ampati la 25 snem u la dei ban ailad ha ki nongkyrshan ba shaniah jong u kiba ju ia don bad u hakti hakjat ba kin ia khun ia kane ka elekshon hadien ba u la iehnoh ia ka Ampati.
U la ong ba ki jaitbynriew Hajong, Koch ki don bun ki nongialam bad nalor nangta ki don bun ruh ki nongialam jong ka Congress na ka jaitbynriew Garo ha Ampati hynrei u la pyniakhun pynban da ka khun lajong kaba bun ki nongkyrshan jong u kim pdiang satia.
Kawei pat u la ong ba ka khun jong u Dr.Mukul kam dei satia na Ampati konstitwensi ka dei na Tura bad kane ruh kan dei kawei na ki mat ka ban ktah bha ia ka seng Congress ha kane ka elekshon, ong u Esmatur.
U Esmatur u la kam ba kitei ki ar tylli ki mat kin pynioh nong bha ia ka NPP ha ka elekshon ha Ampati.
Shillong: Ka sorkar Meghalaya ka la bate kam bad pynbeit pali ia ki myntri sorkar ba kin leit jurip sha man ki district ha ka jylla ban bishar bniah ia ka jingiaid ki kam sorkar.
Ha ka jingpynbna u Lat ka jylla, u la bate ba u Bah Prestone Tynsong un peit ia ka East Khasi Hills district, u James Sangma ia ka West Khasi Hills district, u Bah AL Hek ia ka  North Garo Hills district.
U Bah Sniawbhalang Dhar un peit ia ka Ri Bhoi district, u Bah Comingone Ymbon ia ka South West Khasi Hills district, u Bah Metbah Lyngdoh ia ka South Garo Hills district katba u Bah Lahkmen Rymbui ia ka West Garo Hills.
U Bah Kyrmen Shylla un peit ia ka South West Garo Hills, Bah Banteidor Lyngdoh ia ka East Garo Hills, u Bah Hamlet Dohling ia ka West Jaintia Hills bad u Bah  Samlin Malngiang ia ka East Jaintia Hills.
Kine ki myntri sorkar kin leit ban pyllong ia ka jingbishar ia ka jingiaid ki skhim kum ka MGNREGS, PMAY,NSAP, SSA, MDM,ICDS, NHM, NRDWP,TSC/SBM, PMGSY, AIBP/PMKSY bad ka RKVY.Ka jingjurip kan long man ka shisien lai bnai ha baroh kawei ka jylla.
Shillong: Ki pulit ki la ioh lum pisa haduh T.13,31,730 tyngka ka kuna na ki kali kiba pynkheiñ aiñ bad katei ka pisa ka dei kaba la iohlum tang ha u bnai iaiong mynta u snem.
Ha u lber ki pulit ki la ioh lum T.6,65,450 lak tyngka.
Ki don haduh 509 tylli ki kali kiba la shah daiñ kuna na ka daw ka jingpynieng kali pathar ha ki jaka bym dei ban ieng, 172 tylli kiba rung ha ki jaka bym shah ban rung, 559 tylli kiba ñiah kali khlem Seat Belt, 42 tylli kiba ñiah kali bu-aid, 279 tylli ki kes kiba ñiah khlem laisen, 19 tylli kiba pynkheiñ ia ki Permit bad 49 tylli kiba ñiah thuk thuk khlem Helmet.
Pynursla: Ki nongialam ka PDF Zonal Committee na Pynursla konstitwensi ki la bitar halor ka jingleh lyndet ka seng PDF ia ka Pynursla Zonal Committee da kaba sospon shisnem ia ka MDC ka Nongshken konstitwensi ka kong Grace Mary Kharpuri khlem kano kano ka jingiasyllok bad ki nongialam Party na katei ka konstitwensi.
Ki nongialam ka PDf na Pynursla ki la lum jingialang myn hynnin ka sngi ha ryngkat ka jingdon ka kong Grace kaba dei ka President jong ka Zonal Committee ban pyrkhat ia kaei kaba ki donkam ban leh hadien ka jingshah sospon ka nongialam jong ki kaba dei ruh ka MDC.Haba kren sha ki nongthohkhubor ka kong Grace Mary Kharpuri ka la ong ba la sospon ia ka da kaba ai daw ba ka leh pyrshah Party, “Hynrei ngan iathuh ia phi ba ngam ju kren pyrshah ia ka Party PDF hynrei nga kren ia ki kam kiba dei hapoh ka District Council  halor ka jingpyndonkam ia ka pisa kaba T.28 klur tyngka kaba ngim don jingtip eiei" ong ka kong Grace.
Ka la ong ba la sospon ia ka shisnem khlem da pan jingshai eiei , “Kane kam dei kaei kaei ruh hynrei ka jingsospon hi ka dei ka jingthmu ban khanglad ia nga ha ka elekshon MDC ban ia khun na katei ka seng" ka la ong.
Shuh shuh ka kong Grace ka la ong ba ki nongialam Party jong ka PDF ha Pynursla kim pat kyrkieh ban shim ia kano kano ka rai lane ban khylliap lama noh ia katei ka seng kumba la leh ha Mawhati hynrei ka la ong ba ki nongialam Party ki kwah ban pan jingshai shuwa na ki nongialam ka PDF halor kino ki daw bad kino ki nongrim ba la sospon ia ka kong Grace bad balei ba ki bor bahalor jong ka Party ki leh ia kane ka kam khlem da ia syllok ne pyntip sha ki nongialam Party ha ka Zonal Committee.
Ia ka shithi pan jingshai na ka PDF ki la ong ba kin phah lashai ka sngi sha u President jong katei ka seng u bah Ivanlum Marbaniang.
U Secretary jong ka Youth Wing ka PDF ha Pynursla konstitwensi uba dei ruh u Organising Secretary jong ka PDF Central Body u bah Borentius Nongrum u la ong ba ka la pynlyngngoh shisha ia ki kum ki nongialam haba iohi ha ki kotkhubor ba la sospon ia ka kong Grace.
“U Vice President jong ka Central Body ruh u dei uba na kane ka konstitwensi jong ngi, nga ruh nga dei u Organising Secretary jong ka youth ha ka Central Body hynrei ngim ia don jingtip eiei, ngi pan jingshai na u President ka Party bad ngin ap haduh ka 21 tarik mynta u bnai lym kumta ngim banse ban shim da kawei pat ka rai" u la ong.
Ka kong Grace pat ka la ong ba kaei kaba ki nongialam Party ha Pynursla ki la leh ki la leh ia kaba dei eh ym ban bam ja khluit ne kyrkieh than eh ia kano kano ka kam hynrei ka la ong pat ba ka 21 tarik mynta u bnai kan dei ka rai ba khadduh.
Lah ban kdew ba ha kine ki khyndiat sngi ka la don ka jingpyrshang ban pynkhyllem shuki CEM ia u bah Pynshngaiñ bad ka kong Grace ka la iathuh ba la pynkhreh ia katei ka kam da u bah Latiplang Kharkongor bad u bah James Ban Basaiawmoit hynrei kitei ki 2 ngut ki MDC ki sngap jar jar mynta, “Ki dei ma ki kiba sdang mynta ki jah kane ka pyni ba kim don ia ka nongrim kaba skhem ne ioh dei ba ki sheptieng ia ka shuki" ka la ong.
Shillong: Lashai ka sngi ka 18 tarik u jymmang ka seng Congress ha kane ka jylla kan ia khih pyrshah ia ka jingleh jong u Lat ka jylla Karnataka, namar ka jingkhang lad ia ka Congress ban thaw sorkar ha katei ka jylla.
Ka jingiakhih ha nongbah Shillong kan sdang naduh ka por 11:30 baje mynstep ha Congress Bhawan.
Shillong: Ka Shillong Lajong ka la pynliem ia ka Aizawl FC ha ka jingiakhun jong ka U-18 Youth League Final Round ka Group D kaba long mynta ka sngi ha Shillong.
Ka Lajong ka la pylliem ia ka Aizawl da 1-0 kol kaba la thep da u Kynsailang Khongsit ha ka 58 minit.
Ha ka jingiakhun kaba satar hapdeng jongki, ka jingialehkai ka la kylla dur ha ka 58 minit lyngba ka kol jong u Donboklang.
Ka Lajong lyngba kane ka jingjop, ka la kamai 3 point mar ia sdang ka jingialehkai ba nyngkong jong kane ka lympung.
Kan iakhun sa ia ka Ozone Football Academy ha ka 19 minit 2:30PM.Ki nongialehkai jong ka Shillong Lajong  Neithovilie Chalieu, Akash Thapa, Rajat Paul Lyngdoh, Kevinson Bareh, Muhammed Safique Ahmed, Naoroibam Romen Singh, Apborlang Kurbah, Ramdinmawia Hnamte, Temjenwati Longkumer, Kenstar Kharshong, A.
