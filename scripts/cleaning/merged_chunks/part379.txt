Ka BCPL pat kam ai ei ei ïa kita ki jingtip kiba donkam khnang ban lah ban rai la ka lah shisha ne em ban pynïaid ïa ka MCCL bad haduh katno ka ‘experience’ jong kane ka kompeni ha ka ban pynmih dewbilat.
Ym lah ban sngewthuh balei ba kiwei ki kompeni pynmih dewbilat (cement company)ha Jaintia Hills ki lah ban ïohnong da ki spah klur ha ka shi snem hynrei ka MCCL pat ka dap ram rynjaiñ.
Ka daw ka long ba ïa ki kompeni lah pynïaid da ki briew kiba lah pule management bad kiba lah don bha ka jingtip kumno ban pynïaid ïa ka kam bad ban the lakam ruh ïa ki nongtrei.
Ki nongtrei ka MCCL ki kheiñ ïalde ba ki dei ki nongtrei sorkar.
Hynrei haba trei ha kano kano ka kompeni hap pynïaid katkum ki kyndon kiba la buh da ka kompeni bad kita ki kyndon ki long kiba pyrkhing.
Ym lah ban shim shuti katba mon lane ban wan trei slem bad leit phai sha ïing dang kloi.
Bunsien hi ki briew jongngi kim sngewthuh ïa kane ka kolshor trei kam jong ki kompeni bad ki sngew ba ki lah ban leh mon kumba leh ki nongtrei sorkar.
Dei na kane ka daw ba ki kompeni ba pynïaid ka sorkar baroh ki pheil lut, naduh la MeECL haduh ka MCCL.Shu kit tang ka ram shi rynjaiñ!Hynrei mynta haba ka sorkar ka la rai ban wanrah da ka kompeni nabar ban ïatrei lang bad ka ha kata kaba la khot ka joint venture ha kaba ka sorkar ka don ka bhah jong ka ha ka MCCL kiba long ki kor tylliat mawshun bad ki kor pynkylla dewbilat ïa u mawshun.
Na ka liang ka BCPL la khmih lynti ba kan wanrah ïa ka pisa bai seng (investment) bad ba kan pyntrei kam biang sa shisien ïa ka MCCL.Dei namar kata ka daw ba donkam ban wanrah da ka kompeni kaba don ïa ka nam bad ka histori trei kam kaba lah ban shaniah.
Hynrei kumba ju jia ha kane ka jylla jongngi bunsien hi ym ju leh ïa kiei kiei baroh ha kaba shai.
Ka don beit ka jingbyrngut bad ka jingbymshai ha kano kano ruh ka kam kaba ïadei bad ki kontrak kiba ïatrei bad ki kompeni kiba nabar.
Na ki khubor ngi tip ba u shongknor (chairman) ka MCCL uba dei ruh u MLA ka Jowai ryngkat bad ki ophisar sorkar ki la leit sha Kolkata ban leit jngoh ïa ka jaka trei ka BCPL shuwa ban ïasoi ïa ka soskular bad kane ka kompeni.
Ym lah sngewthuh balei ba ym don da kiwei pat ki kompeni kiba lah kham don ka experience ba kin tyrwa ban wan shimti ïa ka MCCL.Ka MCCL ha ki por mynshuwa ka pynmih ïa u dewbilat uba bha tam bad uba lah pawnam ruh ha ka jingkhlaiñ jong u.
Hynrei ka jingtlot ka MCCL ka dei na ka jingpynïaid torti bad namar ba ka jingïohnong na ka jingdie ïa ka dewbilat ym shym la pynleit sha ka kompeni hynrei la pyndonkam da ka sorkar ha kiwei pat ki kam.
Sa kawei pat ka long ba ha kano kano ka kompeni ba don kti ka sorkar la shu thung tam palat ïa ki nongtrei.
Ki kompeni shimet (private companies) ki thung kam beit thik kat ban biang.
Ym tam tang uwei ruh u nongtrei namar na ka bynta jongki kaba kongsan tam eh ka long ka jingïohnong.
Kito kiba peitngor bha ïa kum kine ki jait kam ki la dei ban buh jingkylli la kane ka kompeni BCPL ka lah ne em ban trei bad pynkhie im biang ïa ka MCCL.Ka jingma ka long ba ïoh kam lah ban leh ïa kaei kaba ka kular.
Ka sorkar ka dei ban pynshai kdar halor kino ki kyndon lah wanrah ïa kane ka kompeni bad kaei ka jingmyntoi na ka bynta ka jylla.
Ym lah ban shu ïasoi khlem da pynshai paidbah ïa ki kyndon baroh namar ngi don ka hok ban tip kumno yn pyndonkam hok ïa u mar spah khyndew jong ka jylla.
Shillong, Risaw, 23: Ki Pulit ka tnat pynïaid kali jong ka Shillong Traffic Police (STP) ki la maham tyngeh ïa ki nongniah kali saw shaka ba kynthup ïa ki nongniah local taxi bad kali shimet bad ïa ki nongniah thuk thuk ar shaka ba kim dei satia ban pynkheiñ ïa ki kyndon jong ka Motor Vehicle Act khamtam ha ki surok ka sor Shillong ba la buh ïa ka signboard No Entry.
Kane ka jingmaham jong ka Shillong Traffic Police (STP) ka long hadien ba la lap bunsien ki nongniah kali bad ki nongniah thuk thuk ki ju pynkheiñ ïa ki kyndon niah kali bad ki ju rung ruh sha ki jaka ba la buh ïa ka Sign Board No Entry.
U Addl.Superintendent of Police (ASP) Traffic ka East Khasi Hills u Bah Ian Onel Swer ha u kyrwoh ba la phah ha ka sngi u Blei u la pyntip ba ka don kawei ka kali Maruti local taxi bym da ïohi shai bha ïa u nombar, ba la shu shondur da ki nongïaid lynti, ka la rung lyngba ka surok kaba don ha lyndet ka City Dhaba kaba mih sha Polo wat haba la buh ïa ka Sign Board No Entry.
“Kane ka jingpynkheiñ aiñ jong uwei ne arngut ka buh ïa kiwei pat ha ka jingma bad ka jingmynsaw," ong u Bah Swer.
“Katto katne ki paidbah ki la pyntip sha ka WhatsApp Number ba la ai da ki Pulit ka Shillong Traffic Police bad mar mar ki Pulit ki la ïoh ban bat ïa u nongniah jong kane ka kali," la bynrap u Bah Swer.
Ka Shillong Traffic Police (STP) ka kyntu ïa ki nongshong shnong ba kin pyntip sha ki Pulit lada lap ïa ki nongniah kali saw shaka lane ar shaka kiba pynkheiñ ïa ki kyndon jong ka Motor Vehicle Act da kaba telephone ha u nombar 0364: 2215427 bad ha u WhatsApp Number: 6009196479.
“Ïa ki paidbah ba ai jingtip yn buhrieh kyrteng," la kular ki Pulit.
Ki Pulit kiba la pyntreikam ïa ki kyndon jong ka aiñ, ha kine ki sngi ki la bat ïa uwei u nongniah thuk thok ar shaka bad shaiñ kuna T.2000 hajar hapoh ka kyndon 179 (1) jong ka Motor Vehicle Act hadien ba la lap ba une u trai jong kane ka thuk thuk u la bujli ïa u Silencer jong kane ka thuk thuk.
Ka jingbujli ïa u Silencer jong ka thuk thuk ka pynsawa bha haba niah ha surok.
Ki Pulit ki la maham tyngeh ïa kito kiba niah ïa ki thuk thuk motor cycle ba kim dei ban pynkheiñ ïa ki kyndon jong ka aiñ hynrei lym kumta kin ngat ha ka jingshah daiñ kuna.
Shillong, Risaw 22 : U Myntri barim ka sorkar jylla ba dei ruh u MLA barim ka UDP na Nongspung, Bah JA Lyngdoh u la pynpaw ïa ka jingkyndit halor ka jingphriang ki khubor kiba kynnoh ba u khun jong u, u don mynta ha ka jingartatien ban pan tiket UDP na Mawphlang constituency tang namar ba u kpa u la leit ban pynïasoh noh sha ka Congress bad khreh ruh ban aireng na Shillong North constituency.
U Bah JA Lyngdoh haba kren bad ki lad pathai khubor u la ïathuh ruh ba ka jingbymshai kumba la kynnoh da ki nongïalam ka UDP kam dei satia na u khun jong u hynrei kadei namar ka jingbymshai na ki nongïalam katei ka party hi.
Katkum ka jingïathuh jong u, ka jingïakren shaphang u khun jong u ban ïakhun na ka tiket UDP ka la mih hadien ba la bna ki khubor ba u MLA ba mynta um treh ïakhun shuh.
U Bah JA ula ïathuh ba katei ka dei ruh ha ka por ba u la resain noh na ka BJP bad kumta kum u kpa u la pyrshang ban ïa kren bad ki nongïalam ka party na katei ka constituency ban ïoh jingshai shuh shuh khamtam haba ki nongïalam na katei ka party ki kwah ïa u khun ban ïakhun na ka UDP.“Kumta hadien ba nga sngewthuh ba ka don shisha ka jingkwah na ki katto katne ki nongïalam ka UDP na katei ka constituency ba u khun jongnga un aireng na katei ka thain, nga la kylli na ki kaei kaba ki nongïalam na ka Central Body pat ki pynpaw.
Ka jubab kaba ki ai ka long ba lada u MLA ba mynta um treh ïakhun shuh la bthah ïa ki ban phah noh da ka kyrteng jong uwei pat kyrtong uba dei na kawei ka party," la ïathuh shuh shuh u Bah JA Lyngdoh.
U ong ruh ba hadien ba ki la ïohsngew ïa kata, kum ka iing ki la sangeh noh mardor namar ki nongïalam jong ka party na shajrong ki kham noh ka mon sha uwei pat u kyrtong.
“Te kumta ngi rai ba ngin sangeh noh shuwa khamtam haba ngi ïoh jingtip ïa kaei kaba ki nongïalam bahalor jong ka party ki kwah.
Dei na kane ka daw ngi la rai ba ngin ym leit shuh ban aireng na Mawphlang bad ban shu ngat ei ha ka jingriam.
"Shuh shuh u ong ruh ba kawei pat kaba pynlong ïa ki ban kynran dien noh kadei namar lada kam dei hi da ka mon jong ki nongïalam baroh lehse kan sa wanrah pynban ïaka jingïapait ha ka party.
“Hadien kane nga la kren bad uwei pat u paralok uba nga la jan bad ïarap bha bad pyntikna ba un jop ïa ka elekshon ha ki snem ba la dep, ban wad jingtip la kadei neem ba ki kwah ïa u khun jongnga ban ïakhun khnang ba kan pynsuk ïa ki ban pynkhreh namar nga ïalade hadien ba nga resain na ka BJP ngam pat rai ban leit pynïasoh sha kano kano ka party kumta ka pynsuk ïanga ban trei borbah na bynta u khun.
Hynrei ka jubab kaba u ai ka long ba ym long shuh.
Kumta haba ki ong ym long shuh te balei ngin shu leit.
Kane hi ka pynpaw ba ka jingkhot kam dei kaba shai namar na ka liang ki nongïalam kila dep ban pynkhreh ban khot da uwei pat u kyrtong," la bynrap shuh shuh u Bah JA Lyngdoh.
U ong ruh ba hadien ba ki la nang shai shuh shuh ka la nang pynskhem ba kin ym rung shuh sha ka UDP ha Mawphlang.
La ïathuh ruh ba hadien ba la kut kitei ki jingkulmar jingmut kiba dei sha Mawphlang, la mih pat sa ki nongïalam jong ki party bapher bapher kiba wan tyrwa ïa ka jingïatrei lang ha North Shillong.
Kumban shu kdew hangne u Bah JA Lyngdoh uba aireng ha kato ka por na ka tiket BJP u la rem da ka said ha ka elekshon MLA kaba long ha u 2018 ha u MLA ba mynta Bah Adelbert Nongrum.
Kumta u la ong ba hadien ka jingïa phylliew jingmut kaba sani bad ka jingsorbe kaba bniah u la shim ïa ka rai ban pynïasoh noh sha ka Congress bad ruh ban mih kum u kyrtong jong ka party ha u 2023.
Shillong, Risaw, 23: U nongïalam ka Seng Congress u Bah Vincent H.Pala u la ong ba ka jylla kan twa,lada ki paidbah ki dang shahniah ha ka United Democratic Party (UDP).
U Bah Pala u la ong ba ka UDP ka dei ka daw kaba wanrah ïa ka jingsynjor la ka long ha ka shongsuk shongsaiñ bad la ka long ha ka synshar ka khadar.
“Lait tang ha ka por ba dang im u (L) Dr Donkupar Roy.
Hynrei mynta ki don tang ki jingduna suda ha ki nongïalam," u la ong.
Haba kynthoh halor ka jingtwa u tnum pyllun ba dang tei jong ka Assembly bathymmai ka dei na ka daw ba ka jyrsieh bamsap ka la jur shaba palat, u Bah Pala u la ong, “ka UDP ka dei kaba bat ïa ka shuki Lamphang bad hangne ruh ka la phiel.
Ki kwah ban plie kyrkieh noh ïa ka Assembly….
ki kwah ban shu pynbor ïa ki Engineer lane ïa ki Kontraktor ban pyndep ïa kane ka projek khnang ba kin dup ïoh nam hynrei phi dei ban tip ba u don u pud ïa kiei kiei baroh.
"Ha kaba ïadei bad ka jinglen jong u Lamphang ka Ingdorbar Thawaiñ u Bah Metbah Lyngdoh ba ka Assembly Secretariat kam don bynta eiei ha ka jingkhyllem u tnum pyllun (Dome), une u nongïalam ka Seng Congress u la ong, “ki don bynta ban khot ïa ka tender bad ban shim ruh ïa ka rai ha kaba ïadei bad ka tender bad ban pynkiew ïa ka dor, ïa kaba la leh da ka Assembly.
"“……baroh ka pisa ka wan na ka Assembly bad nangta ka leit sha ki tnat ba pyntreikam.
Namarkata, um lah ban len ïa ka jingshisha ba kim don bynta eiei.
Kumno kin pynkiew ïa ka dor haba ïa ka tender la khot katkum ka pisa ba la mang bad ïa ka Bill la siew ha ka dor kaba rem bad ka pisa ruh ka wan na ki.
Kumno u la nud ban len ïa kata? Kata ka bym lah ban long.
Ki don bynta bha bad kim lah ban teipop lane ban khynñiat ïa ka jingkitkhlieh sha kiwei pat," u la ong.
U Bah Pala u la ïaiban halor ka jingdawa jong ka Seng Congress ban thung ïa ka Independent Inquiry halor ka jingtwa jong u tnum pyllun.
U la kynnoh shuh shuh ba ka jyrsieh bamsap ha ka tnat Kam Pohing ka dei ka bym pat ju ïohi mynno mynno ruh ha ka pakit ki mynnor jong ka jylla Meghalaya.
“Mynta ïa u drok lah ban ïoh da kaba suk……kim lah wat tang ban tehlakam ïa u drok,’ u la ong haba kynoh shuh shuh ba ka jyrsieh bamsap ka la jur bha wat ha ka tnat Social Welfare ha kaba ka kaiphod tohkit halor ka bamsap na u khaw kam pat mih pyrthei haduh mynta.
“Baroh kine ki tnat ki dei kiba la bat da ka UDP.Nga don ka jingngeit kaba skhem ba ki paidbah ka jylla Meghalaya ba kim kiba biej haduh katta katta ba kim ïohi ïa kane," u la ong.
Ha kajuh ka por, u Bah Pala u la ongba ka UDP ka khur lut ïa baroh ki nongïalam bamsap kiba ju don mynshwa ha ka seng Congress.
“Ki riewbamsap kiba ju don baroh shikatto ha ka seng Congress mynta ki la leit sha ka UDP bad ki kam ba ki kwah ban leh bha bad ngam tharai ba ki paidbah ruh kin dei ki biej ha kaba kin ai vote ïa ki.
Ki lah ban ïoh khring ïa ki nongïalam hynrei ban ïoh ïa ki nongthep vote ka dei ka jingtynjuh kaba khraw bha ïa ki," u la ong.
Shillong, Risaw, 23: Kawei ka bos kaba don ïa u nombar ML05-0834 kaba la niah da u Bah Pynïohnam Nongdhar kaba mih na Laitkor,East Khasi Hills District bad kaba dang thmu ban leit sha ka shnong Umsohlait, Ri-Dhoi District ka la leit tynrah ïa ka jingker nar ynda poi ha Dhankheti mar pyrshah bad ka Petrol Pump.
Kane ka la jia ha ka step sngi u Blei na ka daw ka jingbym treikam bha u streering jong ka kali.
Kane ka Bos ka dei kaba kit ïa ki riewngeit ka Balang Katholik na Laitkor Parish kiba thmu ban leit ïashim bynta ha ka Proseshon Maria kaba long ha Umsohlait Parish ha kane ka sngi.
Donbok ba ka dei ka sngi u Blei namarba ki duna bha ki kali kiba kiew naduh bad kiba hiar naneng jong surok ha kaba kam shym la don kano kano ka jingjia kaba sngewsih.
Ki Pulit pynïaid kali kiba la wan poi ha kane ka jaka ki la telephone marmar ïa ki kali Ambulance ban wan kit sha Hospital, ïa ki katto katne kiba la ud shitom khatam ïa ki longkmie bad ki longkpa kiba la kham heh ka rta.
Ha kane ka jingjia, la lap ba ka bynta ba shakhmat jong kane ka Bos ka la julor bha.
Tang hadien katto katne por, ki Pulit ki la wan khwai noh ïa kane ka Bos khnang ban pyllait ïa ka jingdheng kali ha kane ka surok Shillong-Jowai.
U Bah Blashan Kharbyngar uba shong ha kane ka Bos u la ïathuh ba ka jingleit tynrah jong kane ka Bos ïa ka jingker nar ha Dhankheti ka dei hadien ba u nongniah um lah shuh ban leh eiei ïa u Streering jong ka kali kaba la thud katba dang ïaid ha lynti.
“Ngi sngewnguh ïa u Blei ba U la pyllait ïa ngi na ka jingmynsaw hynrei ki don katto katne kiba shu pang ka met ka phad na kane ka jingjia," la ong u Bah Blashan.
U la ïathuh ba ha kane ka Bos ki nongleit jingïaseng ki kynthup ïa ki longkmie, ki longkpa bad ki samla.
Shillong, Risaw 23 : Ki klass na ka bynta ki nongpule doktor MBBS ba nyngkong eh ha ka PA Sangma International Medical College and Hospital kin sdang naduh u Nailar 2025, ïathuh u Chancellor jongka University of Science and Technology Meghalaya (USTM) bad u Chairman ka ERD Foundation u Mahbubul Hoque mynta ka sngi.
ïa kane ka PA Sangma Medical College bad Hospital la seng da ka USTM bad ERD Foundation bad la plie mawnong rim da u Myntri Rangbah ka jylla u Conrad K Sangma ha phyllaw ka USTM University hi ha ka 3 tarik Risaw.
“ Ha u Naitung 2024 la buh thong ban pyndep tei ïa kane ka College bad Hospital namar naduh mynta la sdang ban pyntrei shaid shaid ïa ka kam.
La khmih lynti ba ha u Risaw 2024 yn sdang ban plie shwa ïa ka Hospital bad hadien kata ïa ki klass MBBS ha u 2025" ong u Hoque ha ka jingïalang mir jingmut halor ka koit ka khiah ha USTM.U la ong ba kino kino ki briew kiba kwah ban kyrshan na ka bynta kane ka projek ruh kin ïoh bun ki jingmyntoi.
U la ïathuh ruh ba ha ki arsnem ba sdang jong kane ka college bad hospital kin don bun ki jingai jinghikai, jingïamir bad ïathir jingmut ban pynlong da ka USTM.Kin don ki jingïatrei lang bad baroh ki tnad ba dei ïa ka koit ka khiah bad wat bad ki bor district jong kane ka thaiñ shatei lam mihngi bad kindon ruh ki jingphah pyntbit ïa ki doktor shabar ri ruh.
“ Kane ka rukom ïamir bad ïathir jingmut bad ki doktor ba pawnam kan ïai bteng haki por ban sa wan ruh khnang ban ïoh jingmyntoi bad tip bniah bha shwa ban sdang ïa kane ka college bad hospital.
Kawei na ki thong ba hakhmat jong kane ka Medical College bad Hospital ka dei ka jingtei ïa ka hospital kaba 250 jingthiah ka ban biang lut nadong shadong bad ka thong ka long ban ai jingsumar ei beit ïa kiba duk ba kyrduh.
Kane ka tnad pule doktor kan khring ïa ki nongpule ym tang napooh ka ri hynrei wat na ki ri hapoh ka kynhun ASEAN ruh.
Ki don palat 50 ngut ki doktor ba paw nam kiba la wan ban ïashim bynta ha kane ka jingïamir jingmut mynta ka sngi halor ka phang ban sdang ïa kane ka PA Sangma International Medical College & Hospital.
Shillong, Risaw 23 : Ki jaka sah jong ki longkmie armet lane ki Transit Homes kiba la pynmih kyrpang lyngba ka skim Chief Minister Safe Motherhood Schemes (CM-SMS) ki la long shisha ka jingkyrkhu kaba khraw na ka bynta ki longkmie ba armet kiba dei na ki shnong kiba jngai na ki jaka sumar khamtam eh na kito ki shnong ki ba jynjar wat ban poi kali.
Katei ka sienjam ba la shim da ka sorkar jylla ka long beit da kawei ka thong, kata ban pynduna ïa ka jingïap ki longkmie por kha khunlung bad kumjuh ïa ki khunlung por ba dang kha ha kane ka jylla.
Ha kawei na ki jingjia, kawei ka longkmie armet ba dang 21 snem ka Tira T Sangma kaba dei ka high risk mother na ka shnong Imbegre ka nongrit kaba don ha West Garo Hills ka la dei ban kha ïa i khun ba lai ha Asanang PHC.Itei i dei i khun ba nyngkong ban kha ha jaka sumar namar ïa ki arngut kiwei pat la kha hi ha iing da ka jingïarap ki nongpynkha khun bad ruh ka kmie jong ka.
Ïa ka Tira la lap ba ka duna snam hadien ba ka leit sha ka Village Health Nutrition Day (VHND) ba la wan da ka Auxiliary Nurse Midwife (ANM) bad hangtei la pynshai ïa ka ba kam dei shuh ban kha ha iing ïa itei i khun jong ka.
Kumta shiphew sngi shwa ban dei ka por ban kha ïa i khunlung ma ka ryngkat bad u kurim ki la leit sha Asanang Transit Home ba la pynïaid da ki Mahila Asanang Self Help Group kaba la pyllait paidbah da u Myntri Rangbah ka jylla, Conrad K Sangma.
Katei ka skim CM-SMS ka kynthup ha ki saw bynta, kata ka jingbuh ïa ka Transit Home na bynta ki longkmie armet, ka jingkyrshan na ka bynta ki ANM ban pyntikna ba kan don tikna ka jingpynshai paidbah kaba ïadei kumno ban ïoh ïa ka jingïada na ka bynta ki kmie bad ruh ki khunlung ha ki shnong ki thaw, ban don ka kali kaban leit shaw ïa ki longkmie armet sha ki PHC, CHC ba kin ïoh ïa ka jingsumar bad ruh ka jingai bai burom ïa ki nongwan synran lane ki nongap kiba la pynshlur ïa ki bahaiing ha sem ban leit synran ïa kitei ki longkmie armet bad ban sah bad ki.
Khyndiat shaphang ki Transit Home : Kine ki jaka sah jong ki longkmie armet ki don hajan ki PHC bad CHCha kaba tang ki longkmie armet ba kham don jingma ki lah ban sah khnang ba kan kham suk ban leit buh ïa ki sha jaka sumar ha kano kano ka por ba ki la suh kha.
Ym tang katta, kitei ki jaka sah kin pynsuk wat ban ïoh ïa ka jingsumar kaba tikna kumba donkam, ki dawai kiba biang, ki jingbam kiba tei nalor kiwei kiwei.
Shuh shuh ha kitei ki jaka sah, ki longkmie kin ïoh jinghikai ruh shaphang ka jingai buin ïa ki khunlung, ka jingdonkam ban pynbiang ïa ki jingai injek bad ruh kumno ban sumar ïalade kum ka kmie.
Ïa katei ka skim la pyntreikam paidbah dang ha ki bynta ba sdang jong une u snem bad tad haduh mynta ki la don haduh 129 tylli ki Transit Home kiba la buh kylleng ki bynta jong ka jylla kaba la ai ruh ka jingshakri bad ka jingmyntoi haduh 600 ngut ki longkmie armet ba don ha ki jingma.
Na bynta ki PHC bad CHC kiba don lypa ki jaka ïa kitei ki jaka sah la buh hajan hangtei hi hynrei na ka bynta kito ki jaka sumar bym don ki jaka ba biang, la pan ka jingïatrei lang jong ki SHG bad ki nongtrei kam lajong ban wad lane ai ki jaka ban buh ïa ki transit home.
Ka dawbah kaba pynlong ïa ki longkmie ha ki nongkyndong ban kha hi ha iing ban ïa kaba leit kha ha ki jaka sumar jong ak sorkar kadei namar ki tieng ban ieh ïa kiwei pat ki khun ha iing na bynta bun bun sngi.
Hynrei lyngba kane ka skim, ki longkmie kim donkam ban ieh hi ïa ki khun lada jia ba ym don nongpeit ïa ki ha iing namar ka transit home ka don ka jaka kaba biang wat na ka bynta ki khun bad ki nongap ne nongwan synran ruh.
Lyngba katei ka skim CM-SMS, ryngkat bad ki kyndon jong ka transit home, ka don ruh ka jingmang wat ban pynbiang kali ïa ki Auxiliary Midwife Nurses (ANMs) ban leit peit sha ki longkmie armet bad ruh ban pyntikna ba kin kha suk.
La buh kyrpang ïa ki kali ha kito ki PHC bad CHC ba kin ïoh pyndonkam na ka bynta ban leit shaw ïa ki longkmie armet na ki iing ki sem jong ki ban pynpoi pat sha ki jaka sumar lane ki transit home kiba don hajan tam.
Haba phai biang sha katei ka longkmie Tira T Sangma, dang nyngkong ka la pyneh ban leit kha ha jaka sumar hynrei hadien ba ka la ïoh jingshai kaba bniah shaphang ka jingma kiba ap ha ka por ba kha khun, kumta da ka jingkyntu lang u kurim ka la treh bad pdiang ban leit.
Kumta ka la sah ha katei ka transit home na bynta san sngi bad ka la dei ban kha pat ïa i khun ha ki san sngi ban wan.
Ka pynpaw ruh ba ha ka sien kaba nyngkong ka sngew suk sngewshngain shaphang ka jingkha khun namar ka tip ba ka don ha ki kti kiba shngain na bynta ïalade bad ruh na ka bynta i khun iba kan sa kha.
Kane ka long katkum ka kyrwoh ba la phah da ka tnad ka Koit ka khiah ka sorkar jylla.
Nongpoh, Risaw 23: Ki sim kbeit kiba ju wan buhai shnong shisien shisnem haka shnong Tyrso bala tip kum ki jait sim Amur Falcon kila poi biang haka shnong Umru bad Tyrso ha Ri-Bhoi District, ha kaba da ki lakh tylli kitei ki jait sim kila poi ha katei ka shnong naduh ka 15 tarik Risaw.
Kum ban shu pynpaw ba ki sim Kbeit kiba la tip ha ka ktien Nongwei kum ki Amur Falcon da ki lakh tylli ki ju wan iuh kjat shisien shi snem ha ka Shnong Umru bad Tyrso ha Ri Bhoi District kiba ïaid lynti naduh ka ri South Africa mynta ki la wan poi biang ha ka Shnong Umru kumba ju long man la u snem kiba wan ban shongthaid ha ka Shnong Umru tang kumba 1 bnai kata naduh u bnai Risaw haduh u bnai Naiwieng bad ki sa leit phai pat sha ka jylla Nagaland bad na Nagaland ki leit phai biang sha la ka ri kaba ki wan.
Halor katei ka jingwan kitei ki sim kbeit man u snem ka kynhun Tyrso Valley Wildlife Protection Society (TVWPS) kaba ju shimkhia ban ban ïada kyrpang ym tang ïa kine ki sim Amur Falcon, hynrei ïa ki mrad ki mreng bad baroh ki kynja ba im kiba don hapneh ka mei mariang don ruh ïa ka jingangnud ban pynlong ïa katei ka jaka kum kawei na ka jaka jngohkai pyrthei, da kaba khot bad wer ïaki paidbah na kylleng ka jylla bad kumjuh kiba nabar jylla ba kin wan ban peitkai ïa kitei ki jait sim kiba ju wan shisien shisnem.
Naka liang u Bah Alos Nongpoh Secretary katei ka Society u la ong ba kum ka kynhun ka pdiang sngewbha ïaki paidbah na kylleng ki jaka ban wan sha katei ka jaka namar kitei ki jait sim kin shong tang kumba shi bnai ha katei ka jaka ha shuwa ba kin leit phai biang, ha kaba u la pyntip ruh ba ka por ba ki paidbah ki lah ban iohi ïa kitei ki jait sim ka dei naduh ka por 4 baje janmiet namar mynsngi ki leit shang ban wad jingbam.
U la pyntip ruh ba katei ka jaka ka jngai kumba 15km eiei na Bhoirymbong, bad lada don ki nongjngohkai kiba kwah ban sahmiet ha katei ka jaka ki lah ban pyntip sha ki nongïalam katei ka Society namar kumba long haduh mynta kim pat lah ban buh ïaki iingbasa (Guest House) hynrei naka liang jong ki kin pynkhreh pat da kawei ka rukom, haka jaka kaba shngaiñ ban sa don ruh ki nongap (Volunteer).
Shuh shuh u Bah Alos u la maham ruh ïaki paidbah kiba leit peitkai ba kim dei ban pynthud lane pyniap ïa kitei ki jait sim, bad naka bynta bnan ïada ïa kitei ki sim ka seng ka ïatreilang ruh bad ka Wildlife bad kumjuh ruh ka tnad Forest bad lada lap ïaki nongpynthud lane kiba pynïap ïa kitei ki sim kin ngat haka jingpynshitom kaba tyngeh katkum ki kyndon aiñ.
“Ka jingdon kitei ki jait sim ka long ka jingkyrkhu kaba khraw ïaki paidbah ba lehse katei ka jaka kan long ruh kum ka jaka jngohkai pyrthei naka jingwan poi kitei ki sim, ban kyntiew ruh ïa ka ioh ka kot jong ki paidbah ha katei ka thaiñ" la ong u Bah Alos.
Shuh shuh naka liang ka jong u, u la pynbna ba kan sa don ka jing ïalehkai phutbol bad ka marathon kaba ai nam ha kyrteng kitei ki sim bad lada ka bor District ka dang shah kin sa pynlong biang ïaka Amur Falcon Festival kaba ju pynlong man u snem.
Shillong, Risaw 23 : U President ka Meghalaya Pradesh Congress Committee (MPCC) u ma Vincent H Pala u la ong ba jingrai jong ka nongïalam jong ka CLP kaba la shah sospon ka Dr Ampareen Lyngdoh ban ïatrei lang bad ka BJP ka kren kham jam ban ïa ka kam bad kumta tang na kane ruh mano ba beh ïa ki san ngut dei ka Congress ne dei ma ki hi ba leh.
U la ong “ Ka Dr Ampareen ka tip shai ba ka Congress kam ju ïatrei lang da lei lei ruh bad ka BJP hynrei ka Dr Ampareen bad ki saw ngut kiwei ki dang leit ïatrei lang bad ka BJP.Kumta kane ka kren shai mano ba kyntait ïa ki ma ki hi ne ka Congress".
U la kren kumne halor ka jingkynnoh jongka Dr Ampareen ba ka Congress ka beh ïa ka bad ki saw ngut ki MLA ba kynthup ïa u bah Mayralborn Syiem, bah P.T Sawkmie, bah Kimfa Marbaniang bad bah Mohendro Rapsang.
U la ong ba ka Kong Ampareem ka dei kaba la rim bad kham shemphang bha ban ïa u ruh bad na kata ka daw la jied ïa ka ban long ka nongïalam ka CLP.Ka ïalam ïa ka jylla kum ka nongïalam ka CLP kumta ban ong ba dei ka Congress kaba kyntait ïa ka kam don jingmut namar katba ka dang don bad ka Congress hynrei ka leit ïatrei lang bad ka BJP nalor ba ka tip shai ba ka Congress kam lah da lei lei ruh ban pdiang ïaki rukom treikam ka BJP bad ba ka BJP ruh kam lah da lei lei ruh ban pdiang ïa ka Congress.
Baroh ka shong ha ki nongrim treikam namar ka Congress kam pdiang da lei lei ruh ïa ki nongrim treikam ka BJP bad kumjuh ruh ka BJP kan ym pdiang ïaki nongrim treikam jongka Congress ong u ma Pala.
Kumta ka kong Ampareen kum ka nongïalam ba la rim jongka Congress ba kan leit ïatrei lang bad ka BJP kata hi ka la kren shai mano ba kyntait ïa ka ka Congress ne dei ma ka kaba kyntait ïaka Congress, pynkut u ma Pala.
Shillong, Risaw 23 : U President ka Meghalaya Pradesh Congress Committee (MPCC) u ma Vincent H Pala u la ong lada ki paidbah ki kwah ban ïoh Chief Minister ( Myntri Rangbah) na ri lum Khasi bad Jaintia ha kane ka kynti ki dei ban ïatylli.
“ Lada ki paidbah ki kwah ban ïoh Myntri Rangbah na Khasi bad Jaintia ki dei ban ïatylli kawei" ong u ma Pala.
U la ong ha ri lum Garo ki don tang lai tylli ki party ki ban ïakhun ïa ka election ha u 2023 kata ka NPP, ka Congress bad ka AITC katba ha ri lum Khasi bad Jaintia kin don palat ïaka 13 tylli ki party ki ban ïakhun kynthup ïa ki kyrtong shimet.
“ Ha kajaka ban don tang khyndiat tylli ki party ki ban ïakhun ha Khasi bad Jaintia hynrei ki la nang bun palat kumta ki paidbah kin sa ïohi kaei ka result kin ïoh hadien ka election namar ngam pat kwah ban ong lypa mynta" ong biang u ma Pala.
Haba kylli, u ma Pala uba dei ruh u MP ka Shillong Parliamentary Constituency u la ong “ U Symbud Myntri Rangbah ka jylla u bah Prestone Tynsong u dei u nongïalam uba la shemphang bha ïa ka kam ym lah ban len ïa kata bad ngam pat ju ioh sngew ba u dawa pisa kumba dawa kiwei ki Myntri Sorkar".
Da kaba ong ba u briew u tyrwa hynrei ka dei ka mon U Blei ka ban pyntreikam, u ma Pala u la ong kumno u bah Tynsong u la duh ban long kum u Myntri Rangbah ka jylla nalor ba u la shah jied kum u nongïalam ka Legislature Party jongka NPP ha u snem 2018.
“ Ha ka jingshisha u la dei ban bam smai kum u Myntri Rangbah hynrei kumno pat u duh noh ïa katei ka kabu.
Ngam tip la u bah Prestone un ïai duh shi ïai duh ïa kane ka kabu ne ha kane ka kynti u lah ban ïoh noh.
Namar ngam tharai ba u Conrad Sangma un ailad ïa u bah Prestone namar u Conrad u la dep mad ïa ka snam jongka.
Ka shong beit ha ka jingïapynbeit jongki namar ym pat tip ruh la kin jop bun seat ne em" ong u ma Pala.
U ma Pala u la ong shuh shuh ba lada un ïoh lad u bah Prestone un trei bha kum u Myntri Rangbah ka jylla bad un long ruh u myntri rangbah uba tbit bha.
“Kum u briew, u bah Prestone u long uba bha, hooid ngi kum ki politisian ne ki riew saiñpyrthei ngi don la ki jong ki jingduna bad jingeh, hynrei nga tip shai kumba u long uba la shemphang bha ha ka saiñ pyrthei bad u nongïalam uba la ih bad tbit bha lada u ïoh lad un ai ka jingshakri ba paka ïaka jylla kum u Myntri Rangbah" ong biang u ma Pala.
Haba kylli ïa u nongïalam ka UDP uba dei ruh mynta u Lamphang ka ïing dorbar, u President ka Congress u la ong “ U bah Metbah Lyngdoh u lah ban long u nongïalam ka UDP bad ban ong ba u dei u nongïalam ki paid Khasi bad Jaintia kata ka shong sa tang ha ki paidbah ban rai.
Kam mut ba u dei u nongïalam ka UDP un long u nongïalam ki paidbah ka Khasi bad Jaintia ki dang don bun ki nongïalam".
Kumba long mynta u long u President ka UDP, hynrei tang ïa ki MDC kum u bah Paul Lyngdoh bad CEM bah Titosstarwell Chyne ruh um lah ban teh lakam namar dang shen ka mih ka sur na ki nongïalam ka UDP ba ki dawa ban pynhiar shuki ïa u myntri kam pohïing u ma Lahkmen Rynbui.
Shillong, Risaw 23: Hadien ba ka Netflix India ka pynmih ïa ka video ha ka rynsan jong ka shaphang ka jimngrakhe Diwali ha Sohra, u General Secretary jong ka KSU u Samla Donald V Thabah u la ong ba kaei kaba ka Netflix India ka pyni ka ialam bakla namar ym tang ba ki nongshim bynta kim phlang ia ki trai muluk jong kato ka jaka hynrei ka jingpydonkam ïa ka kyrteng Cherrapunjee ruh ka pyni ba ka ialam bakla ia ki nongpeit kane ka video ha satlak ka pyrthei.
“Ha ka Ri jong nga ka Khasiland kam ju don kum kata ka kyrteng Cherrapunjee hynrei ka don tang ka Sohra.
Cherrapunjee ka dei tang ka kyrteng rngai ba la wanrah da ki Chamcha Bengali jong ki Phareng," ong u Donald ha Social Media jong u.
“Ki Khasi ki dei kiba ngeit ha ka Niam Tynrai/Niamtre bad ha ka jingngeit Khristan" u la bynrap.
U la ong ruh ba kumba ka Diwali ka dei ka tamasa jong ka jingshai kumta ka Netflix India ruh ka dei ban pynphalang ïa kaba dei ïa ka jinglong ka jaidbynriew, ka rukom im, ka jingngeit bad ka jingangnud kaba ka jaidbynriew ka don ym ban ïalam bakla da ki dur bad ki video ia ka pyrthei salonsar shaphang ka ri bad ka jaidbynriew jong ngi.
Ban shu kdew hangne ba ka Netflix India ka la pynlait paidbah ïa kawei ka video jong ka shaphang ka jingrakhe Diwali ha Sohra ha ka jingther u lapbah lapsan bad ba ha kane ka video ïohi ba ki nongshim bynta kim dei kiba syriem dur bad ngi hynrei kiba phalang pynban ïa kiwei ki jaidbynriew ka thaiñ Shatei lam Mihngi ka ri India bad ruh ki ktien ba ki kren ki dei ha ka ktien Hindi bad ka don ka jingrwai kaba ki rwai ha ka ktien Khasi ruh.
Jowai, Risaw 24 : Ka West Jaiñtia District Sport Association (WJDSA) lyngba u Hony.General Secretary ma Lammat-oo Laloo ka khot bad wer ïa ïa ki kynhun ban wan ïashim bynta ha ka lympung ïalehkai phutbol ‘Open To All Knock Out Football Tournament-2022’ ïa kaba yn pynlong ha madan Kiang Nangbah Stadium, Dongmihsngi Jowai.
La ïathuh ba ïa kane ka lympung la pynïaid da ka (WJDSA) shi bynta na ka jingrakhe jubilee ksiar ka Association kaba la jam sha u mawmer ba 50 snem jong ka jingshakri ban pynkiew ïa ka kam ïalehkai Sports hapoh ka District.
Na ka bynta ka khusnam sha ki nongjop (Winner) jong kane ka lympung kan long da kaba song pisa kaba 2,00,000/- (Ar Lak) tyngka ryngkat ka Trophy bad Certificate, katba ka kynhun ba wan ba ar (Runner-Up) kan long 1,00,000/- (Shi Lak) tyngka ryngkat ka Trophy bad Certificate.
Ïa ka bai ‘Entry Fee’ kan long ha ka dor kaba 5,000/- (San Hajar) tyngka bad ka tarik ba khadduh ban pynpoi ïa ki kyrteng kan long haka 2.11.2022, ban tip khambniah phone ha kine ki No: 9485432298, 9436106399.
Jowai, Risaw 24 : Ka lympung ïalehkai phutbol jong ka kyrdan 1st Division Football Tournament, 2022 ïa kaba la ai kyrteng ka ‘Chatister Kharkongor Memorial Trophy’, kaba la long mynta ka sngi ha madan Kiang Nangbah Stadium, Dongmihsngi Jowai.
Haba phai sha ka jingïakhun hadpeng ka Shangpung Moosyiem SC pyrshah ïa ka Chutwakhu SC, na ka liang ka kynhun ïalehkai jong ka Shangpung Moosyiem SC kala jop da 4-0 kol, ïa kitei ki kol la thep da u Rimino Papeng ha ka minit ba 16, u Keany Langbang ar kol ha ka minit ba 40 & 54 bad u Treimi Langbang ha ka minit ba 80.
Katba na ka liang ka Chutwakhu SC kala ïakhun dohïap katba lah ban pynphai kylla ïa kitei ki kol hynrei kam shem la lah satia ban thep wat tang shikol ruh, haduh ban da kut ka jingïakhun kala neh da 4-0 kol.
Ka jingïalehkai lashai ka sngi 25 tarik kan long hadpeng ka Mukhla Raij SC pyrshah ïa ka Wahiajer SC ha ka por 2 baje shiteng nohphai sngi.
Jowai, Risaw 24 : Ka jingïakhun phainal jong ka lympung ïalehkai ‘Open Basketball Tournament 2022’ ïa kaba la pynbeit ban pynlong lashai ka sngi 25 tarik u Risaw, 2022 la hap ban pynsangeh shwa ïa ka na ka daw jong ka jingbteng ka jinghap u slap.
Ïa ka tarik ban pynïakhun phainal yn sa pynbna pat hadien la ong u Hony.General Secretary ka West Jaiñtia District Sport Association (WJDSA) ma Lamman-oo Laloo.
Kumban shu pynkynmaw ïa kane ka jingïakhun phainal yn pynlong ha Thomas Jones Synod College, Jowai.
Shillong, Risaw 24 : Ka Sohkha Shnong Everlasting Sports Club (SSESC) ha ka sngi Nyngkong 24-10-2022) ka la pynlong ïa ka Charitable Football Friendly Match hapdeng ka kynhun jong ka MSA Team, Shillong hapoh ka jingïalam u BahDP Wahang uba dei u Chief Secretary jong ka sorkar jylla bad ka Sohkha Shnong Everlasting Sports Club, bad kane ka jingïaleh kai ka long kaba ïaiakhaid da kaba thep mar 2 kol.
Ha shwa kane ka jingïalehkai Charitable Football Friendly la ïoh ban pynlong ïa ka jingïalang ba lyngkot ha kaba u Bah Kitbok Khongah iwei na ki dkhot jong ka EC jong ka Sohkha Shnong Everlasting Sports Club u la pynïaid ïa ka jingïalang.
Bad ha kane ka sngi la ïoh ruh ban pynkup burom ïa u Bah DP Wahlang na ka liang jong ka Sohkha Shnong Everlasting Sports Club bad kumjuh ruh na ka liang ka Sohkha Shnong Village Durbar.
U Bah DP Wahlang haba ai jingkren u la jingkyntu kynpham ïa ka Sports Club ba kan don ka jingïatylli bad ka jingtrei shitom ban wanrah ïa ka burom ïa ka Sports Club bad ka burom ha ka imlang ka sahlangKa jingpynlong ïa kane ka Charitable Football Friendly Match ka long shi bynta ban pynmih pisa ïa ka Sohkha Shnong Everlasting Sports Club.
Shillong, 24 Risaw : U MLA ka 17 North Shillong Konstitwensi u Bah Adelbert Nongrum u la leit ban pynkupburom ïa u Samla Donbor Rumnong hapoh ïingsah jong u ha Mawlai Nongmali.
Lah ban ong bad pynkynmaw ba ha katei ka jingleit ïalehkai kaba la long ha Vietnam u samla Donbor Rumnong u la wan balai ha ka ‘Mr.Physique’ ha ka jingïalehkai WFF Proam Championship.
Na ka liang u MLA ha ka jingleit pynkupburom u la ïaroh ïa utei u samla khamtam eh ba u dei na ka jaitbynriew Khasi uba la lah ban thaba sha kiwei ki jaka bad kane hi ka la wanrah ïa ka burom jong ka ri, ka jylla bad khamtam eh ïa ka Jaitbynriew.
“Kiwei ki jaitbynriew ki bym ju khambna eiei shaphang ka jaitbynriew Khasi jong ngi, mynta ki la tip eiei shaphang jong ka bad ka jingwanrah burom jong u Bah Donbor Rumnong kan long ka jingkyrkhu bad ka nuksa khamtam eh ïa ki samla Khasi kiba don ha ki sap bapher bapher kiba la duh jingkyrmen ba kin ïaibteng ban kynjoh sha ki kliar lum jong ka nam khnang ban kyntiew shuh shuh ïa ka Jaitbynriew Khasi jong ngi," ong u MLA.Haba pynpaw ïa ka jingdonkam ki lad jingkyrshan ïa kum kine ki samla na ki bor badei peit u MLA u la ong, “Ka Sorkar jylla lyngba ka tnat Sports and Youth Affairs kadei ban thaw ki lad ki lynti ban kyrshan ïa ki samla, ki hep kiba rit bad kiba la heh la San kiba don ki sap ïalehkai ba kin nang lah shuh shuh ban pynkhreh pyntbit ïalade ban nangkiew bad ïai jop ïa kiba bun ki jait jingïalehkai.
".
Jowai, Risaw 24 : Ka Dorbar Shnong Pdengshakap kaba pynïaid ïa ka jingïalehkai phutbol jong ka ba la tip kum ka ‘9th Secondary School Football Knoct-Out Tournament’ kala pynban paidbah ba kan sdang biang ïa kane ka lyngpung ïaleh phutbol na ka bynta une u snem 2022-23.
La ïathuh ba ka khusnam sha ki nongjop ki long kumne, kiba ïoh rah ïa ka nam jop ha ka phainal kin ïoh rah ïa ka song pisa kaba 2,50,000 (Ar Lakh Sanphew hajar Tyngka), katba kiba rem phainal pat kin ïoh 1,50,000 (Shi Lakh Sanphew Hajar), na ka bynta ka bai rung ka long 4,500 (Saw Hajar tyngka).
Kum ban shu pynkynmaw la pynlong ïa kane ka lympung ïaleh ka long shi bynta ban pynmih pisa na ka bynta ka Secondary School kaba don ha kane ka shnong Pdengshakap.
Ïa ki kynhun yn pdiang tang 32 tylli ki team, ka tarik ba khadduh ban pdiang ïa ki nongwan ïashim bynta kan long ha ka ka 12th November, 2022.
Ïa ki jingtip ba kham bniah phi lah ban phone ha kine ki number 8131804743/8822991108.
Mukhla Risaw, 24 : Ka Mukhla Nongrim Sports Club ha kane ka sngi saitjaiñ kala sdang ïa ka lympung ïalehkai phutbol kaba la tip kum ka ‘8th 7-Aside Day & Night Tournament’ ïa kaba la wan ban plie pyrda da kongsan u ma Rening Sukhlaiñ ha madan phutbol ka shnong ha Slot Masi.
Ha kane ka sngi la wan ban ïadonlang da u Waheh Shnong ka Mukhla Nongrim u W/h Buhlut Suna, u General Secretary ka Chnong u W/h Standbyme Sari, ha ryngkat ka jingwan sakhi lang ki khun samla ka shnong nalor ki dkhot ka Mukhla Nongrim Sports Club.
Na ka liang u kongsan ula pyllait paidbah kumjuh ïa ka Lucky Draw jong ka Sports Club kum shi bynta ban pynmih pisa ïa ka Sports Club, ïa ka jingïalang la pynïaid da u Ryngkat Sari President ka Sports Club, la ïoh ruh ban pynsngew ïa ka Report krehkam na u Firstly Sari Secretary ka Sports Club.
La ïathuh ha kane ka lympung la wan ban ïashim bynta haduh 32 tylli ki kynhun Sports Club napoh ka Ri-Lum Jaiñtia, ha ka jingsdang jong ka jingïakhun la wan ban aireng hadpeng ka Mukhla Umlangshor Sports Club Pyrshah ïa ka Mookyniang Khliehtyrsi Sports Club, ha kaba ka Mukhla Umlangshor Sports kala jop da 2-0 kol ïa ka Mookyniang Khliehtyrsi Sports Club lyngba ka jingïashut Tie-breaker.
Shuh shuh la ïathuh ha kane ka Tournament na ka bynta ka jingïakhun jong ka Semi final bad Final yn pynïaleh ha ka por 8 baje mynmiet ha madan Slot Masi hi, la pyntip ruh ba ka jingïakhun Final kan long ha ka 10/12/2022.
Shillong, Risaw 24 : Ka Seng Samla Mawlai Phudmuri (SSMP) hynne ka sngi ka la pynkup burom ïa ki ar ngut ki samla kiba na shnong, ka samla Elsarica Umdor, ka thei ïalehkai badminton bad ïa u Bah Jeffrey Warlarpih, uba dei u coach jong ka jingïalehkai phutbol.
Ka Elsarica ka la shah pynkup burom halor ka jingïoh khur jong ka ïa ka jingjop ha kaba ka la wan ha ka kyrdan ba lai ha ka Under-19 jong ka jingïalehkai para marwei (Single) ha North East Zone Inter State Badminton Championship 2022 kaba la long ha Agartala Tripura.
Katba u bah Jeffrey u shah pynkup burom hadien ba ka Meghalaya Football Team ka ba la ïoh ïa ka kyrdan ba lai ha ka 4th edition jong ka National Khelo India Youth Games 2022 kaba la long ha Haryana.
Ka SSMP ka la pynkup burom ïa ki hynne ha ka sngi hadien ba ki la dep jied ïa u rangbah shnong bapura jong ka shnong Mawlai Phudmuri ba la pynlong ha madanheh stadium, Phudmuri.
Ha kajuh ka por ka SSMP ka ai ruh ka jingkitbok kitrwiang ïa kine ki 2 ngut ki samla ba kin nang kiew irat ha ka sap ka phong ka trei ka ktah ka pule ka puthi jong ki bad U Blei Un nang kyrkhu ïa ki ba kin dang shait nang khlaiñ.
Kumjuh ruh ka Seng ka ai ruh kane ka khubor sha baroh ki khynnah donsap ha kino kino ki liang jong ka jingïalehkai ba ka Seng Samla Mawlai Phudmuri kan ïai don ryngkat bad ki lada ki donkam kino kino ki jngkyrshan ba ka Seng ka lah bn leh na ka bynta ka jingkiew jong ki ha ki kam ïalehkai bad ka sap ka phong jong ki.
Hadien ka jingpynap kaba la slem ban aiti noh sha ki Private Company ïa ka Karkhana dewbilat Mawmluh Cherra Cements Ltd (MCCL) Mawmluh, Sohra, u Chairman jong ka MCCL, u Bah Wailadmi Shylla, u la pynbna ba ka sorkar ka thmu ban iateh ne ban aiti ha ka Bhavika Commercial Private Limited (BCPL), kaba dei ka Kompeni na Kolkata.
Ha ka jingshisha kane ka jingaiti sha kane ka Kompeni kam da dei eh kaba la pdiang sngewbha tylli tyllan da ka thaiñ Sohra baroh kawei, namar ba ki don kibym sngewïahap ban aiti ïa ka Public Sector Unit sha ki Private Company.
Ñiuma, haba ïohi ïa ka jingleh meinah ka sorkar jylla khamtam ka sorkar MDA ïa kane ka Karkhana dewbilat ba nyngkong eh ha jylla, ka la wanrah khyndiat ka jingkyrmen ba kane karkhana kan khie im biang sa shisien.
Pynban ka jingthoh ba la pynmih da i Kong Patricia Mukhim, Columnist ha ka 24 tarik u Risaw 2022, ka wanrah shibun kiei kiei kiba ki paidbah ki hap ban ïapyrkhat.
Ka daw ka long ba kane ka Kompeni na Kolkata kumba la thoh da ine i longkmie kadei Kompeni kaba dang mih dang ha u snem 2011 bad ka jingpynmih dewbilat jong ka ruh ka dang long tang kumba 1.2 lak ton shisnem.
I Kong Patricia i la ong ruh ba ki nongtrei ka MCCL ki kheiñ ïalade ba ki dei ki nongtrei sorkar.
Hynrei haba trei ha kano kano ka kompeni hap pynïaid katkum ki kyndon kiba la buh da ka kompeni bad kita ki kyndon ki long kiba pyrkhing.
Ym lah ban shim shuti katba mon lane ban wan trei slem bad leit phai sha ïing dang kloi.
Bunsien hi ki briew jongngi kim sngewthuh ïa kane ka kolshor trei kam jong ki kompeni bad ki sngew ba ki lah ban leh mon kumba leh ki nongtrei sorkar.
Dei na kane ka daw ba ki kompeni ba pynïaid ka sorkar baroh ki pheil lut, naduh la MeECL haduh ka MCCL.Shu kit tang ka ram shi rynjaiñ!.
Hynrei mynta haba ka sorkar ka la rai ban wanrah da ka kompeni nabar ban ïatrei lang bad ka ha kata kaba la khot ka joint venture ha kaba ka sorkar ka don ka bhah jong ka ha ka MCCL kiba long ki kor tylliat mawshun bad ki kor pynkylla dewbilat ïa u mawshun.
Na ka liang ka BCPL la khmih lynti ba kan wanrah ïa ka pisa bai seng (investment) bad ba kan pyntrei kam biang sa shisien ïa ka MCCL.Dei namar kata ka daw ba donkam ban wanrah da ka kompeni kaba don ïa ka nam bad ka histori trei kam kaba lah ban shaniah.
Hynrei kumba ju jia ha kane ka jylla jongngi bunsien hi ym ju leh ïa kiei kiei baroh ha kaba shai.
Ka don beit ka jingbyrngut bad ka jingbymshai ha kano kano ruh ka kam kaba ïadei bad ki kontrak kiba ïatrei bad ki kompeni kiba nabar.
Lada ka long kumne, ka buh ïa kane ka Karkhana ha ka lawei kaba dum bad kaba ym don jingkyrmen, namar kumne ka Kompeni kaba dang shu mih dang ha u snem 2011, kata dang 11 snem mynshuwa kan shimti ban pynïaid ïa ka jingtreikam ka Karkhana kaba la mih naduh ki phew snem mynshuwa.
Ka long kaba sngewlyngngoh ruh ba kumno kat ka jingdon ki Kompeni hangne khamtam ka Lafarge Cement kaba la tbit bha ha ka kam pynmih dewbilat, ka sorkar kam shym la peit ban aiti.
Ha ka karkhakhana kum ka MCCL donkam ban aiti ha ki Kompeni kiba la don ka jingtbit bad ka experience kaba biang bha, namar ba kadei ka karkhana kaba la rim bad kaba ki kor ki bor bad ka system kaba pyndonkam ha kaba pynmih dewbilat ruh kadei kaba la rim.
Kumta ka long kaba donkam ban peitngor, khamtam ki paidbah jong ka Mawmluh, Sohra ha shuwa ba ka sorkar kan aiti khatduh ne kan ïasoi ïa ka Memorandum of Understanding bad kane ka Kompeni.
Hap ban peit bad wad bniah ïa kane ka Kompeni, ïoh shu dei ka Kompeni kaba malu mala baxd ka bym kotbor ban leh ïa ka kam.
Nongstoiñ, Risaw 24: U Bah Shem Rynñiaw u samla rangbah na ka thain Mawshynrut, u la pynbna paidbah ba u la iehnoh ïa ka seng HANM kum u President naduh ka 21 tarik mynta u bnai khlem da don daw ïano ïano ruh.
Ha u kyrwoh khubor u la phah ruh ïa ka jingkitbok sha ki nongshong shnong ka Mawshynrut bad ki para dkhot jong ka seng naduh circle haduh central.
Ha u kyrwoh u la ong, “Nga kyntu ïa ki para dkhot ba kin ïai trei shitom bad trei shitrhem khlem da niew shilliang khmat ïa ki paidbah.
To tip ba ka jaidbynriew ka donkam ïa ki nongtreikam ki bym salia wat ïano ïano lada ktah ïa ka dong ka thaiñ bad ïa ki para doh para snam jong ka jaitbynriew".
Nongstoiñ, Risaw 24: Kumba ka long mynta ha Nongstoiñ Constituency ki party ki bym pat don ïa u kyrtong na ka bynta ka election 2023 ki dei satang ka BJP.Hynrei wat la ka BJP kam pat lah ban sei ïa u kyrtong haduh mynta, hynrei mynta ka lah sngi u blei ka 24 tarik Risaw u bah Alexander Laloo Hek Chairman ka Central monitoring Committee jong ka BJP Meghalaya ba la synarn lang da u bah W.Marbañiang u ba peit ïa ka BJP West Khasi Hills, u bad David Kharsati vice Chairman ka Committee ki la wan sha Nongstoiñ ban ïakynduh ïa ki nongïalam bad ki nongkyrshan jong ka party.
Ha kane ka sngi la pynlong ïa ka jingïalang ha ka ophis treikam jong ka party ha Upper New Nongstoiñ, ha kaba la ïadon lang da u Francis Pondit R.Sangma MLA ba rim ka Mawshynhrut u ba la wan khnang ban pynïasoh sha ka party bad u ba la pynthikna ruh ba un aplai ïa ka tiket na ka Rambrai Jyrngam Constituency.
Nangta u bah Spasterlin Nongrem u ba dei u Organiser jong ka party ha Rambrai Jyrngam, ki nongkitkam ba hakhmat bad ki nongkyrshan napoh jong ka District bad ki paitbah nongkyrshan.
Ha katei ka jingïalang la ïoh ban ïaphylliew jingmut kumno yn leh ha kane ka election ka ban long ha u snem ban wan.
U bah A.L.Hek haba ïakren bad u nongthoh khubor hadien ba la wai ka jingïalang, u la ong ba mynta ka sngi ka dei ka sien ba nyngkong ba da ki spah ngut ki paitbah ki la wan ban ïadon ryngkat ha ka jingïalang.
Haba kylli pat kiei ki kyrtong kiba ka party ka thmu ban pynïaleh na ki lai tylli ki Constituency ha West Khasi Hills, u bah Hek u la ong ba haduh mynta ka party kam pat khot application bad lada jia ba ki don tang katto kane ngut ne bun ngut kiba aplai, ka party ka pdiang beit hynrei ban ai ïa ka tiket ka shong ha ka Central Executive Committee bad ka jingmynjur jong ki bor ba halor.
Haba kylli pat la ka party kan pynïaleh na baroh hynriew phew tylli ki Constituency ne kan pynïaleh tang katto katne tylli, u la ong ba kata ka shong ha ka jingibit jong ki bor ba halor la kin pynïaleh ne em.
Nalor kata u bah Hek u la ong ruh ba kumba ka long mynta ka party ka la ïoh mynsiem ha baroh kawei ka jylla bad ha man la ki Constituency ka party ka la suhthied bha.
U la ong ruh ba ha Garo Hills lei lei ka party ka don ka jingkyrmen kaba skhem ba kan jop bun ngut hynrei kiba la thikna ki dei na ki saw tylli ki constituency.
Nongstoiñ, Risaw 24: Ka seng trei mon sngewbha kaba la tip kum ka Nongstoiñ Social Service Society da ka Facilitating Agricultural Regeneration Measures Project, kaba la kyrshan da ka MISEREOR na Ri Germany bad ka Caritas India, myn ha ka sngi saitjaiñ jong ka taïew ka la pynlong ïa ka ïew ïadielang ki nongrep ban pyni paidbah ïa ki jingthung jingtep jong ki ïa kaba la tip kum ka ‘Indigenous Vegetable Market for Promoting Local Marketing Network for the Rural Farmers’.
Katei ka jingïalang ka long ruh kum shi bynta ban kyntiew ïa ka rep ka riang jong ki nongrep, kiba la thung ïa ki jingthung jong ki khlem da pyndonkam ïa ki dawai dashin kaba ngi ong ka rep tynrai ne ka Organic Vegetables ha ka ktien nongwei, ha kaba la ïohi ruh ba ki nongrep na ki shnong bapher bapher jong ka thaiñ Southwest Khasi Hills District bad West Khasi Hills District ki la wanrah ban die ïa ki jhur ki jhep, ki soh ki pai kiba bun jaid ha katei ka sngi.
Ha katei ka jingïalang u samla Mickey M.Marweiñ M.A.LLB.Secretary ka seng National People’s Youth Front (State Level), ha kajuh ka por u ba bat ruh kum u working president ka National People’s Youth Front Nongstoiñ, u la long kum u kongsan bad la synranlang ruh da I kong Philakyntiew Nongkynrih, DDM, NABARD, West Khasi Hills, South West Khasi Hills bad Eastern West Khasi Hills District kum I symbud kongsan, kumjuh ruh I kong Memorial Khongkai, SDO,MSSDS, West Khasi Hills District, bad u phadar James Anderson Syiemlieh, Director ka Nongstoiñ Social Service Society, NSSS.Ha katei ka sngi ka kynhun ka la ïoh ruh ban sam ïa ki syrnod sha ki katto katne ngut ki nongrep kiba la trei shitom ha ki kam rep bad kiba la kham paw ha ki kam lyngba ka jingïoh jinghikai na katei ka NSSS.Ym tang katta hynrei ha katei ka jingïalang katei ka kynhun ka la ïoh ruh ban ai sngewbha ïa ki katto katne tylli ki tiar pyndonkam ïa ki nongrep, kaba kynthup ïa ki mashin shet jingbam, ki kor tylliat umsoh bad kiwei kiwei bad la pynlong ïa katei ka jingïalang ha phyllaw jong ka skul St.Xavier’s Secondary School, Nonbah, New Nongstoiñ.
U kongsan haba ai jingkren ha katei ka sngi u la ong, “Ka long kaei kaei kaba sngew tynnad ban ïoh sngew ba kane ka seng trei mon sngewbha ka pyrshang ban kyntiew ïa kum kane ka kam jong ki nongrep, kaba dei kawei na kiba kongsan tam ïa u briew namar ha kine ki sngi lah bun satang ki jhur ki jhep ne ki soh ki pai kiba la pyndonkam dawai lut.
Kumta ka ktah shibun ïa ka koit ka khiah hynrei lada kane ka kam thung jingthung ne ka kam rep tynrai kan nang kham san kham kiew ha ki por ki ban sa wan, kan long shisha ka jingmyntoi bah ïa u khun bynriew ba un lait na ki jingpang bapher bapher".
U la ong, “Kin sa bun ki ban wad ïa kum kine ki jhur, namar lada ngi rep ïa kum kine ki jaid jhur kan pynneh pynsah ruh wat ïa ka khyndew.
Lada ai dawai pat ka pynsniew ïa ka khyndew ngi dei ban shim ïa ka jingkitkhlieh ban pynneh pynsah ïa ka khyndew.
To ngin ïa tyngkai bha ïa ka khyndew bad to tip ba ka khyndew kam dei ka nongkynti jong ngi kiba mynta, hynrei ka dei ka hok ïa ngi tang ba ngin sumar sukher bha ïa ka na ka bynta ki pateng jong ngi".
“Ka sorkar shipor ka la khang ban pyndonkam dawai ha ki jingthung, hynrei haba ka ïoh ka kot ka hiar ka la hap ban ailad biang ban pyndonkam ïa u dawai.
Phewse ka kiew tang ka ïoh ka kot hynrei ka ktah pat ïa ka koit ka khiah, hynrei lada kane ka rukom rep kan kiew khlem pep ka sorkar ka hap ban khang biang ban pyndonkam dawai bad ngin ïoh ruh ban bam suk mynsiem ïa ki jingbam jong ngi", u la ong.
Nongstoiñ, Risaw 24: Ka long kaei kaei ka bym lah ban ngeit, hynrei ka long pat ka jingshisha ba ka sorkar pdeng ka la ithuh kyrpang ïa ka shnong Langdongdai kaba don ha West Khasi Hills bad kaba hap hapoh ka Mawshynrut C&RD Block, kum ka Aspirational village kam don jingmut satia lada ym don ka surok kaba biang.
U bah B.Ñianglang sordar jong ka him Nonglang Sirdarship, haba pyntip ha u nongthoh khubor u la ïathuh ba hadien ba ka sorkar pdeng ka la ithuh kyrpang ïa katei ka shnong kum ka Aspirational village, ki tnad trei kam bapher bapher jong ka sorkar ki ju wan na ka por sha ka por ban ai jinghikai ba bun jait ïa ki paitbah nongshong shnong kum ha ka rep ka riang, thaiñ jingthaiñ bad kiwei kiwei ki bynta na ka bynta ban kyntiew ïa ka ïoh ka kot jong ki nongshong shnong.
Nalor kata u la ïathuh ruh ba wat ki heh ki haiñ jong ka ICAR Umïam ba kynthup ïa u Dr V.L.Verma Director, ka Dr.M.Bilashini Devi kaba dei ka saïantis, Dr.Vanlalruati bad Dr H.D.Talang, ki la wan ban pynlong ïa ka jingai jinghikai kumno ban rep ban riang ïa ki jait jingthung bapher bapher kum ki syntiew ki skud bad kiwei kiwei ki jingthung.
U bah Ñianglang u la ong pat ba wat la ki heh sorkar na ki lain bapher bapher ki la wan ïuhkjat ha katei ka shnong ruh, hynrei kaba lyngngoh ka long ba ha kaba ïadei bad ka surok kim lah ban ïarap ei ei.
U la ong ruh ba ka jingsam jong ka tnad ICAR ïa ki symbai ba bun jait kum ki symbai jhur, ki symbai syntiew bad kiwei kiwei kam don jingmyntoi ei ei lada rep bad pynroi ïa ki wat lada ka ïew ka hat ka biang, hynrei lada ka surok kaba biang kam don haduh ha shnong tang ka bai kit ruh kam mih satia.
U la ong ruh ba ha katei ka shnong ki la don kumba shispah hynñiew tylli ki longïing bad ki paitbah nongshong shnong mynta ki ap khmihlynti bad angnud ba ka sorkar kan pynkloi ban pynïoh sa ïa kiwei pat ki jingdonkam na ka bynta ki paitbah kum ka jaka sumar, ka umbam umdih bad kiwei kiwei.
Hynrei ka jingdonkam kaba hakhmat eh ka dei ka surok namar lada ym don ka surok kaba biang wat lada ki jingmih na ka thaiñ ki bun katno katno ruh, kam don jingmut namar ki shu sahkut tang hapoh shnong hynrei ban shalan sha ki ïew ki hap ym lah namar ka jingbym don ka surok.
Khliehriat Risaw 24: Kiba bun ki paidbah nongshong shnong khamtam kito kiba na ki thaiñ nongkyndong bun ba kim ju kham ïoh jingtip bniah shaphang ki skim ba wan na ka sorkar pdeng bad kumjuh na ka sorkar jylla, kumta ka ophis u Deputy Commissioner jong ka East Jaiñtia Hills District ha ryngkat ka jingïatreilang bad ka Haqdar Empowerment Solution Pvt Ltd (HESPL) ka la pynlong ïa ka prokram ai jinghikai kaba ar sngi lynter ha kaba ki heh jong ka HESPL ki la ai jinghikai ïa kiba wan shah hikai.
Ha kane ka jingai jinghikai la jied iwei na man la kawei pa kawei ka shnong na East Jaiñtia Hills District ban wan shah hikai, halor kumno ban pynsaphriang jingtip sha ki nongshong shnong shaphang ki skim bapher bapher, kumta na ka bynta ka Wapung C&RD Block la pynlong ïa ka jingai jinghikai myn ha ka 19 tarik ha conference hall ha ophis u Deputy Commissioner ha Khliehriat bad na ka bynta ka Saipung C&RD Block la pynlong myn ha ka 20 tarik ha ophis C&RD Block ha Latyrke.
Kane ka jingai jinghikai ka dei kawei na ki project ba la bei tyngka da ka District Mineral Funding Trust (DMFT) ka ban long na ka bynta ka jingmyntoi ki paidbah, kaba la shim ruh ïa ka jingïatreilang bad katei ka tnat khaii, ka Haqdar Empowerment Solution Pvt Ltd.
La wan ban ïa shim bynta ha kane ka jingai jinghikai da ki dkhot jong ki Self Help Group ha kaba kiba ai jinghikai ki la hikai kumno ban pyndap ïa ki form, kumno ban pyn poi ïa ki form sha ki tnat kiba dei peit ïa ki skim bad ruh la hikai kumno ban pyntreikam da ki mobile app kiba long katkum ka juk jong ki kor ki bor bad kumjuh ruh lyngba ki bor technology yn lah ruh ban buddien haduh ba ki nongshongshnong kin ioh ïa ki skim kiba ki dei hok ban ïoh.
Kiba la wan ban ai jinghikai ki kynthup u Project Manager, uba dei ruh u Operator jong ka Haqdar Empowerment Solution Pvt Ltd Guahati, u Ashique Hassan, u Manager Training and Development Haqdar Empowerment Solution Pvt Ltd Raipur Chhattsgarh, u Rishikesh Mishra, ki la hikai ruh halor kumno ban leit sha ki nongshong shnong ban pynsgewthuh ïa ki ba kin applai ïa ki skim ki ban wanrah jingmyntoi ïa ki paidbah ban kyntiew ïa ka ïoh ka kot jong kiKiba la ïa don bynta lang ha kane ka project ba ai jinghikai, ki kynthup u Deputy Commissioner ka East Jaiñtia Hills District, u Abhilash Banarwal, IAS, u Additional Deputy Commissioner, u bah Jonathan Shylla, u Project Manager DMF, u bah Lumlangki Pohti, u District Mission Manager , MSRLS-EJHD, u bah Kevin Slong, u Project Coordinator Operation Haqdarshak khliehriat, u bah Feberius Dkhar, u Project Fellow Wapung C&RD Block, u bah Soky Dkhar, u Project Fellow Saipung C&RD Block, u Merphilos Darnei.
Nongpoh, Risaw 24 : Kum kawei na ka seng trai ha Ri Bhoi kiba ju trei na ka bynta ban kyntiew ïa ka bha ka miat bad ka roi ka par jong ka dong bad ka thaiñ ka them Ri Bhoi, ka Ri Bhoi Youth Federation (RBYF) sengkmie ryngkat ka RBYF Byrnihat Circle ha kane ka kynti ki la pynmih ruh sa kawei ka shnat treikam ki Kynthei ba la tip kum ka ‘RBYF, Byrnihat Circle, Women’s Wing’.
Ïa kine ki nongïalam ka RBYF Women’s Wing ka Byrnihat Circle la pynskhem da ka seng kmie ha ka jingïalang kaba la long ha ka Sngi Saitjaiñ ha Byrnihat ha kaba la wan ban pynskhiem da u Political Secretary ka sengkmie, u Bah R.J Thangkhiew ha ka jingdon lang u President ka RBYF Byrnihat Circle, u bah Vigyan Kharkongngor lem bad ka jingdon lang kiwei ki dkhot na ka sengkmie bad na ka Byrnihat Circle.
Kine ki Longkmie kiba la shim ïa ka kyrdan nongïalam ka RBYF, Women’s Wing na Byrnihat Circle ki kynthup ïa ka President ba la jied ïa ka Kong Twassibon Lapang, Vice President, Barisha Lapang, General Secretary, Maryrose Makri, Assistant Secretary, Senti Marry Makri bad kiwei ki nongïalam bad ki dkhot ka seng ki ban sa shim lang ïa ka jingkitkhlieh kum kita ki nogïalam na ka liang ka Women’s Wing.
Haba kren ha ka jingïalang pynskhem ïa kine ki Longkmie kiba la shim ïa ka lyngkor kum kita ki nongïalam ka RBYF Women’s Wing na Byrnihat Circle, U Bah R.J Thangkhiew, u la ong ba ka seng ka dang dang don ïa ka thong ban dang sei ruh shibun ki nongïalam na ka liang ki Longkmie bad ki samla kynthei, namar kum ka seng ka don ruh ka jingshaniah ïa ki Longkmie ruh ba kin lah ban leh shibun ki kam kiba khraw na ka bynta ban kyntiew ïa ka imlang ka sahlang.
“Ka seng RBYF ka don ruh ka jingkhmih lynti ba ka jingthmu ba la buh ïa ka shnat treikam ki kynthei ka dei namar ba ka seng ka kwah ba ki Longkmie ne ki samla kynthei ruh kin sngewthuh ïa ka khia ka shon jong ka jaid bynriew bad lada don hi kata ka jingïatrei lang na ka liang ki Longkmie bad ki samla kynthei khlem pep shibun ki kam kiba khraw ngi lah ban trei na ka bynta ban pynbha ïa ka imlang ka sahlang bad khamtam ban phai khmat kyrpang ruh halor ka jingdonkam ba ka Ri Bhoi kan dang donkam ban dang kiew shaphrang ha baroh ki liang" ong u Bah R.J Thangkhiew.
Namarkata, u la buh ruh ka jingkyrpad ïa kine ki nongïalam ka Women’s Wing ba kin ai ka jingïatrei lang bad ka seng kmie ryngkat ka Byrnihat Circle ban leh shibun ki kam kiba dei na ka bynta ka bha ka miat ki paidbah ha ka thaiñ Byrnihat bad khlep pep lada don ka jingïatrei kin wan shibun ki jingkyrkhu kiba long ka jingmyntoi na ka bynta ki parado ki parasnam hapoh ka thaiñ Byrnihat hi baroh kawei, u la bynrap.
Nongpoh, Risaw 23: Shibynta ban pynkhreh shaphrang ïaka jingrakhe ïaka Ri-Bhoi District Aqua Fest 2022 ka ban sa long haka 28 tarik mynta u bnai ha Nongpoh, ka ophis jong u Superintendent of Fisheries, Ri-Bhoi District haka sngi thohdieng kala pynlong da ka jingïakop dro jong ki khynnah skul naduh Klas VI haduh IX halor ka phang ‘For Life’ Kumba 15 ngut ki khynnah skul na ki 5 tylli ki skul naka thaiñ Nongpoh kila wan ban shim bynta ha katei ka jingïakop ba kum ki khynnah kila pyni ïaka sap dro dur halor ka jingpynneh pynsah ïaki jait jingthaw ba im hapoh um khamtam ka dohkha ha kaba ïaki nongjop ha katei ka jingïakop yn sam khusnam haka 28 tarik kaba dei ruh ka sngi rakhe ïaka Aqua Fest.
Ki nongjop ha katei ka jingïakop dro ki kynthup ïa u Bannehskhem D Rani na Christian Higher Secondary School haka kyrdan ba nyngkong, ka Cynthia Mangu na RBP Higher Secondary School haka kyrdan kaba ar, bad u Robanson Langi la St.Paul’s Higher Secondary School haka kyrdan ba lai.
Nongpoh, Risaw 24 : Ka jingthmu ka Raid Ïapngar ban pynskhem ïa u Lyngdoh bad u Syiem Niam ka Raid Ïapngar ha ka sngi Saitjaiñ ha ka Madan Liarkhla ba hap ha ka Raid Ïapngar ka la pulom noh, kaba dei hadien ba la mih ka huri hura bad ki kynrum ki kynram na ka daw ka jingdon ka jingpyrshah hapdeng ki para Kur Lyngdoh, kiba don ïa ka hok ban jied ïa u Lyngdoh bad u Syiem Niam ka Raid Ïapgnar.
Ha kane ka jingthmu ban pynskhem ïa u Lyngdoh bad u Syiem Niam ba pura ka Raid Ïapngar la wan ruh naduh u Syiem ka Hima Khyriem, Syiemship, u Dr.Balajied Syiem, hynrei ka la poi u pud haduh ba la mih ka huri hura bad ka jingïarah kti kaba dei na ka daw ka jingbym hun halor kane ka jingthmu ban pynskhem ïa u Lyngdoh Raid bad u Syiem Niam ka Raid Ïapngar.
Kumba la paw pyrthei, kane ka jngthmu ban pynskhem ïa u Lyngdoh Raid bad Syiem Niam ka Raid Ïapngar ka dei kaba la rai ban pynskhem ïa u Bah Stin Shadap, ba un long kum u Syiem Niam ka Raid Ïapngar bad ïa u Bah Mess Lyngdoh kum u Lyngdoh Raid lem bad kiwei ki nongkitkam jong katei ka Raid bad pynban ka la mih ka huri hura kaba na ka kur Lyngdoh kiba ym hun ïa kane ka rai haduh ba la hap ban pynsangeh ïa kane ka jingthmu ban pynskhem ïa u Lyngdoh bad u Syiem Niam ka Raid Ïapngar.
Namar ka jingmih kane ka huri hura, na ka liang ka Hima Khyriem ka la ai lad ba ki dei ban pynbeit shuwa ïa kane ka kynrum ka kynram hapoh shi snem bad dei tad haduh ba la dep ïa pynbiet na ïa hun ka Hima kan sa wan ban pynskhem ïa u Lyngdoh bad u Syiem Niam ka Raid Ïapngar.
Katkum ka jngtip ba la ioh lum, la ong ruh ba dang ha u bnai Nailur 2022, ki la don ki nongmihkhmat na ka Hima Khyriem ki la wan ban pynskhem ïa u Bah Pherbiang Shadap kum u Syiem Niam ka Raid Ïapngar ha ka jingïalang kaba la long ha Mawbri, hynrei namar ba kim shym la bud katkum ki riti synshar ka Raid ka HIma ka la sospon noh ïa kane ka kam bad ha ka sngi Saitjaiñ pat ka la mih biang ka huri hura hadien ba la thmu ban pynskhem pat ïa u Bah Stin Shadap kum u Syiem Niam ka Raid Ïapngar bad ïa u bah Mess Lyngdoh kum u Lyngdoh ka Raid Ïapngar.
Jowai, Risaw 24: Ka Akhil Bharatiya Vidyarthi Parishad (ABVP) West Jaiñtia Hills hynnin ka sngi saitjaiñ kala pynlong ïa ka prokram ai jinghikai (Training Camp) ïa ki dkhot kiba la rung thymmai shapoh ka seng ha ka jingïalang kaba la long ha ïing dorbar jong ka Chiliang Raij, Jowai.
Kane ka prokram ai jinghikai ka long shi bynta ban pynsngewthuh ïa ki dkhot ba thymmai halor ki rukom treikam bad ki thong ba hakhmat jong ka seng, ha kaba ïa ka jingai jinghikai la pynbynta ha ki saw bynta hapoh ka jingpynïaid jong ki dkhot ka ABVP West Jaiñtia Hills.
U Dr.Sashankutlang Khongthohrem uba dei ruh u State President ka ABVP Meghalaya, ha ka jingkren ula pynsngew ba ka ABVP ka dei ka seng kaba trei na ka bynta ka bha ka miat jong ki khynnah pule, ula ong ruh kiba bun na ki khynnah pule kila wan shakhmat ban long kum ki dkhot ka ABVP na Ri-Lum Jaiñtia, kaba kynthup naduh kiba dang pule Higher Secondary, ki Graduation bad kiwei de ki kyrdan pule.
Shuh shuh ula pynsngew ba bun kiba sngewthuh bakla ba ka seng ABVP ka dei ka seng ñiam ne ka seng ki Hindu, halor kane ula ai jingpynshai ba ki don shibun kiwei de ki jait ñiam kiba la long kum ki dkhot ka ABVP ha ka juh ka por kiba la bat ïa ki kam bapher bapher hapoh ka seng.
La ïathuh ruh ba kane ka seng kala ju pynlong ïa ka State Training Camp hynrei na kidaw bym lah kiar, la pynlong noh tang ïa ka District Training Camp, ïa kane ka juh ka prokram ai jinghikai yn sa pynlong kumjuh ha Khasi Hills bad ha East Jaiñtia Hills.
Kiwei de kiba ai jingkren ha kane ka sngi ki kynthup ïa u ma Skhemjingmut Law u nongkyrshan ba hajan ka seng ABVP, katba na ka liang ka samla Nibiang Sumer kaba long ka State Organizing Secretary ka ABVP kala ai ïa ki kyntien ai khublei halor ka jingjop jong kane ka prokram ai jinghikai.
Ha kane ka sngi ki nongwan ïashim bynta kila don haduh 140 ngut ki khynnah na kylleng ka Ri-Lum Jaiñtia.
Nongpoh, Risaw 24: Haba leit shim bynta kum u kongsan ha ka Cultural Prokram ka Lympung ba Hynñiew ka Synjuk ki Seng Rangbah Katholik, Zone-VI jong ka Shillong Archdiocese kaba la pynkut noh hynnin ka snig u Blei ha St.Mary’s Secondary School, Nongkhrah, u MLA ka Nongpoh Constituency, u Bah Mayral Born Syiem u la ban khia jur ïa ki Longkpa ba ki dei ban don ka jingkitkhlieh ban ïa trei lang na ka bynta ban pynduhjaid ïa u drok bad kiwei ki jingdih ba sniew ba la pynjot ïa kiba bun ki khun samla ba lui lui jong ki Longïing Longsem hapoh ka District bad ha ka jylla hi baroh kawei.
“Ka long kaba donkam bha ban don kum kane ka lympung ka jingïakynduh lang ki Longkpa na ka bynta ban ïa phylliew jingmut bad ban saiñdur ym tang na ka bynta ban pynkhlaiñ ïa ka Balang ha ka jingim ba kynja mynsiem, hynrei donkam ruh ba ki Longkpa kin don ka jingkitkhlieh ha la ïing la sem bad ha ka imlang ka sahlang ban ïa trei ryngkat na ka bynta ban ïakhun ïa shibun ki kam sniew kiba la ktah ïa ka imlang ka sahlang bad khamtam ka jingkynrei u drok ka la buh jingma ïa ki khun samla lada ngim don kata ka jingïatrei lang na baroh ki liang" ong u Bah Mayral Born Syiem, MLA ka Nongpoh Constituency.
U la ong ruh nalor ba ngi donkam ban pynkhlaiñ ïa ka jingim ba kynja mynsiem na ka bynta ka kam ka jong u Blei bad kum ki Longkpa ki hap ruh ban don lang kata ka jingkitkhlieh ïa ki khun ki kti bad ïa ka imlang ka sahlang ban ïa trei ryngkat ban pynduhjaid ïa shibun ki jingsniew kiba ap ïa ki khun samla.
Kawei na ka jingma kaba ap ïa ka jaid bynriew bad ka jinglot ka Balang, ka dei ka jingkynrei u drok ha kaba lada ngim ïa trei lang une u drok un pynjot ym tang ïa ka jingim ba kynja mynsiem bad u pynjot lut naphang ïa ka ïing ka sem bad ka imlang ka sahlang, ha kaba la sakhi ba bun ki khun samla ki la ngop ha une u jingdih ba sniew ba kum ki Longkpa ruh ki don ka bynta kaba khraw ban peitngor ïa la ki khun ki kti khnang ba ki khun kin lait na ki tyrsim ba shyrkhei jong u drok.
U la kyntu ruh ïa ki Longkpa Katholik na ki saw tylli ki Parish kata na ka Umden, Nongpoh, Byrnihat bad Umkadhor Parish ba lyngba kane ka lympung ba ki la wan ban shim bynta, kiei ki jingtip ne ki jingmyntoi ba ki la ioh lum na kane ka lympung kin leit phai sha la ing la sem ban hikai pat ïa kiwei ba ki hap ban tip ïa kata ka kyrdan longkpa bad ruh ban don lang kata ka jingkitkhlieh naduh na ïing, ha ka Balang bad wat ha ka imlang ka sahlang.
Shuh shuh, u la bynrap ruh ba kum u Nongmihkhmat paidbah u angnud ruh ban yn don ka jingïa trei lang la ka long ha ka kam Balang, ha ka imlang ka sahlang bad lada don kata ka jingïatrei lang na baroh ki liang ngi lah ban wan rah ïa ka jingkylla la ka long hapoh ka Balang, ka imlang ka sahlang bad ruh kin khlaiñ ki Longïing longsem bad haba khlaiñ ki Longïing longsem kan khlaiñ ruh ka Balang bad ka jaid bynriew, u la bynrap.
Nongpoh, Risaw 24 : Ka long ka nuksa bad ka jingai mynsiem ïa kiba bun ki shnong khamtam ïaki Village Organisation ba kam don jingeh ban ioh ïaka ophis treikam ba pura lada ki longkmie bad ki bor shnong ki don ka jingsngewthuh jingmut bad ka jingïatreilang, ha kaba kawei ka Village Organisation haka shnong Umsawlum ha Ri-Bhoi kaba la tip kum ka Nangiaisan Village Organization mynta ka 24 Risaw kala ioh ban plie paidbah ïaka ophis treikam jong ka kaba la tei lyngba ka skhim MNREGA bad SRWP.Ïa katei ka ophis treikam la tei haka rukom kaba itynnad bala mang pisa kumba 10 Lakh ba kynthup 8.5 lakh naka skhim MNREGA bad 2 lakh naka skhim SRWP, bala plie paidbah mynta ka sngi da u bah Jason S Mawlong MLA ka Umsning kum u kongsan, haka jingdonlang ki nongïalam jong katei ka Village Organization naduh ka kong K Nongkseh President, kong W Warjri Secretary, Bah H Nongkseh Rangbah shnong bad kiwei kiwei ki riew rangbah.
Kum ban shu pynpaw katei ka VO haka jingïaid lynti jong ka mynta kala lah ban kdup kumba 18 tylli ki SHGs, ban seng ïaka kynhun ki longkmie na ka bynta ba kin ïeng ha la ki kjat khamtam ban ai mynsiem ba kin seng kam lajong bad leh shibun ki kam ki ba bha bad ki kam shakri paidbah hapoh katei ka Shnong khamtam ban kyntiew ïaki para longkmie.
Haba kren maitphang ha katei ka sngi naka liang ka Kong K Nongkseh kum ka President kala pynpaw ba ha kaba sdang ki don tang kumba 8 tylli ki SHG ha katei ka VO hynrei katba nangmih ki sngi kila nang lah ban thaw thymmai ban lum ban lang ïaki para longkmie ha kaba mynta katei ka VO ryngkat kitei ki SHG kila leh shibun ki kam ha katei ka shnong khamtam ban buh ruh ïaka Processing Unit ban pynmih ïaki jait jingbam bad ki umsoh kaba dei tang na ka jingtrei jong ki longkmie.
Naka liang u Bah Jason S Mawlong haba kren ha katei ka sngi u la ai ka jingïaroh ïa katei ka VO kaba la trei shaphrang ban pyni ïaki kam jong ka kaba long ka nuksa ïakiwei kiwei ki VO ban don ka jingsngewthuh jingmut bad ka jingïatreilang haba trei ïa kano kano ka kam kumba la sakhi ruh ba ki longkmie kila pyni ïala ka jong ka kaam ha katei ka shnong, ba kim donkam ban khmih lynti ïaki kam sorkar hynrei ki longkmie ki trei shitom ban pynmih pisa ha katei ka shnong bad ban kyrshan para longkmie.
Shillong, Risaw 24: Ka sngi kyrpang Diwali jong ki Riewngeit Hindu ne ka tamasa ka jingshai kaba ju rakhe shisien ha ka shisnem da ka jingthang diya, ki bom pataka ki syntiew ki skud bad ki laiphew rukom ki rukom rakhe ïa kane ka tamasa ka jingshai.
Ha ka jingïakren bad uwei u khynnahrit uba dang pule ha ka klas IV u pynpaw ïa ka jingbym sngew ïahap jong u ban rakhe Diwali da ka jingpynbthei pataka namar ka wanrah ïa ka jingjakhlaia ïa ka mariang u la ong.
Ha ka jingleit u nongthoh khubor ban shim kylli nshaphang ka iew bad ka jinglah die ïa ki bom pataka hadien ba ka sorkar ka la pynjari ïa ka hukum ba ym lah ban thang bom patakaka katba mon hynrei tang naduh 8 baje janmiet haduh 10 baje bad katba dang ïaleh ban kylli ïa ki katto katne ngut ki khynnah ki sngew kumno namar ka jingbym ïoh lad ban lehkmen Diwali, uwei u khynnah uba dang pule ha ka klas IV u la ong ba ha u marwei u sngew ba ka biang eh kaei ka hukum kaba ka sorkar ka pynmih namar ka wanrah ïa ka jingpynjaboh ïa ka mariang.
Une u khynnah u la ong ka jingpynbthei pataka ym tang ba ka pynmih ïa ka sur ba pynkyndit ïa ki briew khamtam eh ïa ki tymmen hynrei ka jingthud ki mrad ki mreng kiba shong ba thiah ha ka por ba u bthei ka long kaba khraw bad u la ong ba nalor ka jingpynthud ka sur hynrei ka wanrah ka jingjakhlia ka lyer na ka tdem ba mkih ha ka por ba thang bom.
“Kaei kaba ka sorkar ka ai jingbthah nga da mynjur eh ym namar ba nga tieng ban oynbthei bom ïa lade hynrei ba nga ieid ïa ka mariang,’ ong une u khynnah.
Kane ka jubab jong une u khynnah uba ym pat kynjoh 10 snem ka rta ka la pynlyngngoh ngaiñ ïa u nonglum khubor haba ïohsngew na ka sur jong u khynnah uba ha ka jingbalaiñ, u don ruh ïa ka jingshemphang shaphang ka mariang bad ki jingdon jingem ha ka.
Haba pyrshang bad ïakren bad ki nongbuh dukan die pataka halor ka iew ka hat jkong ki, i la ïathuh ba ka jingrakhe diwali ha une u snem ka rit bha namar ka jingwan ther u lapbah bad ki khynnah kiba ju sngew tynnad ban pynbtehi pataka ruh kim long shuh ban thang bom namar ka jingther u lapbah lapsan.
Haba la kylli la kane ka jingrit iew ïoh ka dei na ka daw ka hukum ba ka sorkar ka pynjari ïa ka jingthang bom, na ka liang jong ki ki la ïathuh ba ka daw hi ka dei namar u slap bah ba ka mariang kam ai lad ïa ki ban rakhe ha ka rukom ba ki ju leh wat la lehse ki ong ba ka lah ban don ka jingsdang sngewthuh na ki katto katne ki riew ieid mariang ïa kata ka jingjakhlia ka mariang lada thang bom.
Haba kylli ïa kiwei pat ki dukan die jingdie halor ka die ka iew ka jong ki kiba bun ki pynpaw ba kam don satia kano kano ka jinglahdie kumba ju long manla u snem namar kiba bun ki briew kim nud mih shuh na ïing namar ka jingther u lapbah.
“Ha kine ki shi sngi ar sngi ka iew ka kham kiwe hynrei mynta ka sngi la dei ban heh iew jia kynsan kane ka jingther u lapbah ba kiba bun hi kim nud shuh ban mih na ïing ban wan siew wan tda" ong uwei u nongbuh dukan ha Laban.
Shillong, Risaw 24: Kum shibynta ban pynkhlaiñ shuh shuh ïa ka jingtreikam jong ka seng ha nongbah Shillong,ka seng FKJGP ha ka sngo thohdieng jong ka 21 tarik Risaw ki la ïoh ban pynskhem thymmai ïa ki nongkit kam jong ka FKJGP Nongmensong Circle kum shi bynta ruh ban rakhe ïa ka lyngkhuh sngi khlad ba 34 jong u Wickclife Syiem.
Haba kren ha ka jingïalang na ka liang jong u Samla Kitboklang Nongphlang, Vice President FKJGP Central Body u la ai khublei kyrpang ïa ki khun samla jong ka Shnong Nongmynsong kiba la jied ïa ka lynti ban shakri ïa ka shnong ka thaw bad ïa ka Jaitbynriew hi baroh kawei lyngba ka seng FKJGP kaba long ka seng kaba la ai ka jingshakri ïa ka Jaitbynriew bad ïa ka jylla hi baroh kawei mynta la laiphew lai (33) snem kynthih wat hapdeng ki jingeh bad ki jingshah pyntyrha ha kiba bun ki liang.
U la ong ba ki dkhot ka FKJGP ki dei ban long ki mawbyriew ka jingkylla ha ka jylla bad ka imlang sahlang.
“Kum ka seng ngi iengskhem ha ka nongrim jong ki lai tylli ki mawbyrsiew ban wanrah ïa ka jingkylla ha ka imlang- sahlang (Social change), ban wanrah ïa ka jingkylla ha ka ïoh ka kot (Economically change) bad ban wanrah ïa ka jingkylla ha ka synshar – khadar (Politically change)," u la ong.
Na ka liang jong u, u la kyntu ruh ïa ki khun samla kiba la wan ban pyn ïasoh ïalade bad ka FKJGP ba kin long ki rishot kiba skhem jong ka Jaitbynriew wat hapdeng ki jingeh bad ki jingïaleh kiba bunjait ban ïada ban pynneh pynsah ïa ki hok longtrai jong ka Jaitbynriew ha la ka jong ka khyndew ka shyiap bad u la kyntu ruh ba kum ki khun dap shynrang jong ka Jaitbynriew kim dei ban ailad satia ïa u nongwei nong ar ba un leh trai khlieh ha kane ka ri kaba ieit eh ka jong ngi.
Na ka liang jong u President ba rangbah duh jong ka FKJGP u Bah Dundee Cliff Khongsit ha shwua ban pyntian smai ïa ki nongkitkam ba thymmai jong ka kane ka Circle u la ai ki jingsneng jingkhraw bad jingkyntu kynpham ïa baroh ki dkhot ba ki dei ban ïaid ha ka lynti kaba dei katkum ka riti treikam jong ka seng bad u la ong ruh ba kum ka seng kam don eiei ban ai ïa ki dkhot kiba wan ban pyn ïasoh ïalade bad ka FKJGP hynrei kin ai ka jingshngaiñ bad ban long ki nongïada ïa la ki jong ki para doh ki para snam la ka dei makna ban ïatyngkhuh bad kino kino ruh ki bor hynrei “ngin pyntikna ba ïa ka hok longtrai jong ngi ngim dei satia ban ailad ba kiwei kin knieh noh na ngi, namar ngi la ïoh pateng ïa kane ka ri kaba ieit eh jong ngi na ki longshwa ki jong ngi bad ngin hap ban ai pateng pat ïa ka sha ki longdien ki jong ngi.
"Ha kane ka sngi la pynïaid ïa ka jingïalang da u Chief Organising Secretary Sengkmie Samla Khrawkupar Nongsiej bad la pyntian smai da u President Rangbah u Dundde ïa u Simon Myrthong kum u President, Jibenson Kharumnuid Vice President, Ristborn Thabah Genl-Secy, Allan Kharkongor Asst.Genl-Secy, Loveous Nongkhlaw Organizing Secy, Phar Marbañiang Asst.Orgn-Secy, Phar Marbañiang Information Secy, Romeo Mawrie,Dame Lyngdoh Asst info.
Secy, Andrew Nongsteng Sports Secy, Wickclife Kharkongor.
Asst.Sports Secy bad ïa ki 12 ngut kum ki dkhot sha ka Executive Committee.
Shillong, Risaw : Khatduh ka shnong Mawlai Phudmuri, hadien shi snem shi bnai thik ka la ïoh ïa u rangbah shnong thymmai ba la jied ïa u bah S.Khongkliam ha ka dorbar kaba la pynlong ha madan heh mini stadium, Phudmuri hynne ka sngi.
Kane ka jingjied ka la long ruh shi bynta jong ka jingkyntiew kyrdan ïa u bah Khongkliam uba bat baroh shikatta kum u acting rangbah shnong bad ïa ka kam Secretary ki paidbah ki la jied ïa u juh uba ju bat baroh shikatta, kata u bah Lamphrang Nengnong.
Ha kane ka sngi ka dorbar shnong Mawlai Phudmuri ka la pynkup burom ruh ïa ki arngut ki nongshong shnong kiba ju noh synñiang sha ka shnong, kata ïa ka kong Nancy Sohtuh, kaba dei ka ASHA bad ïa u bah Hoke Kharumnuid ba ju khot ieit Padit ba u ju pynïaid kali ha Mawlai Stand bus.
Nalor kata ha kane ka dorbar la pynkup burom ruh ïa ka kong Nancy halor ka jingtrei shitom jong ka kaba la ïoh ruh ïa ka jingithuh na ki bor pynïaid district jong ka East Khasi Hills ha kaba ki la ai khusnam ïa ka ha ka sngi rakhe ïa ka Republic Day ha madan Polo.
Katba u Padit pat halor ka jingnoh synñiang jong u ïa ka shnong haba pynïaid ïa ki kali ha Mawlai stand bus kaba ju mad khah khah ïa ka jingdheng kali.
Kumba shu kdew ka DS Mawlai Phudmuri ka la jied ïa u rangbah shnong hadien ba ka jingkhlad noh jong u rangbah shnong barim u bah Silvester Kurbah ka la kynjoh sha ka shi snem shi bnai thik, kata hadien ba u bah Kurbah u la khlad ha ka 24 tarik u Nailur, 2021.
Ki paidbah nongshong shnong hadien ba la wai ka dorbar ki la pynpaw ka jingkmen ba ki la ïoh ïa ka dorbar kaba ïaid beit ïaid ryntih hapdeng jong u slap bad ka bym shym la don kano kano ka jingpynthud.
Shillong, Risaw 24: Mynta ka sngi u Myntri Rangbah ka jylla Meghalaya u Conrad K Sangma u la pyllait paidbah ïa ka kot kaba la ai kyrteng “Values Must Come Alive" ïa kaba la thoh da u Rev Bishop Thomas Menamparampil SDB jong ka Guwahati ha Bianchi Hall, Mary Help of Christian Cathedral ,Laitumkhrah Shillong.
Haba kren kum u kongsan ha kane ka jingpynlait paidbah ïa kane ka kot, u myntri rangbah ka jylla u la ong “ ïa ka jingkordor jongka jingim ym shym la ïoh ban pynrung bha ha ki khynnah ba dang khie dang san kumba dei ban pyndep kumta ka jingpyllait ïa kane ka kot ka ïa hap dur bha bad kane ka juk kaba mynta namar ka jingniewkor ïa kiei kiei ki la sdang jah noh".
“ Ka dei ka jingkordor bad jingniewkor kiba dei ki nongrim ba skhem kiba wanrah ka jingtei ïa ka ïing ka sem, ïa ka imlang ka sahlang, ïa ki seng bapher bapher bad wat ïaka sorkar ruh" ong u Myntri Rangbah.
Kane ka kot ka don khathyriew tylli ki lynnong bad kane ka kot kumba la pynsngew da u Pro David Syiemlieh ka kren ïa kiba bun bha ki bynta ha ka long briew man briew, ka jingïadei para briew bad kum juh ha ka synshar khadar ruh kum juh.
U Myntri Rangbah ka jylla u la ong ba kane ka kot kan pynmyntoi shibun wat ïa ki riew kiba don ha ka sain pyrthei, la ong ba u Rev Bishop Thomas u dei shisha u riew khraw kane ka thaiñ shatei lam mih ngi jong ka Ri India, ki riew khraw kim mut tang kiba don ha ka saiñ pyrthei.
Kiwei kiba la kren ha kane ka sngi ki long u Prof David Syiemlieh bala kren halor ka kot, u Rev Bishop Victor Lyngdoh Arch Bishop Shillong, ïa ka jingduwai shuwa ban sdang ïa ka jingïalang la ïalam da u Rev C Khognwir Moderator ba rim ka PCI bad pastor na ka Balang Presbyterian.
La don ki jingrwai ruh na ka KJP Synod Sepngi, ki khynnah skul St Mary’s bad na ki Sister na Auxilium School Shillong.
U Rev Bishop Thomas u dei uba la shongthait na ka kam Archbishop jongka Guwahati.
Ula trei kum u Bishop ka Dibrugarh 11 snem bad kum u Archbishop ka Guwahati 20 snem.
U la ïoh ïa ka khusnam Ambasador of Peace ha u snem 2019 na ka International Human Rights Council.
U dei u shakri jong U Blei uba trei ban wanrah ïa ka jingshong suk shongsaiñ bad u dei ruh uwei na ki nongplie shabi ïa ka jingkren iasuk bad ki kynhun bapher bapher ha Assam bad u la ju long ksiang ruh na ka por sha ka por.
Shillong, Risaw 24: Namar ka jingjur palat u slap uba la sdang hynnin ka sngi bad bteng mynta ka sngi ruh, u ki bor synshar District ha East Khasi Hills bad Eastern West Khasi Hills, ki la pynbna ba baroh ki skul kin ïoh shuti ha ka 25 tarik mynta u bnai.
Lah ban kdew hangne ba ka India Meteorological Department ka la maham ba kan don ka jinghap slap ha baroh kawei ka jylla ha haduh ka 25 tarik mynta u bnai na ka daw ka jingwan ka ‘erïong Sitrang na Bay of Bengal.
Ha kajuh ka por na ka liang ki bor District jong ka Ribhoi, West Jaiñtia Hills ruh ki la pynbna ban khang skul lashai ka sngi.
Lah ban kdew hangne ba ha kine ki bnai kiba ladep, hadien ka jinjur palat u slap bad ka jingrwa ki ïing ki sem, kaba kum kane kajuh ka jingpynbna khang skul ruh ka la jia, ha kaba ki skul ha baroh ki jaka ba jur u slap ki la khang kumba ar ne lai sngi.
Shillong, Risaw 24 : U Myntri ka sorkar jylla ba dei ruh u heh ka NPP ha Meghalaya, Bah Sniawbhalang Dhar ha ka sngi Nyngkong u la ong ba kin pynkylla ïa ka Nongkrem kum ka model constituency lada jia ba ki paidbah katei ka thain ki pynjop ïa u Bah Dasakhiat kum u MLA ha ka elekshon 2023.
Utei u rangbah haba kren ha ka jingïalang jong ka NPP ha Nongkrem u la ong ruh ba ka Nongkrem ym dei ba kan ïoh tang arngut ki MLA kumba la ong da u kpa jong u Dasakhiat, Bah Ngaitlang Dhar hynrei kin ïoh syndon haduh lai ngut ki MLA kata kynthup ïa u ruh ban ïarap lang ïa katei ka constituency.
“Kane ka long thik kumba leit thied jaiñ na Khyndailad thied kawei ïoh ei ar tylli," la ong shuh shuh u Bah Sniawbhalang uba dei ruh ha kajuh ka por u Pakhynnah jong u Dasakhiat bad u para jong u Bah Ngaitlang Dhar.
Nalorkata, u la ong ruh ba kum ka ïing hi, kim kynnoh ïa ki MLA barim la ka long ïa u Bah Ardent ne ïa u Bah Lambor ba kim trei kam, hynrei ki kwah ba u Bah Dasakhiat un trei khambha bun shah ïa kaei kaba ki trei ma ki ban pyntikna ba ka jingmyntoi bad ka roi ka pa kan long salonsar ïa baroh.
Shwa kane, u Bah Sniawbhalang u la ïathuh ruh ba ka NPP long katba long kan dang wan biang ha ka bor synshar namar katkum ka jingkhein kaba ki ïoh, ka party kan ïoh ym duna ia ka 37 seat, kata 15 seat na rilum Garo bad ym duna ïa ka 22 seat pat na rilum Khasi bad Jaiñtia Hills.
Ha katei ka jingïalang kaba long ha Nongkrem la donlang ruh naduh u President Rangbah jong ka NPP Meghalaya Dr.WR Kharlukhi uba la pynskhem ïa ki nongkitkam ba thymmai jong ka NPP Nongkrem Block.
Shillong, Risaw 24 (PIB): Ka Indian Panorama, ka bynta ba kyrpang jong ka International Film Festival of India (IFFI), mynta ka sngi ka la pynbna ia ka jingjied ia 25 tylli ki feature film bad 20 tylli ki non feature film.
Ia ki phlim ba shah jied yn pyni ha ka 53rd IFFI ban sdang naduh ka 20-28 tarik Naiwieng, 2022 ha Goa.
Ka jing thmu jong ka Indian Panorama, kaba pynlong da ka National Film Development Corporation, Tnat Information and Broadcasting, Sorkar India, kalong ban jied ia ki feature film bad ia ki non feature film jong ka cinematic, thematic bad aesthetic excellence katkum ki kyndon bad ki rukom ba la kdew ha ki kyndon jong ka Indian Panorama.
Ka jingjied jong ka Indian Panorama kalong lyngba ki riewpawkhmat na ki kam ba iadei bad ka cinema na kylleng ka ri ba kynthup khatar ngut ki dkhot na ka bynta ki feature film bad hynriew ngut ki dkhot na ka bynta ki non feature film ba ialam da ki chairperson bapher bapher.
Ha ka jingpyntreikam ia ki jingshemphang jong ki, ka kynhun jong ki nongbishar ka ai ka jingmynjur ba ialam sha ka jingjied ia ki Indian Panorama film ha ki kyrdan bapher bapher.
Ki Feature FilmKa kynhun nongbishar jong ka Feature Film, ka kynthup khatar ngut ki dkhot, ba khlieh da u Director bad Editor ba pawkhmat, u Chairperson Vinod Ganatra.
Ka kynhun Nongbishar jong ki dkhot harum ba mihkhmat shimet na ka bynta ki film, bad ki film ba iadei bad ki kam, kiba mihkhmat na ki kam shna phlim ka India.
La jied 25 tylli ki Feature Film ban pyni ha ka bynta Indian Panorama ha ka 53rd IFFI na ki 354 tylli ki phlim kiba mynta.
Harum ka thup jong ki feature film ba pyni ia ka jingiar jong ki kam shna phlim ka India.
Ka rai jong ka kynhun Nongbishar jong ka Feature Film na ka bynta ka phlim ka ban plié ia ka Indian Panorama 2022 ka dei ka phlim ‘Hadinelentu’ (Kannada) ba direct da u Prithvi Konanur.
Ki Non-Feature filmKa kynhun Nongbishar na ka bynta ka Non – Feature Film, kaba don hynriew ngut ki dkhot ka dei kaba long khlieh duh da u nongshna phlim, nongpynmih phlim, nongthoh bad nongjop ia ka khusnam National Film Award, u shongknor, u Oinam Doren.
Ka kynhun Nongbisar jong ka Non-Feature film ka don kine ki dkhot kiba long ki nongmihkhmat na ki phlim ba la pawnam bad ki kam shna phlim kiba mihkhmat ruh ia ki kam shna phlim ka India:La jied ia ki 20 tylli ki Non-Feature film ban pyni ha ka bynta Indian Panorama ha ka IFFI kaba 53 na ki 242 tylli ki non-feature film ka India.
Kane ka thup jong ki non-feature film ka pyni ia ka jinglah jong ki nongshna phlim ban ring, wad bad pynbyrnia bad ka pyni ruh ia ki jingngeit jong ki briew ka India.
Ka rai jong ka kynhun ki Nongbishar na ka bynta ka phlim ban pyni sdang ia ka Indian Panorama, 2022 ka dei ka ‘The Show Must Go On’ (English) ba direct da ka Divya Cowasji.
Lah ban kdew hangne ba ia ka Indian Panorama la sdang ha u snem 1978 kum shi bynta ka IFFI ban kyntiew ia ki phlim ka India bad ka deiriti jong ka India lyngba ki kam shna phlim.
Naduh ba la sdang ia ka, ka Indian Panorama ka trei kyrpang ban pyni ia ki phlim ba biang tam jong ka India na u snem sha u snem.
Ki phlim ba la jied na ka bynta ka Indian Panorama, da ka jingthmu ban kyntiew ia ki kam shna phlim, ki dei ki ban pyni khlem da don ka jingiohnong ha ki international film festival ha India bad shabar ri, ki Indian Film Week ba pynlong hapoh ki Bilateral Cultural Exchange Programme bad ki Specialized Indian Film Festival bad ki Indian Panorama festival ba kyrpang ha India.
Shillong, Risaw 23: Ka Tnad Pla Tyngka jong ka sorkar Meghalaya ka la pynmih ïa ka hukum ba ïa ka bai leit bai wan jong ki ophisar bad kiba thung shipor ban trei bad u myntri rangbah ka jylla yn siew noh na ka ophis Chief Minister secretariat.
Ha katei ka jingpynbna sorkar la kren shai ba namar ka jingdon kam kyrkieh jong ka kam, la shah ruh ïa ki nongtrei kiba don bad u myntri rangbah ka jylla ba ki lah ban leit da ka liengsuiñ halor ka jingbit kaba la ai na ka ophis jong u Chief Minister Secretariat khlem da hap phah sha ka tnad pla tyngka (AF) ban ïoh ïa ka jingbit.
“ïa ka bai leit bai wan jong ki ohisar bad ki briew kiba la thung ban don bad u Myntri Rangbah ka jylla wat la ki dei na kano kano ka tnad sorkar yn siew na ka ophis Chief Minister Secretariat.
Katba ïa kito kiba trei bad u mytnri rangbah kiba shu trei kontrak kiba ïoh ïa ka tulop jong ki kumba la buh ïa ka bai leit bai wan jong ki yn buh da ka ophis ryngkat ka jingbit lang na ka tnad pla tyngka ka sorkar jylla.
Katei ka hukum sorkar kala treikam naduh ka sngi ba mih kane ka jingpynbna sorkar.
Shillong, Risaw 24 : U MLA ba marwei jongka Nationalist Congress Party (NCP) na Gambegre Constituency u Saleng Sangma u la rai ban dang ïaineh beit bad kane ka party ban ïakhun ia ka election 2023 namar u don ka jingthrang ban ïakhun ïa kane ka jingkyrduh kam kyrduh jam ki samla kaba la nang kiew na uwei u snem sha uwei pat u snem.
Haba ïakren bad ki lad pathai khubor u la ong “ Hooid ka ju long ka rukom ba ki riewsaiñ pyrthei ne wat ki MLA ruh ki pyrshang ban kynthih na kawei ka party sha kawei pat tang jan ka election.
Kane ka long ïa baroh hi naduh kiba dang mut ban ïakhun nyngkong, ki MLA ba rim, ki MLA ba mynta hynrei ma nga pat haduh mynta nga dang don beit bad ka NCP".
U la ong ba ka thong jong u kaba hakhmat eh ha kane ka election 2023 ka long halor kane ka jignkyrduh kam kyrduh jam ki samla, ka jinghiar ka pule puthi bad ka jingeh ki nongrep.
U la ong ba kiba bun ki samla kiba la dep pyntbit ïaki jingpule jongki kim ïoh kam ïoh jam satia.
“ Kumta ngi hap ban phai khmat sha kine kumno ban wanrah ka jingkylla khnang ba ki khun samla kin ïoh kam ïoh jam hapoh ka jylla" ong u Saleng.
Lada ym lah ban peitngor naduh mynta halor ka jingïai kiew kiba pep skul shiteng por, ka lah ban buh ïa ka jylla ha ka jingma namar kiba bun kin im ha ka jingim kaba pyrshah ïa ka imlang ka sahlang bad leh ïa ki kam runar.
“ Namar mynta ki samla ki kwah tang kumno ban lum spah kloi bad kumta lada kim don lad don lynti da kiwei kin leh da kino kino ki kam kiba pynthut wat ïa ka shongsuk shongsaiñ ka jylla ruh" ong u Saleng.
U la ong “ Lada phai sha kane ka juk mynta bun sa tang ki kam tuh kam thiem namar ba la shyrkhei u drok bad kumta tang ban ïoh pisa ban thied ïa u drok ki samla kim shlan ban leh ïa kano kano ka jait kam ruh.
Phi ïohi katno ka jingtuid u drok sha ka jylla bad kine ki samla ba pep skul shiteng por kin sa ngop bad shah pynngop beit ha ki nongkhaïi drok".
Kane ka jingkiew kiba pep skul shiteng por ka lah dei ka jingbym biang ki skul ne ka jinghap ïa khih ki nonghikai na ka por sha ka por ha surok ban ïoh ïa ki hok ba ki dei ban ïoh.
Kumta ka pynjaituh noh ïaki khynnah skul ban leit skul haba ym don nonghikai, ong u Saleng.
Nongstoin, Risaw 24 : Uwei u rangbah uba kyrteng u Prestarius Thongni, 40 snem ka rta na ka shnong Seiñduli u la shah siat iap ha ki briew bym ithuh hapoh khlaw ha ka shnong Patharumlang ha ka janmiet 23 tarik katba ma u bad ki paralok ki dang ïaleit thap sim sha katei ka khlaw.
Kat kum ka khubor pulit ba la ioh la ïathuh ba kane ka jingjia ka la jia ha ka por kumba 4.30 ei ei ha ka janmiet Sngi U Blei.
Namar une u la leit thap sim sha katei ka khlaw bad ki arngut ki paralok jongu hadien ba la wai ka jingiaseng.
Kumta haba la poi ha katei ka khlaw kine baroh lai ngut ki la ïaleit la ka jong kajong ka lynti ban leit ap thap ïa ki sim hangno ki dem khnang ba ynda la miet kin ïoh ban leit siat da ka jri.
Katba ki arngut ki dang don sha kawei ka jaka ki la ïoh sngew ba sawa shikuli dar bad ki dang mut ba ki don kiwei kiba wan beh mrad sha katei ka khlaw bad ki dang siat ïa ki mrad.
Haba la kem ïongreiñ ka bneng kumba la ïakut ban ïa kynduh ha ka jaka ba ïakhlad, ki arngut ki la ïapoi hynrei haba ki la ap katno katno ruh ïa u Prestarius u khlem wan phai kumta ki paralok jongu ki la leit phai sha la shnong bad leit kylli na kiba haïing ïoh u la wan phai noh sha ïing.
Hynrei haba kiba haïing ki ïathuh u khlem wan phai kumta hi kiba haïing hasem lem bad ki para nongshong shnong ki la ïamih paidbah ban leit wat ïa u bah Thongni bad haba la poi hapoh katei ka khlaw ki la lap ïa ka met jongu ba u la shah siat ha ki briew bym lah ban ithuh.
Mar mar u kpa jong u bah Prestarius u Pherikstone Lyngdoh u la pyntip ïa kane ka jingjia bad ujor ejahar ha Mawshynrut Police Station bad ka jingtohkit halor kane ka jingjia ka la sdang mynta.
Jowai, Risaw 25: Ki nongshet ja sngi ‘PM Poshan (MDM)’ hapoh ka jylla Meghalaya kiba la don kumba 18,776 ngut baroh, mynta ka sngi kila pynban paidbah ba kin pynlong ïa ka jingïalang bah ne ka rally ha madan Fire Brigade ïew Rynghep Laitumkhrah, Shillong, ka ban long haka 31 tarik u Risaw, 2022 naduh ka por 10 baje mynstep.
Ïa kane la pynbna mynta ka sngi da u President ka All Jaiñtia Mid Day Meal Worker Union, Jowai ma Jerry Suting hadien ka jingïalang jong ki nongshet ja sngi hapoh ka lama ka All Jaiñtia Mid Day Meal Worker Union Jowai (AJMDM-WU) West Jaiñtia Hills kaba la long ha Dorbar Hall ka Tpep-Pale Jowai.
Ka seng kala shim ïa kane rai ban pynlong ka jingïalang bah ha ryngkat ka jingrah lang ïa ki pla card ha nongbah Shillong ha ka 31 tarik u Risaw, ka long halor ka nongrim ba ka sorkar kam shem la pyntreikam ïa ka jingkular hadien ba la dep ïakut bad ki nongïalam ka seng dang ha kine ki kyndiat bnai.
Kumba long haduh mynta ka sorkar ka kmie kala siew pisa haduh 90 percent, katba ka sorkar jylla ka long tang 10 percent 100 tyngka lada kheiñ lang ka long tang 1000 tyngka ha ka shibnai, halor kane ka AJMDMWU ka dawa jur na ka sorkar jylla lyngba u Myntri Rangbah ba kan ïarap katba lah ban pynkiew noh ïa kane ka share na baroh ar ki sorkar jong jylla bad sorkar kmie.
Shuh shuh na ka liang jong kitei ki nongshet ja sngi ‘PM Poshan’ kila pynpaw ïa ki jingeh kaba khraw haka liang ban pyndap pynbiang ïa ki khun ki kti, naduh ka bai skul, bai uniphom, ka bai kot bai kopi bad kiwei de ki jingdonkam jong ki khun jong ki kti.
Hynrei lada kheiñ ïa ka bai nong kum ka jingsiew ba ai sngewbha ‘Honorarium’ ka long tang T.1000/- shi bnai kaba shongdor tang 30 shi sngi bad ka jingsiew ka long tang 10 bnai haka shisnem ïa kane ruh kila dawa ban dei ban siew noh 12 bnai ha ka shisnem namar ha u bnai December ka don shibun ki jingdawa ban pynkhreh ïa ka Christmas.
Na ka liang u Adviser ka seng ma Khroo L.Pariat, ‘All Jaiñtia Mid Day Meal Workers Union’ (AJMDMWU) ula pynkynmaw ba ka seng kala dep ban pynsngew ïa kine ki jingeh sha ka sorkar hynrei kim shem la urlong satia, kumta u khot ïa baroh ki nongshet ja sngi ba kin pynlong beit da ka jingïalang bah jong baroh ki nongshet ja sngi hapoh ka jylla ban wan ïashim bynta lang ha katei ka sngi, da kaba u ong ruh ba kane ka long ka jingsdang bad ka sien kaba khadduh ban shah ïa kine ki jingkular kiba khlem seisoh jong ka sokar.
Ha ka juh ka por ula dawa na ka sorkar kumjuh ba ka dei ban buh noh da ki tyndong shet jingshet LPG ha ki kamra shet jong ki skul hapoh ka PM Poshan, khnang ban lait na ka jingpyndonkam da ki dieng (dpei) kaba ktah ïa ka koit ka khiah bad ïa ka mariang kumjuh.
U ma Pariat ula buh ka jingkyntu ïa u Myntri Rangbah ba un shim khia ïa kane ka jingeh jong ki nongshet ja sngi ïa ki khynnah skul hapoh ka jylla, da kaba pynsngew naduh u bnai July, August bad September mynta u snem ka sorkar kam pat dep ban siew ïa ka bai nong kaba 1000 tyngka shibnai.
na ka liang jong u ula kren shai ba lada ka sorkar kam lah ban leh eiei kala dei ban pynduh pyndam nong shi shyndon ïa kane ka PM Poshan napoh ka jylla.
Shillong, Risaw 24 : U MLA barim ka Umroi ba dei ruh u kpa jong u Dasakhiat Lamare, Bah Ngaitlang Dhar ha ka sngi Nyngkong u la kyntu ïa ki paid Nongkrem ba lada ki jied bad pynjop ïa u khun jong u ha u 2023, katei ka constituency kan sa ïoh arngut ki MLA.“Lada phi jied ïa u (khun) kum u MLA jongphi, nga pat ngan long kum u MLA ba-ar u ban kit bad bah lang ïa ka jingdonkam ki paidbah ka constituency," ong u Bah Ngaitlang ha ka jingïalang pynskhem ïa ki nongkitkam ba thymmai jong ka NPP Nongkrem Block kaba long ruh ka jingïalang pynithuh paidbah ïa u Bah Dasakhiat kum u kyrtong ka party na katei ka constituency.
U Bah Ngaitlang u la ong ruh ba lada ki paidbah ki pynjop MLA ïa u khun jong u lada kim ïoh ban ïa kynduh ïa u MLA namar ka jingbunkam jong u, u shim ïa ka jingkitkhlieh ban tynrong lang ïa ka jingtreikam kum u MLA uba ar ha ka jaka jong u lada ki paidbah ki donkam ka jingïarap ne haba ki kynduh ïa kano kano ka jingeh.
Shuh shuh u la ïathuh ruh ba hadien ba u la sdang ban ai jingïarap sha ki paidbah jong katei ka constituency ki la mih pynban ki jingpyrshang ban pynthohbria da kaba kynnoh ba ka ïing ka sem jong ki, ka thmu ban leit thied ïa ki paidbah kumba la kynnoh da ki kyrtong.
“Ka jingjied jongngi ïa ka Nongkrem kadei hadien ka jingïasyllok bad bun ki nongïalam na kane ka constituency kiba la pynpaw ïa ki jingeh ba ki ïa kynduh haduh ba la pynlong ïa ka ïing jong ki ban mih shakhmat bad ïarap katba ki lah ei," u la ong.
Ranikor, Risaw 24: Ka Indian National Congress (INC) mynta ka kynti kum ka jingpynkhreh na ka bynta ka elekshon jong u snem 2023 ha ka jingïalang jong ka Ranikor Block Congress Committee kaba la long ha ka 24 tarik u Risaw, 2022 da kawei ka jingmut ka la rai ban pynïeng ïa ka kong Victorealness Syiemlieh kum ka kyrtong jong ka Congress na 35 Ranikor (ST) Assembly Constituency.
Ka Kong Victorealness Syiemlieh ka dei na ka shnong Rangthong, South West Khasi Hills District kawei ka shnong kaba heh ha ka Constituency, ka dei ruh kaba la bit la biang ha ka pule puthi, ka briew kaba ju ïakit bha ha ka imlang sahlang ha ka shnong ka thaw bad ka dong ka thaiñ.
I Kong Victorealness ba ju khot ieit i Kong Vic, i la shakri kum ka Nurse ha Mawkyrwat, Rangthong, Nongstoiñ bad i la shongthait kum ka Assistant Director of Nursing, DHS jong ka sorkar jylla.
I Kong Victorealness i dei ruh kaba ju shakri bha ïa ki kam Balang ha kaba i la bat bun ki kam ha ka Balang, nangta ha ka District, Presbytery bad i la ju bat ruh kum ka General Secretary ka Jingïaseng Kynthei KJP Synod Sepngi bad mynta i bat kum ka Treasurer jong ka Jingïaseng Kynthei KJP Assembly.
Shillong, Risaw 24: Khyndiat bnai shuwa ba ka bor treikam jong ka sorkar jylla kan kut noh namar ka jingwan ka ilekshon jied nongmihkhmat thymmai bad ka jingpynjari ïa ka Model Code of Cunduct ki san tylli ki seng bhalang ba kyntup ïa ka HYC, HANM, JSM, EJNC bad CoRP ki pynmih da kawei ka mission kaba ki ai kyrteng ka “Save Hynñiewtrp Mission" ban dawa ba ka sorkar ka dei ban pynrurlong noh ïa ki 9 tylli ki mat kiba ka jylla ka angnud kata ka ka ILP, ka Them Iewmawlong, bad kiwei.
Haba kren sha ki lad pathai khubor hadien ba la kut ka jingïakynduhlang u Bah Roykupar Synrem General Secretary ka HYC u la ong ba kine ki mat ki long ban pynïoh noh ïa ka ILP kaba naduh ki seng bhalang bad ki riewpaidbah nongshong shnong ka jylla ki la angnud la slem slem bha bad ki dawa ba ka sorkar ka dei ban wanrah beit noh ïa kane ka aiñ ban pyrkhing ïa ka jingwanrung ki bar jylla da kaba ka pynbor ïa ka sorkar pdeng ban ai ïa kane ka aiñ kaba ka ïingdorbar ka la mynjur ruh da ka resolution halor kane.
“Ngim tip da kano ka lynti hynrei ka sorkar ka dei ban pynurlong beit noh ïa ka ILP bad ka sorkar jylla ka dei ban pynbor ïa ka sorkar pdeng halor kane," u la ong.
U la ong ruh ba ka sorkar jylla ka dei ban ïaid shait-shait ïa ka jingpynkynriah ïa kiba shong ba sah ha Them Ïewmawlong bad kam dei shuh ban dang pyslem ïa kane.
“Ha ka por ba mih ka jingïakhih na ka liang ka sorkar ka la thung ïa ka HPC bad ai por tang 6 bnai ba kan phah ïa ka jingai jingmut halor kane, hynrei kat haduh mynta kam pat poi shano shano watla ka 6 bnai ka la kut la slem bha," u la ong.
U la ïathuh ruh ba ka kynhun ka dawa ba ka sorkar ka dei ban khmih biang ïa ka jingpynbeit pud kaba ki la soi MoU bad ka sorkar Assam namar ka long thurmur kaba wanrah pat ïa ka jingduhnong ïa ka jylla.
Shuh shuh u la ong ba ka kynhun ka dawa ba ka sorkar ka dei ban pynshitom ïa ki pulit kiba donkti ha ka jingsiat ïap ïa u Bah Cheristerfield Thangkhiew ha ka ïing sah jong u bad ong, “hadien ba ka kynhun tohkit ka la dep phah ïa ka kaiphot sha ka sorkar hynrei na ka liang jong ka pat haduh ynta kam shym la shim kino kino ki jingpynshitom ïa kito ki pulit pynïap briew".
U la ong ruh ba ka sorkar ka dei ban aiti sha ka CBI ban tohkit halor ka jingbamsap ba kynthup ïa ka bamsap ïa u khaw rashon, ka bamsap ha ka jingtei ïa ka assembly, ka bamsap ha ka tnat Social welfare, ka bamsap Smart Meter bad kiwei kiwei ki bamsap ba la paw pyrthei bad ong ruh ba ka dei ban pynshitom ïa kiba donkti ha ka bamsap.
“Ki bun ki jingtohkit kiba ka sorkar ka la thung ki kynhun tohkit hynrei kam ju mih soh eiei, ka shu kut khlem ka jingshah pynshitom ïa kiba don kti ha ka bamsap, namarkata, ngi dawa ba ka sorkar ka dei ban ai jingpynshitom ïa kito ki briew kiba donkti ha ka kam bamsap kat kum ka jinglap ka kynhun tohkit ba ka thung," u la ong.
Shuh shuh u ong ba ka kynhun ka dawa ba ka sorkar ka dei ban thung kam noh ïa ki samla ha ki sanctioned post kiba thylli da ki bun bun hajar tylli namar kiba bun bah ki khun samla ki shong khlem kam khlem jam bad u la buh jingkylli ruh ïa ka jingbym lah jong ka ban thung briew namar kine ki post ba thylli ki dei kiba ka pisa ka la mang lupa ban siew tulop bad kylli shaei la pyndonkam ïa kata ka pisa.
U la ong ruh ba ka sorkar ba ka sorkar ka dei ban peit biang ïa ka bhah thungkam namar kane kan long ka jingduhnong ïa ka jaidbynriew namar ha ki kyrdan DSC ki kam la mang 80% na bynta kibriew kiba dei na kata ka district.
“Lada phi peit kaei kaba ka Reservation Policy bad ka Roster System ka ong ba ki kam ha ki District level kin dei 80% ïa ki Khasi-Jaintia ne Garo ha ki district ba don tang ma ki.
Hynrei lada dei ba ki don lang ki Khasi-Jaintia bad Garo kan long 40 la 40 Percent bad kane hi kan wanrah jingduhnong ïa ka jaidbynriew namar ki Garo ki bun kiba shong ha ki Khasi-Jaintia Hills katba ym don Khasi satia ba shong ha rilum Garo, kata ka mut ki Garo ha ki district ha rilum garo kin ïoh beit kas Reservation 80% katba ngi shane ba don lang bad Khasi bad Garo wat la ka dei ha rilum Khasi ka Reservation na bynta jong ngi kan long 40%," u la ong.
U la ong ruh ba ka sorkar ka dei ban pyndam noh ïa ka aiñ khalai ym ban shu kren tang ha ki lad pathai khubor kata da kaba wanrah da ka Repealing Act ha ka dur ka Ordinance ne ban khot da ka Dorbar kyrpang halor kane.
Shuh shuh u la ong ba ka kynhun ki san seng ha kine ki sngi ban wan na ka liang jong ki kin pynlong ïa ki jingïakhih halor kane ka mat bad ïathuh ruh ba kin ym ai jingthoh shuh halor kane ka jingdawa jong ki sha ka sorkar namar kam dei shuh ka mat kaba dang thymmai hynrei kaba la slem slem bah.
Haba jubab halor ka jingkren u Myntri ka sorkar BJP u Kiren Rijiju ba ka jylla kan ïoh ILP tang lada ka BJP ka wan ha ka bor, u Bah Roykupar u la ong ba ka BJP ka dei ban ai da ka jingthoh halor kane ym ban shu kren tang ha ki rynsan bad shim, kabu ilekshon ïa kane ka mat jingdawa ka jaidbynriew na bynta ka jingmyntoi saiñ pyrthei jong ki.
U la ïathuh ruh ba na ka liang ka kynhun kin ym sahngeh noh ban ïakhih tang shu treaikam ka MCC hynrei kan bud dien beit ïa kane wat ynda la wan ka sorkar thymmai.
Shillong, Risaw 25 : U kyrtong ka NPP na Nongkrem constituency uba dei u Myntri ha ka Sorkar MDA, u Bah Dasakhiatbha Lamare ha ka sngi Nyngkong u la kynnoh ba ki don kiban aireng pyrshah ïa u ha ka elekshon kiba thmu ban phah kem ïa u tang namar ba u ai ïa ki song jingïarap sha ki paidbah ba hap ha Nongkrem constituency.
“Ki don kiba thmu ban phah kem ïanga tang namar ba nga ïarap ïa phi," la bynrap shuh shuh u Bah Dasakhiat haba kren ha ka jingïalang pynskhem ïa ki nongkitkam ba thymmai jong ka NPP Nongkrem BLock kaba long ha Lad Nongkrem.
Da kaba pynpaw ïa ka jinglyngoh ba ki mih kum kitei ki jingjia, u Bah Dasakhiat ba dei ruh u MLA ka Mawhati u la ong ba ïalade kim lah hynrei lada leh kiwei pat kim kwah.
“Lada nga hap ban leit shong jail tang na ka daw ba nga ïarap ïaphi, ai ngan shong bamja dai ngam khuslai," u la bynrap shuh shuh.
Shuh shuh u ong ruh ba kum ka ïing haba ki ïarap ïano ïano ki ai beit da ka jingsbun mynsiem namar ka jingkyrkhu kaba u Blei u la theh ha ka ïing ka sem jong ki.
Nalorkata, u ong ruh ba ka jingïarap kaba ki ai sha ki paidbah kam dei satia ba ki leit ban thied vote kumba la kynnoh hynrei kadei beit ba ki leit ban sam leit ïa ki jingkyrkhu kaba u Blei u la ai ha ka ïing ka sem jong ki.
Utei u kyrtong uba la shah jied ruh kum u President jongka NPP Nongkrem Block, u la ong ruh ba ki don bun bha ki briew kiba riewspah hynrei kim don pat ïa ka mynsiem kaba riewspah ban ai sha kiba donkam ïa ki jingïarap kumba long ka ïing ka em jong u.
U pynpaw ruh kumba ki la lah ban ai jingïarap bad trei ha kine ki snem bad ki bnai ba la dep ki paidbah khlem artatien kin ailad ïa u ban jop kum u nongmihkhmat ba thymmai jong ki.
“Ailad ïa une u samla ba un trei na ka bynta san snem, peit un ai ka jingshakri kaba kumno.
namar nga thrang ban ai ka jingshakri kaba janai bad kaban ym kut tang shiteng lynti,"u la bynrap biang.
Ha kane ka sngi, na ka liang ka party ka la pdiang sngewbha ïa bun ki kyrtong kiba ju ïakhun na Nongkrem constituency ha ki snem ba la dep la ka long naduh ka Congress, PDF, HSPDP bad kiwei kiwei.
Ha katei ka jingïalang wat hapdeng ka jingther jong u lapbah ruh ki paidbah kim shym la khih satia hynrei ki la shong bad ap beit haduh ban da wai ka jingïalang.
Shillong, Risaw 24 : Ka Young Talent Badminton Club (YTBC), Mawlai ha ka sngi Nyngkong ka la ïoh pdiang ïa ka song jingkyrshan pisa na u MLA ka thain Bah PT Sawkmie na ka bynta ban pynlong ïa ka lympung ïalehkai badminton ba la tip kum ka State Level Prize Money Badminton Tournament kaba kin sa pynlong shen ha nongbah Shillong.
Ha kane kajuh ka sngi, u MLA u la nohsynniang ruh da ka song pisa sha u khynnah ïalehkai kickboxing, u Winningstar L.Nonglait, na ka dong Nongpathaw, Mawlai Mawdatbaki u ban leit ïakhun sha Delhi bad un mih na nongbah Shillong ha ka 30 tarik Risaw, 2022.
Haba ai jingkren ha i jingïalang balyngkot u Bah PT Sawkmie u la kitbok bad kyrkhu kyrdoh ïa ka YTBC halor ka jingpynïaid jong ka ïa ka lympung Badminton, ba kan long kaba jop bad kaba ïaid beit ïaid ryntih.
Ha kajuh ka por u la kitbok bad kyrkhu kyrdoh ruh ïa u Winningstar u khynnah ïalehkai kickboxing ba un ïoh khur ka jingjop ha kane ka jingleit ïakhun jong u sha Delhi.
Ha kane ka sngi la ïoh ruh ïa ka jingkren na bah Wanseng Jyrwa, u working president ka UDP Mawlai Circle, ïa kaba u pyrto ïa u MLA uba la shimkhia ban kyntiew ïa ki kam ïalehkai sport bad u pynpaw ruh ba ki sakhi ïa kane da la ki jong ki khmat haba ïa dei bad ka jingïarap jong u ïa kiba bun ki sports club bad kiwei ki nongïalehkai.
Haba kren bad u nongthoh khubor u samla Donborson Warjri, President ka YBTC u pynpaw ba ki la dep pan jaka ban pynlong ha NEHU ïa kane ka lympung ïalehkai badminton bad ïa ka tarik shen kin sa ïa pyntip paidbah.
Ka kharkhana Mawmluh Cherra Cement Ltd (MCCL) kaba dei ka karkhana pynmih dewbilat kaba nyngkong eh ha ka jylla Meghalaya bad kaba long ruh kum ka pliang ja jong ki paid ka thaiñ Sohra baroh kawei, mynta ka la sangeh ban treikam namar ba ka bam hati kit kulai palat.
Mynta ka sorkar ka pyrshang ban khyllie pat ïa kane ka karkhana da kaba yn ïateh bad soi ïa ka soskular kum ka Joint Venture bad ka Bhavika Commercial Private Limited (BCPL) kaba na Kolkata.
Kawei kaba pynlyngngoh ka long ba ki don bun ki karkhana pynmih dewbilat ha East Jaintia Hills kiba paw kum ka Star Cement, ka Dalmiya, Topcem, wat ka Lafarge-Umiam Private Ltd haNongtrai, East Khasi Hills bad kiwei kiwei.
Hato ka sorkar ka la tyrwa ne em ban ïatrei lang bad kitei ne balei ban ïatrei lang bad ka BCPL kaba dei ka kompani kaba ym pat da paw nam bha bad kaba dang sdang treikam ruh dang ha u snem 2011.
Ka Lafarge lei lei ka tih ïa u mawshun na Nongtrai bad phah sha Bangladesh bad ïa ka jingïoh jong kane ka kompani bad kitei ki kompani ha ka shisnem shisnem ru lah ban tip tang shu leit na ki website jongki.
Katba ka jingïoh jong ka BCPL pat kam don ha ka website jongka bad kumta kane ka buh ha ka jingartatien ïa kiba bun hato lyngba kane ka jingïatrei lang ka MCCL kan khyllie ne khyllem pynban.
Ka long kaei kaei kaba sngewsih ba kane ka komapani MCCL kaba la paw nam bha ha ki por ba mynshwa namar ka dewbilat kaba kane ka kompani ka pynmih ka dei kaba khlaiñ bor bha ban ïa kiwei ki dewbilat jong kiwei ki karkhana.
Hynrei kaei pat kaba pynlong ïa kane ka karkhana dewbilat ban dap ram rynjaiñ kat haduh bym lah shuh ban pynïaid shakhmat ïa ki kam ki jam ruh.
Kawei na ki daw ka long ba ïa ka MCCL imat la shu pynïaid da ki briew kiba ym pat pyndep ïa ki jingpule ba pyntbit ha ki liang ban pynïaid kompani.
Nalor kata wat ki nongtrei jongka MCCL ruh ki shim ba ka dei kum ka kam sorkar kam dei ka kam kompani.
Nalor ba la shu thynnian jubor ïaki nongtrei ha kane ka karkhana, ka rukom treikam pat kam biang namar ka por leit bad ka por wan ruh kam long kaba pyrkhing kumba long ha kiwei kiwei ki kompani jong ki riew shimet.
Hynrei haba trei ha kano kano ka kompeni hap pynïaid katkum ki kyndon kiba la buh da ka kompeni bad kita ki kyndon ki long kiba pyrkhing.
Ym lah ban shim shuti katba mon lane ban wan trei slem bad leit phai sha ïing dang kloi.
Bunsien hi ki briew jongngi kim sngewthuh ïa kane ka kolshor trei kam jong ki kompeni bad ki sngew ba ki lah ban leh mon kumba leh ki nongtrei sorkar.
Dei na kane ka daw ba ki kompeni ba pynïaid ka sorkar baroh ki pheil lut, naduh la MeECL haduh ka MCCL.Shu kit tang ka ram shi rynjain.
Kumta khnang ba ka MCCL kan khyllie biang lehse da ka jingïatrei lang bad ka BCPL ki bor pynïaid ki dei ban pynkylla nadong shadong ïa ka rukom treikam bad ki dei ruh ban ym thung palat bun ki nongtrei hynrei katba lah ban pyndep ïa ka kam khnang ba kan ym long shuh ka karkhana bam hati kit kular.
Nalor kata ka sorkar ka la dei ban ïa soi ïa ka soskular ba ki ban pynïaid ïakane ka karkhana ki dei noh ban dei kiba la dep pyntbit ha ki jingpule bapher bapher la ka dei ban peit ïa ki machine, ïa ka jingpynmih dew bilat, ïa ka rukom buh jingkheiñ jingdiah, ïa ka rukom pynïaid ïew ïa ka dewbilat bad ter ter khnang ban ïohi pat sa shisien ba ka nam bad kaburom jongka MCCL kan paw biang bad kan ym long tang ïa ka thaiñ Sohra hynrei ïaka jylla hi baroh kawei.
Shillong, Risaw 25 : Ka Kur Mawrie Sports & Cultural Club, Laitkor ha ka 22tarik mynta u bnai ka ka la pynhap pyrda noh ïa ka Kur Mawrie Football Tournament ba la ai nam ha kyrteng u mynta u (L) Bah Dring Marcel Mawrie kaba la pynlong ha madan phutbol Laitkor Pyllun.
Ha kane ka lympung ki la don 12 tylli ki kynhun ïalehkai jong ki Kur na kylleng sawdong ki shnong jong ka Bri u Hynniewtrep ïa kaba la plie pyrda naduh ka 08 tarik Risaw 2022.
Ïa ka nam lahduh ha kane ka Kur Mawrie Memorial Football Tournament la jop da ka Kur Mawrie Laitkor Wahshohkha bad ka la ïoh rah ïa ka song pisa kaba 20,000 tyngka ryngkat ka khusnam katba ïa ka ka nam ba-ar la ïoh ban rah da ka Kur Mawrie Laitkor Rngi kaba la ïoh rah ïa ka song pisa kaba 10,000 tyngka.
Ïa ka nam rangïalehkai ba kynsai la rah da u Samla Ïainehskhem Mawrie na ka Kur Mawrie Mawshbuit bad ïa ka nam nongap kol ba tbit la rah da u Samla Kambantei Mawrie na ka Kur Mawrie Laitkor Wahshohkha bad ka nam nongthep kol bun tam la rah da u Samla Rovison Mawrie na ka Kur Mawrie Laitkor Wahshohkha.
Ha kawei pat ka liang ka Seng Samla Kur Mawrie ka pyntip ba kan ai khusnam kyrpang ïa baroh ki Samla Kur na kylleng sawdong ka bri u Hynniewtrep ïa kito kiba pass bha ha ka Exam SSLC bad HSSLC kiba ïoh 75% shaneng jong u snem 2021 bad 2022.
Ha kane ka sngi la pynkup burom ruh ïa ka kyrteng bad ka nam jong u (L) Dring Marcel Mawrie da kaba ai ïa ka Syrnod Sahkynmaw ha ki Khun na ka Kur ka jait Khyriem kum ka dak ka jingburom ïa I (L) Dring Marcel Mawrie ba la noh synniang shibun eh na ka bynta ka imlang sahlang namar ba la shakri ïa ka kam jong u Blei kum u Secretary banyngkong eh jong Balang Katholik Divine Saviour Parish Nongthymmai naduh u snem 1976 haduh u snem 1998 bad la trei ruh ïa ka kam shnong kam thaw kum u Rangbah Shnong jong ka Shnong Nongthymmai Nongshiliang naduh u snem 1989 haduh u snem 2000.
Ki Nongïalam Kur ba la ïadonlang ha kane ki sngi ki long I Bah Bini Mawrie Rangbah Kur, Bah Leonard Arun Mawrie President, Bah Ernest Mawrie Working President nalor kiwei kiwei ryngkat ka jingdonlamg ki khun ki kti jong utei u rangbah nalor u Acting Syiem ka Hima Mylliem, Paiem Ainam Manik Syiem.
Kane ka long katkum ka kyrwoh ba la phah da u Bah Bikson Roy Mawrie President Seng Samla Kur Mawrie.
Nongstoiñ, Risaw, 25: Bun ki paitbah kiba la ïoh pdiang ïa ki sniang ha ka sngi ba u Conrad Kongal Sangma Myntri Rangbah ka jylla, u ba la wan ha Nongstoiñ ha ka sngi hatmajai jong ka taïew ba la dep, ki la babe namar ba tang hadien saw bad san sngi ki la don ki snïang kiba ïap.
U bah Wanteibok Lyngdoh secretary ka Hynñiewtrep Youth Council West Khasi Hills, u la ong ba lada ka don shisha ka jingïap jong ki sniang bad ka lah ban dei ba kiba ïoh ïa kitei ki sniang kim shym la sumar bha.
Lane ka lah ban long, ba shuwa ban ai ha ki paitbah, kitei ki sniang ki la kem tlot lypa namar la wan kit da ka kali.
Tangba kaba donkam ka long ba ki trai jong ki snïang kiba ïap kim dei ban shu bret sha lum sha wah, hynrei ki dei ban tep bha ha khyndew khnang ba lada ki dei kiba ïap na ka daw jong ki jingjait jingpang kan ym saphriang sha kiwei pat.
Ula ong ruh ba ha ka jingshisha ha shuwa ban sam sha ki paitbah, la dei ban dap hah eksamin shuwa ha ki doktor jong ka tnad Veterinary ban lap la ki dei ki sniang kiba shait ba khlaiñ ne kiba don jingshitom.
Mawkyrwat, Risaw, 25: Ka Synjuk ki Nongsynshar Shnong (SNS) jong ka thaiñ Rangblang South West Khasi Hills District ha ryngkat ki paidbah bad ki Volunteer Shnong, ki Sengbhalang bapher bapher ki dap da ka jingsngewdiaw mynsiem bad ha kajuh ka por ki pynrem jur ïa ki runar kiba la shimkabu da kaba ki la thang dusmon ïa kawei ka trok jong kawei ka kompani kaba pyntrei ïa ka Surok na Nongstoin – Wahkaji.
Ha u kyrwoh lyngba ka jingpyntip na ki rangbah shnong jong katei ka thaiñ Rangblang, South West Khasi Hills District la ong ba kane ka la jia la antad ka dei ha ka step jong ka 23 tarik u Risaw, 2022 ha ka por kumba 2 baje ei ei mynstep.
Namarkata, na ka liang jong ka Synjuk ki Rangbah Shnong ha ryngkat ki Volunteer Shnong ki pynrem jur ïa kane namar ba ha ka jaka ba kine ki kompani shna surok kin pyndep noh kloi ïa ka surok hynrei lyngba ka jinglehdusmon ne ka jingshah thang ïa kane ka kali kan sa don ka jingthud bad suki noh ha ki rukom pyntrei ïa kane ka surok ym ba ka ktah ïa ka company hynrei wat ïa ka ïaid ka ïeng jong ki paidbah jong ka dong ka thaiñ namar kane ka surok ka dei shisha ka jingmyntoi bad u budlum ïa kiba bun balang.
Nongstoiñ, Risaw, 25: Ka WKSU seng kmie ka dawa na ka sorkar jylla lyngba ka Department of Arts & Culture, ba kan pynïoh noh la ka jong ka building ba pura na ka bad ban pynlong ïa ka District Library ba pura ha Nongstoiñ.
Ka sorkar ka dei ban pynbiang pura ïa baroh ki jingdonkam ha katei ka tnad jingbuh jingsad ha kaba ïa dei bad ki kot pule.
Ban pynkhlaiñ ha ka rukom pynbiang bad pyndap ïa ki kot pule ha katei ka tnad sam jingnang jingtip, lyngba ki thup jong ki kot pule kiba long katkum ka jingsam jingtip kaba long kat kum ka juk mynta.
Ym tang ha ki kot pule ha katei ka tnad, ka sorkar lyngba ka Department jong ka Arts & Culture, ka dei ban pyntreikam noh da ki kor ki bor Internet ka juk mynta hapoh District Library Nongstoiñ, na ka bynta ban ïoh jingtip khambun shuh na ka bynta kino kino ki jingsam jingtip ba kham phylla sha ki samla pule jong ka thaiñ.
Dei ban buh da ki kyndon aiñ ïa ka jingpyndonkam ïa ka internet, khnang ba ki samla pule kin ym pyndonkam bakla ïa kino kino ki jingsam jingtip lyngba ki kor ki bor ka juk stad mynta.
Ka seng ka dawa na ka sorkar jylla lyngba u myntri ba dei peit ïa ka tnad Arts & Culture u Bah A.L Hek, ba nalor ka jingdawa ban don noh la ka jong ka building ba pura bad ruh ban pynlong noh kum ka District Library ba pura ha Nongstoiñ, ka West Khasi Hills ka la don kam kyrkieh ïa ka District Auditorium.
“Lada ka sorkar ka shimkhia shisha ban pynïoh ïa kine ki ar tylli ki mat jingdawa, ka thaiñ West Khasi Hills kan sa kiew sted ha ka pule puthi bad kin mih bun ki riew stad riew shemphang ha kane ka thaiñ.
Ym tang kata wat na ka liang ka sorkar ruh kan sah ïoh shibun ka khajna lada ka kloi ban leh bad ka kyrshan ïa ki kitei ki mat jingdawa khamtam na ka bynta ki samla pule kumjuh u ba bun balang" ong u D.Sun President jong ka seng.
U la ong ruh, “Ka West Khasi Hills ka la don 78.83 percent ka literacy rate katkum ka cencus ha u 2011.
Te kan eh aiu ïa ka West Khasi Hills ban nang kham kiew shuh shuh ha ka jingdon kiba nang ban pule bad ban thoh ban tar, lada ka sorkar kan nang theh shuh shuh ki jingnoh jingïarap kiba long kat kum kitei ki mat jingdawa na ka bynta u paidbah".
Nongstoiñ, Risaw, 25: Ki nongïalam jong ka West Khasi Hills Boxing Association, ki la phah ïa u kyrwoh ai khublei kitbok kit rwiang ïa ki ar ngut ki heprit, ki ban leit shim bynta ha ka 1st Northeastern Zonal Sub Junior ha ka jylla Arunachal Pradesh, ka ban sdang naduh ka 27 tarik haduh ka 31 tarik mynta u bnai.
Kine ki heprit ba la shah jied na ka District, ki dei u Maitphang Mawsor 13 snem (34 kg) ba dei na ka skul KJP Synod Sepngi HSS Nongstoiñ bad I heprit Ibanpynsuk Thabah 14 snem (50 kg), na ka skul Christ Disciple Girls SS Nongstoiñ.
Na ka liang u Bah D.Sun President ka rangbah u ba long ruh ha kajuh ka por kum u Community Coach, u la ïathuh ba hynne ka sngi 25 tarik la dep ban pynpoi ïa kine ki heprit ha Shillong bad la aiti ha ki nongkitkam jong ka Meghalaya Boxing Assocïation, ba kin nang leh ïa kaba donkam.
Na ka liang ka Synjuk, ngi phah ïa u kyrwoh kit bok kit rwiang ïa kine ki heprit ha kaba kin sa shimbynta ha katei ka lympung ba heh hapoh North East.
Ngi kitbok ruh sha baroh ki nongïakura jong ka jylla hapoh ka jingïalang jong ka MBA, ba kin poi sha ka nam ka burom kum u nongïakura ba pawnam.
Nongstoiñ, Risaw, 25: Ka ‘eriong ‘erngit Sitrang ryngkat u ‘lapbah kaba la neh mynta la ar sngi kynthih, ka la syllad naphang ïa u kba bad ki jingthung jingtep, ha kiba bun ki shnong kiba don ha West Khasi Hills, kat haduh ba ka jingjulor ka la ktah shisha ïa ki nongrep, kiba mynta sa tang katto katne ban pynkhreh ïa ka aiom ot.
Ym tang ki jingthung jingtep, hynrei la ïoh khubor ruh ba ki la don kumba hynriew tylli ki ïing kiba don ha ki thaiñ nongkyndong kiba la shah ktah na ka jingjur ka lyer.
Kine ki kynthup naduh ka ïing u bah Kyrshanbor Langrin, Ramsing Syiemlieh, Merry Thongni, Deicy Nongsiej bad Theoris Nongsiej.
Kine ki ïing ki dei ka ïing kaba don ha ka shnong Nongkyna Mawshynrut Civil Sub Division, ha kaba ka lyer ba jur ryngkat u slap bah, ka la ïoh ban jynrat ïa ki katto katne ki bynta jong katei ka ïing, tangba ym shym la don ba mynsaw.
Shuh shuh, la ïoh khubor ba ki don kiwei de ki ïing ha ka thaiñ kiba la julor, nalor ki jingthung jingtep kum u pathaw bad kiwei kiwei ki jait jhur ba bun jait ki la julor jur ha thaiñ Mawshynrut.
Tangba haduh ba thoh ïa kane ka khubor ym pat lah satia ban pynthikna ïa ka jingjulor bad katno ki shnong ba la shah ktah na kane ka ‘eriong.
Na ka liang u Secretary ka Hills Farmers Union West Khasi Hills District u Bah Lumlang Kharsyiemlieh, haba pyntip ha u nongthoh khubor hynne ka sngi, u la ong ba ka la long shisha kaba isynei ïa ki pynthor kba, namar u slap bah bad lyer ba jur, u la syllad bad rat lut naphang.
U la ong ba na ka liang ka Hill Farmer Union (HFU) West Khasi Hills District, ka pynpaw ïaka jingdiaw haba ïohi ïa ka jingjaw ummat ki para nongrep ba ha kine ar sngi ka jur eh ka shlei um bad ka eriong.
U la ong ba u slap bad ka lyer ka la pynjot eh ïa ki kba, ki biskot, ki phan bad kiwei.
Kane ka la ktah eh kylleng ka West Khasi Hills, ba kynthup ïa ki Ïing jong ki nongrep.
U la ong ba ka jingshah pynjulor eh ka dei ha ka thaiñ Umyiap bad jan baroh hi pynthor thung kba, ki la shah ktah ha kane ka jingjia.
Ka HFU ka phah ka jingsngewlem bad duwai u Blei un ïarap pat ha kawei ka liang.
Ka seng ka kyrpad ruh ïa ka sorkar ban ïarap lem ban wan jngoh bad ban ïarap kyrkieh lyngba ka Relief Fund ban leh kloi de, namar ka la ktah shikatdei eh ïa ki Nongrep.
Khliehriat Risaw 25: Ki pulit jong ka East Jaiñtia Hills District, hynnin ka sngi ki la kem noh ïa u Suresh Bareh, 21 snem kyrta halor ka jingkynnoh ba u la leh beijot bad bat bor ïa kawei ka hep rit kaba dang 9 snem kyrta kaba dang dei ruh ka pyrsa kur jong u bad kane ka la jia myn ha ka 23 tarik mynta u bnai ha kawei ka shnong ha East Jaiñtia Hills District.
La ong ba katei ka hep rit ka dang don mynta hapdeng ka jingshah surmar ha CHC Khliehriat, ki thymmei khubor ki ïathuh shuh shuh bad katkum ka jingiathuh jong ka kmie jong katei ka heprit, la ong ba utei u runar u la leh ïa kane ka kam bymman dei ha ka por kumba 5 ne 6 baje janmiet katba katei ka hep rit ka dang wan thied jingthied na dukan, tang shu ïoh jingtip halor kane, mar mar ki pulit ki la thwet bad hynnin ka sngi ki la kem noh ïa u Suresh Bareh uba la pyrshang ban phet rieh na kti ki pulit.
Ha kaba ïadei bad kane, ka la ujor ejahar pyrshah ïa utei u runar ha Women Police Station Khliehriat, ha ka case No 34(10)20222 bad la pynngat ïa u hapoh ki kyndon aiñ 323/307/376 AB/376(2)(f)IPC r/w Sec.5(m)(n)/6 POCSO Act bad kat haduh mynta ka jingtohkit ka dang ïaid sha khmat.
Jowai, Risaw 25: Ka Hynñiewtrep National People Federation (HNPF) West Jaiñtia Hills kala pynpaw ka jingdiaw halor ka jingbym biang ki Doctor ba dei peit ïa ka Community Health Center (CHC) Shangpung West Jaiñtia Hills District, ïa kane ka seng kala ïoh ïa ki jingujor na ki paidbah kiba leit shim dawai na katei ka jaka sumar sorkar.
Halor kane u President ka seng u ma Newoneborn Suchiang ula pynsngew kumba long mynta kiba bun ki nongpang kila shem jingeh shi katdei eh na katei ka CHC, namar ka jingbym don ka Doctor kaba dei peit (incharge) ïa ka CHC, ka seng kala ïoh jingtip ruh ba katei ka Doctor i/c mynta ka dang don ha ka jingshim shuti bad baroh ki kam ha hap ban peit da ki Staff Nurse jong katei ka jaka summar.
Shuh shuh ula ong ka jingeh hi ka long ïa kito ki nongpang kiba wan na ki shnong nyngkyndong kiba don marjan bad ka shnong Shangpung nalor ba ki hap ban ïaid ha ka lynti kaba jngai ban poi sha ka CHC Shangpung, hynrei lada don ki khep ba katei ka CHC kam lah ban ai jingsumar kumno pat kin leit wad jingsumar sha kiwei pat ki jaka sumar kiba kham sha jngai kum sha Jowai bad Shillong la pynsngew utei u President.
Halor kane ka Hynñiewtrep National People Federation (HNPF) kala dawa jur na ka sorkar lyngba ka tnad ka koit ka khiah ba kan shimkhia mardor ïa kane ka kam da kaba buh kloi ïa u ne ka Doctor ha kine ki sngi ban wan hapoh ka CHC, khnang ba kane ka jaka sumar kan long ruh ka jingmyntoi ïa ki nongshnong shnong jong katei ka thaiñ, la pynkut ka kyrwoh na utei u President.
Kumban shu pynkynmaw ba ïa kane ka jaka sumar la kyntiew kyrdan ïa ka na ka Shangpung Primary Health Center (PCH) sha ka Community Health Center (CHC) da u myntri ka tnad ka koit ka khiah jong ka sorkar jylla u James P.K.Sangma ha ka 6 tarik jong u bnai Risaw 2021.
Nongpoh, Risaw 25: Kumba na ka liang u Deputy Commissioner ka Ri Bhoi u la pynmih ïa ka hukum ba hap ban ban shim ïa ki lad jingïada bad ban peitngor na ka eriong SITRANG kumba la pynbna da ka tnad Indian Meteorology Department ba ka lah ban don ka jingktah na katei ka eriong, ha kaba la khang ruh wat ki skul pule naduh Nursery haduh Class-X ha Ri Bhoi District mynta ka sngi bad katkum ka jingioh lum jingtip pat ba ha kane ka sngi wat lada jur u lapbah bad khriat ka suiñ bneng, hynrei kam shym la don kano kano ka jingjia ba sngewsih.
Ïa kane la ïathuh da u Deputy Commissioner ka Ri Bhoi sha u Nongthoh Khubor hadien ba la buddien halor kane ka jingmana ba la buh lypa na ka jingdon katei ka eriong SITRANG.Haba la ioh ban ïa kren bad u Deputy Commissioner ka Ri Bhoi, u Arpit Upadhayay, u la ïathuh ba mynta ka sngi kata ka 25 tarik ba la dep ban mana ba hap ban long kiba peitngor na ka jingdon katei ka eriong SITRANG kaba lah ruh ban ktah ha ki katto katne ki bynta jong ka Meghalaya bad haduh ka janmiet kam shym la don kano kano ka jingjia ba sngewsih kaba ktah ïa ki nongshong shnong ka Ri Bhoi District.
U la ïathuh ruh ka don tang katto katne ki jaka ba shah pynjulor u kba ha ka thaiñ Bhoirymbong na ka jingpaswut ka eriong bad lait na kane kam don kano kano ka jingjia ba mynsaw ne ktah ïa ka jingim ki nong shong shnong ka Ri Bhoi.
Kumba u la dep ban pynmih ïa ka hukum ba ki skul kin khang ha ka 25 tarik, mynta ka sngi na ka daw ka jingdon katei ka eriong SITRANG bad mynta ka janmiet pat u la pyntip ba kam don shuh kano kano ka jingpynmih hukum bad baroh ki skul kumba la pynmi hukum naduh Class Nursery haduh Class-X kin plie biang ha ka 26 tarik u Risaw bad lada don kino ki jingpynbna ka bor district kan sa pynmih ïa ka jingpynbna na ka bynta ka jingtip lang jong ki paidbah, u la ong.
Ha kawei ka bynta, na ka daw ka jingmana lypa na ka jingdon kane ka eriong SITRANG katkum ka jingioh lum jingtip u Nongthoh Khubor, baroh ki skul ki la khang khyrdep mynta ka sngi bad bun ki jaka paidbah ki la kynjah namar ba ka jinglong jingman ka suiñ Bneng ki paidbah ki la duna ban mih sha jaka paidbah ne sha ki iew ki hat bad ïa kane la sakhi ruh wat ka sor Nongpoh mynta ka sngi ki duna bha ki paidbah ba leit ba wan haba ïa nujor bad kiwei kiwei ki sngi kiba long kumba ju long man la ka por.
Nongpoh, Risaw 25: Ha kawei ka jingjia shah rahbor kawei ka samla kala lait im naka tyrsim sniew jong u Kong Kynsi lajong hadien ba ki pulit ka Ri-Bhoi kila ioh ban pynlait ïaka haka jingpynap shrip ha lad Umsaw hadien ka jingioh jingtip, ba utei u Kong Kynsi, u la rahbor bad thmu lehsniew ïa katei ka samla.
Kat kum ka jingtip bala ioh lum la ïathuh ba katei ka samla (kyrteng la buhrieh noh) ka dang mih na Kynshi, da ka jingthmu ban leit sha Mairang, naka bynta ka jingpule jong ka ha kaba ka la shong da katei ka kali kamai jong utei u briew uba la tip kyrteng kum u Bah Finance Chester Pariong kaba don ïa u number ML 05 U 2717, u ba dei ruh u Kong Kynsi jong katei ka samla, hynrei u tei u rangbah ha ka jaka ban leit sha Mairang u la kit bak ïa kane ka samla da ka ong ban leit sha Shillong bad ïaid pat na ka surok khlaw na Mawmaram ban mih sha Lad Umsaw ha Ri Bhoi District.
Hadien ba katei ka samla kala sngewpher ïa ka rukom ïaid lynti u tei u rangbah da kaba pyndonkam ïa ka surok kaba kynjah bad surok khlaw khlem da ïaid na u surok Mairang sha Shillong, kala pynsuba sniew ïaka rukom ïaid lynti jong u bad da ka jingstad katei ka samla ka la ïoh pyntip sha katto katne ngut ki paralok bad bahaiing halor katei ka jingjia da kaba phah ruh ïaka jaka (location) kaba ka don lyngba ka Whatsapp, kiba la pyntip pat sha ki pulit ka Mairang Police Station bad kumta hi ki pulit ki la pyntip pat sha ki pulit ka Ri- Bhoi bad Umïam Police Station ban buddien ïa katei ka jingjia.
Ki bor pulit ka Umïam Police Station tang mar ïa ioh jingtip halor katei ka jingjia mar mar kila shimkhia ban pynlong ka jing pynap shrip ha Lad Umsaw Ri Bhoi District bad hadien katto katne por ki la ïoh bat ïa kawei ka kali Maruti bad ïoh ban pynlait noh ïa katei ka samla kaba la kynnoh shah rahbor kaba shong ha katei ka kali bad ruh la kem noh ïa u wei u rangbah u ba ñiah ïa katei ka kali bad rah noh sha thanad ban pynlong ka jingtohkit bad hadien ka jingtohkit la aiti noh sha ki pulit ka Mairang Police Station ban leh ïa kaba donkam bad ka jingtohkit ba kham bñiah.
Ha ka jingphla jong katei ka samla, la ong ruh ba u tei u rangbah u la pyrshang ruh ban ktah kti bad leh khlem akor ïa ka ha u surok khlaw na Mawmaram sha Lad Umsaw hynrei kam shym la iohlad ban pan jingïarap namar ba dei u surok khlaw.
Shillong, Nailur 09: Ka Kaiphod kaba la wanrah da ka sorkar mynta ka sngi ha Ïingdorbar Thawaiñ halor ka jingshah siat ïap ïa u Bah Cherishterfield Thangkhiew,ka la lap ba ka daw kaba la poi shaduh ka jingshah siat ïa une u nongïalam barim ka HNLC, kadei ka jingleh kaba khlem pyrkhat bha bad ka jingpyndonkam palat ïa ka bor da ki Pulit.
Kane ka Kaiphod jong ka jongtohkit da u Nongbishar T.Vhaipei, kaba la wanrah da u Myntri Rangbah ka jylla, u Conrad Sangma ha ka sngi ba sdang ka dorbar synrai, ka la pyndam noh ïa baroh ki kyrteng jong ki Pulit kiba la leit khynra ha ka ïing u Bah Cherish bad kumjuh ruh ïa ki kyrteng jong kito kiba la leit sakhi hakhmat ka Commission of Inquiry.
U Nongbishar Vhaipei ha kane ka jingtohkit jong u, ula khot sakhi ïaki Pulit kiba la leit khynra ha ka ïing u Bah Cherish kata hapdeng ka miet jong ka 12 bad 13 tarik u Nailar ka snem 2021.
Ka jingtohkit ka lap ruh ba ki Pulit ki la buddien bha hadien ka jingpynbthei bom IED ha Khliehriat bad ha Laitumkhrah bad ïa ka jingïoh jingtip ki Pulit Syntiat ba ka don ka jingthmu ban pynbhei bom IED biang ha ka 13 haduh ka 15 tarik u Nailar 2021.
La ïathuh ba ka jingtohkit bad ka jingsyntiat ka lap ïa ka jingdonkti u Bah Cherish bad kine ki jingpynbthei bom, ha kaba ka HNLC ka la kam ba ka pynbthei ïa kine ki bom ki kdew shai ïa ka jingïadon kti u Bah Cherish.
La lap ru ha ka jingtohkit ba u Bah Cherish u la pyndonkam da ka kyrteng Sanbor Pala ban dawa pisa bad bthah kam ïa ki briew ha ka jingpynbthei bom.
Kumta ki Pulit ki la pynlong ïa ka jingïalang ha ka miet jong ka 12 tarik u Nailar 2021, ha kaba la rai ban leit khynra bad ban kem ïa une u nongïalam barim ka HNLC.Hadien ba kane ka jingïalang ki heh Pulit ki la ïoh lut ïa ki jingtip ba u don ha ïing ha Mawlai Kynton Massar, la thaw ïa ka kynhun ki Pulit ki ban leit sha kane ka Operation bad la bthah ban kem im ïa u.
Hynrei ka report ka ong ba ki Pulit kiba la shah ring ban ai sakhi kim kynmaw la ka la don nem ka jingbatai bniah ban kem im ïa u.
Kumta ha ka por 2.55 mynstep jong ka 13 tarik u Nailar kane ka kynhun ki Pulit ka la poi ha ïing u Bah Cherish.
Ka kynhun kaba nyngkong ka la rung nyngkong da kaba rung da ka khytdop bad tied ïa ka jingkhang bad pyrta ruh ïa u Bah Cherish ban mih shabar namar bala kerkut da ki Pulit.
Hynrei ym shym la don ba thie ne jubab na ka ïing u Bah Cherish, wat lada ki la pyrta bunsien.
Kumta ki la rung jubor na ka jingkhang bah jong ka ïing jong u.
Ha katei ka por ba ki leit ka don ka jinghap slap tangba kam da jur bad ka ïing ka dum tliw tliw namar la pyllip ïa ka bor ding elektrik.
Ong ki Pulit ba rung nakhmat ba ka don ka lynti ïaid da ki maw lynti bad poi sha kaba kham kyndong.
Hamar katei ka por uwei u Pulit SOT uba la rah da ka suloi AK-47, hapdeng ka jingdum u la ïohi ba don mano re ba tur shajan jong u da kaba hylla bad byrngem.
, Une u Pulit u la pyrta ïa une uba tur sha u ban sangeh bad pyrta ruh arsien lasien.
sangeh.
sangeh.
Hynrei une u briew um shym la sangeh bad hamar ba u la jan poi sa kumba ar ne lai phut shajan jong u, une u Pulit u la siat shi kuli ba ki bynta kiba shapoh ka met une u briew da ka jingthmu ban ïada ïalade.
Une u briew u la kyllon khram ha madab.
Hadien kane ki la pynmeh ïa ka ding elektrik bad la ïohi ba une uba kyllon ha madan udei u Bah Cherish bad ka tari ka don hajan jong u.
Ha ka por ba pynmeh elektrik, la ong une u Pulit u Bah Cherish u dang im bad la don ki Pulit kiba la wan lang ki la phone sha ka Ambulance 108 bad rah noh ïa u Bah Cherish bad kane kadei ha ka por 3.05 mynstep, kaba mut ba kane ka operation ban leit kem ïa u Bah Cherish kaba la kylla sha ka jingsiat ïap hadien ka shim por tang kumba 10 minit eiei.
Ka Ambulance ka la poi haduh ka por 3:40 mynstep, kaba mut ba ka la shimpor haduh 35 minit eiei hadien ka jingshah siat u Bah Cherish ban poi ha katei ka jaka ba jia ka jingsiat.
Kiwei pat ki Pulit kiba leit lang ki la ïathuh hakhmat ka jingtohkit ba ha katei ka ïing la don lang ruh arngut ki briew kiba hadien ba la lap ba kidei ki khun jong u.
Sha ka mala kaba shapoh pat la thiah ka lok jong u Bah Cherish.
Nalor ba ka jingtohkit ka la lap ba ka don ka jingtreikam kaba khlem pyrkhat sani bad ka jingpyndonkam bor ki Pulit, ka la lap ruh ba ki Pulit kim don ïa ki Night Vision Device ki ban ïarap ïa ki Pulit ban ithuh ha ka por ba ki leit khynra ha ka por mynmiet.
Nangta kim shym la tah ruh ki torchlight, ïa kaba ki Pulit ki ong ba kam long kaba bha ban rah torch light ha ki jingleit khynra kiba kum kine, namar ba ka long pynban ka jingma ïa ki.
Ka Commission ka la ai jingmut ruh ba ha ki jaka sor ba ki jaka ba shong paidbah ym dei ban leit khynra por mynmiet, ïa kaba ki Pulit ki ong ba ki jingkhynra por mynmiet ka shong ha ki jait kam ne ki jait briew kiba hap ban leh ha ka por miet.
Ka Commssion u Vhaipei ka ai jingmut ruh ba haba leit khynra dei ban rah ïa ki tear gas khnang ban lait na ki jingjia ba sngewsih.
Na ka liang ki Pulit ki la ong ba kin sa pyrkhat ïa kane bad buh ruh ki kyndon kiba bniah ha ki jingkhynra kiba kum kine.
Ha kaba ïadei bad ka jinglap ka jingtohkit ba ka jingkhynra ka long kaba khlem pyrkhat bha bad pyndonkam da ka bor, na ka liang ki Pulit ki ong ba kin sa pan jingpynshai na ka kynhun kaba nyngkong kaba don kti ha kaba shim ïa ka jingim u Bah Cherish.
Shillong, Nailur 09: U Pulit uba la siat ïap ïa u Bah Cherish ha ka step jong ka 13 tarik u Nailar 2021, u la phla hakhmat ka jingtohkit ba mar syn rung ha ïing jong u Bah Che hapdeng ka jingdum jong ka kamra, u la ïohi byrngut byrnget ba don ba tur shajan jong u bad rah ïa ka kti sha jrong.
Haba phla ïa kane, une u Pulit u la ong, “Haba nga ïohi ïa u briew uba tur puk puk sha nga, nga la pyrta sangeh.
sangeh, hynrei um shym la sangeh bad hamar ba un kynrup ïa nga, nga la ai daiñ shu kuli bad khrup u la kyllon ha madan", la ong une u Pulit, uba la sngewthuh katkum ka jingthoh ha ka report ba udei u Khasi, namar la thoh ïa ka jingpyrta jong u ban sangeh ha ka ktien Khasi.
Une u Pulit uba la thoh ha kane ka report kum uta u witness ne u sakhi uba saw, la sngewthuh ba udei uwei napdeng ki Pulit jong ka Tactical Team 1, kaba dei ka kynhun kaba nyngkong eh ban rung hapoh ïing.
U la phla ba hadien ba u la siat da kaba kam ba u la siat na ki bynta ba shapoh jong ka met, u la kyllon kram ha madan.
Ynda la pynmeh ïa ka light, la ïohi ba udei u Bah Cherish bad u dang im.
Hadien kane kiwei pat ki Pulit ki la phone sha ka Ambulance 108.
Une u Pulit u la ïathuh ba hadien kane, la khynra ruh ïa ka ïing bad lap ïa ki kot ki sla kiba donkam.
Kane kala shim por haduh 6 baje mynstep bad hadien kane u sa leit noh sha ïing.
Nongpoh, Risaw 25: Ka Khasi Jaintia Students Union, (KJSU), Guwahati Unit kum shi bynta ban pynshlur ïa ki samla pule bad kito ki samla kiba trei ba ktah ha Nongbah Guwahati kumba ka la ju leh man la u snem ban pynlong ïa ka jingïakynduh lang bad ban sam ïa ki khusnam bapher bapher bad mynta u snem 2022 ruh kane ka Union ka la pynlong ïa ka jingïakynduh lang bad sam ïa ki khusnam naduh ki samla pule kiba la pass bha ha ki examination bapher bapher bad ruh wat kito kiba trei kum ki nonghikai bad ki nongtrei ha ka tnad ka koit ka khiah kiba hap hapoh ka Nongbah Guwahati.
Na ka liang ka Khasi Jaintia Students Union, Guwhati Unit ha kine ki ar snem kam shym la lah shuh ban pynlong ïa kane ka jingïakynduh lang ki samla pule Khasi bad ki nongtrei Khasi ha Guwahati na ka daw ka jingdon ka khlam COVID-19 bad hadien ba la pynsynjor ïa ki kyndon ha kane ka kynti jong u snem 2022 ka la shim biang ïa ka sienjam ban pynlong ïa ka jingïakynduh lang ki samla bad ruh ban sam da ki khusnam kaba long shi bynta ban pynhlur ïa ki samla kiba dei ki paradoh ki parasnam bad ruh ban don ka jingïatrei lang na ka bynta ka bha ka miat jong ki samla Khasi kiba don hapoh ka Nongbah Guwhati.
Ïa kane ka jingïakynduh lang bad ka jingsam ïa ki khusnam (Annual Fresher cum Farewell Meet 2022) la pynlong ha Catholic Church Hall, Six Mile, Guwahati bad u Bah Kyrmen Shylla, u myntri ka sorkar Meghalaya ba dei ïa ka tnad Social Welfare u la wan ban shim bynta kum u kongsan bad la u Bah Eugene Son Lyngdoh, MLA ka Mawphlang kum u symbut kongsan.
La sakhi lang ruh ha kane ka sngi da ka jingdon lang Bah Bajop Pyngrope, MDC ka Rambrai- Jyrngam Constituency, u President ka Sengkmie Khasi Jaintia Students Union, u Bah Treibor R.Suchen, U DSP ka Ri Bhoi, u bah S.Pasleiñ bad kiwei kiwei ki nongïalam bad ki dkhot ka KJSU, Guwahati Unit bad khamtam ki samla pule bad kito ki samla ba trei ba ktah hapoh ka Nongbah Guwahati.
Ïa kane ka jingïakynduh lang la pynïaid da u Bah Goldenstar Suchiang.
Ha kane ka jingïakynduh lang la sam ïa ki khusnam ha ki ar tylli ki bynta, kawei ka dei ka khusnam ban ai ka jingpynshlur ïa kito kiba trei ba ktah ha nongbah Guwahati naduh ki Nurse, ki Doctor, ki noinghikai, kiba nongai snam (Blood donors) ba la tip kum ka ‘Appreciation Award’ bad kawei pat ka dei ka ‘Mait Shaphrang Award’ ban pynshlur bad ai mynsiem na ka bynta kito ki samla ba pass bha ha ki examination bapher bapher ba ki pule ha Nongbah Guwahati.
La pynphuh pynphieng ruh ïa kane ka lympung ïa kynduh lang ki samla Khasi da ki nongrwai ba la rwai da u Samla Endo Dhar bad ka DJ Young lem bad kiwei kiwei ki jingshad bad ki jingput jingtep ba la pynkhreh da ki samla pule ha katei ka Nongbah Guwahati.
Haba kren ruh ha kane ka sngi, naduh u myntri sorkar ka jylla Meghalaya ba dei peit ïa ka tnad Social Welfare, u Bah Kyrmen Shylla bad u MLA ka Mawphlang, u Bah Eugene Son Lyngdoh, ki la pynpaw ka jingkmen ban ïa don bynta lang ha kane ka lympung, namar ka jingpynlong ïa kum kine ki jingïakynduh lang hapdeng ki samla Khasi ka wan rah ka jingïaieit bad ka jingïajan ban ïa tynrong lem ïa ka eh ka shon bad ka bha ka miat jong ki samla pule bad kiba wan trei sha kane ka jylla Assam ha Nongbah Guwahati.
Ki la kyntu ruh ïa ki samla pule bad ruh kito ki samla kiba la trei sha katei ka jylla Assam khamtam ha Nongbah Guwahati ba ki dei ban don ka jingtylli bad ka jingïatrei lang la ka long ha kano kano ka bynta, namar haba don ka jingïatrei lang bad ka jingïatylli ka wan rah ka jingshongsuk shongsain bad ka jingshngaiñ ïa ki para samla wat la ki pule ne trei shabar na ka jylla Meghalaya.
Shillong, Nailur 11 : Ka East Khasi Hills District Cricket Association (EKHDCA) ha ka sngi Saitjaiñ ka la ïoh ban pynkut noh ïa ka prokram wad khynnah donsap ha ka jingïalehkai cricket ne ka “Talent Search" ha madan Smit.
Ha katei ka prokram kaba dei ruh ka sngi pynkut ïa katei ka prokram la wan ban ïashim bynta da ki spah ngut ki khynnah shynrang bad kynthei.
Na ka liang ka associatioin ka pynpaw ka jingsngewkmen ïa ka jingwan ïashim bynta jong ki khynnah ha katei ka prokram ba ka association kam shym la khmih lynti satia ba ki don shibun ki khynnah kiba donsap ha ka jingïalehkai cricket.
Ka EKHDCA kan sa nang pynïar shuh shuh da kaba pynlong ïa kaba kum katei ka prokram sa ha ki thaiñ nongkyndong.
Shillong, Nailur 11 : Ka Laitdiengsai SC bad ka Mawpynieng Rasong FC ki la jop ha ka lympung ïalehkai Mawkynrew Cup 2022-23 ba la pynïaid da ka Mawkynrew Cup Committee.
Ka Laitdiengsai SC ka la jop da kaba pynliem da 3-1 kol pyrshah ïa ka Thadan SC ha ka jingïalehkai kaba nyngkong katba ka Mawpynieng SC ka la jop da 2-1 kol ïa ka Laitkseh SC.Katba ha ka jingïalehkai kaba khatduh ka Madanlangring FC ka la jop ïa ka Rangphlang FC da 2-0 kol.
Katei ka jingïalehkai kaba la long ha ka sngi Saitjaiñ kadei na ka Zone 1 ba la pynlong ha madan Thangsning.
Mawkyrwat, Nailur 11 : Ka New Mawjai Sports Club hynnin ka sngi ka saitjaiñ ha ka lympung ïalehkai kynjatbol ba la pynïaid da ka Nongriem-Mawpat Sports Club ka la long ka kynhun kaba la rah ïa nam jop hadien ba ka la pynliem noh da 4 – 0 kol pyrshah ïa ka Umsaw Sports Club ha madan Nongriem-Mawpat, South West Khasi Hills District.
Haba phai ha ka jingïalehkai, ka la long ka jingïalehkai kaba itynnad bha naduh kaba sdang haduh kaba kut namar ka jingïakhun jong ki ka long ban rah ïa ka nam jingjop.
Hapdeng ka jingïalehkai la sakhi ba ka New Mawjai Sports Club ka la pynliem noh da 4 – 0 kol pyrshah ïa ka Umsaw Sports Club.
U samla Gilbert Thyrniang uwei na ki samla rangba na Shnong Rangblang Sohsyniang kum u kongsan haba kren ha ka jingïalang ba lyngkot u la ai mynsiem na ka bynta ki ‘rangïalehkai ba kin long ki samla kiba pyndonkam hok ïa ka sap ka phong ba ki ki don bad ym ban shu pynleh noh ei kai ha ki kam ki bym lar kam kum ha kaba pynlut por ha ka bam ka dih kiba pynsniew ïa ka met ka phad kum ka kyiad bad u drok.
U la ong ruh ba ka kam ïalehkai ha kine ki sngi ka la long kawei na ki kam kaba lah ban pynim ja kpoh ïa ki briew.
Namarkata, kum ki samla haba ki sngewthuh ba ki don ka sap ha kane ka kam ïalehkai ki dei ban pynkham bun ïa ka por ryngkat ruh ka jingpynleit jingmut ha ki jingpule.
Ha kaba kut jong ka jingïalehkai na ka liang ki nongpynïaid ki la ïoh ruh ban sam ïa ki khusnam sha baroh ar tylli ki kynhun.
U Symbud kongsan ha kane ka sngi u dei u bah Shemphang Kharbani na Shnong Myriem ha kaba ïa ka jingïalang la pynïaid da u bah Basil Paliar.
Shillong, Nailur 11 : Ka Jaïaw Pdeng ka la ïoh rah ïa ka song pisa ba 10 hajar tyngka ha ka jingïashut penalty kaba la tip kum ka ‘Ransom Sutnga Penalty Shootout’ ba la pynïaid da ka NPP 1th North Shillong Constituency Mission Unit ha ka sngi Saitjaiñ jong ka taïew ba lah dep.
Ka Jaïaw Pdeng ka la ïoh rah ïa ka nam jop da kaba pynliem ïa ka Sporting Spirit.
Ha katei ka sngi u Bah Ransom Sutnga uba dei u kyrtong ka NPP ban ïakhun ïa ka ilekshon MLA 2023 na North Shillong Constituency u la long kum u Kongsan ha ka jingdon lang u Bah Dap War State President ka NPP, bad kiwei kiwei.
Haba ai jingkren ha katei ka sngi u Bah Ransom u la ai khublei ïa ka NPP Jaïaw Unit kiba la pynlong ïa kaba kum kane ka jingïalehkai kaba long shi bynta ban kyntiew ïa ka sap ki samla ïalehkai.
U la kyntu ïa ka NPP Mission Unit ba kin dang ïai bteng ban pynlong ïa kiba kum kane ka jingïalehkai bad kiwei kiwei ruh khnang ba kan long ka jingai mynsiem ïa ki samla bad ba kin lait na kiba bun ki jingsniew khamtam na u drok bad kiwei kiwei ki jingdih kiba sniew.
U la ai khublei ruh ïa ka kynhun kaba la jop bad ïa baroh kiba la ïashim bynta.
Ka Jaïaw Pdeng ka la ïoh khur ïa ka song pisa ba 10,000 tyngka ryngkat ki syrnot bad ka Sporting Spirit ka ïoh 5,000 tyngka.
Ha katei ka jingïashut penalty la wan ban ïashim bynta da 32 tylli ki team.
Shillong, Nailur 11 : Ka Mawlai SC kaba la ïoh rah nam lahduh ha ka lympung ïalehkai OC Blue Shillong Premier League (ISL) 2021-22 ka la bteng ban khur nam jop da kaba pynliem ïa ka Ryntih SC da 2-1 kol ha ka jingïalehkai ha ka sngi Saitjaiñ ha madan Third Ground, Polo, Shillong.
Ka Mawlai SC ka la long ka lahduh jong katei ka lympung hadien ba ka Langsning FC bad ka Rangdajied FC ki la ïakhaid ha ka jingïalehkai kaba la long ha ka sngi Palei.
Haba phai sha ka jingïalehkai hapdeng ka Mawlai bad Ryntih kaba dei ruh ka jingïakhun Derby, ka Ryntih tang ha ka jingïalehkai ba dang ïaid 4 minit ka la ïoh ban pynkhih jar ba la thep lyngba u Ebormi Buam.
Da katei ka jingthep kol ka Ryntih ka jingïakhun ka la thnem bha ha baroh arliang ha kaba ka Mawlai SC ka la ñion naphang sha ka kut jong ka Ryntih ban ïoh pynphai kol.
Ka Mawlai SC ka la ïoh katto katne ki kabu ban pynïakhaid hynrei kam shym la lah ban pyndep ha ka liang ka thep kol hynrei dei tad haduh ka jingïalehkai ba la ïaid 32 minit u Brolington Warlarpih u la ïoh ban thep ïa ka kol pynïakhaid kaba la wan lyngba ka jingshut penalty.
Da katei ka jingïoh thep ïa ka kol pynïakhaid, ka jingïalehkai ka la nang itynnad ha kaba baroh arliang ki la ïakhun tyngeh ban ïoh thep ïa ka kol pyntam hynrei haduh ba kut ka kylla step baroh ar ki kynhun ki la leit sha ki kamra khreh da kaba thep mar 1-1 kol.
Haba wanphai sha ka jingïalehkai jong ka kylla miet, ka jingïalehkai ka long ba mar ïakhaid la ka long ha ka liang ka pashat bad pynshat bol.
Ka Mawlai SC kaba kham ïoh bat bol ka la ñion sha ka kut bad dei ha ka minit ba 75 u Robert Khongriah u la thep ïa ka kol pyntam na bynta ka Mawlai SC ha kaba ka kynhun ka la pynliem syndon da 2-1 kol.
Lyngba katei ka jingjop ka Mawlai ka la kamai 32 poiñ na ki 12 sien ïalehkai bad sah sa arsien katba ka Ryntih SC ka kamai 17 poiñ bad don ha ka kyrdan ba saw.
Ka jingïalehkai jong ka CO Blue SPL kan long biang ha ka 14 tarik Nailur hapdeng ka Nangkiew Irat SC (16 point) pyrshah ïa ka Malki SC (7).
Ha ka jingïakhun ba lah dep ka Nangkiew Irat ka la pynliem ïa ka Malki SC da 3-1.
Nongstoiñ, Nailur, 11: Ka Seng Khasi Student Union Mawshynrut Circle ha ka sngi palei, ka la leit ban ai da ka jingthoh sha u Executive Engineer ka tnad MePCL West Khasi Hills Division Nongstoiñ, ban ujor halor ka jingthut khah khah ka bording ha ka thaiñ Mawshynrut, ka jingshim sting ki line men ïa ka kam, ka jingsniew jong ki post ding ilektrik bad ka jingkiew dor ka bai bording.
U samla Anslem Ryntong organizing secretary ka KSU Mawshynrut Circle, haba ïakren sha ki lad pathai khubor hadien ka jingwan ïakynduh ïa u Engineer, u la ong ba ka Seng ka la kyntu ïa u tei u ophisar ba un shimkhia lem ban peit halor kitei ka jingeh ba ki paidbah ka thaiñ ki ïakynduh.
Shuh shuh u la ong ruh ba jingthut jong ka bording, ka ju jia khah khah wat ha ki por ba ym don kano kano ka jingpynthut na ki bor jong ka mariang.
Nalor kata ki post ding ilektrik ruh ki bun ba la pei bad bam sarang, kiba lah ban ap jingma ïa ki paidbah ha kaba ka lah ruh ban wanrah ïa ki jingjia ba sngewsih.
Ha kaba ïadei bad kitei ki mat jingdawa ka Seng, na ka liang jong utei u ophisar u la pynpaw ba ka tnad ka duna palat ïa ki nongtrei.
Hynrei u la kular pat ba un sa shimkhia ïa kitei ki mat jingdawa ka Seng da kaba un sa phah ruh ïa ka jingthoh sha ki bor ba halor.
Ka jylla katba nang mih ki sngi bad ki snem ka la sdang ban paw ha ki kam ïalehkai la ka long ha ka football, athletic, cricket, boxing, swimming, judo bad kiwei kiwei.
Ym lah ban leh ba ka jingkiew ka kam ïalehkai hapoh ka jylla kadei lyngba ka jingtrei shitom ki state asscociation, ki skul, ki college, ki shnong, ki kynhun seng bhalang haduh ki riew shimet kiba la shim khia ban pynlong ïa ki jingïalehkai lyngba ki state level, inter-district, inter-school, inter-dong, knock-out bad kiwei kiwei kaba ïarap na bynta ki samla ba kin pynpaw pyrthei ïa la ki sap ïalehkai.
Watla ki samla ki don ka sap ka phong ïalehkai hynrei kiba bun ki kut hajuh tang ha la ka jong ka jylla namar kim don lad don lynti ban jam sha kiwei pat ki kyrdan na ka daw ba ka mei sorkar kam ithuh ban ïarap kyntiew lem na bynta jong ki ban poi sha kiwei pat ki rynsan ïalehkai kiba kham heh kum ha ka national bad wat ha ki international ruh kumjuh.
Ka sorkar jylla ka la ïaid lynti mynta ha ki sanphew tylli ki snem ka jingïoh la ka jong ka jylla ba pura hynrei haduh mynta mynne kam pat don ki lad ki lynti ban ïarap na bynta ki samla ïalehkai khamtam kito kiba don shisha ka sap bad kiba wan na ki longïing baduk ban kyrshan lem ha ka pule puthi, ha ki kam ba ki trei man ka sngi.
Ki don shibun ki samla la ka long ki shynrang bad kynthei kiba don ka sap ïalehkai hynrei namar bym don ka jingïarap ki hap ban kynran dien noh ba ban ka jingduk ha kaba ki hap ban pynlut ka por ha ki jingbylla ban pyndap ïa ka ïing ka sem, ïa ki jingdonkam shimet.
La ju sakhi ba ka sorkar lyngba ka tnad ki kam ïalehkai ka ju kren na ka por sha ka por ba ka buh ka thong ban kyntiew ïa ka jingïalehkai hapoh ka jylla da kaba kular ban tei ïa ki stadium, ki jaka ïalehkai naduh na nongkyndong, ban pynbiang ïa ki tiar ïalehkai, hynrei kine ki shu kut tang ha suiñ.
Ha u snem 2019 ka sorkar jylla ka la wanrah bad pruid dak halor ka sports policy da ka thong ban ïarap ïa ki samla ïalehkai ka jylla, hynrei haduh mynta mynne ka dang sahkut ha suiñ kut tang ha kaban eksamin.
Ha kane ka rukom shaei ka lawei jong ki samla ïalehkai ka jylla kiba don ka mynsiem bad kiba thrang shisha ban kiew ha ki kam ïalehkai.
Dang shen u Myntri ka tnad ïalehkai u la kyntu ïa ki skul bad ki college ba kin dang pyntreikam noh ïa ka sports polisi ha ki jaka pule jong ki bad ba ka sorkar kan sa ïarap ïa kiba ki skul bad college kim lah ban pyntreikam.
Kane kan long ka jingïarap na ka bynta kito ki samla kiba wanrah nam bad burom kiba khur takma ïa ka jylla na ki jingïalehkai bapher bapher shabar jong ka jylla ba kin ïoh ban ithuh ha ki skul bad ki college ha ki kyrdan pule jong ki.
Hynrei wat ka sorkar dalade kam pat lah ban pyntreikam kumno tharai ki skul bad ki college kin pyntreikam, hato ka sorkar ka thmu tang ban pynlut kai ïa ka por, ka bor jong ki nongpynïaid jong ki skul bad college ne ka shu long tang ka jingkren lait jynhaw jong u myntri.
Bad lada kane ka urlong shisha kan long ka jingkyrkhu ïa ki samla ïalehkai bad ka burom ruh ïa ka sorkar jylla.
Lada ka sorkar ka don shisha ka thong bad lada ka kwah ba ki samla kin kiew ha ka kam ïalehkai bad ba ki samla kin ym kut noh tang shiteng lynti kadei ban pyndep ïa kiei kiei kiba ka la dep ban pruid dak.
Ban ap tang na ki state association, ki skul, ki college, ki kynhun seng bhalang, ki riew shimet haduh katno eh kin lah ban ïarap ïa ki samla ban kiew ha ki kam ïalehkai, ynnai ïakren ïa ka ïoh kam ïoh jam, hynrei ka shong eh ha ka sorkar ba kan pynstet ban pynbit pynbiang noh ïa kiei kiei kiba la pruid dak ban ïoh pyntreikam noh ïa ka sports polisi.
Nongstoiñ, Nailur, 11: Ha ka taïew ba la dep ki nongïalam jong ka Federation of Khasi Jaiñtia and Garo People Rambrai circle, ki la hiar sha ka shnong Mawbuhtraw ban pynlong ïa ka jingïalang bad ki samla jong ki shnong kiba don ha katei ka thaiñ.
Ha katei ka sngi la pynlong ïa ka jingïalang ha ka ïing dorbar jong katei ka shnong, ha kaba la pynïaid da u bah Planding Mawlieh Agricultural secretary jong ka FKJGP Rambrai circle, ha ryngkat ka jingïadon lang jong ki nongïalam ba hakhmat jong ka seng ki riew rangbah jong ka shnong ryngkat bad ki samla kiba la wan pynïasoh kum ki dkhot ba thymmai sha ka seng.
Ki nongkren ba kongsan ha katei ka jingïalang ki long u bah Shanbor Nongphud General secretary, bah Robert Benison Wahlang Chief Organiser, bah S.Paliar Education secretary bad kiwei kiwei.
Kitei ki nongïalam ka seng haba ai jingkren ha katei ka sngi ki la pynshai ïa ki samla ba ka jingwan rung ha ka seng, kam mut satia ba kin long kiba riewspah ne ban shim kabu ha kino kino ki kam.
Hynrei ka kamram jong ki nongïalam bad ki dkhot ka FKJGP ka long ban peitngor ïa ki jingeh ba ki paitbah ha ki shnong ki thaw ki ïakynduh kum ha ka roi ka par, ka shongsuk shong saiñ, ka bha ka miat bad ban peitngor ruh kumno ban khanglad ïa ki kam sniew kum ka jingdie kyiad beaiñ ka jingleh donbor ïa ki ba duk ba suk bad kiwei kiwei.
Ha katei ka sngi la jied ruh ïa ki nongkitkam jong ka Mawbuhtraw unit, ha kaba u President Bah Sphailin Lyngdoh, Vice president Trenly Lyngdoh, General secretary Laskupar Lyngkhoi, Assistant secretary Synshar Lyngdoh, Chief Organiser Buldingshon Mawtyllup bad kiwei kiwei.
Shillong, Nailur, 11: Ka Thma Rangli Juki (TUR) ka la pynrem jur ïa ka jingbom ïap ki paidbhur ïa ka ki saw ngut ba kynthup ïa u I Love You Talang, u Lodestar Tang, u Marsanki Tariang bad u Shidorki Dkhar kiba la ba kynnoh ba ki donkti ban pynïap ïa u nongniah kali kamai Tourist Taxi u Bah Damehipaya Papeng bad u Fullmon Kharsahnoh.
“Ka TUR ka pynrem jur ïa ki briew kiba shim ïa ka aiñ ha ka kti lajong la ki dei na ka liang ki bor Sorkar bad bym dei Sorkar.
Ka pynïap klep bad bom shnong ka long be-aiñ.
Ka aiñ bad ki kyndon aiñ ki dei ban treikam ïa baroh lym kumta ka kynrum kynram ba shyrkhei kan jia hapoh ka Jylla" ong ka kyrwoh na ka Kong Angea Rangad.
Ka TUR ka la ong ruh ba kaei kaba jia ïa u Bah Chersiterfield Thangkhiew ha u snem 2021 ha kaba ki pulit ki la hiar ban khynra ïa ka iing jong u bad siat ïap ka dei ka jingïuhroit ïa ka hok longbriew manbriew.
“Ka TUR ka ieng halor bad kyrshan ïa ki nongrim jong ka Ain bad ki hok longbriew manbriew jong iwei pa iwei i nongshong shnong bad ngi pynrem jur ïa ka jingpynïap klep jong ki bor synshar ïa u bah Cheristerfield Thangkhiew.
Ka jingpyrshang jong ka Sorkar Jylla ban buhrieh bad pynjah rngai ïa ki kam be-aiñ jong ka tnat pulit da ka jingtohkit kaba thamula ka long kaba ym lah ban pdiang satia" ong ka kyrwoh.
Haba ïadei bad ka ka kaiphot tohkit ka TUR ka ong ba kam namar ka jingtohkkit kam nud ban tih bniah ne ban jubab ïa ka jingkylli la ka jingpynïap ïa u bah Cheristerfield ka dei ka jingpynïap klep kaba la thmu lypa.
“Na ka por sha ka por ki Sorkar bapher ki pyrshang ban pynksan ïa ki kam be ain kum kine bad ki ïaleh ban ïada ïa ki riew leh be ain.
Bad kane ka buh ïa ka jingim jong ki nongshong shnong ha ki jingma bakhraw.
Lada ki bor ba bat bad pyntreikam ïa ki Ain ki leh be Ain, ki pynïap klep ïa ki briew, ngim phylla ba ki paidbhur ruh kin nud ban bom shnong ïa ki koidi kiba phet tuh na phatok kaba ha Jowai, West Jaintia Hills" ong shuh shuh ka kyrwoh na ka Kong Angela.
Mawkyrwat, ‘Nailur, 11: Ka History Department jong ka Sngap Syiem College Mawkyrwat ka la pynlong ïa ka jingïathir jingmut ne seminar halor ka phang, “Hill State Movement and Emergence of Meghalaya" kum ka dak ban kynmaw burom ïa ka jingdap 50 snem (Golden Jubilee) jong ka jylla ka Meghalaya hapoh jong ka Sngap Syiem College, Mawkyrwat, South West Khasi Hills District.
Ha kane ka Seminar la ïoh ïa ka jingkren na u Principal jong ka Sngap Syiem College, Mawkyrwat, u Dr.K.K.Nongsiej ha kaba u la ban jur ba kum kine ki jingïathir jingmut ban phai dien biang sa shisien ïa kaei kaba ki longshwa manshwa ki la leh bad len lade na ka bynta ban ïada ïa ka hok longtrai jong ngi kum ka jaidbynriew ka long kaba donkam eh.
Ha kane ka ka seminar, u bah Robertjune Kharjahrin, Legal Adviser KHADC u ba long u kongsan u la thir jylliew halor katei ka phang da kaba u la sdang ïa ka jingkren naduh ka por shwa ba ka India kan ïoh laitluid na ki phareng bad kumta ter ter kat haduh ba ka Indira Gandhi kaba dei ka Prime Minister jong ka Ri India ka la pynbna paitbah ba ngi la ïoh ïa la ka jong ka jylla ba pura ha ka 21 tarik u Kyllalyngkot, 1972.
Nongstoiñ, Nailur, 11: Ka seng HNYM hapoh ka jingïalam jong u bah Tailan Star Lyngkhoi President West Khasi Hills District, ryngkat bad ka shnong Mawphansien kaba kynthup ïa u bah Phangstar Nongsiej Sordar ka shnong Mawphansien bad kiwei kiwei ki dkhot jong ka dorbar jong katei ka shnong, ki la leit ai da ka jingthoh ha u bah F.Sohlang Executive Engineer PWD Road Nongstoiñ Sub Division ha kaba ïadei bad ka jingdonkam jong ka surok.
Haba ïadei bad katei ka phang, na ka liang jong utei u ophisar u la ong ba un pynpoi ïa katei ka shithi ha ki bor kiba halor, namar na ka liang jong u, um lah ban batai ei ei namar kam shong ha ka bor jong u.
Katei ka shnong Mawphansien ka dei kawei na ki shnong kaba la rim bha bad kaba la kynjoh sha ki 60 snem tam ei ei, namar la seng ïa ka ha u snem 1960 ei ei da ka kur Nongsiej nyngkong eh.
Ka dei ruh ka shnong kaba hap hapoh ki ar hima ïa kaba la tip kum ka Hima Rambrai-Myrïaw Syiemship.
Ki nongshong shnong jong katei ka shnong kat haduh kine ki sngi, ki dang ïaid da ka kjat ban leit siew leit tda sha sor Nongstoiñ, namar ka jingbym biang jong ka surok.
Hynrei ka jingjngai pat ka long kumba 45 minit da ka kjat na Steplanglur sha katei ka shnong Mawphansien.
Ym tang katta hynrei ha katei ka shnong ka light ruh kam don shuh mynta lah kumba 8 snem ei ei, naduh ba la duh ka transformer bad kat haduh mynta ym pat shym la ïoh da kawei pat bad ki dang shong dum beit ngaiñ ngaiñ.
Nongstoiñ, Nailur, 11: Ki katto katne ngut ki samla jong ka shnong Langshongthiang, kawei na ki shnong kaba don ha ka thaiñ Jaïaw Shallang jong ka West Khasi Hills District, ki la pynpaw ïa ka jingbynñiaw namar kat haduh mynta, ka sorkar kam pat tei satia ïa ka Sub Centre ha katei ka shnong, wat haba ka la kular naduh mynshwa bad la pynïoh ruh ïa ka jaka.
La ong ba ka kur Mawsor ryngkat ka jingïasngewthuh jingmut lang bad ka shnong Langshongthiang, ka la dep ban ai sngewbha ïa ka jaka kaba heh kumba 3 akar ei ei, da ka jingangnud bad khmih lynti ba kan long ka jingkyrkhu kaba khraw ïa ka shnong, lem bad ïa kiwei pat ki shnong kiba marjan kiba don kumba 5 ne 6 tylli ei ei bad ki khmih lynti ruh ban urlong ka jingtei ïa ka sub centre ha katei ka shnong.
Hynrei kat haduh mynta mynne ym pat pyni dak ei ei ruh em ba la sdang ban leh ei ei ïa katei ka jaka sumar nongpang, hynrei la shu ieh shrah beit kumto kumba ka long haduh mynta la kumba 10 snem ei ei.
U bah Daliwell Mawsor uwei na ki samla rangbah jong katei ka shnong, u la ïathuh ba katei ka shnong ka la don kumba 160 ei ei ki tnum ïing bad baroh kiba donkam haba ïadei bad ki dawai dashin, ki hap ban leit shaduh ka shnong Umdang ha ka jingjngai kaba kumba 10 km ei ei.
Kumta ka long kaba shem shitom shibun khamtam ïa ki longkmie kiba armet bad kiba dang ïoh khunlung ba kin leit ban phah ai injek, khamtam eh ïa u duk u suk, u kum shilliang sem shilliang u bym don kali lajong.
Kumta na ka liang ka Kur Mawsor ka sngew ban kyntu sha ka sorkar Jylla bad sha u local MLA, ban shimkhia halor kane ka bynta kaba donkam ha ka jingïadei bad ka koit ka khiah bad ki lad jingsumar na ka bynta ki paidbah nongkyndong.
Nongstoiñ, Nailur, 11: Ka seng Meghalaya Youth Federation sengkmie hapoh ka jingïalam jong u Bah Hamar Lyngkhoi kum u President bad samla Pliebok Hoojon President jong ka Nongstoiñ Circle, ki la leit ban ïakynduh ïa ka District Medical & Health Officer (DM&HO) jong ka West Khasi Hills, ban pan jingshai halor ka jingpynslem jong ka tnad ka koit ka khiah ban plie noh ïa ka Maternity & Child Hospital, ka ban ai jingsumar kyrpang na ka bynta ki longkmie ba ar met bad ki khunlung.
U Bah President ka seng u Bah Hamar Lyngkhoi, u la ong ba naduh ar snem mynshuwa la dep ban tei ïa ka ïing na ka bynta katei ka jaka sumar bad la dep ruh ban thung ïa ki nongtrei ha katei ka jaka.
Hynrei, haduh mynta ka sorkar lyngba ka tnad ka koit ka khiah, kam pat lah ban plie ïa ka bad kane ka pyni ba ka sorkar ka shu wan tei mot ym ba ka wan buh ïa ka jaka sumar ban ai jingshakri ia ki paidbah.
Namarkata, ka seng ka dawa ïa ka sorkar ba ka dei ban plie noh mardor ïa katei ka jaka sumar, na ka bynta ban ai jingshakri kaba pura ïa kito kiba donkam ïa ki jingshah sumar ba kyrkieh, khamtam ïa ki khunlung khynnah bad longkmie ba ar met.
Ha kajuh ka por ka seng ka la dawa ruh ba ka sorkar kan plie bad pyntreikam pura noh mardor ïa ka Blood Bank ha Nongstoiñ Civil Hospital, namar ka wanrah jingeh lada wan jia kino kino ki jingshitom kiba hap donkam snam kyrkieh.
Kumjuh ruh na ka liang ki nongïalam jong ka seng WKSU hapoh ka jingïalam jong u President Bah D.Sun, ki la pynpaw halor ka mat ban plie noh ïa ka Maternity Children Hospital (MCH) ha Nongstoiñ bad ban mang tyngka noh na ka bynta ki post bapher bapher kiba dei ban don ha katei ka jaka sumar.
Nalor nangta ka seng ka la pynpaw ruh halor ka jingdonkam ban sdang ban pyntrei noh ïa ka skul ANM kaba dei ban buh ha Mawkyrwat South West Khasi Hills, kumba ka sorkar hi ka la pynbna naduh ba sdang ban tei ia ka ha Laitlawsang.
U khlieh duh jong ka DHS Health Engineering Wing, u la ong ruh ba donkam ban phah sanction noh ïa ki post bapher bapher lada dei ïa ka MCH bad ANM da ka tnad ka koit ka khiah kaba don ha Nongstoiñ bad Mawkyrwat, khnang ban lah ban plie noh kham kloi ïa kitei ki tyllong ai jinghikai jingnang jingstad bad ruh ïa ka jingai jingsumar ïa ki khunlung ha katei ka thaiñ.
Haba ki nongïalam ki la leit ban ïakynduh ïa ka DM&HO Nongstoiñ, na ka liang jong I, I la ong ba ban sanction ïa ki post bapher ka dang ap ïa ka rai jong ka sorkar jylla lyngba u myntri ka tnad ka koit ka khiah, ba un ai jingbit ïa ka tnad ka koit ka khiah ban leh ïa kaba donkam na ka bynta thoh noh bad ban mang noh ïa ki kam kiba lait na ka bynta ka MCH.Ka seng ka kyrpad na ka sorkar jylla lyngba u myntri ka tnad ka koit ka khiah, ban aiti lane ai bor ha ki bor ba dei peit ïa ka MCH ha Nongstoiñ, ba ïa ka Hospital kha bad sumar khunlung ym dei ban aiti ne ban phah pynïaid ha kino ki kynhun ïoh kan dkoh ha ki rukom treikam.
Hynrei, dei ban pynneh beit ban ai bor ïa ka tnad jong ka koit jong ka jylla bad jong kane ka thaiñ hi khnang ban ïaid beit ïaid ryntih ha ki rukom treikam.
Nangta dei ban mang tyngka noh bad sdang pyntrei noh ruh na ka bynta ka ANM kaba dei ban buh ha Mawkyrwat.
Jowai, Nailur 11: Ka “Sur ki Nong Jaiñtia" ha ka jingïatrei lang ban kyrshan ïa ka Sur Ka Bri U Hynñiew-Trep, kan pynlong ïa ka jingïalang Paidbah (Public Meeting) ha ka 13 tarik Nailur, 2022 ha ka por 11 baje mynstep ha Jowai West Jaiñtia, District.
La pyntip ba ka jingpynlong ïa kane ka jingïalang paidbah ka long halor ka jingbym sngewhun ïa ka kaiphod jong i (late) Bah Cherishterfield Thangkhiew ïa kaba lah pynlait paitbah ha ka 9 tarik September 2022.
Ha kaba ïadei bad kane ka SUR ki Nong Jaiñtia ka khot bad wer ïa barah lang jong ki khun ki hajar jong ka Bri U Hynñiew-Trep ba ïapoi ha kane ka jingïalang paitbah, khnang ban ïoh ïa ka jingpynshai khamtam ïa kito kiba donkti ban siat ïap ïa u (L) Cherishterfield Thangkhiew.
Nongstoiñ, Nailur, 11: Ka long kaba jah burom namar wat hapoh sor ruh ym lah ban trei pyndep kumba dei ban long, katno tam sha ki jaka ba kham kyndong lei.
Ka jingkieng ba donkam ha wah Phodthre kaba don hapoh jong ka sor Nongstoiñ, kaba dei ka jingkieng ban pynïasoh ïa ka surok Irrigation sha Mawrusyiar-Tiehsaw, ka la sahkut khlem lah ban shna pyndep ïa ka wat hadien ki 20 snem tam ba la sdang ban shna ïa ka.
Kumban shu pynkynmaw ba kane ka jingkieng kaba jrong kumba 18.75 metar, la thmu ban shna khnang naduh u snem 2001 shuwa u 2002 u snem ba ka don ka jingïaseng KJP Assembly jong ka Balang Presbyterian ha New Nongstoiñ.
Hynrei kaba lyngngoh ka long ba naduh utei hi u snem haduh mynta, ym shym la lah ban pyndep shuh bad la ïohi tang ïa uwei u païa ba la shna da u Contractor ruh khlem pyndep shuh.
Ka jingbym lah ban pyndep shuh ïa kane ka jingkieng, ka la wanrah ïa u dak jingkylli u ba heh bha na kiba bun ba lang ba hato ka tnad PWD ka leh aiu baroh shikatta ban pyndep ïa kane ka jingkieng na ka bynta ka bit ka biang ki paidbah.
Ha ka jingshisha ka dei ka jingkieng kaba donkam haduh katta katta na ka bynta ki paidbah ka sor Nongstoiñ, namar ka dei kaba pynïasoh ïa ka shnong Upper New Nongstoiñ bad ka shnong Tiehsaw.
Ka jingdonkam ka long khamtam eh lada don ka jingdheng kali ha Assam oil Petrol Pump shaduh Upper New Nongstoiñ ter ter, lane lada don ka jingdheng kali nadong Spengthawlangmlah sha New Nongstoiñ, kane ka jingkieng kan ïarap ban pyllait na ka jingsahkut ki kali.
Nangta kan ïarap ruh ïa ki khynnah skul kiba dei ïaid lyngba kane ka wah ban kam na shilliang sha shilliang.
Ha kaba ïa dei bad kane ka bynta, u nongthoh khubor haba ïa kren bad u Headman jong ka shnong Tiehsaw Bah Moonshine Dkhar, u la ong ba dang ha u snem 2018 u MLA ba don burom jong ka Nongstoiñ Bah Mac Millan Byrsat, ha ryngkat u Superintending Engineer bad Executive Engineer jong ka tnad PWD, ki la poi sha ka shnong Tiehsaw na ka bynta ka jingpynbha ia ki surok jong ka sor Nongstoiñ.
U la ïathuh ba na ka liang ki bor shnong ruh ki la sakhi lang ïa kata, ha kaba na ka liang u MLA u la kyntu ïa ki heh jong ka tnad PWD ban buddien ïa ka kam kaba ïa dei bad katei ka jingkieng kaba la shu sahkut khlem lah pyndep shuh da ki phew snem.
Hynrei, ka shu long ka jinglyngngoh sha ki paidbah jong ka thaiñ Nongstoiñ, ba haduh mynta ym pat iohi dak ei ei ba la sdang ban trei bad pynbha pat.
Kumta na ka liang ki paidbah jong ka sor Nongstoiñ, ki kyntu sha katei ka tnad ba kan sngewbha ban pynsted katba lah ïa ki jingdonkam baroh, namar katei ka jingkieng ka long kaba donkam haduh katta katta na ka bynta ka sor Nongstoiñ baroh kawei.
Nongpoh, Nailur 11: Hadien ka jingïaid shaphrang jong ka lympung ïalehkai phutbol bala pynlong da ka Khasi Student Union (KSU) Tyrso Unit haka sngi thohdieng kala pynhap pyrda noh ïaka lympung 1st Tirot Sing Syiem Open to All Football Tournament.
Ïa katei ka lympung la wan ban pynhap pyrda noh da u Samla Biangbor Paliar Vice President ka KSU Sengkmie kum u kongsan, haka jing-donlang u Samla Banjop Maring President ka KSU Eastern Border Area kum u symbud kongsan, ki nongïalam shnong naduh u Bah Hillary Shadap Rangbah Shnong Umtngam, Bah Mathias Mujai Rangbah Shnong Tyrso Nongkhyllep bad kiwei kiwei ki riew rangbah.
Ka jingïakhun phainal ha katei ka sngi kala long hapdeng ka Kdohhati FC pyrshah ïaka Mawlansai FC ha kaba ka jinglehkai ka long kaba itynnad bad ïakhaid bha bad hapdeng ka jingïakhun kaba jur ka Kdohhati FC kala lah ban pynliem noh ïaka Mawlasnai FC da 1-0 kol ban rah syndon ïaka nam lahduh jong katei ka lympung.
Naka liang ka KSU kala sam ruh ïaki khusnam sha ka kynhun lahduh bad kumjuh ruh kaba rem ha kaba ka Kdohhati FC kala ioh ban khur ïaka song pisa kaba T.20 hajar lem bad ka trophy katba ka Mawlasnai FC kala ioh ban khur ïaka song pisa kaba T.10 hajar lem bad ka trophy.
La sam ruh ïaki khusnam shimet ha kaba ka ïaka nam Best Goal Keeper la rah da u Samla Armebanshan Kharlukhi na Kdohhati FC, ïaka nam Best Player la ioh da u Samla Seiborlang Kharlukhi naka Kdohhati FC bad ïaka nam Top Scorer la rah da u Khawkupar Shadap naka Mawlasnai FC.U samla Biangbor Paliar Vice President KSU CEC haba ai jingkren ha katei ka sngi u la ai ka jingïaroh ïa ka KSU Tyrso Unit kaba la pyn long ïa katei ka lympung ïalehkai shibynta ban lum ban lang ïa ki samla ha kane ka dong Ri-Bhoi bad u la ong ruh ba kum ka seng ka pynsngew barabor ha ka sorkar ba ka dei ban phai khmat shuwa ïa ki samla trai ri trai muluk ha kaba ïadei bad ki samla ïalehkai sport ha kane ka jylla ym ban wanrah ïa ki briew kiba na bar ha ka jylla namar ka jingduhnong kaba khraw ïa ki samla kiba don bun ki sap ha ki jingïalehkai sport bapher bapher kin ioh lad ban mihkhmat ha ki jingïalehkai bapher bapher ha ka Ri baroh Kawei.
Nongpoh, Nailur 11: U lat ka jylla Assam, u Prof.Jagdish Mukhi haba leit ban shim bynta ban pynkup burom ïa ki samla pule ka Don Boco University, Sonapiur, Guwahati ha ka sngi Saitjaiñ, u la ong ba ngi dei ba long kita ki nongai mynsiem bad ki nongpynshlur na ka bynta ka pateng ban sa wan jong ki khun samla ba kin shim khia na ka bynta ban kiew sha ki kyrdan kiba shaneng ha ki bynta bapher bapher jong ka jingpule jongki.
Haba pynkup burom ïa kine ki samla pule katei ka University, nalor u Lat ka jylla Assam, u Prof.Jgadish Mukhi la don ryngkat ruh u Vice chancellor katei ka University, u Fr.(Dr.) Stephan Mavely, u Prof.Vice Chancellor, u Fr.Jose Palley bad u Fr.Joseph Nellnatt, Director katei ka University bad kynthup ki professor bad ki samla pule.
Haba kren ha kane ka sngi kum u kongsan, u Lat ka jylla Assam, u Prof.Jgadish Mukhi, u la ong kum ki samla pule ki dei ban don ka bynta kaba khraw bad ka jingiohi jngai kumno ban saiñdur ïa la ka jong ka ri, namar dei tang lada ki samla pule ki don ka mynsiem ban thaw dur ïa ka imlang ka sahlang ka wan ka jingkylla bad ka ri jong ngi kan kiew ha baroh ki liang.
U la buh ruh ka jingkyrpad sha kitei ki samla pule ba kin pyndonkam hok ïa ka jingstad kaba ki la ioh lum na katei ka University hadien ba ki la pyndep ïa ka jingpule jong ki ha ki kyrdan bapher bapher bad u khmih lynti ba kine ki samla kiba la pyndep ïa ka jingpule kin sa pynmih ïa u soh uba thiang ban kyntiew ïa ka imlang ka sahlang.
Lyngba jong kane ka ngi, ka Don Bosco University ka la lah ban pynkup burom haduh 984 ngut ki samla ba la pyndep ïa ka kyrdan pule jong ki bad 472 ki dei kiba pyndep ïa ka Bachelor degree ha ka Engineering & Technology, Arts bad ka Basic Sciences bad 494 ngut kiba la pyndep ïa ka master degree ha ki subject bapher bapher bad shuh shuh 18 ngut pat ki dei kiba la pyndep ïa ka Doctoral Degree.
Shuh shuh, la ai burom ruh ïa ki 36 ngut ki samla pule kiba la pass bha lyngba ka Gold Medal ha ki subject bapher bapher bad kum ka University ruh ka la pynpaw ka jingkmen ba ki samla pule ki don ka jingkitkhlieh ban leh bha ha ka jingpule jongki, na ka bynta ka jingmyntoi jongki bad ka jingmyntoi ka imlang ka sahlang hi baroh kawei.
Jowai, Nailur 11 : Ka lympung ïalehkai ‘U Kiang Nangbah Memorial Trophy’ Super Division Football Tournament-2022 bala pynïaid da ka West Jaiñtia District Sports Association (WJDSA), kaba la long mynta ka sngi saitjaiñ ha madan Kiang Nangbah Stadium Dongmihsngi, Jowai.
Haba phai sha ka jingïakhun hapdeng ki ar kynhun kata ka Ladthadlaboh pyrshah ïa ka Sabahmuswang ha, na ka liang ka kynhun ïalehkai jong ka Ladthadlaboh kala lah ban pynliem da 7-0 kol ïa ka Sabah Muswang, ïa kitei ki kol na ka Ladthadlaboh la thep da u Medon Salahe ha ka minit ba 7, u Nitenjan Pala ha ka minit ba 26, u Thikwell Bareh ha ka minit ba 27, u Jeffrey Surong ha ka minit ba 31, 45 & 56 katba u Simeon Suchiang ha ka minit ba 40.
Ka jingïakhun ha ka sngi nyngkong 12 tarik kan long hapdeng ka 7 Wasa pyrshah ïa ka Nangbah Mulang ha ka por 3 baje janmiet.
Nongpoh, Nailur 11: Kiba bun ki nongri sñiang ha Ri Bhoi ki la pynpaw ka jingbynñiaw kaba khraw, kaba dei hadien ba ki don ki sñiang jong ki, kiba la heh la san ki la shu ïap kynsan bad kane ka jingïap kynsan ki sñiang ka la pynduhnong bha ïa ki nongri sniang.
Kum ban pynpaw, ha kine ki sngi la don ka jingpynpaw paidbah ha ki lad pathai khubor, ba ki la don ki jylla hapoh ka thaiñ Shatei Lam Mihngi kum ka Jylla Mizoram ki la don ki sñiang kiba ïap na ka jingktah ka jingpang ba la tip kum ka African Swine Fever bad kane ka jingïap ki sñiang na katei ka jingpang ka la pynsuba ruh ïa ki nongri sñiang ha Ri Bhoi ba ioh lehse ka jingïap jong ki sñiang kiba ki ri ka lah ban dei na katei ka jingpang.
Kumba la ioh lum jingtip da u Nongthoh Khubor, la ong ba la don ki nongri sñiang ha Ri Bhoi kiba la mad ïa ka jingduhnong kaba khraw, kaba dei na ka daw ka jingïap kynsan jong ki sniang ba ki ri bad kane ka la pynlyngngoh ruh ba ki sñiang ba la ïap ruh ki dei kiba la heh la san bad la dei ka por ba kin ioh nong bad ban die noh ïaki hynrei ka jingïap kynsan ki sñiang pat ka la pynpulom noh ïa ka jingtrei shitom jong ki ban ri ban sumar ïa ki sñiang na ka bynta ban ioh jingmyntoi wat hadien ba kila pynlut shibun ka pisa naduh ka bam bad ki dawai.
La don ruh ki nongri sñiang kiba la ong ba ym myntoi ban ri sniang lada ka long ha kane ka rukom, namar da la dei ka por ban ioh jingmyntoi noh bad ha kata ka por la shu ïap kysan bad kane ka la pynduhnong bha ïa ki.
Haba kylli, katno phin ioh jingmyntoi lada phi la die ïa u sñiang ba la heh la san bad uba la ïap noh, ka jubab kaba ki la pyntip ka long ba lada ngi la ioh ban die kaba rit tam kaba ki ioh nong kan long kumba 25 hajar uwei u sñiang.
Ki la don ki sñiang kiba la heh ki shu ïap kynsan bad kane ka dei ka jingduhnong kaba khraw ïa ki kum kita ki nongri sñiang, ong uwei na u nongri sñiang na Ri Bhoi.
Khliehriat, Nailur 11 : Ki nongkyrshan jong u bah Justine Dkhar, u MLA ba rim jong ka Khliehriat Constituency, mynta ka sngi ki la ïakynduh lang ha ka jingïalang ba la pynlong ha East Side Inn Hotel, Ladrymbai Bypass, Jalyiah, ha kaba utei u MLA ba rim ruh u la ïa don ryngkat lang bad ki paidbah bad dei lyngba ka jingkyntu ki nongkyrshan kiba ju kyrshan ïa u utei u MLA ba rim jong ka Khliehriat Constituency u la pdiang bad mynjur ba ha kane ka kynti un ai ka jingkyrshan ïa u kyrtong ka UDP u bah Kyrmen Shylla uba dang bat ruh mynta kum u myntri ka sorkar jylla.
Ha kane ka jingïalang u bah Justine Dkhar u la pynpbna ruh sha ki nongkyrshan jong u ba na ka daw ka jingbym don ka met kaba koit ba khiah u la hap ban sangeh noh ïa ban ïa ai reng ha ka election ha u snem 2023 bad khlem da ïaid lait na ki paidbah kiba ju ieid bad kyrshan ïa u naduh ki por ba u dang ïa ai reng, u bah Justine u la pan ïa ka rai jong ki ha kaba ki nongkyrshan jong u ruh ki la kyntu bad kyrpad ïa u ba u ruh un ïa mynjur lem noh bad ki ban ïa kyrshan lang noh ïa u bah Kyrmen Shylla ha kane ka MLA election ka ban sa long ha u snem 2023.
“Nga sngew nguh ïa ki nongkyrshan jong nga kiba la wan sha ka jingïalang, kiba ju kyrshan met bad mynsiem ïa nga ha baroh ar tylli ki election kiba nga la ïa ai reng bad hadien ba nga la iohsngew bad sngap ïa ki jingai jingmut jongki baroh ha kaba ki la kwah ruh ïa nga ban kyrshan ïa u kyrtong jong ka UDP, kumta nga ruh nga la mynjur bad shim ïa ka rai mynta ka sngi ba ngan ai ka jingkyrshan kaba pura ïa u kyrtong jong ka UDP" ong u bah Justine Dkhar bad u la pynshai shuh shuh ba um pat shim pat ïa ka rai ban long kum u dkhot jong ka United Democratic Party bad um nym treh hi ruh ban long u dkhot ka UDP ha kaba ïadei bad ka jinglong dkhot un sa pyrkhat pat ïa kane hadien ba la dep ka election.
U bah Mehi Rymbai, uba na ka shnong Moolang, u la ong ba kawei kaba pynlyngoh ïa ki paidbah ka long ba u bah Nehlang Lyngdoh uba dei u MLA ba rim uba ki paidbah ki la ieid bad shaniah bha ïa u kum u nongmihkhmat, hynrei u la shu iehnoh jyndat ïa ka kam shakri paidbah khlem da pyntip bad khlem kano kano ka jingpynshai ïa ki paidbah kiba ju kyrshan ïa u, kane ka jingleh u bah Nehlang Lyngdoh ka la pynlong ïa kiba bun ki nongkyrshan jong u ba kin duh noh ïa ka jingshaniah, kumta, kum u samla uba ju kyrshan ïa u bah Justine Dkhar, u la kyrpad ba lada long kaba lah ha kane ka kynti lah dei ban ïa kyrshan lang noh ïa u bah kyrmen Shylla uba dei u kyrtong ka UDP na ka 6-Khliehriat Constituency.
Ha kajuh ka por, u Waheh Shnong Wapungskur, u bah Deolangki Dkhar, u Waheh Shnong Wapung Shnong, u bah Kduplang Ryngkhlem, Waheh Shnong Mukhaialong, u bah Hundred Phawa, waheh Shnong, Pamra Paithlu, u bah Loving Chyrmang, ki MDC barim ba kynthup u bah Helping Phawa, u bah Sevenborn Dkhar, u samla ba ju trei mon sngewbha, u bah M.H.Dkhar, na shnong Wapung bad kiwei kiwei ki riew rangbah kiba na ki shnong bapher bapher jong ka 6-Khliehriat Constituency, kiba ju long ki nongkyrshan ba radbah jong u MLA ba rim, kiba la ai jingkren ha ka jingïalang bad ki la kyntu ruh ïa u bah Justine Dkhar ba u ruh un sngewbha ban ai lem noh ïa ka jingkyrshan ïa u bah Kyrmen Shylla.
Da ka jingkmen bad jingïa mynjur lang kawei ka jingmut ki nongkyrshan jong u MLA ba rim ka Khliehriat Constituency lem bad u bah Justine Dkhar ki la Rai ban kyrshan ïa u bah Kyrmen Shylla.
Kiba la ïa poi lang sha kane ka jingïalang kiba don haduh kumba phra spah ngut tam, ki la sngew hun ban iohsngew ba u bah Justine Dkhar ruh u la pdiang ïa ka jingkyrpad bad jingkyntu jong ki bad da kawei ka jingmut ki la rai ba kin kyrshan ïa u bah Kyrmen Shylla.
Na ka liang u bah Justine Dkhar ruh, u la kyntu ïa ki paidbah kiba la ïa poi sha kane ka jingïalang ba ki dei ruh ban sdang noh ban trei shitom ban wanrah ïa ka jingjop ka UDP na Khliehriat Constituency namar kumba la rai ban ai ka jingkyrshan donkam ruh ban trei shitom ban ïa poi sha ka thong ka jingjop.
Shillong, Nailur : U MLA ka Mawlai u Bah PT Sawkmie haba aijingkren kum u Kongsan ha ka jingïalang sam khusnam jong ka Seng KSU Kyntonmassar Unit ha ka sngi Saitjaiñ ba la lah ula ong ba ka la dei ka por ban pynmih ïa ki nongïalam ha ka jylla khnang ba ka jylla kan lah pat ban kiew shaphrang ha baroh ki liang.
Ula ong ruh ba kum ki samla pule kiba long kawei ka lawei jong ka ri bad ka jaidbynriew ki dei ban don lypa ïa ka thong ha ka jingim ka jong ki khnang ba kin poi sha ka kyrdan jong ka nam bad ba kin long ka jingmyntoi ïa ki longdien ki mandien jong ka ri bad ka jaidbynriew hi baroh kawei.
Nalor kata ula ong ruh ba kum ki samla pule ha kane ka juk kaba mynta ki ïakynduh ïa shibun ki jingeh namar ki jingkylla ha ka liang ka polisi treikam jong ka sorkar pdeng.
Hynrei, ula ban pat ba kum ki samla ki dei ban ïaid shakhmat bad ban trei minot thop khnang ba kin poi sha ka thong kaba ki angnud.
Kum u MLA uba mihkhmat ïa ka Mawlai constituency kaba heh bad kaba bun ki nongshong shnong kiba dei ki trai shnong ula ong ba um shym la shong kli kti ban rah ïa ki mat (issue) kiba ïadei ym tang jong ka shnong Mawlai hynrei jong ka jaibynriew hi baroh kawei, kata la kalong ha kaba ïadei bad ka jingdawa ban pyntreikam ïa ka ILP, ka jingwan buhai shnong da ki briew kiba na shabar ka jylla nalor kiwei pat ki mat da kaba bteng ban ïai kren hapoh ka dorbar assembly ka jylla.
