“Haba nga leit jngoh ïa kane ka jaka thehñiut, nga kwah ban leh eiei bad ngam tip kumno ngan leh hynrei nga tip ba ngi donkam ban leh eiei halor kane ka jaka thehñiut bad ban wad ïa ki lad ki lynti kumno ban ïada ïa ka mariang.
Dei tang ka teknologi kaba lah ban pynthikna ba yn dup lah ban weng ïa kane ka jingeh," ong u Myntri Rangbah haba kren ha ka jingplie ïa kane ka projek.
U la Conrad Sangma u la ïathuh ba ïa kane ka projek ladep pyrkhat ban wanrah naduh u snem 2019 hynrei na ka daw ka jingwan lynshop jong ka khlam COVID-19 kane ka projek ka la sahteng.
Kane ka pajwa ka dei kaba lah ban pynkylla dpei ïa baroh ki jaboh jabaiñ hynrei lait noh tang ki kynja nar, ki iit bad ïa ki tiar ilektronik, ki tiar shna ing bad kiwei kiwei.
Ïa ki jaboh ba la pynkylla dpei yn thang pyndonkam pat kum u rnga.
U Myntri Rangbah u la ong ruh ba lada kane ka projek kan long kaba seisoh yn sa buh ruh sha kiwei pat ki district jong ka jylla.
U Ambassador jong ka South Korea sha India, u Chang Jae-Bok uba la wan iuhkjat sha kane ka jylla Meghalaya, u la ong ba kane ka pilot project ka dei kaba kongsan bad ka ban ïarap ïa ka ri India ha kaba pyndonkam ïa ki buit jingstad kum kane ka juk teknologi kaba mynta.
“Ka (Republic of Korea) Embassy ha New Delhi kan sa nang trei shitom shuh shuh ban wanrah kum kine ki projek kiba pynmyntoi ïa ki paidbah da ka jingïatreilang shuh shuh ha ki snem ki ban dang wan," u la ong.
Shillong, Jymmang 17 : U Nongïalam ka Liang Pyrshah u Dr Mukul Sangma u la kyntu ïa ki paidbah jongka jylla ba kin ai jingsneng ïa ki MLA kiba bamsap da ka bainong kaba tyngeh ha ka election MLA 2023.
“ Ka buit ban ai jingsneng ïa kine ki MLA bamsap ka long ban ailad ba kin theh puk puk ha ka election bad pynrem pat ïa ki ha kaba kut.
Ai jingsneng ïa ki ba kin sngewthuh bad long ka nuksa bad jingsneng ïa kiwei ba donkam ka jingkylla bamut ban shakri ïa ki paidbah bad ka jaidbynriew da kaba trei hok bad pyndep ïa ki jingkular namar tang ka pisa kam treikam satia" ong u Dr Mukul.
U la ong “ Lada ngi ailad ïa kine ki MLA bamsap ban jop ïa ka election da ka pisa ka jylla kan nangjot nangjot.
Ki paidbah ki dei ban sngewthuh ba kane ka jingpyndonkam da ka pisa ban thied ïa ka hok jongki ka ap ka jingma ïa ka jylla bad ïa ka pateng ban wan namar lada kine kiba bamsap ki jop da ka pisa kin ïai bteng bad ïai leh ïa ki kam bamsap ha ka jylla bad kin leh kumjuh shi kumjuh man ka san snem.
Kin wan bad thied ïa ki vote da ka pisa bad hadien ka election lada ki jop kin ïaleh ban kamai ban khyllie ïa kaei kaba ki la pynlut ha ka por election bad kin dang ïai bamsap shuh shuh bad kane kan ktah jur ïa ka jylla bad ïa ki paidbah".
U la banjur ïa ki nong trei ba shitrhem ka AITC ba kin trei borbah ban pynsngewthuh ïa ki paidbah halor kane ba kin nang bad sngewthuh kiba kum kino ki nongïalam ki donkam ban jied la ka dei na ka AITC ne na kano kano ka party ruh ym ban jied ïa kito kiba leh arsap, bamsap bad riehtngen ha kata ka syrngiew ba ieit jaidbynriew.
“ Ngam kwah ban jer kyrteng hynrei ki don ki MLA kiba pyrkhat ba lyngba ka saiñ pyrthei kin pynlong kum ka atiar ban pynkhraw ïa ka kamai kajih jongki da kaba tuh bad lute ïa ka jylla bad ïa ki hok jong ki paidbah" ong u Dr Mukul.
U la ong ba kane kam long satia ki dak ki shin kiba itynnad.
“ Kumta ngi dei ban sngewthuh ïa kino ki riew shim kabu ne ki khwan myntoi shimet namar kine ki dei kiba pynïapait ïapra ruh ïa ka imlang ka sahlang.
Namar lada ïaka sorkar la thaw da kiba kum kine ki briew da ka jingthmu ban wan ha ka bor ban ïoh lute pat na ka sorkar jylla, ym tip shuh shano ka lawei jongka jylla kan poi namar ka jingkiew kan long tang ma ki katba ki paidbah kin dang iap thngan".
Shillong, Jymmang, 17: Ka jingther jong u lapbah uba jur naduh kine ki sngi ba la leit noh haduh mynta ka la buh jingma ïa ka jingkieng kaba pynïasnoh ïa ka surok Shillong-Mawlai By-pass hadien ba ka surok ka la ngam.
Kane ka jingkieng shwa ban poi ha Inter State Bus Terminus, ha Mawiongrim, ka dei kaba dang shu dep plie da u Myntri Rangbah ka Jylla u Conrad Kongkal Sangma ha u Nailar, 2019.
Ka jingngam jong kane ka surok ka dei na ka daw ka jingbym don jong ka nala ban pyntuid ïa ka um shabar jong ka jingkieng bad kaba la pynlong pat ïa ka surok ba kan ngam shapoh na ka daw ka jinglang ka um bad lehse kaba lah ruh ban twa ha kano kano ka por.
Kane ka la buh jingsyier bha ïa ki nongleit nongwan kiba ju pyndonkam ban ïaid lyngba ïa kane ka surok khnang ban lait na ka jingdheng kali sha surokbah National Highway.
Tang hadien katto katne por ïa ka surok Shillong-Mawlai By-pass la khang noh ban ïaid kali bad bun na ki nongleit nongwan kiba sah ha nongbah Shillong kiba thmu ban leit sha Ribhoi District bad kumjuh ruh ki kali kamai Tourist kiba thmu ban leit sha Assam ki la hap ban phai dien noh ynda la poi ha kane ka jingkieng kaba pynïasoh lyngba ka shnong Mawiongrim bad ka Mawkynroh bad don ruh ki kali Tourist kiba wan na Assam sha Shillong ki la hap ban phai dien da kaba ïaid noh na surokbah.
Ka jingkhang dam shipor ïa kane ka surok, ka long ban lait noh na kino kino ki jingjia basngewsih kaba lah ban jia ha kano kano ka khyllipmat.
Ha kaba ïadei bad kane, ka tnat PWD ka la maramot noh marmar ïa kane ka jingkieng bad khang shwa shipor ïa ka leit ka wan jong ki kali namarba ka rukom long jong ka jingkieng ka i synjor bad kam da i skhem satia.
Ki nongïalam jong ka KSU Mawlai Circle, kiba la hiar jurip ha kane ka sngi ki la kynnoh ba ka jingngam jong ka surok ka dei na ka jingtrei torti jong u Kontraktor uba pyntrei ïa kane ka surok.
“Kumba u Symbud Myntri Rangbah u Bah Prestone Tynsong u ong ba ka jingdon jong kane ka lynti kan pynlait ïaka jingdheng ha u surok National Highway bad kala long shisha hi ruh ka jing ïarap ïaki nongleit nongwan ba kin poi kloi sha ki jaka ba ki thmu ban leit, hynrei lyngba ka jingsniew noh kane ka jingkieng kan wanrah biang ka jingeh ïaki paidbah kiba ju pyndonkam ïa kane ka lynti thymmai," la kynthoh ka Seng.
Ka Seng ka la dawa ïa ka tnad PWD ba kan maramot mardor ïa kane ka jingkieng bad kyntu ruh ba dei ban shna noh ïa ki nala ha ki rud surok khnang ba ka um kan tuid laitluid bad kan ym khlong ne pyn julor la ka dei ïa ka surok ne ïa ki jingkieng kiba don ha kane ka surok, ong u kyrwoh na u General Secretary ka KSU Mawlai Circle u Samla Rapborlang Nongrum.
Shillong, Jymmang 17 : U Nongïalam ka Liang Pyrshah u Dr Mukul Sangma mynta ka Sngi Ba-ar u la ong ba kin don bun ki MLA ki ban liem lyndang ha ka election MLA 2023 bad nalor kata ka NPP kam dei ban khmih lynti ba baroh ki MLA jongka kin neh beit namar kin don bun ki ban phet bad ïakhun na kiwei kiwei ki party ruh.
“ Wat khmih lynti ba baroh kito ki MLA kiba phi (NPP) khwai na kiwei ki party da ki buit poh jongphi kin long ki mar kordor jongphi hynrei kin long pynban ka jingkit bakhia jongphi " ong u Dr Mukul haba ïakren bad ki nongthoh khubor da kaba ther tyngeh ruh ïa ki jingpyrshang jongka NPP ban khring ïa ki MLA ka AITC bad jong kiwei kiwei ki party da ka bor.
“ Ngan kren shai beit bad lehse bun ki ban ym sngewtynnad hi ruh namar nga nud ban ong ba kin don bun ki MLA ki ban shah pynliem ha ka election 2023.
Na kata ka daw kin don ki Seng Saiñ Pyrthei kiba haba ki tip ba kita ki MLA jongki kin ym jop shuh kin hap ban pynïakhun da kiwei ban ïakhun ïa kiwei pat ki seng sain pyrthei ha u 2023" ong u Dr Mukul.
U la pynkynmaw da kaba ong “ Peit aiu ka jia ha ka election MLA 2018 na ki 5 tylli ki constituency na Ri Bhoi baroh la jop da kiba thymmai suda.
Kumjuh ruh na West Khasi Hills baroh 3 seat ruh da kiba thymmai.
Ka jia kumjuh ha North Garo Hills, East Garo Hills baroh 3 ngut ki MLA da kiba thymmai suda.
Kumta kan jia ha u 2023 ha kiba bun ki District" ong biang u Dr Mukul.
Ha kaba ïadei bad ka jingkob jong u Myntri Rangbah u Conrad K Sangma ba kin don 7 ngut ki MLA ka AITC ki ban ïakhun na ka NPP, u Dr Mukul u la ong “ Wat lada u kob kumta ruh tangba kin don ruh bun ki MLA ka NPP ki ban ïakhun na kiwei ki party namar kata ka long ka jingshisha bad nga tip ruh ïa kiba kum kita ki MLA".
U la ong kitei ki MLA ka NPP kin ïakhun na kiwei ki seng saiñ pyrthei ym dei na ka AITC namar ka party jong ngi kam dei kaba khring ne kwai jubor ïa ki MLA jong kiwei.
U la ong “ Ka NPP ym dei ba ka shu khroh jubor tang ïa ki MLA jong ka AITC hynrei jong kiwei ki seng saiñ pyrthei ruh kiba ka ïasynrop lang ha kane ka sorkar MDA.Tangba kumba ka NPP ka leh kiwei ki seng saiñ pyrthei ruh ki leh kylla ïa ka bad kane kam long satia kaba i tynnad ban ïohi".
Ka NPP ka la pyrshang kat lah kat ïai ban khroh ïa ki MLA ka AITC bad kane ka rukom leh kam long kaba itynnad ha ka saiñ pyrthei.
Ki leh ïa kane ha ka jingkut lad namar kim don ki kyrtong kiba biang kiba lah ban jop biang, ong u Dr Mukul.
U la ther ba kine ki jingkob jong u Conrad K Sangma ki long kiba u shu thok shu jler bad ïalam bakla ïaki paidbah.
U leh ïa kane da ka jingthmu ban ïalam bakla ïa ki paidbah hadien ba ula ïohi ba ki paidbah man la ka sngi da ki spah spah ngut ki pynïasoh sha ka AITC namar ki kwah ban ïohi ïa ka jingkylla ha u 2023.
“U leh ïa kane hadien ba u ïohi kaei kaba la jia ha madan man la ka sngi tang ban ïoh ïalam bakla bad ban ong ïa ki paidbah balei ba phi kwah pynïasoh sha ka Trinamool Congress haba da ki MLA jongka ki dang khreh mih hynrei nga tip ba ki MLA ka AITC ki skhem ka nongrim.
Nga kwah ban kren shai ba ka Trinamool Congress nalor ki MLA jongka ba mynta kan ailad ruh ïa ki samla ban ïadon bynta ha ka saiñ pyrthei.
Ki paid nongshong shnong jongka jylla kin sa nang ïohi ïa ki jingïai kylla jongka saiñ pyrthei ha kane ka jylla ha ki khyndiat por ban sa wan" ong u Dr Mukul.
Shillong, Jymmang 17 : Haduh lai ngut ki nongshong shnong ka jylla, kynthup ïa ki arngut na East Khasi Hills bad iwei pat na Ri Bhoi District ki la duhei ia la ka jingim na ka jingwan syllad kynsan ki bor ka marïang ha ka 13tarik mynta u bnai.
Haba pyntip ïa kane, u Myntri ka tnad Revenue and Disaster Management, Bah Kyrmen Shylla, u ong ba nalor ka jingduh ïa ki mynsiem briew, ka la don ruh ka jingjulor kaba khraw la ka long ha ki lynti syngkien, ki iing ki sem, ki jingri jingdub bad khamtam wat ki jingthung jingtep ha kylleng ki bynta jong ka jylla.
“Ngi sngewsih ban pyntip ba ki distrik kiba shah ktah jur eh dei ka East Khasi Hills bad ka Ri Bhoi District ha kine ki arsngi haduh ba lai ngut ki la duh ei ïa la ka jingim," ong u Myntri haba kren bad ki lad pathai khubor.
La ïathuh ruh ba ki don ki jaka ba ki mar rep ruh ki la shah pynjulor lut na ka jingther u lapbah bad ka jingshlei um ki jaka rep.
Ym tang katta, ha ka 13tarik lei lei haduh 13 tylli ki longiing ki lashah pynjulor tang ha East Khasi Hills na ka jingther khlem sangeh jong u slap.
Nalorkine, ka la don ruh ka jingtwa biang ha riat Rngaiñ kaba la pynlong ïa ar tylli ki kali ban julor jur.
Da kaba pyntip ba ka sorkar ruh ka la pynkhreh ia ki lad jingïarap na ka bynta kitei ki longiing ba sngewsih kumjuh na bynta kito kiba kynduh ïa katei ka jingshah pynjulor ha ki bor ka mariang, u Myntri u la kyntu ruh ïa ki nongshong shnong ba ki dei ban long kiba husiar bad peitngor namar ka jinglong jingman ki bor ka mariang ha kum kane ka por ki shu wan kynsan kynsan beit.
Ha shwa kane, u Myntri u la kyntu ruh ïa ki tnad bapher bapher jong ka sorkar jylla kiba dei ban peit halor kitei ki jingjia ba ki dei ban long kiba trei shitom khnang ba ki paidbah kin ïoh ïa ki jingïarap ha ka por kaba biang.
Katkum ka jingong jong u Myntri, jan man u snem ka jylla ka ju duh ei ïa ki mynsiem briew tang na ka daw ka jingwan lyngshop ki bor mariang.
“Na kane ka daw nga kyntu ba phin long barabor kiba peitngor bad to long ruh kiba kloi ban ïarap lang ïa ki para briew haba don ki jingjia kiba kyrkieh khlem da ap katban da wan ki bor sorkar," bynrap biang u Myntri.
Shillong, Jymmang 18 : Ka Onside SC bad ka Maw-U-Tieng SC ki la ïoh ban khur ïa ka jingjop ha ka phutbol ki kynthei kaba long ha kane ka sngi Balang ba la tip kum ka Women Football League 2021-2022.
Haba phai sha ka jingïakhun kaba nyngkong, ka Onside SC ka la pynliem ïa ka Thynroit SC da 3-0 kol.
Ïa ki kol jong ka Onside SC baroh lai tylli la ïoh ban thep da ka Makrisha Songthiang ha ka minit kaba 47, 49 bad ha ka minit kaba 53 jong ka kylla miet.
Ha ka jingïakhun kaba ar pat, ka Maw-U-Tieng SC pat ka la ïoh ban thep da tang shi kol bad jop da ka said ïa ka Nongkohlew SC.Ïa katei ka kol jop la ïoh ban thep da ka Lavinia Warjri ha ka minit kaba 42 jong ka jingïakhun.
Ka jingïalehkai la shai ka sngi pat kan long hapdeng ka Rahjingshai SC pyrshah ïa ka Mawlai SC ha ka por 1:00 baje mynsngi bad ha ka jingïakhun kaba ar pat kan long hapdeng ka PFRFA pyrshah ïa ka Laitkor SC ha ka por 3.30 baje janmiet.
Nongpoh, Jymmang 18: Hadien 2 snem bala pynsangeh ïaka lympung ïalehkai sports jong ki skul bapher bapher ha Ri Bhoi namar ka khlam Covid-19, ka ophis u District Sports Officer Ri Bhoi District mynta u snem kala shim biang ïaka sienjam ban pynlong ïaka lympung District Level Inter School Athletic Meet 2022, bala plie pyrda ïaka hynin ka sngi ha madan NSCA Pahamsyiem.
Ïa katei ka lympung ïalehkai sports la wan ban plie pyrda da u Arpit Upadhyaya Deputy Commissioner ka Ri Bhoi District kum u kongsan bad u Giri Prasad Superin tendent of Police ka Ri Bhoi kum u symbud kongsan haka jingdonlang u Bah Bobby L Nongbet District Sports Officer, Ri Bhoi District, Bah RB Shadap President ka RBDSA, ki principal ki nonghikai bad ki khynnah skul kiba la shimbynta shitrhem ha katei ka sngi.
Ha katei ka lympung la wan ruh ban ïa shim bynta haduh 22 tylli ki skul bapher bapher na kylleng ka Ri-Bhoi District ki ban sa aireng haki lympung lehkai bapher bapher.
Haba kren ha katei ka sngi kum u kongsan u Arpit Upadhyaya Deputy Commissioner ka Ri Bhoi District u la ai ka jingïaroh ïaka ophis u DSO kaha la shim iaka sienjam ban pynlong Ia katei ka lympung kaba long kum ka rynsan iaki khun samla na kylleng ka dong Ri Bhoi ba kin ioh ban sei madan iaka sap ialehkai sports kaba ki don bad ai khublei khamtam iaki skul kiba la wan ban shim bynta shitrhem ha katei ka lympung najan bad na jngai.
Lyngba katei ka lympung ki khynnah ïalehkai kiba jop kin shah jied ruh ban leit ïashimbynta sha ka State Level ka ban sa long shen ha nongbah Shillong.
Jowai, Jymmang 18 : Ka Dorbar Shnong Namdong-A West Jaiñtia Hills District ha kane ka 16 tarik u Jymmang 2022, kala pynkup burom ïa u Alexander Lyngdoh uba la ïoh rah ïa ka nam lahduh ha ka State Level Arm Wresling Championship 2022 kaba la long ha KJP Assembly Hall IGP New Hope Resturant Shillong, uba dei u samla ba ïaleh arm wrestling na ka Shnong Namdong-A uba la ïoh rah ïa ka kyrdan ba nyngkong ha ka jingïakhun kti ba 70kg Class.
U Alexander Lyngdoh udei u samla na ka Shnong Namdong-0A uba don ka jingduna namar ba um lah ban kren naduh ka por ba u dangrit bad u long ruh u samla bym don kmie don kpa shuh hynrei la ri bad sumar ïa u da i meiduh jong u bad mynta ula trei bylla mistri bad ki paralok jong u ha Jowai.
Ha kane ka sngi la ïadonlang u MDC ka Mynsngat Khanduli Constituency u ma Dawan Lyngdoh, u pa Dolloi ka Elaka Nongjngi ki waheh ka Raij Namdong u Waheh Shnong Namdong-A ryngkat ka jingïadonlang ki paidbah nongshong Shnong.
Ka Dorbar Shnong ryngkat bad u MDC ki la ïarap da ka song pisa sha u Alexander Lyngdoh ha katei ka sngi.
Ha ka juh ka por kila ai ka jingkitbok ïa u na ka bynta ka jingleit ïakhun biang jong u ha ka National Level ha Hyderabad naduh ka ka 30 tarik May haduh ka 6 tarik June, 2022.
Jowai, Jymmang 18 : Ka West Jaiñtia District Badminton Association (WJDBA), Jowai shen kan sa pynlong ïaka Inter School Badminton Tournament-2022 ka ban sdang naduh ka 1-6-2022 haduh ka 4-6-2022 ha Indoor Hall ka Chutwakhu Social Welfare Local Dorbar Jowai.
Na ka liang ka Association ka khot bad wer ïaki skul bapher bapher kiba don hapoh ka West Jaiñtia ba kin wan ïashim bynta ha katei ka jingïaleh Badminton jong ki khynnah skul ka District, na ka bynta ki kyrdan la pynbeit ha ka kyrdan Under-13, 15 bad 17 (boys & girl) Single bad Double.
Ïa ka tarik ba khatduh ban pynpoi ïaki kyrteng ki nongïalehkai kan long ha ka 30-5-2022 hapoh ka por 6 baje janmiet, ïa ki jingtip bakham bniah lah ban phone ha u Tournament Secretary u Mebanker Chullai (89749-98912/93781-94223).
Khliehriat, Jymmang, 18: Ka ophis jong u District Sport Officer East Jaiñtia Hills District, hynnin ka sngi ka la pynlong ïa ka jingialehkai sport, ka ba lai sngi, ka District Level Inter School Athletic Meet 2022, kaba la pynlong ha madan Teilang Playground, Dkhiah West, East Jaiñtia Hills District, ha kaba u Deputy Commissioner ka East Jaiñtia Hills, u Abbhilash Banarwal, IAS u la wan ban plie ïa kane ka jingialehkai sport.
Haba kren kum u kongsan, u Abhilasah Banarwal, u la ai ka jingiaroh ïa baroh ki nongïalehkai sport kiba na ki skul bapher bapher bad ula pynshlur bad ai mynsiem ruh ïa ki ba kin trei shitom ban nangkiew shuh shuh ha ka kam ialehkai sport, ban poi sha ka thong wat hapdeng shibun ki jingeh, u la ong ruh ba ka jingialehkai sport kan ïarap ïa ki khynnah ban long kiba ryntih ban don ka mynsiem ïaleh ban poi sha ka thong,Ha une u snem ka jingïalehkai sport (athletic meet), ki la wan ban ïashim bynta haduh 23 tylli ki skul kiba napoh ka district ha ki jingialehkai sport bapher bapher, kiba kynthup ïa ka jingïamareh thong kaba 60 mitar, ka 4X100 mitar relay, ka Discus Throw, Javelin Throw, Shot Put, High jump bad Long Jump kaba la phiah ha ki lai bynta, kata kito kiba hapoh ka 14 snem, kiba hapoh 16 snem kyrta bad kito kiba hapoh ka 18 snem kyrta na ka bynta ki kynthei bad shynrang.
Kiba la ïadonlang ha kane ka sngi, ki kynthup ruh ka District Sport Officer East Jaiñtia Hills District, ka kong Stephanie, u bah M.Rapsang, u General Secretary, East Jaintia District Sports Association, u bah Coming One Joy Tlang bad kiwei kiwei.
Kane ka jingïalehkai sport ka kham long kyrpang mynta u snem namar la rakhe kyrpang ruh ïa ka jingdap san phew snem ka jingïoh jylla ka Meghalaya.
Ka jingplie paidbah jong u Myntri Rangbah ka Jylla u Conrad Kongkal Sangma ïa ka mashin ba la wanrah na ka ri South Korea kaba long kum ka pajwa na ka bynta ban pyndonkam ha kaba thang ïa ki ñiut bad ïa ki jaboh jabaiñ ba la lum na kylleng ka Sor Tura kan long kum ka jingsdang ban plie ïa ka jingkhang ïa kiwei pat ki District kiba dang ïaksaid haduh mynta ban wad ïa ka jaka theh ñiut kaba biang.
Dang ha kine ki khyndiat taiew ba la leit noh ka jingsatah ki ñiut bad ki jaboh jabaiñ na surok ka Ïawmusiang ha sor Jowai ka la pynkyndit bynriew ïa baroh ki Dorbar Shnong kiba la sdang ban khih khohreh ban wad ïa ki lad ki lynti ban weng ïa kane ka jingeh kaba ki paidbah kin sa ïakynduh hadien habud.
Ka jingbym ïoh jaka theh ñiut jong ka Sor Jowai bad ha kiwei kiwei de ki shnong kum ha Ribhoi District bad kiwei kiwei de ki jaka ka long na ka daw ka jingpyrshah jong ki paidbah na ka daw ba ki bor badei peit kim shym la shimkhia ban da pynsngewthuh janai ïa ki paidbah.
Hynrei kane ka sienjam ba ka Sorkar ka la wanrah da ka mashin thang ñiut na ka ri South Korea kan weng ïa kane ka jingeh kaba ki Dorbar Shnong ki la ïakynduh mawsiang baroh shikatta.
Watla ka Sorkar Jylla kam dei ban shong kli kti ban shu pynap lynga ïa kiwei pat ki District kiba donkam ïa ki jaka theh ñiut kiba biang namar ka jingkharoi jong ki nongshong shnong ka la kiew bha katba ki bnai bad ki snem ki nang ïai tyllun.
Lada ka Sorkar kam kyndit thiah noh mynta ka kynti lehse ka jingeh kan long hi ïa u paidbah.
Kumba u Myntri Rangbah u la pynpaw ha ka jingïalang ba la plie ïa ka mashin thang ñiut ha Tura ba ka la don ka jingpyrkhat ban wanrah naduh u snem 2019 la sngewthuh ba ka Sorkar ka la pyrshang katba don la ki buit ki lad ban weng ïa kane ka jingeh kaba ki paidbah ki ïakynduh.
Ym tang ha Jowai, hynrei wat ha nongbah Shillong ruh ka Sorkar ka ladei ban wad ïa ki lad ki lynti ban buh ïa ka jaka theh ñiut kaba biang lehse da kaba wanrah da katei ka mashin na ka ri South Korea namar kumba ka long mynta kan sa poi ka por ba ka jaka theh ñiut ha Marten kan sa shlei bad ka jingma kan long hi ïa ka pung Umïam lada ki jaboh jabaiñ kiba la theh baroh shikatta kin tuid sha ka pung Umïam kan buh jingma ruh ïa ki jingthaw kiba im ha kane ka pung.
Ki la don ki khep ba ki jaboh na Marten ki la tuid sha ka pung umïam bad kane ka la wanrah ïa ka jingsngewkhia jong kiba bun balang khamtam ka jingsatah jong ki jaboh jabain ha lynti rim ha ki snem kiba la dep.
Ka Sorkar lyngba ka tnat Pynroi Sor ka ladei ban ïasyllok sani bha bad ki Dorbar Shnong khnang ban wanrah ïa katei ka mashin na ka ri South Korea namar lada ka kam kan urlong katkum ka jingkhmihlynti khlempep kan long ruh ka jingmyntoi hi ïa ki shnong ki thaw kiba dap da ka jingkulmar jingmut bad ka jinglynga haduh lano bad kumno yn pynkhuid ïa ki ñiut kiba mih na ki thliew ing jong ki briew.
Ka Sor Shillong ka la nang heh bad nang ïar bad ka jingkharoi jong ki nongshong shnong ka la nang kiew bad kan buh jingeh hi hadien habud ka lada ka tnat Pynroi Sor jong ka Sorkar Jylla kam kyndit bynriew ban pyrkhat lypa kumno ban weng ïa kine ki jingeh namarba kan sa poi ka por ba kaei kaba ladep jia ha Sor Jowai kan sa jia ruh ha kiwei kiwei pat ki shnong bad ha kata ka por mano ban shim ïa ka jingkitkhlieh.
Lada bishar sani bha ïa ka jingbym lah ban weng ïa kane ka jingeh ka dei na daw ba ngim pat don satia ïa ki teknoloji kiba biang katkum ka juk stad kaba mynta bad haduh mynta hi ngi dang hap ban shahniah sha kiwei ki jylla bad sha ki ri kiba nabar ban weng ïa kane ka jingeh.
Nongstoiñ, Jymmang 18: Ki don shibun bah ki shnong ha ki thaiñ khappud kiba dang hap ban ïaid da ka kjat haba ki leit ki wan namar ka jingbym pat don surok kali.
Ha kine ki khyndiat sngi u nongthoh khubor u ïoh ban ïakren bad ki katto katne ki rangbah na ki katto katne tylli ki shnong kum na Mawkhap, Sohramlep, Nongmawleiñ bad kiwei, ha kaba ki la pynpaw ïa ka jingsngewkhia halor ka jingbym don ïa ki surok kali, kaba la buh jingeh haduh katta katta ha ka kit ka bah bad ka leit ka wan.
U bah L.J Nongteiñ uwei na ki riew rangbah na ka shnong Nongmawleiñ, u la ong ba ha kine ki snem ba la dep, katei ka shnong ka la ïoh ïa ka surok kaba la pyntrei lyngba ka skhim MNREGS naduh Ïewnongma haduh ha shnong.
Hynrei, katei ka surok ka neh tang katto katne bnai, namar ka dei ka surok khyndew bad mynta lei lei wat ki Mahindra pickup ruh shem shitom haduh katta katta ban ïaid ha ka por lyiur.
U la ong ruh ba mynta u snem namar ba duna slap ki don teng teng kiba ïaid, hynrei bunsien ki sahkut ha shiteng lynti da ki bun sngi.
Nalor kata u bah Nongteiñ u la ong ruh ba la jan baroh ki shnong ha katei ka thaiñ ki im da ka rep kwai, tympew, ki soh ba laiphew jait, ki pai.
Hynrei na ka daw jong ka jingbym don ka surok kaba biang, bun ki mar rep ki shu sep ei.
U la ong ba ha kine ki sngi ki soh phan ki shu hap ha madan namar ki la ih bha bad ban bam ruh ym lah bam, namar ha kawei ka dieng ki soh da ki spah tylli bad ban leit kit da u briew shaduh ki jaka ba lait kali ruh tang ka bai kit ym mih shuh, namar ba wat lada uba khlaiñ kit katno katno ruh ban kit tang saw tylli ruh um lah.
Ha kaba ïadei bad katei ka surok, u bah Nongteiñ u la kyntu ïa ka sorkar jylla ba kan thaw ki lad ki lynti ban mang pisa na ka bynta ban phah maramot ïa katei ka surok ba la pyntrei lyngba ka skhim MNREGS.Namar lada ym lah ban siang rong ruh lada mang pisa tang ban siang maw ruh ka la long ka jingmyntoi kaba khraw ïa ki paidbah.
Ha kajuh ka por u la ong ba hajan jong ka shnong Nongmawleiñ, ka don kawei ka jaka kaba u don u mawsiang u ba heh kat u lum bah bad ka jingïar jong utei u mawsiang ka la jan ïa ryngkat bad kawei ka madan phutbol kaba heh.
U la ïathuh ruh ba ha jrong utei u mawsiang, man la u snem da ki spah ngut ki briew na ka jylla Assam ki wan kiew bad ki wan jngoh kai.
U la ong ba lada ka don ka surok kaba biang, ka jingdon jong katei ka jaka kan long ka jingkyrkhu kaba khraw ïa ka thaiñ, khamtam eh lada ka sorkar lyngba ka tnad jngohkai kan shimkhia ban pynitynnad shuh shuh ïa katei ka jaka, kan khring ïa shibun ki nongwn jngohkai khamtam ha ki aïom synrai ba ka suiñ bneng ka la khuid.
U la kyntu ïa ki bor sorkar ba kin shimkhia lem bad phaikhmat sha katei ka thaiñ khnang ba kan long ka jingmyntoi ïa ki paidbah.
Mawkyrwat, Jymmang, 18: Ka long kaei kaei kaba ai mynsiem na ka bynta ki briew kiba don ka jingduna ha ki dkhot met kiba don ha kylleng ki jaka ha kaba uwei na ki samla Rangbah ka Bri u Hynñiewtrep na ka Shnong Phlangmawprah, kaba hap hapoh jong ka Hima Langrin Syiemship jong ka South West Khasi Hills District watla u dei na ka thaiñ Nongkyndong hynrei u la long ka nuksa kaba bha tam na ka bynta ka imlang sahlang kum u samla uba ju angnud ban pynkylla dur ha ka imlang sahlang da kaba u ju ïai kren ïa ki mat ki jura ym tang katta u la ïoh ruh ban noh synñiang ïa u u duk u suk u sem shilliang kup shilliang lyngba ka YouTube Chennai P.S.Lyngdoh.
Halor kane ka kam ba bha ha ka 12 tarik u Jymmang u la ïoh ban ai sngewbha da ka ‘Wheel Chair’ ïa iwei i khynnah ba don jingduna ha ka thaiñ West Khasi Hills District da kaba u pynlut hi da la ka jong ka pla lade bad katto katne ki jingaimynsiem bad kyrshan lang da ki paralok jong u.
Haba ai jingkren ha ki lad pathai khubor u la ong, “Nga don ka jingsngewkhia bad ka kamram ruh ban ïarap bad kyntiew ïa ki paradoh parasnam ba don kam ïa ka kti kamon kadiang jong ngi ban leh ei ei na ka bynta ka imlang sahlang.
Namarkata, lyngba ka kamai ba ïoh na ka YouTube bad lem ka jingsnohktilang ki paralok ngi lah ïoh ban noh synñiang ïa iwei na i heprit bym lah ban ïaid ban ïeng naduh ka rta ba 6 snem da ka u la buh ruh ka jingthoh sha u DC West Khasi Hills District ba kin shimkhia ban pynrung ïa ine heprit hapoh ka jingpeit ka tnad Social Welfare namar lah 7 snem mynta ym shem la don kino kino ki lad jingïarap na ka sorkar.
Bad khyndiat shaphang ine heprit ka jia kumne ka dei hadien ba ïoh kem pang naduh ka rta ba dang rit ha ka por ba u la sdang leit skul.
Ka jingleit ai jingïarap jong u bah P.S Lyngdoh bad ki paralok kam dei tang ha kane ka kynti ba mynta hynrei ki ju leit ruh ha kiba bun ki jaka ban ai mynsiem bad noh jingïarap lyngba ka song pisa bad kiwei de ki lad ki lynti bad nangne shakhmat kin nang ïai bteng ruh namar nga shim ïa kane ka bynta kum kawei na ki lad ban wanrah ka jingïaieid ïatylli hapoh ka Jaidbynriew bad ban long ruh ka nuksa ba kumba ka ktien ka ong, “Haba phi ïoh ki jingkyrkhu na U Blei wat long kiba im pahuh tang ïa lade hynrei im da ka jingim ryngkat ka mynsiem ban ai lem ïa kiba donkam jingïarap," ong u P.S.Lyngdoh.
Hadien ba u bah P.S.Lyngdoh u la ïoh ban leit ïa kynduh ïa utei u Heprit u la buh ruh ka jingkyrpad ïa ka tnad ophis ka Social Welfare ban ai jingïarap kum ka bai bam kumba kiwei kiba don jingduna dkhot met ki ju ïa jingmyntoi ha kajuh ka por mynta ka sngi u la ïoh ruh ban phah da ka jingthoh sha u Deputy Commissioner jong ka West Khasi Hills District bad halor kane na ka liang ka ophis jong u DC ruh ki la shim khia halor kane ka bynta na ka bynta utei u heprit.
Nongstoiñ, Jymmang 18: Ki pulit jong ka Nongstoiñ Police Station ryngkat bad ka kynhun jong ka ANTF, hynne ka sngi ki la ioh ban kem sa ïa uwei pat u snar khaïi drok ka sor Nongstoiñ ïa kaba la tip kyrteng u Kevin mawlot 24 snem na Dommawleiñ Pyndengrei.
Ka jingioh kem ïa une u runar ka dei hadien ka jingïai buddien bad ïai thwet na ka por sha ka por.
La ong ba hadien ba la kem bad talasi, la ioh ban kurup kumba 16 gram u drok heroin, bun strip u dawai Nitrazepam bad ka pisa kaba don kumba 89,000 tyngka.
Ïa une u runar la pynngat ia u ha ka NDPS Act.
Ka surok ka dei u budlum ka ïoh ka kot bad jingsuk ka leit ka wan na ka bynta ki nongshong shnong bad nongleit nongwan.
Haba ngi kren ïa katei ka phang jong ka jinglong jingman ka surok Mawphlang-Lyngïong-Tyrsad tang shu noh na Mawphlang ter ter ka ban poi shaduh Weiloi bad na Weiloi ka ban lad sha Mawsynram, Lawbah, Balat, Ranikor bad sha Mawkyrwat.
Katei ka surok katkum ka jingkylla ki por ka lah sdang ban khapngiah bad donkam ban pynheh noh ïa ka, namar ka jingkiew ki kali kiba ïaid lyngba katei ka thaiñ man la ka sngi ka long da ki spah tylli bad lah ban poi ruh sha ki hajar.
Kum uwei na ki trai shnong ka thaiñ ngi kynmaw ba ha ki por ba dangrit ka shimpor da ki kynta ban ïohi ia ki kali ki ban ïaid lyngba katei ka surok khamtam ha ka them Lyngïong-Tyrsad.
Bunsien hi ngi sakhi ïa ki kali ha ka por mynstep haba ki kiew sha Shillong na ki shnong bapher bapher na ki thaiñ Ranikor, Mawkyrwat, Mawsynram, Balat, Lawbah bad kumjuh na katei ka thaiñ, nangta ha ka por janmiet haba ki leit phai sha la ki shnong jong ki.
Kaei kaba ngi sakhi ha kine ki sngi katkum ki jing-kylla ka por ka long ba ka shim por tang da ki minit ban ïohi ïa ki kali kiba ïaid lyngba ka surok ha katei ka thaiñ kiba wan bad leit kylleng saw-dong ki shnong kiba hap khamtam ha ki saw tylli ki konstitwensi ba kynthup ïa ka Mawphlang, Maw-synram, Mawkyrwat bad Ranikor.
Kane ka jingsdang bun ki kali kiba ïaid na kane ka surok ha ka thaiñ ka la sdang ban wanrah ïa ka jingkhapngiah bad buh jingma ruh ïa ki nongleit nongwan khamtam ïa ki heprit kiba ïaid lynti ha katei ka surok ha ki shnong ka thain.
Ha teng ha teng ka la sdang ka jingdheng kali kaba kum ka thaiñ ngim pat mad ha ki snem kiba la leit khamtam haba don ki jingtrei kiba ïa dei bad ka surok kum ka jingshna ïa ki muri ne ki culvert bad kiwei kiwei ki bynta.
Kane ka dei ka dak ba lah donkam ban pynheh noh ïa katei ka surok ha ka thaiñ na bynta ka jingbit jingbiang ki nongleit nongwan bad nongshong shnong.
Ngi ïohi ïa ka jingpyn-paw ka sorkar ban pynheh bad pynbha noh ïa katei ka surok ka thaiñ naduh Mawphlang shaduh Mawsynram, ngi kyrmen ba katei ka jingthmu kan pynurlong ïa ka jingthrang ki paidbah ka thaiñ kiba ju ïa kren na ka por sha ka por ba lah donkam ban pynheh bad pynbha noh ïa katei ka surok.
Kane ka dei ka jingai jingmut ban ïatei, katkum ka jingïohi ïa ka jingdonkam bad jingkylla ka por kum u trai shnong kaba long ruh ka sur ki nongleit nongwan.
Lada kane ka jingthrang ki paidbah ka urlong kan long shisha ka jingkmen ïa kiba bun balang.
Jowai, Jymmang 18: Ka Mihmyntdu Community Social Welfare Association (MCS-WA) Targeted Intervention (TI), Injecting Drug User (IDU) Jowai kaba hap hapoh ka Meghalaya AIDS Control Society ha kane ka 17 tarik u Jymmang kala pynlong ïa ka prokram ai jinghikai ban ïada na ka jingngop ha ki jait jingdih pynbuaid ha kylleng ka West Jaiñtia Hills.
Ïa kane ka prokram la pynlong ha Thomas Jones Synod College, Jowai ryngkat ka jingïatreilang jong ka District Social Welfare Officer, katba ïa ka jingïalang la pynïaid da ka kong S.Meliora Lamare, Program Manager of MCSWA TI –IDU Jowai.
Na ka liang ka kong J.Synnah ka District Social Welfare Officer ka WJH District haba ai jingkren kaba ai ka jingïaraoh ïa kane ka kynhun treimon sngewbha kaba la pynlong ïa kum kine ki prokram ai jinghikai hapoh ka District, kaba long shi bynta ban ai jinghikai ïa ki khun samla ba kin lait na ki jingmlien ba sniew hapoh ka imlang sahlang.
Kala pynsngew ruh shaphang ki lad jingïarap na ka sorkar kiba lah ban ïoh da kaba apply kum ka ‘Child Welfare Scheme, Women’s Welfare Scheme, bad ka Scheme na ka bynta kiba don jingduna ha ki dkhot met (Disability) da kaba ong ba ka sorkar kala ithuh haduh 21 jait ki rukom duna ha ki dkhotmet.
Ha ka juh ka por ka khot ïa ki samla pule ban kin long kiba shemphang ha ka jingnang jingstad da kaba ym dei ban ngop ha ki jingsniew kiba bunjait ki jingdih buaid, ka jingarmet ha ka rta ba dang rit, bad kiwe de.
Na ka liang ka kong Rinibeth Patlong, Program Manager of MCSWA TI- CC kum ka nongai jingbatai bniah kala pynsngew shaphang ki jingeh kiba lah ban mih na ka jingkyrni ïa ki jingdih pynbuaid bad kala batia ruh shaphang ki lad jingsumar ïa ki nongpang kiba ngop ha kum kine ki jingsniew.
Kiwei de kiba ai jingkren ha kane ka sngi ki kynthup ïa ka kong Dr.JN Shullai kaba la pynsngew shaphang ka rukom treikam bad ka jingai jingshakri jong ka MCSWA kum ka kynhun treimon sngewbha ban wanrah ïa ka bha ka miet, da kaba ong ruh ba kane ka kynhun ha u bnai ban wan June, 2022 kan kynjoh sha ka jingdap 40 snem ka jingshakri.
Jowai, Jymmang 18: Ka Khasi Student Union (KSU) kala pynkha sa kawei ka shnat treikam kaba la tip kum ka KSU Larnai Unit, West Jaiñtia Hills District, kaba hap hapoh ka jingpeit jong ka KSU Jowai Circle.
ïa ka jingïalang pyntiansmai la pynïaid da u samla Lenningard Tariang (General Secy KSU West Jaiñtia Hills District Unit).
Ha kane ka jingïalang la ïoh ïa ki jingkren lyngkot na ki nongïalam ba hakhmat ka seng.
Hadien kane ka jingkren lyngkot la pyntian smai ïa ki Samla ka KSU Larnai Unit da u Samla Shinningstar Kharbihkhiew (Asst.Education Secy KSU Sengkmie).
La aiti ruh ïa ka Constitution/Letter head sha u secretary ka KSU Larnai Unit da u Samla Jerimaya Laloo (EC Member KSU WJHDU).
Pynkut ka kyrwoh na samla Morning Star Pasi Publicity Secretary KSU Jowai Circle.
Jowai Jymmang 18: Kum ka jingpynkhreh ïa ka jingwan ka jingïapynbeit pud ka Meghalaya bad ka Assam ïa ki bynta kiba dangsah 6 tylli na ki 12 tylli ki jingïapynbeit pud (phase 2) kum ka jingpynbiang ïa ki kot ki sla kiba ïadei bad ka kam Labang-Nongphyllut bad Pangam Raliang (Block I), ki dkhot jong ka Labang-Nongphyllut bad Pangam Raliang Council (LNPC) ki la ïa kynduhlang hynne ka sngi (17/05/2022) ha Jowai.
Ha kane ka jingïakynduhlang u bah M.M.Thaiang ula pynsngew ha ki dkhot ka Seng ba ka kam Labang-Nongphyllut bad Pangam Raliang (Block I) kam dei ka kam ïa khajia pud hapdeng ka Meghalaya bad Assam, hynrei ka dei ka kam ban pynphai ïa kane ka thaiñ na Mikir Hills (Karbi Anglong ba mynta) Assam, ka thaiñ ha kaba ka sorkar Assam ka la pynkhlad bad pynïasoh jubor sha ka Mikir Hills (Karbi-Anglong) ha ka 13 tarik April 1951 tang na ka bynta ka jingbit jingbiang ka jingsynshar jong ka (Assam) hapdeng ka jingbymhun bad ka jingpyrshah jong ki Nongshong shnong ka Elaka u Dolloi Nongphyllut bad Pangam Raliang.
Shuh shuh u bah Thaiang u ong ba ïa kane ka jingpynkhlad jubor na ka United Khasi & Jaiñtia Hills ne na ka Jowai Sub-division bad pynïasoh jubor ïa kane ka thaiñ bad ka Mikir Hills (Karbi-Anglong ba mynta) Assam ha ka snem 1951, ka la duh ka la dam naba da ka hukum jong ka sorkar Assam hi kaba ka la pynmih ha ka snem 1955, ka la pynduh pyndam ïa kane ka Notification kaba 13 tarik April 1951 bad ha kaba la don ruh ka jingïapynbeit thymmai (ground demarcation) da ki ar District United Khasi & Jaiñtia Hills bad ka United Mikir & North Cachar Hills ha ka snem 1958.
Nangta u bah Thaiang u ong ba ïa kane lah ban pynshisha naba ka Labang-Nongphyllut Pangam Raliang Council, ka don ki kot ki sla kiba biang bad kaba dawa na ka sorkar Assam na ka por sha ka por ban pynphai ia kane ka thain (Labang-Nongphyllut, Nongphyllut Dolloiship) bad Pangam Raliang na ka Mikir Hills sha Jaiñtia Hills.
Nangta u ong ba ka jingpynskhem ka Assam Meghalaya Re-organisation Act 1971 ban pynneh ïa kane ka thaiñ bad ka Mikir Hills kam don jingmut eiei naba ka (sorkar Assam) ka la klet ïa ki shithi bad ki Notification jong ka kiba la pynduh pyndam ïa ka Notification kaba 1951.
Hadien ba la ïoh ïa kane ka jingpynshai bad da kaba ai copy ruh ia ki kot ki sla sha baroh ki dkhot jong ka Seng kiba la lah ban poi sha kane ka jingkynduhlang bad hadien ba la ïoh ïa ka jingkren kyntu kynpham ïa ki dkhot jong ka Seng na u bah Bony Lamare, bah Kiron Lyngdoh, bah J.S Marten kane ka jingïakynduhlang ki dkhot bad kum ka Seng (LNPC) kaba dawa ban pynwan biang ïa kane ka thaiñ sha Jaiñtia Hills ka la shim ka jingrailang katba long ba kane ka thaiñ Labang-Nongphyllut, Elaka u Dolloi Nongphyllut bad Pangam Raliang ka dei ban wan hapoh u pud u sam jong ka Ri Jaiñtia Meghalaya.
Ka Seng ka la pynbiang ruh ïa ki kot ki sla kaba ïadei bad ka jingdawa jong ka Seng bad kin sa pynpoi sha u Chairman ka District Regional Boundary Committee bad kum juh sha u Chief Minister ka Meghalaya bad sha u Chief Minister jong ka Assam bad sha u Union Home Minister bad pynkynmaw ruh ïa u (Union Home Minister) ïa ka Memorandum jingdawa kaba ki la dawa ha ka jingwan jngoh ïa ka Meghalaya.
La pynïaid ïa ka jingïalang da u bah B.Sutong uba long ruh u Vice Chairman jong ka Labang-Nongphyllut Pangam Raliang Council.
Nongpoh, Jymmang 18: Ki nongïalam ka Federation of Khasi Jaiñtia and Garo People (FKJGP) sengkmie bad North Khasi Hills District hynnin ka 17 tarik Jymmang, kila hiar sha ka thaiñ Umden naka bynta ban pynskhem ïaki nongkitkam ba thymmai jong ka Umden Circle jong u snem 2022-25 hadien bala kut ka samoi treikam jong ki nongkitkam barim ban pynkhlaiñ ïaka jingtreikam jong ka seng.
Ha katei ka jingpynskhem ïaki nongkitkam ba thymmai ka Umden Circle la wan ban don lang da u Bah Dundi C Khongsit Working President ka FKJGP sengkmie, Bah Lui Lyngdoh President ka FKJGP North Khasi Hills District, Bah Lumlang Mawnai Senior Vice President, Banroy Wahlang Assistant Information Secretary bad kiwei kiwei.
Ki nongkitkam ba thymmai jong ka FKJGP Umden Circle naka bynta ka samoi treikam jong u snem 2022-25 ki kynthup ïa u Samla S Syiem President, Successor Khymdeit Vice President, Apkyrmen Trang General Secretary bad kiwei kiwei bala pynskhem da u Bah Dundee C Khongsit Working President ka FKJGP sengkmie.
Haba kren ha katei ka sngi naka liang u Bah Dundi C Khongsit hadien ka jingpyn-skhem u la pynpaw ka jingsngew kmen ba ka mynsiem ieid ri haki khun samla ka dang rhem katba dangmih ki sngi, bad kum ka seng ka dang don ka jingangnud ban dang pyniar bad pynkhlaiñ ïaka jingtreikam sha man la ki jaka ba ki dkhot kin long kiba peitngor naka jingwanrung kyrthlep jong ki mynder khamtam u pud u sam bad katno ka long ruh ka jingkmen kaba khraw ban iohi ba kitei ki samla haka sien ba nyngkong eh ba ki pynïasoh bad ka FKJGP.U la kyntu ruh ïa kitei ki nongkitkam ba thymmai ha katei ka sngi ba kin long ki shipai kiba don ka jingkitkhlieh naka bynta ka jaitbynriew, bad khamtam ban long ruh ki nuksa ïaki khun samla ban pyni sha ka pyrthei ïaka jingtrei kam jong ki ban peit ïaka eh ka shon haka imlang ka sahlang.
Nongpoh, Jymmang 18: Ki Rangbah hapoh ka lama ka Synjuk ki Rangbah Shnong Ri-Bhoi District mynta ka sngi kila leit ban ujor syndon sha u EM Elaka u Bah Jambor War ha District Council ban pynpaw ka jingpyrshah halor ka jingpynmih hukum ka Hima Mylliem katkum ka shithi No.MS/V-37/2016-22/138-39 dt Shillong the 08,April,2022 kaba la hukum ïaki Rangbah Shnong baroh ba lada don kiba thmu ban plie ïaki Guest House, Resort, Hotel, Petrol Pump, bad kiwei kiwei ki kam khaii ba ki dei ban ioh ka No Objecion Certificate shuwa naka Hima.
Ki nongïalam ka Synjuk hapoh ka jingïalam u Bah BB Makdoh Chairman, Bah PB Sylliang Secretary bad u Bah Sen Thabah mynta ka sngi kila leit ruh ban aiti da ka jingthoh sha u EM ka Elaka u Bah Jambor War ba katei ka hukum jong ka Hima Mylliem sha ki Rangbah Shnong ka long kum ka jingpynduh bor ïaka iktiar ki Rangbah Shnong ba kino kino ki kam khaii dei ban ioh NOC naka Hima ym naka Dorbar Shnong.
Haba kren sha ki lad pathai khubor mynta ka sngi u kitei ki nongïalam kila pynpaw ba naka liang ka Synjuk hadien ka jingïasyllok bad ki Rangbah Shnong kila pynpaw ka jingpyrshah jur halor kane bad da kawei ka jingmut kila rai ban nym pdiang bad ban kyntait war ïa katei ka hukum.
Kila pynpaw ruh ba kane ka jingleh jong u Syiem ka Hima Mylliem ka long kumba knieh noh ïaka bor bad ka iktiar jong ki Dorbar Shnong namar tang ban ai NOC ïa kawei na ki kam ruh hap ban pan bor na u Syiem bad kane ka buh jingeh ruh ïa kiba bun ki khun samla kiba pyrshang ban ieng hala ki jong ki kjat da kaba seng kam seng jam namar tang naka bynta ka NOC hap ban pynlut da ka nongsngi ban leit pan na u Syiem ka Hima.
Naka liang jong ki kila kyrpad ruh sha u EM ba dei ban weng noh mardor ïa katei ka hukum bad naka liang u EM u la kular ban shimkhia ïa katei ka kam.
Shillong, Jymmang : Na ka liang jong ka Seng FKJGP Mawlai Circle ha u kyrwoh lyngba u President u Khrawkupar Nongsiej ka pynpaw ka jingbym sngewhun bad bynñiaw jur ha ka ba ïadei bad ka jingpyntrei torti jong u kontraktor ïa ka Inter State Bus Terminus (ISBT) ka ba la bei pisa da ka sorkar pdeng.
Ka Seng ka la ong ruh ba ka la sakhi da lade ïa ki kynroh jong ki karma ki ba la orpait lut bad khamtam lei lei ka jingjaw jong ka um ha ki ba bun ki karma ka ba pynishai kdar ba ka don ka jyrsieh ka ba shyrkhei sha lyndet.
Ka Seng ka la ong ruh ba ha ka jingshisha ka long ka jingkyrkhu ka ba khraw ïa ki paidbah ka jylla khamtam ïa ki nongshong shnong jong ka shnong Mawlai ha ba wan kum kine ki projek, hynrei ha kajuh ka por ka long pat ka jingtim lada ka tnat ba dei khmih lane ka Sorkar ka phah pyntrei da ki kontraktor ki bym lah ban trei sani ïa ka kam.
Kumta ruh kane ka jinglong jingman ka wanrah ka jingbitar ïa ka Seng bad khamtam ka jingma pat ïa ki paidbah ki ba shong bad trei ha katei ka jaka.
Ka Seng ka la buh jingkylli ruh da ka ba ong; “Mano ban shim jingkitkhlieh lada don ki jingjia ba sngewsih lada jia ba khyllem katei ka kynroh ha ki kamra?.
Kumta ka Seng ka kyntu ia ka sorkar lyngba ka tnat PWD ba ka dei ban shimkhia ban phah pyntrei lane shna biang ïa katei ka jingtei (Building) bad ka dei ban pynshitom ruh kumjuh ïa u kontraktor uba pyntrei torti ïa katei ka kam ïa ka ba ym pat ju ïoh sngew koit ba tang hapoh shi bnai tam hadien ba la plie ïa ka (ISBT) katei ka kamra ka la long haduh katne.
Shuh shuh ka Seng ka pynkynmaw ruh ba kane ka project kadei ka ba la bei pisa da ka Sorkar Pdeng ka ba la kot haduh kumba 48 klur.
Nongpoh, Jymmang 18: U Myntri khynnah jong ka sorkar pdeng u Prof.SP Singh Baghel ba dei peit ïaka tnad Law & Justice bad ki kam pynroi sha ki thaiñ nongkyn dong ha ka 17 tarik rymphang, u la wan jngoh ïaka Ri-Bhoi District naka bynta ban peit bad khmih ïaki kam pynroi kaba la ioh nam ruh kum ka Aspiration District ban ai mynsiem ïaki ophisar jong ki tnad sorkar bapher bapher naka bynta ban dang trei shitrhem bad ban iohi ruh ïaka jinglong jingman jong ka District ha kaba ïadei bad ki kam pynroi.
Naka liang utei u myntri mynta ka sngi u la lum ruh ïa baroh ki ophisar naki tnad sorkar bapher bapher haka jingïalang la la long ha Conference Hall jong ka ophis u Deputy Commissioner haka jingdonlang u Arpit Upadhyaya Deputy Commissioner ka Ri-Bhoi District, u Giri Prasad Superintendent of Police, Bah M Tongper ADC bad kiwei.
Haba kren sha ki nongthoh khubor mynta ka sngi u Prof SP Singh Baghel u la pynpaw ka jingsngewkmen kaba khraw ban iohi baka Ri-Bhoi District ka dei kawei napdeng ki Aspirational District kaba la kiew shaphrang ha baroh ki liang bad khamtam kaba la kiew ruh sha ka kyrdan kaba 5 haka ri baroh kawei.
Naka sorkar ka sorkar pdeng kala mang ruh bun ki skhim naka bynta ka Ri-Bhoi District bad kumba long mynta haduh 12 klur la pynlut ha Ri-Bhoi District kiba dei ki skhim naka Niti Ayog bad NEC bad namar ka jingtbit haka rukom pyntreikam ïaki skhim sorkar naka liang ka sorkar mynta ka la mang sa kumba 8 klur naka bynta ban kyntiew ïaka tnad ka koit ka khiah, ka pule ka puthi bad kiwei.
Naka liang u Arpit Upa-dhyaya Deputy Commisisoner ka Ri-Bhoi District u la ong ba kum u khlieh ka district u la pynpaw ka jingsngewkmen kaba khraw halor ka jingwan jngoh jong u Prof SP Singh Baghel ban peit ïaka jinglong jingman haka district bad ban ai mynsiem ruh ïaki ophisar jong ki tnad sorkar bapher bapher bad ai jingmut ruh ban dang kyntiew ïaka district ha baroh ki liang ha kaba naka liang ka district kan sa nang buh ruh ki jingtyrwa sha ka sorkar ba kan dang mang shuh shuh ki skhim naka bynta ki kam pynroi haka district ha baroh ki liang.
Ha katei ka juh ka sngi naka liang u Prof SP Singh Baghel u la leit ruh ban ïamir jingmut bad ki SHGs, ban leit jngoh ïaka Aganwadi Center ha ka shnong Saiden, bad kumjuh ruh ka Health and Wellness Center haka shnong Umsaw Nongkharai.
Khliehriat iaiong 18: U Executive Engineer jong ka tnat P.W.D (Roads) N.E.C Division, Khliehriat ka buh ka jingpynbna ba yn khang shwa mynta shipor ïa ka jingkieng kaba don hajan shnong Shymplong namar ki nongtrei kin sdang noh ïa ka jingmaramot ïa katei ka jingkieng kaba don ruh ha ka thaiñ khappud.
Kum ban shu phai dien, kawei ka jingkieng kaba ju iaid ki paidbah ha thaiñ khappud ha shnong Shymplong, hajan Sonapyrdi, hynnin ka sngi ka la dkhut ar laing bad ka um kaba lat-lat ka la rong noh ia ka jingkieng, ka jingdkhut noh kane ka jingkieng mynta kala buh jingeh haduh katta katta ia ki paidbah ha ki thain khappud kiba namar na kane ka jingkieng ki paidbah jong ka shnong Huroi, Hingaria, Lejri, Lahalein bad kiwei kiwei ki shnong ba khappud ki jing iaid lyngba.
Namar ka jingjur palat u slap, ka um nalor ki lum ka la wan ban lynshop bad pynjulor lut ploiñ ïa kane ka jingkieng ha shnong Shymplong, mynta ki paidbah ki kynduh jingeh ha ka leit ka wan bad ha ka kit ka bah, namar lyngba kane ka jingkieng ki kali jong ki thain khappud ki iaid lyngba bad kit ia ki mar bam, kit ruh ïa ki mar rep bad pynpoi sha ki jaka ïew.
Khliehriat iaiong 18: Ki dkhot jong ka Meghalaya People’s United Front East Jaiñtia Hills District, hapoh ka jingialam u President u bah Kyrshan Blah, mynta ka sngi ki la hiar ban jurip ïa ka thaiñ Sonapyrdi ban lap ba ka dang don ka jingdheng kali kaba jur bha ha katei ka thaiñ, ka seng ka kyrpad jur ïa ka sorkar Meghalaya bad ïa ka company National Highway Authority of India ba ka shim khia kloi ban weng noh ïa kane ka jingeh jong ki paidbah.
U bah Kyrshan Blah, u la ong ruh ba ka seng ka la lap ba don ka jinghap khyndew kaba jur ha ka jingtwa khyndew ha Sonapyrdi ha kaba ka NHAI kam shym la shim khia eiei ruh ban pynkhuid ïa ka surok, kumjuh ruh ka seng ka lap ba ka jingdheng kali ka la sdang biang naduh ka por 6 baje mynstep ha kaba ki kali ki la shu ieng da u laiñ bad buh jingeh haduh katta katta ïa ki nongleit nongwan.
Katei ka jingdawa jong utei u nongialam ka MPUF na East Jaiñtia Hills District, ba la dawa na ka sorkar bad na ka NHAI ban shim khia ban pynkhuid ïa ka surok, ka long ruh halor ka nongrim ba kiba bun ki paidbah kiba na ki jylla bapher bapher haduh mynta ki dang don kiba dang sahkut ha ka jingdheng kali, don ruh kiba wan lang bad ki khun kiba dang rit bad dang khynnah, kiba la shu shah ha ka jingthngan bad hapdeng u slap ba jur, ym tang katta, kane ka jingdheng kali ka la ktah ruh ïa ki kali kiba kit ïa ki mar bam mar dih kiba thmu ban pynpoi sha ki jaka ïew.
Ha kaba iakren bad ki dkhot jong ka seng ha Sonapyrdi, ki nongleit jingleit kiba na bar jylla, ki la pynpaw ka jingsngew khia bad sngew dukha jingmut haduh katta katta namar ka jingsahkut jong ki ha kane ka jingdheng kali kaba bun bun kynta bad iathuh ba ki la thngan bha bad tang ka um ban dih ruh kim ioh namar ba ym don ki dukan ha kata ka jaka ba ki sahkut ha ka dheng kali.
Na ka liang ki nongleit nongwan ruh kiba dei na bar jylla, ki kyntu ïa ka sorkar Meghalaya ba kan sngewbha ban shimkhia lem banweng noh kham kloi ïa kane ka jingeh ba ki iakynduh ha kane ka jingiaid lynti jong ki kaba ki la sahkut da ki bun kynta khlem bam khlem dih.
La iathuh ruh ba ki don ruh ki briew kiba pang ba shitom, don ruh kiba don lang bad ki khun ki kti, ki kynthei ki khynnah kiba mad jingeh ha kane ka jingsahkut kali kaba jur bha ha Sonapur ter ter shaduh Malidor.
Khliehriat iaiong 18: U Deputy Commissioner ka East Jaiñtia Hills District, u buh ka jingpynbna paidbah ba ka la don ka jingpynkylla ha kaba iadei bad ka dor bai test covid-19 test, ka RT-CPR Test ka ban long noh T200 tyngka shi sien test, ïa ka jingpynkylla la buh da ka tnat Health and Family Welfare (Health and Family Welfare Department Notification No.Health.99/2020/125 dated 23rd March, 2021).
La pynbna ruh ba kito kiba kwah ban leh ïa ki test ha Entry Point yn buh dor ïa ki katkum ka dor thymmai kiba long katkum ka dor jong ki long iïng kiba dei ki Below Poverty Line Household (BPL), kiba don ka card ka rong stem bad rong pink kaba katkum ka jingbthah ki doktor.
Ïa kito kiba dei ki High Risk kiba na ki containment zone ïa ki yn test khlem donkam ban siew pisa bad kito kiba kwah na lade hi ban leh ïa ka RAT/RT-CPR Test ki dei ban siew da ka pisa.
Shillong, Jymmang 18 : U Nongïalam ka Liang Pyrshah u Dr Mukul Sangma u la pynpaw ba um kwah satia ba ka jylla Meghalaya kan pawnam ha ka kam ïa khalai ne kino kino ki kam kiba pynhun ïa ki katto katne ki riew saiñ pyrthei hynrei ka dei ban pawnam kum kawei na ki jaka pdeng jong ka pule puthi.
Haba kren bad ki nongthoh khubor u la ong “ Ngim kwah ba ka jylla kan pawnam ne bna nam na ka kam ïakhalai ne kiwei kiwei ki jaitkam kiba pynhun tang ïa ki katto katne ngut hynrei ka donkam ban bna ka nam bad burom kum kata ka jaka ba ki kmie ki kpa kin hun ban phah ïa ki khun ban bteng ïa ki jingpule jongki".
Ka long kaei kaei kaba sngewsih ban tip ba ka jylla Meghalaya kan bna nam tang ïa ki kam kiba pynhun ïa ki katto katne ngut ki riewsaiñ pyrthei khwan myntoi shimet.
Ula ong “Ka sorkar ka dei ban sngewthuh shai kdar ïa ka jingsngew pyrshah jur jong kiba bun ba lang.
Hynrei ki pyrshang ban pynthame ïa ki paidbah da kaba ong ba kin thaw aiñ ha kata ka rukom ba ki nongshong shnong haka jylla kin ym ïoh lad ban ïashim bynta bad yn shah tang kiba nabar.
Hato kane kam mut lypa ba ka dei ka jaka ka bym bha ban leit rung hynrei yn shah tang ïa kita kiba wan kai sha kane ka jylla?".
Kumta na ka bynta ka burom jong U Blei uba la kyrkhu kyrdoh ïa kane ka jylla sngewbha weng noh ïa kane ka jigthmu ban pynthoh bria ïa ka jylla da kine ki kam ïakhalai kiba ka imlang sahlang kam lah ban pdiang satia.
ïa ka Meghalaya Regulation of Gaming Act 2021 kaba la mynjur da ka Kynhun myntri la ïeng pyrshah da kiba bun ki seng kynthup ïa ka Meghalaya United Christian Forum (MUCF)kiba la pynpaw ba kin sngewtynnad ïa kane ka jingthmu ban ithuh noh ïa kane ka kam ïakhalai bad ïa thong online na ka bynta ki nongwan jngoh kai sha kane ka jylla, wat ka seng HSPDP ruh kaba dei ka seng ba ïa synrop ha ka sorkar MDA ka pyrshah ïa kane, pynkut u Dr Mukul.
Shillong, Jymmang 18 : Ka sorkar pdeng lyngba ka Myntri Khynnah jong ka tnad Social Justice & Empowerment, ka Pratima Bhoumik ha ka sngi Ba-ar ka la plie paidbah ïa ka jingshakri jong ka Composite Regional Centre na ka bynta ban pyntbit bad pynkupbor ïa kito kiba don jingthut ha ki dkhot met, ha ka jingïalang kaba long ha U Soso Tham Auditorium, Shillong.
Ka Myntri Khynnah haba kren ha ka jingïalang lyngba ka video conferencing ka la ai ka jingïaroh ïa ka sorkar jylla kaba la shimkhia ban pynurlong ïa ka CRC na ka bynta ka jingmyntoi jong ki para nongshong shnong ka jylla kiba don ka jinglong ba kyrpang.
Ha kajuh ka por ka pynpaw ruh ïa ka jingkmen halor ka jingai jong ka sorkar jylla haduh 10 akar ka jaka na ka bynta ban tei ïa katei ka Centre ha Umsawli bad ong ruh ba shen ka jingtei kan sa sdang noh.
Ha kane ka sngi u Myntri ka tnad Social Welfare, Bah Kyrmen Shylla u la sam ruh ïa ki tiar ai jingïarap sha ki 55 ngut ki nongïoh jingmyntoi lyngba ka skim ADIP jong ka sorkar pdeng.
Ha ka jingkren, u Myntri u la ong ba ka sorkar jylla kan bteng ban kyrshan ïa ka CRC Shillong ba kan lah ban ai ka jingshakri kaba paka tam bad dei na kata ka daw baki la ai ruh ïa katei ka jaka ba 10 akar ha Umsawli.
Na ka liang ka MLA jong ka Shillong East, Dr.Ampareen Lyngdoh ka la banjur ba baroh ki nongshong shnong ka jylla kiba don ïa ka jingthut ha ki dkhot met ki dei ban ïoh ïa baroh ki jingmyntoi na katei ka CRC Shillong.
Ha kane ka sngi la ïoh ruh ïa ka jingkren na ka Anjali Bhawra, Secretary DEPwD, MSJ&E jong ka sorkar pdeng, nangta ruh na u Sampath Kumar, IAS, Principal Secretary, Socïal Welfare, ka SB Marak (MCS) Commissioner for Persons with Disabilities, u Nachiketa Rout, Director, NIEPMD, Chennai, Dr.Roshan Bijlee, Director, CRC- Kozhikode & Nodal Officer jong ka CRC – Shillong.
Shillong, Jymmang 18 : Ka North East International Fashion Show (NEIFS) ka khot ka wer ïa ki longkmie, ki samla, ki rangbah bad kumjuh ki heprit sha ka lympung ïakob pyni riam kaban long ha ka jylla Assam ha ki bnai ban wan.
Haba pyntip ïa kane, ka Eve Syiemlieh, ka model kaba la wan ba ar ha ka Miss Tourism Queen World Wide kaba long ha Phillipines – 2018 ka la ïathuh ba ha nongbah Shillong ka jingjied ïa kiba tbit ban leit shim bynta ha katei ka lympung kan long ha ka 27tarik mynta u bnai ha Shillong Club.
La pyntip ruh ba kam don satia kano kano ka kyndon ïa ki nongshim bynta hynrei la shah mon sngewbha ïa baroh.
Katkum ka jingïathuh da ki nongpynïaid, lyngba katei ka rynsan kin sa jied pat ïa kiba tbit la ka long ha ka thup ki samla, ki longkmie, ki rangbah ne ki heprit na ka bynta ba kin ïoh pat ban leit shim bynta sa ha ka lympung kaba kham heh kaban long ha jylla Assam kaba yn wan shim bynta da bun ki jylla jong ka Ri kumjuh ruh wat na shabar ri kumjuh.
Shillong, Jymmang, 18: U Ambassador jong ka ri South Korea u Chang Jae–bok bad ka kurim jong u ka Gu Jung–Hyun ha ka sngi Balang ki la leit jngoh ïa ka Dr.APJ Abdul Kalam Memorial Herbal Garden kaba don ha ka thaiñ Pynursla.
Kane ka kper rep kynbat ka don ha Wah Daeng Rod kaba hap ha ka jaka jong ka Khun trai Saw Kur khap Umsong ha ka shnong Pynter.
Ki nongpynïaid jong kane ka kper hapoh ka jingïalam jong ka Khun Kur Longtrai Lai Kynthei , Raid Shabong ryngkat bad ka shnat jong ka Khun Trai Saw Kur Khap Umsong hapoh ka jingïalam jong u General Secretary u Bah Riban Lyngdoh bad u Pa’iem Laborious Manik S.Syiem ki la hiar ban plie ïa u mawnongrim ha ka jaka ba la thung kynbat kaba la ai nam ha ka kyrteng jong u President barim ka Ri u Dr.APJ Abdul Kalam.
Ha kane ka jingleit jngoh ïa kane ka kper thung kynbat dawai u Chang Jae–bok bad ka kurim jong u ka Gu Jung–Hyun ki la thung ïa ki kynbat dawai ha kane ka sngi.
Hadien kane la pynlong ruh ïa ka jingïalang ba lyngkot ha ka iingdorbar Neng Gate, Pynursla ha kaba u Ambassador u la long u Kongsan bad ïa ka jingïalang la pynïaid da u Pa’iem Laborious Manik S.Syiem uba long ruh u Adviser bad Convener jong katei ka kam.
La sakhi lang ha kane ka sngi da u Sub-Divisional Officer (SDO), u Block Development Officer (BDO ), u Sordar Hima Mawdon u Bah H.Skhemlon , u Pa’iem Khynnah ka Hima Khyrim, ki Rangbah Shnong , ki nongsumar Kynbat, ki Sordar bad kiwei kiwei.
Shillong, Jymmang, 18: Ka Khasi Students’ Union, Central Executive Council lyngba ka Education Cell ka la pyntip paidbah ba kan sa pynbna ïa ka result jong ka eksamin UPSC-CSE Scholarship Examination 2022 kaba la long ha ka 14 tarik mynta u bnai ha North Eastern Hill University Arts Cluster Classroom ha ka sngi Palei naduh ka por 6:00 baje janmiet lyngba ka Website jong ka Seng.
Kum ban shu pynkynmaw, ki don baroh 130 ngut ki samla na kylleng ka Bri u Hynñiewtrep kiba la ïakhun ïa kane ka eksamin ba la pynïaid da ka seng.
Ïa ka eksamin, ka seng ka la pynïaid kum shibynta ban jied ïa ki samla ki ban pyntbit ïalade ha ka eksamin Civil Service shabar ka jylla ka ban bei pisa na ka liang jong ka seng.
Ki nongïakhun ïa kane ka ekasamin ki la ruh ban peit ïa ki jubab (Answer key) jong ki kylli katei ka eksamin kaba ladep kaba la pyllait ha Website jong ka seng naduh mynta ka janmiet, ong u kyrwoh ba la phah da u Secretary ka Education Cell u Samla R.Kharjana.
Shillong, Jymmang 18: Ka Jylla mynta kadon satang 9 ngut ki briew ba dang pang Covid-19 ne ki active case.
Satang artylli ki District kiba dang don ïa kane ka jingpang ba kynthup ïa ka East Khasi Hills kaba don 7 ngut bad ka Ri-Bhoi District kaba don 2 ngut.
Ha kine ki arphew saw kynta bala leit noh,ym shym la don satia kiba dang ïabit thymmai hynrei 2 ngut kila ïoh pat ïa ka jingkoit na kane ka jingpang.
Ka jingdon jong kiba ïap haduh mynta kala kot 1593 ngut.
Haduh 93820 ngut ki briew kila ïabit ïa kane ka jingpang ha kine ki laisnem mynta hynrei haduh 92218 ngut kila ïoh pat ïa ka jingkoit.
Shillong, Jymmang, 18: U Myntri Khynnah ka Sorkar Pdeng uba peit ïa ka Ministry of Law and Justice, u Prof S.P.Singh Baghel u la ong haba ïanujor ïa ka Jylla Meghalaya katto katne kiwei pat ki jylla ha ka ri India ka jingkynrei ki kam be-aiñ ha Meghalaya ka dang duna.
“Ki don ki jingjia kiba ïadei bad ki jingdih pynbuaid bad ka Protection of Children from Sexual Offences (POCSO) ha ka Jylla Meghalaya bad ong ruh ba ki bor jong ka aiñ ki dei ban pynthikna ba dei ban tehlakam ïa ki kam be-aiñ ka long kaba donkam bha," ong u Prof.Baghel ha ka jingïakren bad ki lad pathai khubor hadien ba la wai ka jingïalang bad ki dkhot jong ka Ingbishar Meghalaya High Court bad ki ophisar jong ka Meghalaya State Legal Authority (MSLA) kaba la long ka nongbah Shillong ha ka sngi Balang.
Ha kane ka jingwan jngoh kaba ar sngi, u Baghel u la peit bniah ïa ka jingpyntreikam ïa ki skhim ka Sorkar Pdeng na ka bynta ki jingdon jingem jong ka Subordinate Judiciary.
U Myntri u la lum jingtip ruh shaphang ki kam kiba ïadei bad ka aiñ ha Meghalaya bad kumno ka Iingshari ka treikam ha ka jylla.
U la ïathuh ruh ba u la leit jngoh ïa ka Juvenile Centre, kawei ka Hospital bad kawei ka Dispensary.
U la pynpaw ka jingsngewkhia jong u halor ki jingjia shah thombor jong kiba dang khynnah, na ki 17 ngut ki khynnah shynrang ba don ha Juvenile Centre, 15 tylli ki dei ki Case jong ka POCSO.U la ong ba ki kam be-aiñ da ki khynnah ka dei ka kam kaba don jingma namarba ka ktah ïa ka imlang sahlang ha ka ri.
“Ka jingkiew ki kam be-aiñ da ki khynnah ka dei kaba la ktah ïa ka pyrthei baroh kawei bad ki khynnah mynta ki donkti ha ki kam ba kham shyrkhei.
Ka dei ka jingeh kaba sngewkhia na ka bynta ka ri kaba donkam ban peit bha ïa kane," u la bynrap.
U banjur halor ka bynta jong ka imlang sahlang, ki kmie ki kpa bad ki paralok jong ki.
“Ka jingïashim bynta ka imlang sahlang ha ka jingai jinghikai ha ki kam kiba ïadei bad ki kam beain jong ki khynnah kalong kaba donkam," u la ong.
“Ki don bun ki bynta kum ka imlang sahlang, ka ïoh ka kot bad kiwei kiwei ba pynlong ïa u khynnah ban leh ïa ki kam be-aiñ.
Ka dei ka kamram jong ngi ban sngewthuh kiei ki jinglong jingman ba pynlong ïa u khynnah ban leh ïa ka kam beaiñ," u la ong.
U Prof.Baghel u la ong ba ki nongïalang Balang ki don ïa ka bynta kaba khraw ban wanrah jingkylla ha ki khynnah rit kiba shem jingeh.
“Lyngba ka jingïalam lynti kaba dei bad ka jingkyrshan, ngi lah ban wanrah ïa ka jingkylla ha ki khynnah.
Ki Centre ki dei ban kynthup shuh shuh ïa ki kam ïalehkai, ka Yoga, ka jingpynleit jingmut bad ki jingïalang ba kynja mynsiem na ka bynta ki khynnah khnang ba kin lah ban lait na ka por jong ki jingkulmar jingmut ba ki ïakynduh namar ki jinglong jingman jong ka rukom im ba ki ju don mynshuwa," la ong une u Myntri.
U la ong ba ki bahaiing hasem ki dei ban peitngor ïa ki kam jong ki khun jong ki khnang ban pynthikna ba kin ym ngop ha ki riewsniew.
“La kheiñ ïa ka Jylla kum ka nongïada jong ka imlang sahlang bad ka dei ka kamram ban ïarap ïa ki khynnah ban lait na ka jingeh," u la ban jur.
U la pynpaw ka jingsngewhun halor ka jinglong ka kam ha Meghalaya bad ka Percentage jong ka jingpyndonkam ïa ki pisa.
Ha kaba ïadei bad ka jingkyrpad shuh shuh na ka bynta ka jingïarap pisa ban kyntiew ïa ki jingdon jingem da ka Jylla, u Myntri u la ong ba ka Ministry jong u ka la mang pisa T.16 klur dang shen bad un sa pyrkhat ïa kane, hadien ba la peit bniah ïa ka jinglong ka jingpyndonkam ïa ki pisa, ha kaba ïadei bad ka jingai pisa shuh shuh sha ka jylla.
“Nga sngewkmen ba ka Sorkar Pdeng ka la mang palat T.700 klur na ka bynta ban kyntiew ïa ki jingdon jingem, khamtam na ka bynta ka kam jong san tylli ki iingbishar POCSO," ïathuh u Prof.Baghel.
U Myntri u la pyntip ba ka dei katkum ka jingbthah jong u Myntri Rangbah duh ka ri u Narendra Modi ba u la wan jngoh ïa ka jylla Meghalaya bad ïa ka Jylla Assam.
Ka thong jong ka jingwan jong u Modi ka long ban lum jingtip halor ka jingpyntreikam ïa ki skhim ka Sorkar Pdeng ha kine ki Jylla, ban leit jngoh ïa ki jaka bad ban peitngor ïa ka jingpyntreikam ïa ki skhim bad ban peit bniah ïa ki kam jong ka tnat, kiba ïadei bad ka tnat kaba u khmih bad kumjuh ïa kiwei ruh ki tnat.
Shillong, Jymmang 18: Ka Federation of Khasi Jaiñtia & Garo People (FKJGP)-Mawlai Circle kala dawa ïa ka Sor kar Jylla ba ka dei ban thung ïa ka jingtohkit halor ka jingshna torti ïa ka Inter State Bus Terminal (ISBT) ha Mawlai Mawiong bad ka jingkieng jong ka surok Mawlai By-Pass.
Ka FKJGP-Mawlai Circle kala dawa ruh ïa ka Sorkar ba ka dei ban tah dak iong (Blacklist) noh ïa ki Contractor kiba pyntrei ïa kine ki project kiba dei ban ai ka jingshakri ïa u paidbah, kiba la long pynban ki jingma ïa u paidbah.
“Ngi dawa ba ka Sorkar ka dei ban tohkit ïa ka jingtrei torti ki contractor ïa ka ISBT bad jingkieng Mawlai By-Pass.
Ka dei ruh ban tah dak iong ïa ki contractor ba kin nym ïoh pyntrei shuh ïa ki project ba kongsan ka Jylla" ong u bah Khrawkupar Nongsiej, President ka FKJGP Mawlai Circle.
Kat kum ka jingong jong u, ka seng na Mawlai kala leit peit da la ki jong ki khmat ïa ka jingtei jong ka ISBT ba la bei tyngka da ka Sorkar Pdeng bad ngi shem ba ki kynroh jong ki kamra kila orpoit khamtam lei ka jingjaw um ha kiba bun ki kamra.
“Kane ka pyni shai kdar ba ka don ka jyrsieh ba shyrkhei sha lyndet" ong une u Nongïalam ka FKJGP haba bynrap “Ka long ka jingkyrkhu ïa ki paidbah ka Jylla khamtam ïa ki nongshongshnong jong ka Mawlai haba wan kum kine ki project hynrei kan long pat ka jingtom lada ka Tnad ne ka Sorkar ka ai trei ïa ki kam ha ki contractor ki bym lah ban trei sani ïa ka kam".
“Mano ban shim ïa ka jingkitkhlieh lada don ka jingmynsaw lada khyllem ki kynroh jong ki kamra ha ISBT bad twa ka jingkieng" ula bynrap.
U Bah Khrawkupar ula ong ba ka Sorkar lyngba ka Tnad PWD ka dei ban shimkhia ha kaban phah trei lane shna janai noh ïa kine ki project.
Shillong, Jymmang 18 : U Nongïalam ka Liang Pyrshah u Dr Mukul Sangma u la ther tyngeh ïa ka sorkar MDA ba la ïalam da ka NPP ba ka khlem pyntreikam ïa ka Meghalaya Community Participation nad Public Services Social Audit (MCPPSSA) Act 2017.
Kane ka jingkren pyrshah jongu ïa ka sorkar MDA ka dei hadien ba la paw pyrthei ki jingpyntrei torti ïa ka Inter-State Bus Terminus (ISBT) ba 48 klur tyngka ha Mawiong.
Kane ka jingtrei torti bad jingpei um kane ka ïing ophis ka la wanrah ka jinglehraiñ ïa ka jylla namar ka dang shu sdang treikam mynta hadien ba la plie ïa ka da u myntri kam pohïing ka ri u Amit Shah ha u snem ba la dep.
U la ïathuh ban da pyntreikam ïa kane ka aiñ MCPPSSA Act kan plie lad ïa ki riew shimet, ki seng bhalang bad ki shnong ki thaw ba kin long kum ki nongpeitngor ban ym ïoh ban pyntrei torti ïa kane ka jaka ne ïa kino kino ki projek ha ki shnong ki thaw.
U la ong ka la don ka jingïakren naduh mynshwa bad ki seng bapher bapher ki bor shnong bad ki riew paidbah ïa ka jingdonkam ba pyntreikam hok ïa kane ka aiñ.
Namar lada kane ka aiñ ka treikam ban shim jingkheiñ ïa ki rukom pyntreikam ym dei tang ki ki nongtrei sorkar hynrei da ki seng bapher bapher, ki riew paidbah bad ki bor shnong bor thaw ruh.
Da kane kan khang lad ruh ïa ka jingbamsap.
Hynrei na ka liang ka sorkar MDA pat ka la pyrshang ban leh klet bad kiar na kaba pyntreikam ïa kane ka aiñ.
Tangba kane ka jingbuhrieh jong ki ïa kane ka aiñ ba kan ym treikam ka pynpaw shai kdar ba kine ki briew kiba synshar ki don ei ei sha lyndet, ong u Dr Mukul.
U la ong ïa kane ka aiñ la ïoh jingïaroh ruh na ka sorkar pdeng bad wat ka Niti Aayog bad kiwei kiwei ki tnad sorkar pdeng ruh ki phai khmat sha kane ka aiñ namar ka lah ban long kum ka nuksa wat ha kiwei kiwei ki jylla ruh.
Ula ther ruh ba wat ïa ka Lokayukta ruh kane ka sorkar ka pyrshang ban pyntlot bor beit namar ka dei kaba ïeng pyrshah ïa ki kam bamsap.
Ka sorkar ka la khniot ïa kane ka ïing bishar bad shah ba ki kam bamsap kin dang ïai kynrei khlem kino kino ki jingpynshitom ïa kiba donkti.
Kine ki dei ki dak ki shin kiba shyrkhei tam ïa ka jylla.
U la kyntu ïa ki paidbah ba kin kyndit bynriew bad jyrthiaw tyngeh ïa kane ka sorkar.
“ Nga sngewsarong bad ju ong ba ïa ka jylla la kyrkhu shisha da U Blei namar ki briew ki long kiba sheptieng ïa ki aiñ Blei bad kiba kloi ban peitngor bad pynsngewthuh ruh sha kiwei bad ngi dei ban ïai bteng ban long kumta kum ka imlang ka sahlang jongka jylla ban ai jingsneng ïa kane ka sorkar khnang ba kine ki kam bamsap bam pong kin lait noh na kane ka jylla" ong u Dr Mukul.
Shillong, Jymmang 18: Ka Liang Pyrshah All India Trinamool Congress kala kynnoh ïa ka Sorkar Meghalaya Democratic Alliance (MDA) ba ïalam da ka National Peoples Party (NPP) ba kam shym la lah ban pyntreikam ïa ka Motor Vehicle Act ba khang ïa ki trok ban kit palat pud.
“Ka Sorkar kala rai khnang ban nym pyntreikam ïa kane ka Aiñ (Motor Vehicle Act)" ong u Nongïalam ka Liang Pyrshah Dr Mukul Sangma haba pyntip ba na ka liang ka jong u, ula dep thoh sha ka Chief Secretary haba ïadei bad ka jingpynbna (notification) bala pynmih da ka Sorkar Jylla hadien ka jingpynkylla thymmai ïa ka Motor Vehicla Act jong ka Sorkar Pdeng.
“Hato mynta kala pyntreikam ne em?Hato ngi la ïohi ïa kano kano ka dak ba ka pyntreikam?.
Kam shym la don satia bad dei namar kata ba ki trok kiba kit palat pud kim shym la shah pynsajia" ula bynrap.
U Dr Mukul ula pyntip ruh ba ula kyndit ban tip ba la shah ïa ki trok ba kin kit mar ba khia ïa palat 40 metric ton.
“Nga da kyndit ban ïohsngew ba uwei u rangbah ula ong ba u tip ba ki trok kiba ïaid lyngba ka Shillong, kiba ïaid lyngba ka Khasi Hills, kila kit mar ba khia palat 40 metric ton" ula ong.
U Dr Mukul ula kynnoh ba ka Sorkar kam shym la lah ban buh ryntih ïa ka rukom treikam ha kaban khanglad ïa ka jingkit palat pud jong ki trok kiba wan na kylleng ki bynta jong ka Jylla.
“Hato phi ïohi ïa kino kino ki rukom treikam ban tehlakam ïa ki trok kiba wan na Nongstoiñ, ki trok ba wan na Jaiñtia Hills bad kiwei kiwei ki jaka" ula ong haba bynrap “Kala paw shai kdar ba ka jingthmu jong ka Sorkar lah ban ong ba ka dei ka jingleh khnang, kaba la ïapeiñ ïa ka jingmyntoi jong ka Jylla bad ki paidbah bad ha ka jingduhnong jong ka Jylla.
Mynta ka Jylla kala siew bainong ïa kine kiei kiei.
Mano ban khanglad ïa kane".
Haba iaroh ïa ka jingtuklar jong ka Ïingkashari, une u Myntri Rangbah barim ka Jylla ula ong “Ngan da buh jing kynmaw ïa ka jingsngew ban ai jingiaroh ba ka Meghalaya High Court kala tuklar bad shimkhia ïa kaei kaba jia".
Ula ong “Kane ka ai jingkyrmen ïa ki paidbah namar ka Sorkar kala rai ban shu long ka nongkyntait ïa kiei kiei baroh".
“Ka Sorkar kala shu long ka nongkyntait ïa kat kaba don la kumba ka Sorkar hi ka dei kaba shah kynnoh.
Nga kwah ban iasam jingtip bad ki paidbah lyngba jong phi ba kane ka sorkar ba mynta, lada ka ak kum ka nongshah kynnoh, ki paidbah ki don ïa ka nongrim ban ngeit ba ka dei kaba iadonbynta lang bad baroh kine ki jingleh bym hok" ong u Dr Mukul Sangma.
Nongstoiñ, Jymmang 18: Ka jingthmu jong ka Brahmaputra Board ban den ïa ka wah Khri, na ka bynta kaba don kham sharum ïa ka shnong Ukiam bad Kyrshai kiba hap ha West Khasi Hills, ka la pynkhiwin biang sa shisien ïa ki sawphew ar tylli ki shnong kiba don ha katei ka thaiñ.
Kan wanrah ïa ka jingduh kaba shyrkhei bha ym tang ïa ki jaka jong ka Meghalaya, hynrei kan ktah ruh ïa palat 19 tylli ki shnong jong ka Assam kiba shong da ki Rabha, ki Boro bad ki Garo.
Nalor kata ki jaka rep kiba da ki phew hajar hektar bad ki shnong ki thaw kiba hap ha West Khasi Hills kin shah ktah.
Kumta ha ka sngi hat majai jong kane ka taiew, ki nongsynshar jong ki sawphew ar tylli ki shnong ryngkat ka jingïatreilang bad ka seng longkmie jong ki Garo kaba la tip kum ka Mothers Union, ki la pynlong ïa ka jingïalang ha ka shnong Ukiam ha kaba ki la khot lang ruh ïa u bah K.P.Pangñiang MLA barim ka Rambrai Jyrngam, ban ïadon ryngkat na ka bynta ban ïatai bad ïa phylliew jingmut kumno kin leh, lada ka Brahmaputra Board kan pyntrei biang ïa katei ka Kulsi Hydro Project.
Ha katei ka sngi la ïoh nyngkong ïa ka jingpynshai na u Bipul Rabha.
Nangta na ka kong M.Marak kawei na ki nongïalam ba hakhmat jong ka Mothers Union Ukiam Area.
Katei ka longkmie haba ai jingkren ha katei ka sngi, ka la pynpaw ïa ka jingsngewkhia ha kaba ka la ong ba lada den ïa ka wah Khri, ki jaka rep jaka riang, ki shnong ki thaw kin ngap jyllop lut hapoh um bad baroh ki paitbah shnong kiba shah ktah, kin kylla phetwir bad ka lawei jong ki khun ki kti kan long kaba jynjar sat.
Nalor kata ka la ong ba kin ym satia wat tang ïa ka jaka ban shong ban sah ruh.
La ïoh ruh ïa ka jingkren na ki nongsynshar jong ki shnong kiba hap ha ka Kamrup District, ha kaba ki la ong ba ki paitbah Khasi, Garo, Rabha Boro bad kiwei kiwei ki jaitbynriew kiba shong ka katei ka thaiñ, lada ki ïoh jingtip ba ka sorkar Assam ka don ka jingthmu ban tei jubor ïa katei ka projek bording, kin ïa pyntip mar kylliang bad ki ïeng tylli kawei ban pyrshah.
Kam pher wat lada kan poi ha uno uno u pud ruh, namar ban duh ïa ki jaka rep jaka riang ba ki la trei la ktah da ki phew snem ka long kumba ki la duh lypa ïa ka jingim.
U bah K.P.Pangñiang u la pynshai ba katkum ka map ba la pynkhreh da ka Brahmaputra Board ha ka Detail Project Report, ba ka la phah sha ka Ministry of Power jong ka sorkar pdeng, ka jingheh jong katei ka dam ka long kumba shiphew square kilomitar bad ka jingjylliew na khyndew sha sla um ka long 62.35 mitar kaba long kumba 186 put tam.
U la pynsngew ruh ïa ki kyrteng jong ki 42 tylli ki shnong ki ban shah ktah ha katei ka um.
La pule ruh ïa ka memorandum kaba la thoh bad la ïasoi da baroh ki nongsynshar shnong Khasi, Garo, Rabha bad Boro na ka bynta ban leit aiti ha u Himanta Biswa Sarma Myntri Rangbah ka Assam bad ha u Conrad Kongal Sangma Myntri ka jylla Meghalaya, ba ki dei ban pynsangeh shisyndon ïa katei ka jingthmu ban den ïa ka wah Khri.
U bah K.P.Pangñiang ryngkat ki katto katne ngut ki nongsynshar shnong, kin sa leit ban ïakynduh ïa u Himanta Biswa Sarma bad ïa u Conrad Kongal Sangma ha kine ki taïew ban wan, ban aiti ïa katei ka jingthoh bad ban pynsngew ha ki ïa ka jingeh ba ki paitbah jong ki 42 shnong ki ïakynduh lada den ïa ka wah Khri.
Lada kim sngap kin sa ïakynduh biang ban ïa pyrkhat kumno kin leh.
Shillong, Jymmang 18: Ka Sorkar Jylla kala dep rai ban pynduh noh ïa ka Meghalaya Street Vendors (Protection of Livelihood and Regulation of Street Vending) Act, 2014 khnang ban pyntreikam noh da ka aiñ ka Sorkar Pdeng.
Ïa kane la pyntip da ka Sorkar Jylla sha ka Meghalaya High Court hynne ka sngi balang haba shong bishar ïa ka mukotduma bala mudui da ka Meghalaya & Greater Shillong Progressive Hawkers & Street Vendors Association (MGSPHSVA)“Ka Sorkar Jylla ka tyrwa ban pynduh noh ïa ka Aiñ ka Jylla bad ban pyntreikam noh da ka aiñ ka Sorkar Pdeng haba ïadei bad ki nongshong dukan madan" ong ka Ïingkashari ha ka hukum.
Ka Sorkar kala pyntip ruh ba kane ka kam kala don mynta hapoh ka Cabinet ba kan shim rai haba ïadei bad ka Ordinance ban sa pynmih kat kum ka aiñ.
Ka Sorkar ka pyntip ruh ïa ka Ïingkashari ba hadien ka jingpynduhnoh ïa ka aiñ jong ka Jylla, kan sa wanrah noh mardor ïa ki Rules kat kum ka Aiñ jong ka Sorkar Pdeng.
Namar kane ka jingpyntip, ka Ïingkashari kala rai ban shong bishar biang ïa kane ka mukotduma ha ka 1 tarik u Naitung.
Shillong, Jymmang 18 : U Myntri ka sorkar pdeng uba dei peit ïa ki kam pynroi nongkyndong (Rural Development) bad Panchayati Raj u Giriraj Singh ha ka jingwan jngoh jongu ïa ka Indian Council of Agricultural Research (ICAR) Complex ha Umiam kaba dei peit ïa kane ka thaiñ shatei lam mihngi ka ri India u la ban jur ïa ka jingdonkam ban wad bniah ban pynmih ïa ki symbai kiba seisoh bun shah khnang ban lait na ka jingkyrduh bam namar kumba long ka India ka don hapdeng ka jingma na ka jingkyrduh bam namar ka jingkiew ka jingbun briew jongka.
Ha kane ka jingwan jngoh ïa ka ICAR u la leit ban peit ïa ka jaka ba pynkha khun ïa ki sniang da kaba pynshongkha khleh ïa ki hadien ba la dep wad bniah bha da ka ICAR.La synran ïa u da u DC ka Ri Bhoi u Arpit Upadhyay bad u Giri Prasad M SP jongka Ri Bhoi.
Haba kren hak a jingïalang kum u kongsan u Giriraj Singh u la ong “ Ka don ka jingma ba lah ban duna ka bam ha ki snem ki ban wan namar ka jingnang kiew ka jingbun paid ha ka ri.
Nga pynkynmaw ïa phi ïa ka Green Revolution ha ka ri hynrei haduh mynta ngi dang donkam ban dang pynmih bun ki mar bam bad kumta donkam ban ïoh ïa ki symbai kiba seisoh kham bun shah ban lah ban pyndap ïa ka bam".
Ka donkam ruh ka jingïatrei lang ban wanrah ïa ka roi ka par ha ka district hi baroh kawei.
Kumta u la kyntu ïa ka ICAR bad ïa ka College of Agriculture University ba kin ïatrei lang bad wad bniah ïa ki jingdonkam jong ki nongrep kumno ban kyntiew ïa ki ha ka rep ka riang.
Dei ban shim khia bha ban phai khmat ha kaba wad bniah naduh ki jaka wad bniah ( lab) bad ban pyntreikam ïa kajuh ha ki jaka rep jaka riang.
U la ban jur ruh ban pynkhlaiñ ka jingrep Moringa namar une u jait jingthung u khlaiñ bha ban kjit ia ka carbon.
U la ong ruh ba ka ri bad ki nongkyndong kin kiew bad riewspah tang lada ki nongrep ruh ki riewspah kata ka mut lada ki ïoh nong bha na ka rep ka riang jongki bad pyndonkam shuh shuh ïa ka jingmih ha kaba pynkhlaiñ shuh shuh ïa ka rep ka riang.
Ki saiantis bad ki nongtrei jongka ICAR bad CAU ki la ïoh ruh ban ïamir jingmut bad u Myntri ha ka janmiet 17 tarik halor kiba bun ki mat kiba ïadei bad ka rep ka riang bad ka ri jingri.
Khliehriat iaiong 19: Ka tnat pulit jong ka East Jaiñtia Hills District, lyngba ka ophis jong u Superintendent of Police mynta ka sngi ka la pynlong ïa ka prokram ai jingpynshai lane ka awareness prokram ha Jaiñtia Eastern College Khliehriat ha kaba la ai ïa ki jingpynshai halor ki lai tylli ki mat ba donkam, kiba kynthup ki aiñ bad ki lad jingiarap bad jingiada ïa ka jingshah thombor ki kynthei ki khynnah, ka jingma haba pyndonkam ïa ki drok bad ka jingma haba ñiah khlemakor bad khlem pyrkhat lane ka Road safty.
Haba kren kum u kongsan, u MLA ka thaiñ uba dei ruh u myntri sorkar, u bah Kyrmen Shylla, u la pynpaw ka jingsngew khia bad ong ruh ba tang ban tip ïa ka ba bha kam pat biang hynrei dei ruh ban da leh badn pynmlien ban long adkar ha kiei kiei baroh, ha ba kren halor ka jingshah thombor ki khynnah bad ki kynthei bad kito kiba dih drok, da ka mynsiem ba sngew khia u la ong ba bunsien kiba leh ïa kum kine ki kam ki dei kiba la tip ba kine ki dei kiba long beaiñ, hynrei ki iai leh pat ïa kum kine ki kam bymman ha ka imlang ka sahlang.
U la kyntu ruh ba lada don kano kano ka jingshah thombor ki dei ban pyntip sha ki pulit bad kumjuh ruh sha ki One Stop Centre ban dup ioh ïa ki jingiada ban lait na kaei kaei kaba sniew.
Haba kren shaphang ka jingsniew u drok, u la kyntu ïa ki samla bad ïa baroh ba dei ban kiar na kaba dih drok, bad lyngba ki nuksa bapher bapher u la khring ïa ka jingmut jong ki samla ban long kiba khlaiñ ha ka bor jingmut jingpyrkhat bad ban long kiba adkar.
U Deputy Commissioner ka East Jaiñtia Hills District, u Abhilash Banarwal, IAS, u la kren halor ka ‘Road Safty’ bad ka jingsniew ba mih na ki drok, haba kren shaphang ka jinglong adkar ha ba ñiah kali ne ñiah ïa ki ar shaka, u la kyntu jur ïa ki nong ñiah ba ki dei ban da pyndonkam ïa u seat belt bad ïa kiba ñiah ïa ki ar shaka ba ki dei ban da phong ïa ki helmet bad ym dei ban ñiah stet than ïa ki kali “Ym don Hero ha ka jingjia aksident" u la bynrapHaba kren sahphang ka jingsniew u drok, u la ong ba kiba dih drok ki dang mut ba kin lah ban tehlakam ïa ka jingmut jingpyrkhat da u drok hynrei phewse kaba ma ka long ïoh ba u drok un tehlakam pynban ïa ka jingim jong ki, kumta u kyntu ba lada don kiba la ngaop ha u drok lane kiba don kano kano ka jingeh kin sngew bha ban leit sha ki Centre ba la buh ha Khliehriat Higher Secondary School bad ban leit ruh sha ki OST kaba don ha Khliehriat Hospital ba kin dup ioh ïa ki jingiarap da ki dawai bad ki jingiasyllok na ki councellor.
U Superintendent of Police ka East Jaiñtia Hills District, u Jagpal Singh Dhonoa, u la ong ba ka tnat ka la pynlong ïa kum kane ka awareness prokram namar kine ki lai tylli ki mat ki dei kiba ju buh jingeh bha ha ka imlang ka sahlang bad ka tnat pulit ka ju shim khia bha bad ialeh ban tehlakam ïa kum kine ki kam sniew bad haba kren shaphang ka jing ñiah kali lane ka Road Safty u la ong ba ym dei ban shu shaniah ne ngeit ha ka nusip hynrei dei ban long bunsien kiba adkar haba ñiah kali.
U Dy.S.P ka East Jaiñtia Hills District, u J.Mirom, u la ai ki jingpynshai da kaba pyni ruh ïa ki mat ba donkam lyngba ki projector bad kren halor ka jinglong adkar ha ba ñiah kali, u la ong ba baroh ki tip ïa kiei ki jingma kiba ap haba ñiah kali khlemakor hynrei kim leh pat ïa kiei kiei kiba dei ban lait na ki jingjia ba sngewsih, shibun kiei kiei kiba iadei bad ka ain, kiba iadei bad ki kyndon niah kali la pynshai lyngba ki jingthoh ba la pynpaw (display) ha ka projectorHaba kren shaphang ka ‘Road Safty’u bah Mirom u la pynpaw ruh ba ha East Jaiñtia Hills District ki la don haduh 29 ngut kiba iap ha ka jingiatyngkhuh kali bad mynta u snem kat haduh une u bnai jymmang ki la don shiphew ngut bad lada khleiñ lang baroh ki la don haduh 39 ngut, kumta ua la kyntu ïa kiba ñiah kali ba ki dei ban long adkar haba ñiah kali ban lait na kano kano ka jingjia ba sngewsih.
Kumjuh ruh ka Sub-Inspector jong ka Khliehriat Women Police, ka kong D.Shabong, ka la ai ka jingpynshai kaba bniah bha halor ki aiñ bad ki kyndon kiba iadei bad ka POCSO bad ha kajuh ka por ka la ai ka jingsngeng bad jingkyntu ïa ki khynnah samla khamtam kito kiba dang hapoh kyrta ba ki dei ban kiar na ka shongkha khynnah namar ka long kaba beaiñ bad lada lap ka aiñ kan pynshitom katkum ki kyndon jong ka aiñ, ka la ong ba lada ki ïa shongkha ha ka kyrta ba dang khynnah ka aiñ kan shim beit ba ka dei ka kam bat bor bad kan buh jingeh nyngkong eh ïa u shynrang, ka kong Shabong ruh ka la ai shibun ki jingpynshai kiba bniah da kaba pyni lane display ha ka projector.
U Dr P.Nongtdu, Principal Jaiñtia Eastern College, u la ai ka jingkhublei sngew nguh bad sngew burom ïa ka tnat pulit kaba la pynlong ïa kum kane ka prokram ai jingpynshai kaba long kaba donkam bha ban wanrah ïa ka imlang ka sahlang kaba lait na ki kam sniew bad na ka jysieh jong u drok, u la buh ruh ïa ki kyntien sneng kyntu ïa ki khynnha samla ba ki dei ruh ban shah shkor bha ïa ki jingpynshai bad ruh ban leh ïa kaba dei ka ba long na ka bynta ka bha ka miat ha ka longbriew man briew.
Kiba la ai jingkren ki kynthup ruh u Addl.S.P ka East Jaiñtia Hills District, u bah Banraplang Jyrwa, MPS bad kiwei kiwei.
Nongpoh, Jymmang 19: Ka Seng Hynniewtrep People’s Front, Ri-Bhoi District hapoh ka jingïalam jong u Bah Apbor Nongrum President bad u Joyfulson Tmung Secretary kila leit ban ujor syndon da u Deputy Commissioner (Supply) halor ka jingkiew dor palat ka Umphñiang sharak kaba la ktah shi katdei ïaki nongsam umphñiang bad kumjuh ruh ki paidbah.
Naka liang ka seng kala aiti ruh da ka jingthoh sha u Deputy Commissioner (Supply) ban peit lem ïaka jingeh ki paidbah khamtam ban pynhiar ïaka dor namar ka jingshem jingeh bad duhnong ki nongsam umphñiang nalor ka bai kali kaba ki hap ban pynlut haka por ba leit shim bad bun naki longiing ba duk kim kot bor shuh ban thied ïaka umphniang sharak kaba dei naka bynta ki BPL.Nongpoh, Jymmang 19: Ka St.Pauls Higher Secondary School Nongpoh kala long ka lahduh haka jingpynhap pyrda noh ïaka District Level Inter School Athletic Meet 2022 ba 3 sngi bala pynlong da ka ophis u District Sports Officer Ri-Bhoi District kaba la sdang naduh ka 17 tarik mynta u bnai ha madan NSCA Pahamsyiem, hadien ka jing ïaid beit ïaid ryntih jong ka lympung da ka jing ïa shim bynta shitrhem jong ki 22 tylli ki skul bapher bapher ka Ri-Bhoi District.
Katei ka lympung da ka jingjop kala poi noh sha kaba kut mynta ka sngi hadien ba ki khynnah kynthei bad shynrang naki skul bapher bapher kila ioh ban pyni bad sei madan ïala ki sap ki phong naduh ka sngi ba ar bala plie pyrda ïaka da u Arpit Upadhyaya Deputy Commissioner ka Ri-Bhoi District.
Ïa katei ka lympung ïalehkai sports ki khynnah skul la wan ban pynhap pyrda noh ïaka mynta ka sngi da u Bah Sosthenes Sohtun MLA ka Jirang kum u kongsan bad ka kong Paidolyne L Nonglait DSEO ka Ri-Bhoi kum ka symbud kongsan haka jingdonlang u Bah Bobby L Nongbet District Sports Officer bad kiwei kiwei ki ophisar naka tnad ïalehkai, ki principal, ki nonghikai lem bad ki khynnah skul kiba la wan ban ïashim bynta shitrhem naduh ka sngi ba sdang ryngkat ki paidbah nongpeit kai kiba la wan ban sakhi ha katei ka sngi.
U Bah Sosthenes Sohtun kum u kongsan haba kren ha kane ka sngi u la ai ka jingïaroh iaka ophis jong u District Sports Officer ka Ri-Bhoi bala pynlong ïa katei ka lympung hadien 2 snem bala pynsangeh naka daw ka jingwan lyngshop jong ka khlam Covid-19, bad pynpaw ruh ïaka jing sngewkmen kaba khraw ban iohi ba ki khynnah skul jong ka thaiñ Ri-Bhoi ki don shisha ïaka sap bad ka mynsiem ïalehkai bad thrang ban ioh khur ïaki khunsam na kane ka lympung, haka juh ka por u la pynpaw ruh ka jing sngewkmen ban ïa don bynta lang bad ki khynnah skul ha kane ka sngi kum ka jing ai mynsiem ba kin dang ïalehkai bha bad pyndonkam hok ïaka sap kaba ki don naka bynta ban kiew shaphrang haka kam ïalehkai sports kumba ka Ri-Bhoi District kadei kawei naki district kaba paw haki kam ïalehkai.
U la kyntu ruh ïaki khynnah skul ba ki dei ban nang ïai trei shitom bad ban don ïaka mynsiem ban ïakhun naka bynta ban ioh khur ïaka nam jop ha man la ki jingïalehkai, namar ka kam ïalehkai sports ha kine ki sngi ka dei ruh kum ka lad aikam aijam ïaki samla kiba don shisha ïaka sap haka kam ialehkai.
Naka liang ka ophis u DSO ha katei ka sngi kila sam ruh ïaki khusnam ha kaba ka Best Team haka U-14 ki kynthei la rah da ka St.Johns Secondary School Jyntru, haka liang ki shynrang la rah da ka Little Blossom Secondary School, haka U-16 ki kynthei la rah da ka St.Alfred’s Secondary School, haka liang ki shynrang la rah da ka St.Joseph Higher Secondary School, haka U-18 haka liang ki kynthei bad shynrang la rah da ka St.Paul’s Higher Secondary School Nongpoh kaba long syndon ka lahduh ha katei ka lympung hadien ba kala lah ban khur haduh 12 tylli ki takma ksiar, 4 tylli ki takma rupa bad 12 tylli ki takma rnongKi rang bad thei ïalehkai kiba jop na katei ka lympung kin sa leit ruh ban shah hikai ban ïashim bynta haka State Level ka ban sa long shen ha Nongbah Shillong.
Nongpoh, Jymmang 19: Kum uwei naki samla ba don ka jingkitkhlieh naka bynta ban dang pynïar ïaka shlem ai jinghikai Computer sha ki khun samla khamtam ha kane ka juk ba mynta ba pyndonkam da ki kor Computer, u Samla Saiñkupar Syngkli u ba dei u Managing Director ka El Elyon Institute kawei naki shlem ai jinghikai Computer ha Ri-Bhoi bad kiwei kiwei ki tnad hikai u la pynïar ïaka shnat treikam jong katei ka jaka hikai sa sha ka thaiñ Ri-Bhoi Sepngi bala buh haka shnong Wahsyn-on Jirang.
Ïa katei ka jaka ai jinghikai kaba la tip kum ka El Elyon Institute la plie paidbah ahaka sngi Balang da u Bah Sosthenes Sohtun MLA ka Jirang kum u kongsan haka jingdonlang u Bah Victor Ranee MDC, Paiem RH Wahlang Syiem ka Hima Jirang bad kiwei kiwei.
Ka jingthmu jong u Samla Saiñkupar Syngkli ban seng ïa katei ka shnat treikam jong ka EL Elyon Institute ka long ban pynjan ïaki khun samla khamtam sha ki thaiñ nongkyndong ba kin ioh ka jinghikai ha kaba ïadei bad ka kor Komputer ha kane ka juk stad kaba mynta kaba bun naki kam ki jam la leh beit lyngba ki kor computer ban pynsted ïaka jingtreikam bad pynduna ïaka jingbam ka por da ka jingangnud ruh ban pynduna ïaka jingktah ha kaba ïadei bad ka jinglut jingsep bad ki samla kim donkam shuh ban leit sha ki jaka ba jngai kaba long ka jingkyrkhu kaba khraw.
Katei ka shlem hikai ka dei ruh kaba la saiñdur da u Samla Saiñkupar Syngkli ba kin ioh ki lad jingpule katkum ka juk technology ba mynta bad ki samla ki dei ban nang ban pyndonkam computer haba ki leit ban wad ïa kino kino ki kam bad ka dei ruh ka kor kaba ai jinghikai shibun ïaki khun samla lyngba ka kor internet.
Naka liang u Bah Sosthenes Sohtun MLA ka Jirang haba kren ha katei ka sngi u la ai ka jingïaroh kaba khraw ïa u Samla Saiñkupar Syngkli wat haka rta kaba dang kham khynnah pynban u dei u samla u ba iohi jngai ïaka lawei jong ki para samla ba ki donkam ban nang bad ban don ka jingpule ha kaba ïadei bad ka computer bad kane kan pynsuk ïaki samla pule sha ka thaiñ Jirang bad ïaki kmie ki kpa kumjuh ba kim donkam shuh ban phah pule sha ki jaka ba jngai lyngba ka jingplie ïa katei ka jaka ai jinghikai ha katei ka thaiñ.
Ha katei ka sngi naka liang u MLA u la aiti ruh 2 tylli kor Komputer kum ka jingïarap ïa katei ka jaka ai jinghikai ba kin dang bteng ban ai ka jingshakri sha ki khun samla.
Khliehriat ïaïong 19: U Deputy Commissioner (Supply), East Jaiñtia Hills District u pynbna paidbah ba la pyllait ïa u Khaw Ration na ka bynta u bnai jymmang, 2022 ha East Jaintia Hills District, Khliehriat.
Ka jingsam ïa u khaw ka long kumne, ba ïa u Khaw AAY yn sam 35 kilo shi iïng shibnai ha ka dor T.3.00 tyngka shi kilo, ïa u Khaw PHH yn sam 5 kilo shikhlieh shibnai ha ka dor T.3.00 tyngka shi kilo, katba ïa u Khaw Non- NFSA pat yn sam 7.215 kilo shiing- shibnai haka ka dor die lang ka ba long T 11.77 tyngka shi kilo bad ha ka dor die Khutia ka ba long T 12.34 tyngka shi kilo.
Kumta, la kyrpad ïa ki paidbah ba lada shem ba ki Dealer kim die kat kum katei ka dor lane kilo kumba la bthah ne kdew haneng, ki dei ban ujor sha u Deputy Commissioner (Supply), ka East Jaiñtia Hills District lane phone sha u Toll free No.1697, lane sha u District Grievances Officer ka East Jaiñtia Hills District.
Khliehriat iaiong 19: Ki dkhot jong ka Meghalaya People’s United Front East Jaiñtia Hills District, hapoh ka jingialam u President u bah Kyrshan Blah, hynnin ka sngi ki la hiar ban jurip ïa ka thaiñ Sonapyrdi ban lap ba ka dang don ka jingdheng kali kaba jur bha ha katei ka thaiñ, ka seng ka kyrpad jur ïa ka sorkar Meghalaya bad ïa ka company National Highway Authority of India ba ka shim khia kloi ban weng noh ïa kane ka jingeh jong ki paidbah.
U bah Kyrshan Blah, u la ong ruh ba ka seng ka la lap ba don ka jinghap khyndew kaba jur ha ka jingtwa khyndew ha Sonapyrdi ha kaba ka NHAI kam shym la shim khia eiei ruh ban pynkhuid ïa ka surok, kumjuh ruh ka seng ka lap ba ka jingdheng kali ka la sdang biang naduh ka por 6 baje mynstep ha kaba ki kali ki la shu ieng da u laiñ bad buh jingeh haduh katta katta ïa ki nongleit nongwan.
Katei ka jingdawa jong utei u nongialam ka MPUF na East Jaiñtia Hills District, ba la dawa na ka sorkar bad na ka NHAI ban shim khia ban pynkhuid ïa ka surok, ka long ruh halor ka nongrim ba kiba bun ki paidbah kiba na ki jylla bapher bapher haduh mynta ki dang don kiba dang sahkut ha ka jingdheng kali, don ruh kiba wan lang bad ki khun kiba dang rit bad dang khynnah, kiba la shu shah ha ka jingthngan bad hapdeng u slap ba jur, ym tang katta, kane ka jingdheng kali ka la ktah ruh ïa ki kali kiba kit ïa ki mar bam mar dih kiba thmu ban pynpoi sha ki jaka ïew.
Ha kaba iakren bad ki dkhot jong ka seng ha Sonapyrdi, ki nongleit jingleit kiba na bar jylla, ki la pynpaw ka jingsngew khia bad sngew dukha jingmut haduh katta katta namar ka jingsahkut jong ki ha kane ka jingdheng kali kaba bun bun kynta bad iathuh ba ki la thngan bha bad tang ka um ban dih ruh kim ioh namar ba ym don ki dukan ha kata ka jaka ba ki sahkut ha ka dheng kali.
Na ka liang ki nongleit nongwan ruh kiba dei na bar jylla, ki kyntu ïa ka sorkar Meghalaya ba kan sngewbha ban shimkhia lem banweng noh kham kloi ïa kane ka jingeh ba ki iakynduh ha kane ka jingiaid lynti jong ki kaba ki la sahkut da ki bun kynta khlem bam khlem dih.
La iathuh ruh ba ki don ruh ki briew kiba pang ba shitom, don ruh kiba don lang bad ki khun ki kti, ki kynthei ki khynnah kiba mad jingeh ha kane ka jingsahkut kali kaba jur bha ha Sonapur ter ter shaduh Malidor.
Shillong, Jymmang: ïa ka “Tri- Services Eastern Commanders-in-Chief Conference," ne ka jingïa lang hapdeng nongïalam jong ki laitylli ki kynhun shipai ka EC la pynlong hapoh Headquarter ka Eastern Air Command naduh ka 17 haduh ka 19 tarik mynta u bnai.
Ha kane ka jingïalang la ïa don lang ruh u Lieutenant General Ajai Singh, Commander-in-Chief Andaman bad Nicobar Command, Vice Admiral B Dasgupta, Flag Officer Comman ding-in-Chief, Eastern Naval Command bad u Lieutenant General RP Kalita, General Officer Comman ding-in- Chief, Eastern Com mand (Army), nalor ki ba la shah khot sngewbha ki ba kynthup ïa u Air Marshal DK Patnaik, Air Officer Commanding-in-Chief, Eastern Air Command.
Kane ka jingïalang ka la plielad ïa kine ki nongïalam shipai ba kin ïasam lang ïa ki jingai jingmut halor ki rukom treikam ki ba ïadei bad ki kam ïakhun pyrshah, ka jingpyn khlaiñ shuh shuh ia ki jingtreikam hapoh ki tnat shipai ki jong ki bad ka jingïasngewthuh jingmut lang halor ki ba bun ki mat treikam bad ka ba la poi ruh sha ka jingïa mynjur lang hapdeng kine ki laitylli ki kynhun shipaiShuh shuh ha kane ka jingïalang kine ki heh nongïalam shipai ki la bishar bniah ruh halor ka jingïaid shaphrang ha ka ba ïadei bad ki ba bun ki rukom treikam ki jong ki naduh ka jingïalang ka ba la dep.
Kane ka long katkum u kyrwoh lyngba u Sreeprakash J Wing Commander, PRO Defence , Meghalaya.
Shillong, Jymmang : Mar ïa dap 50 snem (Golden Jubilee) ka Don Bosco Secondary School bad ka CMC Nongkohlew u MLA ka Mawlai u Bah PT Sawkmie u la lah ban pynïoh ïa ka kynroh ka ban ker ban da ïa ka skul bad kumjuh ïa ka Ïingmane Katholik ka ba don ha Nongkohlew.
Na ka liang u MLA u la lah ban pynurlong ïa kaei kaba u la khlei bad kular ha u snem 2019 ha ka sngi plie pyrda ïa ka jingrakhe ïa ka Golden Jubilee jong ka skul bad ka CMC Nongkohlew.
Ha ka jingïadon lang u rangbah balang bah Stephen Wanniang, u rangbah shnong bah A.Kharwaniang, ki nonghikai bad ki kiwei ki paidbah nongshong shnong jong ka Nongkohlew, u Bah PT Sawkmie u la pynpaw sha ki ba shen kin shna noh ïa ka kynroh, la kumno kumno naduh kane ka sngi Nyngkong ka ban wan.
Kumjuh na ka liang ka CMC Nongkohlew bad ka Don Bosco SS ki la pynpaw ïa ka jingsngewnguh haba ïa dei bad kane ka jingshimkhia jong u MLA na ka bynta ka jingbit jingbiang bad ka bha ka miat jong ki khynnah skul bad ka balang hi baroh kawei.
Ha ka jingkren na ka liang u Rangbah Balang u bah Stephen Wanniang u la pynpaw ba kane kaa dei ka sngi kaba ki da sngewkyndit ban ïohi ia u MLA bad kiwei kiba la wan thew wan woh na ka bynta ban tei noh ïa ka kynroh.
U la ong ruh ba ki sngewkmen shikatdei eh na ka bynta kane ka kynroh bad ngim lah ban siew kylliang, tang U Blei uba lah ban siew kylliang ia kane ka jinglehbha jong u MLA, ha ka ba u la kyntu ruh ïa ki paidbah nongshong shnong ba kin ym klet ïa ka jingleh bha jong une u nongmihkhmat ka thaiñ.
Kumjuh na ka liang ka headmastress jong ka Don Bosco SS ka kong D Pasi, nalor ka jingsngewnguh baka la pynpaw sha u MLA ka la ïathuh ruh ba dei ha ka sngi dap rakhe 50 snem ha u 2019, ba ki la pynpaw sha u MLA ïa ka jingdonkam ban tei ïa ka kynroh bad mynta ka la urlong.
Ka Nonghikai, kong B Rynjah ka la pynpaw ba man ki jingeh ba ki ïa kynduh ki ju ud sha u MLA kum u kpa bad ka la pynpaw ruh ba baroh shikatta ka skul long lyngkrang bym don jingker jingda bad ki khynnah haba ïalehkai ki poi sha surok bad la slem bha ki la angnud ïa kane ka kynroh.
Ka pynpaw ba kyrmen ba u MLA un nanglah ban trei shitom bad ban ïoh biang ïa ka jingjop ha ka ilekshon 2023.
Katba u Bah Robert Kharwanniang, u rangbah balang barim haba pynïaid ïa ka jingïalang u la ïathuh ba ha u bnai Risaw mynta u snem kan don ka jingïaseng heh haba ïa dei bad ka Golden Jubilee.
Shillong, Jymmang : Ka Seng A.Chik Holistic Awakening Movement (AHAM),Khasi Hills Zone, ka pynpaw ka jingsngewkhia ka ba jur ha ka ba ïadei bad ka jingdheng kali ka ba jur naduh na Ichamati shaduh sha Bholaganj, Majai, East Khasi Hills District, kata ka ba ha ka jingjngai ka ba haduh kumba 8 kilomitar ka ba la wanrah ka jingeh ka ba khraw ïa ki paidbah nongleit nongwan.
Ka Seng ha u kyrwoh lyngba u Labiush Areng, President ka Khasi Hills Zone ka la ong ruh ba kane ka jingdheng ka la wan jia namar ka jingbym shim khia jong ki bor sorkar khamtam na ka liang ka tnat pulit namar kam shym la don ka jingjurip bniah ha ka ba ïadei bad ka jingïaid jong ki trok na Ichamati sha Bholaganj, Majai.
Nalor kata ka seng ka la ong ruh ba na ka liang ki nongshong shnong jong kane ka thaiñ ki la hap ban mad ïa shibun ki jingeh ki ba man la ka sngi khamtam na ka bynta ki khynnah skul bad kumjuh ki ba pang ba shitom ki ba hap ban ïaid lyngba kane ka surok.
Katkum ki jingtip ba la ïoh na ki nongshong shnong jong ka thaiñ, ka seng ka la ong ba kane ka jingtuid jong ki trok ka ba la lam sha ka jing dheng kali ka dei namar ka jingpynkit ïa u mawshun, bad na ki bor sorkar khamtam ka tnat pulit kam shym la shim satia ïa kino kino ki sienjam ban tehlakam ha ka ba ïadei bad ka leit ka wan jong kine ki kali watla ki la jia ha ka jaka ka ba ki don.
Ka Seng ka la ong ruh ba kam pyrshah ha ka ba ïadei bad kane ka kam khaïi mawshun, hynrei ka jingsngewkhia ka jong ki ka long ha ka ba ïadei bad ka bha ka miat jong baroh ki nongshong shnong khamtam na ka bynta ki khynnah skul , ki briew ki ba pang ba shitom ki ba donkam ban leit shah sumar nalor kiwei pat.
Shuh shuh ka Seng ka la ong ba ka la don ka jingdheng kali ka ba la sdang naduh ka por 8:30 mynstep haduh 7:30 jan miet ha katei ka lynti surok bad ka ba la wanrah jingeh shibun ïa ki paidbah namar kane ka surok ka la shlei satang da ki trok kit mawshun bad ka ba la khanglad ïa ka leit ka wan jong ki riew paidbah.
Kumta na ka liang ka Seng ka kyntu jur ïa ka sorkar khamtam ïa ka tnat pulit ba kan shim khia halor kane ka bynta khnang ba kan pyllait ïa ki paidbah na ki jingeh bad ban shim ïa baroh ki sienjam ban weng ïa kane ka jingdheng kali ka ba la sdang naduh u bnai Kyllalyngkot tad haduh mynta.
Nongstoiñ, Jymmang 19: Ka Seng Khasi Student Union Mawshynrut Circle ha ka sngi palei, ka la leit ban ai da ka jingthoh sha u Executive Engineer ka tnad MePCL West Khasi Hills Division Nongstoiñ, ban ujor halor ka jingthut khah khah ka bording ha ka thaiñ Mawshynrut, ka jingshim sting ki line men ïa ka kam, ka jingsniew jong ki post ding ilektrik bad ka jingkiew dor ka bai bording.
U samla Anslem Ryntong organizing secretary ka KSU Mawshynrut Circle, haba ïakren sha ki lad pathai khubor hadien ka jingwan ïakynduh ïa u Engineer, u la ong ba ka Seng ka la kyntu ïa u tei u ophisar ba un shimkhia lem ban peit halor kitei ka jingeh ba ki paidbah ka thaiñ ki ïakynduh.
Shuh shuh u la ong ruh ba jingthut jong ka bording, ka ju jia khah khah wat ha ki por ba ym don kano kano ka jingpynthut na ki bor jong ka mariang.
Nalor kata ki post ding ilektrik ruh ki bun ba la pei bad bam sarang, kiba lah ban ap jingma ïa ki paidbah ha kaba ka lah ruh ban wanrah ïa ki jingjia ba sngewsih.
Ha kaba ïadei bad kitei ki mat jingdawa ka Seng, na ka liang jong utei u ophisar u la pynpaw ba ka tnad ka duna palat ïa ki nongtrei.
Hynrei u la kular pat ba un sa shimkhia ïa kitei ki mat jingdawa ka Seng da kaba un sa phah ruh ïa ka jingthoh sha ki bor ba halor.
Nongstoiñ, Jymmang, 19: Ka Federation of Khasi Jaiñtia and Garo People Mawthadrishan Circle, ha ka sngi saitjaiñ ka la pynkha ïa ka tnad hapoh Nongkasen bad la pynskhem da u President ka West Khasi Hills District Bah Chandra Nongdkhar ryngkat ka jingdonlang u General Secretary ka West Khasi District Bah Wilis Syiem bad kiwei kiwei.
Na ka liang u President barim ka FKJGP West Khasi Hills District Bah Nathaniel Marshiangbai, haba ai mynsiem ïa ki dkhot u la ong ba wat la um don shuh ha ka seng hynrei ka mynsiem pat ka dang don.
U da ai khublei ruh ïa baroh ki para dkhot jong ka seng naduh na Central Body bad kiwei kiwei de ki tnad ba don haduh mynta.
U President ka West Khasi Hills District Bah Chandra, u la ai ki kyntien sneng kyntiew kraw bad kumjuh ruh ban ai mynsiem khamtam ïa ka Nongkasen ba ka dang long ka unit thymmai, ba kin dang trei shitom.
U la ong ba lada ngi long kiba ïa tylli kawei ngin sa kiew shaphrang.
U la ong ruh ba u president bad u Secretary kin long kum ki reng, hynrei ki dkhot pat kin long ka met ban ïa trei lang bad ka shong ha ka met ban ki reng kin khlaiñ ban treikam.
Ki dkhot ba thymmai ba la ïoh pynskhem ki long Firstborn John Marngar President, Kynsai Wahlang Vice President, David Syiem General Secretary, Phai-langsius Marshiangbai Assistant Secretary, Kyrmen Syiem Finance Secretary, Batskhem Lyngdoh, Organizing Secretary lem bad 15 ngut kiwei pat.
Nongstoiñ, Jymmang 19: Na ka bynta ban ai ka jingshakri kaba paka ïa kiba don jingduna ha ki dkhot met, ka ophis jong ka District Resources Centre in Disability, ha ryngkat ka jingïatreilang bad ka ophis jong ka District Social Welfare Officer West Khasi Hills, ha ka sngi palei ka la pynlong ïa ka prokram ba kyrpang na ka bynta ki paitbah jong ki shnong kiba hap ha ka Mawshynrut Block.
Ïa katei ka prokram la pynlong ha Nonglang Higher Secondary School bad shuwa ban sdang ïa ka jingeksamin ïa kiba don jingduna ha ki dkhot met, la pynlong ïa ka jingïalang ba lyngkot ha kaba la pynïaid da u bah Richard Wahlang ha kaba la ïa don ryngkat da u bah Shempang Syiemlieh Block Developmernt Officer Mawshynrut Block u ba la shah khot kum u kongsan, ka kong V.C.War District Social Welfare Officer, u bah Ailan Lyngdoh sordar shnong, ki Doctor kiba la wan na Shillong ba kynthup ïa ki Doctor kiba peit ïa kiba don jingduna ha ka bor jabieng, kiba lyllut, kiba dkoh, kiba matlah bad ki bym nangkren.
Nalor kata la ïadonlang ruh da u Field Office u ba dei peit ïa ki lad ai jingïarap da ka sorkar lyngba ka Meghalaya Health Insurance Scheme (MHIS) bad kiwei kiwei.
Nalor kata la ïadon ryngkat ruh da ki ASHA bad ki Nos kiba la wan ban ai tika Covid 19, ka jingpynrung kyrteng ha ka MHIS bad ka jingpynrung kyrteng ha ka Adhaar card.
Ka kong V.C.War DSWO ka la pynshai halor ki mat treikam ba kongsan jong ka DRCDA bad ki lad na ka bynta ban ai jingpyntip ïa ki nongshong shnong kiba donkam ban ïoh jingsumar ïa kiba duna dkhot met, lada kim pat ïoh kino kino ki lad jingïarap.
Ha kajuh ka por la ïoh ïa ka jingpynshai na u Field Officer u ba peit ïa ka MHIS ha kaba ïadei bad ka skhim ba ki skhim ba ka sorkar ka la mang kyrpang na ka bynta ki ba pang ba shitom kiba leit ban shah sumar ha ki Hospital ba kynthup ruh ïa ki longkmie iba leit kha khunlung.
U bah Shemphang Syiemlieh BDO ka Mawshynrut haba kren kum u kongsan, u la kyntu ïa ki paitbah nongshong shnong ba kin shim kabu ïa kiba kum kitei ki prokram, namar ki ïoh shibun ki jingmyntoi khamtam ha kaba ïadei bad ki lad ai jingsumar na ka bynta ka jingkoit jingkhiah.
Ha kajuh ka por u la pynkynmaw ba ha ki snem ba la dep, ki don shibun ki jingpynsngewthuh bakla ha kaba ïadei bad ka jingshondur ban pynrung yrteng ha ka MHIS, hynrei kitei ki jingpynsgewthuh bakla ki dei ki bym lah ban pdiang namar kim long kiba shisha.
Jowai, Jymmang 19: Shi bynta na ka jingpyntreikam ïa ka hukum ba la dep pynmih da ka tnad khlaw jong ka sorkar jylla kaba la khang pyrshah ban tih shyiap khlem da ïoh jingbit ne ka ‘quarry permits’ katkum ka lis Sl/no.3 ka Schedule III jong ka Meghalaya Minor Mineral Concession Rules, 2016.
Kumta la pyntip ba kane ka hukum kala khang pyrshah ban leh ïa katei ka kam khlem da ïoh shwa ïa ka ‘environment clearance’ katkum ka kyndon hapoh ka Environment Protection Act, 1986.
Halor kane na ka liang ka sorkar ruh kala pynhap hapoh ka kyndon Section 21 jong Mines and Mineral (Development and Regulation) Act.1957 da kaba ai bor ïa ki ophisar ban pynshitom ïa kino kino kiba donkti ne kiba leh pyrshah ïa kane ka hukumMynta ka sngi u bah Garod L.S.N.Dykes, IAS, District Magistrate, West Jaiñtia Hills District, Jowai ula pynbna paidbah ba la pynjari syndon da ka kyndon 144 Cr.
Pc ha baroh kawei ka District kaba khang pyrshah ïa ka jingtih shyiap da kino kino ki ki briew shimet ne ki kynhun bad lada lap ki lah ban shah kurup lang ïa ki tiar ba pyndonkam kum ki kali bad kiwei de.
Na ka liang u District Magistrate ula pyntip ba kane ka hukum kan treikam noh mardor tad haduh ban da pynbna ïa ka da kumwei pat.
Nongstoiñ, Jymmang, 19: Ka seng HNYM hapoh ka jingïalam jong u bah Tailan Star Lyngkhoi President West Khasi Hills District, ryngkat bad ka shnong Mawphansien kaba kynthup ïa u bah Phangstar Nongsiej Sordar ka shnong Mawphansien bad kiwei kiwei ki dkhot jong ka dorbar jong katei ka shnong, ha ka sngi balang ki la leit ai da ka jingthoh ha u bah F.Sohlang Executive Engineer PWD Road Nongstoiñ Sub Division ha kaba ïadei bad ka jingdonkam jong ka surok.
Haba ïadei bad katei ka phang, na ka liang jong utei u ophisar u la ong ba un pynpoi ïa katei ka shithi ha ki bor kiba halor, namar na ka liang jong u, um lah ban batai ei ei namar kam shong ha ka bor jong u.
Katei ka shnong Mawphansien ka dei kawei na ki shnong kaba la rim bha bad kaba la kynjoh sha ki 60 snem tam ei ei, namar la seng ïa ka ha u snem 1960 ei ei da ka kur Nongsiej nyngkong eh.
Ka dei ruh ka shnong kaba hap hapoh ki ar hima ïa kaba la tip kum ka Hima Rambrai-Myrïaw Syiemship.
Ki nongshong shnong jong katei ka shnong kat haduh kine ki sngi, ki dang ïaid da ka kjat ban leit siew leit pet sha sor Nongstoiñ, namar ka jingbym biang jong ka surok.
Hynrei ka jingjngai pat ka long kumba 45 minit da ka kjat na Steplanglur sha katei ka shnong Mawphansien.
Ym tang katta hynrei ha katei ka shnong ka light ruh kam don shuh mynta lah kumba 8 snem ei ei, naduh ba la duh ka transformer bad kat haduh mynta ym pat shym la ïoh da kawei pat bad ki dang shong dum beit ngaiñ ngaiñ.
Mawkyrwat, Jymmang, 19: Ka long kaei kaei kaba sngewtynnad ban ïoh lad ban wad bad sngew shaphang ki khana pateng jong ki ‘riew tymmen ka mynnor namar ka jingïathuhkhana jong ki ka long kaba jia shisha bad halor ki khana pateng na ka liang u Mawphor lyngba ka jingïalam jong u bah Demikstar Lyngdoh Nonglyngkien, Executive Secretary jong ka Kur Lyngdoh Nonglyngkien, u la ïoh ka lad ban wad jingtip shaphang katto katne ki khana pateng kiba ïa dei bad ka Ïew Shyllong kaba don ha ka shnong Nonglyngkien, South West Khasi Hills District, bad kumjuh ruh ki katto katne ki khana kiba ïa dei bad ki Maw ha Ïew Shyllong.
Ha kane ka jingleit haduh ka jaka, u bah Demikstar Lyngdoh Nonglyngkien u la ïathuh ba kane ka jaka ba la khot ka Ïew Shyllong ka hap hapoh ka jingpeit jingkhmih jong ka Kur Lyngdoh Nonglyngkien na ka shnong Nonglyngkien.
Ha ka juh ka por u la batai shaphang bun kiei kiei kiba ïa dei bad ka jingim jong ki ‘riew tymmen hyndai kiba don jingïasnoh ruh bad kane ka Ïew Shyllong.
U la ïathuh ruh ba ïa katei ka jaka la jer kyrteng ka ‘Ïew Shyllong’ namar la wanrah ïa ka juh ka jinglehniam leh rukom na u Lum Shillong ba la ai da ka Meikha Mylliem bad suki suki, lyngba kane ka jinglehniam kñia ha katei ka jaka ka pynkylla ïa ka sha ka ïew kaba heh ha kane ka dong ka thaiñ.
Dei na kane ka jaka Ïew Shyllong ba u Nongkñia Lyngdoh bad ka Kur Lyngdoh Nonglyngkien haba ki kñia ainguh ïa U Blei Trai Kynrad, ki phai sawdong ïa kane ka jaka bad ki kyrpad ïa U Blei ba Un ai ha u khun bynriew jong ka Kur Lyngdoh Nonglyngkien ban ïoh ïa ka shongsuk shongsaiñ da ka jingrep ïa u kba u khaw, u ‘riewhadem bad ki soh ki pai bad ban ri jingri lyngba ki madan phlang ba jyrngam, ban ïoh im slem ha kane ka pyrthei da kaba trei ïa ka hok tipbriew tipblei, ban roi parum pareh ki khun ki ksiew pateng pakit lyngba u pud u sam ba la ai U Blei U ba hajrong ha tbiañ.
U la ïathuh ruh ba la ong ba dei halor u lum ha Ïew Shyllong ba ka kur Lyngdoh Nonglyngkien ka leit ban sdang ïa kano kano ka jait jinglehniam kaba ka long ka jaka kaba U Blei Trai Kynrad U la ai bad shah ïa ka kur ban kñia ainguh ïa U.“Ka dei ka jaka kynjang kaba lah ban ïohi kyndiang ïa ka jaka rep kba kaba seisoh bha kaba kyrteng ka Umshihkeng, Mawrapsaw, Mawpon, ka Phod bad haduh Pynnoh Um Kynja", u la ong.
Na u lum ha Ïew Shyllong, lah ban ïohi ruh ïa ka madan rep kper kaba kyrteng ka ‘Maramhah’, ka ‘Mawsep’, kumjuh ruh na u lum khlieh ha ‘Ïew Shyllong’ ba kynjang lah ban ïohi lut ïa ki shnong kiba don hapoh ka Ri Khaiñ Lyngdoh Nonglyngkien kaba kynthup ruh ïa ki shnong kiba markhap bad ka.
U bah Demikstar u la ïathuh ruh shaphang ka khana jong ka Meirad Wankitkhoh Lyngdoh bad u Parad Pnan Mylliem kiba la im la shong la sah ha katei ka jaka ha ïew Shyllong.
Haba phai sha ki khun ka Meirad Wankitkhoh bad u Parad Pnan, la ong ba hadien ba ki la sngewthuh ïa ka jingïathuhkhana ba dei u maw u ba la ai dak ïa ki ban mane ïa U Blei ha katei ka jaka, kumta ki la ki la jied ïa ka jaka kaba bha katkum ba kup ka khan bad ring maw ha kane ka jaka ha Ïew Shyllong.
U bah Demikstar u la ïathuh ba ha kaba ïa dei bad ki Maw ha Ïew Shyllong, ki long ki maw ki Mawniam bad ki kynthup ïa ki ‘Mawtheng’ bad ki ‘Mawthung’.
U la ïathuh ba la ring, la thung bad la buh ïa ki katkum ka jingdonkam da ka Kur Lyngdoh Nonglyngkien naduh hyndai ha ka por ba ka khan ka kñia ka bthah ban buh jakamane Blei ha katei ka jaka.
Haba ka Kur Lyngdoh Nonglyngkien la nangroi, ha man la ka pateng Nongsengkñia la ong ba dei ban thung maw bad ba kawei pa kawei ka kpoh pateng ka dei ban don Mawtheng bad Mawthung.
Kane ka jingthung maw hiar pateng ka neh katba dang kup ka khan ringmaw lyngba ka jingkren khana ha u ‘Thning Pathaw’ kaba la neh haduh ka snem 1800.
U la ong ruh ba kawei kawei ka jaka mawniam ka dei ban don 3 (lai) tylli ki Mawthung bad kawei ka Mawtheng.
La ïathuh ba ka Mawtheng ka dei jong ka Meirad Riahbaïa, u Mawthung ba sha kamon u dei jong ka Ïutbaïah, u Mawthung ba ha pdeng uba bakham jrong u dei jong u Smari, bad u Mawthung ba sha kadiang u dei jong ka Ïongbaïa, bad la batai ba ki lai tylli ki maw kiba kyrshan ïa ka Mawtheng ki mut ba ka Kmie ka shong ha ki khun ki pyrsa bad ki ksiew.
Ha Ïew Shyllong, ki don haduh mynta ar phewsan tylli ki Mawtheng jong ki arphewsan pateng jong ki Nongsengkñia Kpoh Kur Lyngdoh Nonglyngkien bad arphew hynñiew tylli ki Mawthung hiar pateng Kñi Lyngdoh Kñia kiba dei naduh ba sdang thung maw ka kur Lyngdoh Nonglyngkien haduh ka snem 1800.
Naduh katei ka snem, ka kur ka la ïa phiah kpoh noh Sawkpoh khnang ban bit ban biang ka ïashongkha hiar ïatur kylliang jait kur bad ïa ka jingïaring Mawtheng la pynkut noh ka khan ka kñia ka la kup noh ban thung noh sa tang ïa ki mawnam kiba pawnam ha kano kano ka nam ba ka khan ka la kup.
Kine ki Mawtheng bad ki Mawthung ki don ka jingïapher na kawei sha kawei pat hynrei ki jingmut ki thew ïa ka juh ka nam bad ka niam jong ka kur Lyngdoh Nonglyngkien.
La ong ruh ba kine ki maw ki shong bha ha ki jaka ba ki don, ki itynnad bad shongkun shongblei bha.
Ha ka snem 1897 ha ka por ba wan u jumai ba jur ha Ri Khasi, kine ki Mawtheng ba shong kynrong ki la syntuid noh kim shong shuh ha ka jaka kaba la buh ki tymmen hyndai, bad kumjuh ruh ki Mawthung kiba la kham shong kynrong bad khlem ngam jylliew ki jingthung maw ki la kyllon noh.
Kane ka jingwan u jumai ba jur ha Ri Khasi ha kane ka snem ka la ktah jur ïa ka jinglehniam kñia jong ka Kur Lyngdoh Nonglyngkien.
U Nongkñia Lyngdoh jong ka Kur Lyngdoh Nonglyngkien u la kyrpad ha U Blei Trai Kynrad ba Un pynwan biang ïa kine ki Mawtheng bad Mawthung.
Ka khan ka jubab ba ym lah shuh, hynrei ka la pyni da ka jubab ba kin pyndep ïa ka jinglehniam kñia ha kano kano ka Mawniam kaba dang neh.
Namarkata, ka Kur Lyngdoh Nonglyngkien ka la kohnguh bad ka la pyndep ïa ki jinglehniam kñia baroh ha ki Mawniam kiba dang neh hynrei ïa kito ki Mawtheng kiba la hap bad ki Mawthung kiba la kyllon ki shu suit shu shor bad kheiñ ba kine ki maw ki dang im katba ka Kur Lyngdoh Nonglyngkien ka dang don ha kane ka pyrthei.
Shillong, Jymmang 19: U Symbud Myntri Rangbah ka Jylla ba khmih ïa ka Tnad PWD (Roads) Bah Prestone Tynsong ula ong ba ka jingjot jingjulor jong ki surok bad ki jingkieng ka long kaba bun bah namar ka jingjur jong u slap hapoh ka Jylla baroh kawei.
Haba ïakren bad ki nongthoh khubor, u Bah Prestone u pyntip ba ka Sorkar kam pat ïoh jingkheiñ satia ïa ka jing julor jong ki surok bad jingkieng ha ka Jylla baroh kawei.
“Ka don ka rukom treikam ba ka Tnad PWD kan pynkhreh ïa ka jingmang tyngka khnang ban lah tei biang ïa ki surok.
Ki DC kin sa lum jingkheiñ bad phah sha ka Tnad Revenue lyngba ka SDRF ba kan phah sha ka NDRF na ka bynta ban pyllait ïa ka pisa" ula ong.
U Bah Prestone u pyntip ruh ba yn sa lum ïa ka jingïalang bad ki Ophisar ka Tnad mynta ka sngi halor kane ka kam bad ong ba ka long kaba donkam ïa ka Tnad ban shimkhia bha ïa ka kam khnang ban pynthikna ba ki lad pyn iasoh kin ym dkhut.
Haba kylli halor ka Mawlai By-pass, u Symbud Myntri Rangbah ula ong ba ka jingkieng ka dei kaba biang hynrei ka surok ba pyniasoh kala shah ktah jur na ka daw jong ka jingther u slap.
“Namar kata, nga la bthah ïa u Chief Engineer bad ki Engineer ba kin leh ïa kaba donkam (ban maramot ïa ka jingkieng)" ula ong haba bynrap ba lada ka dang slap, ka jingmaramot ka lah ban shimpor kumba shitaiew eiei.
Haba pynpaw ba ka jingjulor hi ka dei namar ki bor ka mariang, u Bah Prestone ula ong “Phi tip ïa u nongshun ba shyrkhei tam ïa ka surok ka dei ka um.
Ta ka daw, kane ka la jia na ka jingther u slap ïa kaba ngim shym poi pyrkhat satia".
“Nga la bthah ïa ki (PWD) ban pynkhreh ïa ka mang tyngka" ula ong haba pyntip ruh ba ka Tnad kala tyrwa ban nang pynjanai ïa ka surok By-Pass naba ka surok na Mawroh kala jan dep artad.
Shillong, Jymmang 19: Ki nongdie jingdie ha madan bad ki rud lynti ha nongbah Shillong hapoh ka shatri jong ka Seng Meghalaya & Greater Shillong Progressive Hawkers & Street Vendors’ Association, ki la shad kmen da kaba pynlong ka jingot Cake hakhmat dukan Bimola namar ba ka sorkar jylla ka la pyntip hakhmat ka ïingbishar ba kan pynduh noh ïa ka aiñ jong ka jylla, hynrei kan pyntreikam noh ïa ka aiñ jong ka sorkar pdeng na ka bynta ki nongdie jingdie ha madan.
Ha kane ka jingïa ot Cake kum ka dak ban lehkmen ïa kane ka jingïakhun jong ki, la ïadon lang ruh i Kong Angela Rangad, nongaibuit jong ka Seng, u Rev Kyrsoi Pyrtuh, uwei na ki nongïalam ba ju don bad ka Seng ryngkat ki spah ngut ki nongdie jingdie ha madan jong ka nongbah Shillong.
Ha ka jingtian bishar jong ka High Court, ka sorkar ka la pyntip ba kan weng noh ïa ka aiñ ban khang bad pyrkhing ïa ki briew ba kin die jingdie ha ki rud surok bad ki rud lynti, hynrei kan pyntreikam noh ïa ka sorkar pdeng, kaba ong ba kadei ka kamram jong ka sorkar ban ai ne ïit da jaka kaba biang na ka bynta ki nongdie jingdie ha madan.
“Kane kadei ka jingjop jong baroh kito kiba shu die jingdie ha madan", la ong i Kong Angela haba kren ha kane ka jingïalang hadien ba ladep pyntian Cake da ki longkmie ba ju shong die jingdie ha madan.
I la ïathuh ba naduh ka snem 2015 na ka liang jong ka TUR ki la ïadon lang bad kine ki nongdie madan hadien ba ki la shah pyndik bad shah beh man ka por ha ki Pulit bad ki bor jong ka Shillong Municipal Board.
“Ka jingbeh ïa ki ruh ka long kumba ïalehkai ka miaw ba i khnai, shiphang beh shiphang shah", la ong i Kong Angela.
Hadien pat ka TUR ka la pynseng noh da ka Meghalaya & Greater Shillong Progressive Hawkers & Street Vendors’ Association ban ïakhun ha ïingbishar hadien ba ka sorkar jylla ka la wanrah da ka aiñ la jong bad kam treh ban pyntrei da ka aiñ jong ka sorkar pdeng.
I la ïathuh ba ka aiñ jong ka sorkar pdeng kadei kaba biang bha lada ka sorkar jylla ka pyntreikam, namar ba ka la batai sha bha kumno ban peit ïa ka bit ka biang jong ki nongdie jingdie ha madan.
Hynrei ha ka jingïakhun ha ïingbishar, ka sorkar jylla ka la pyndem noh bad rai ban pyntreikam noh da ka aiñ jong ka sorkar pdeng.
Ha kajuh ka por ki nongdie jingdie madan, ki la pynpaw ka jingkmen bad ai ka jingïaroj ïa i Kong Angela Rangad bad kiwei de ki nongïalam ka Seng kiba la trei shitom na ka bynta jong ki.
Ki la ong ba ki don ki jingkynnoh ba i Kong Angela bad kiwei ki nongïalam ki ju ïoh pisa na ki nongdie jingdie ha madan, hynrei kane kadei kaba shu kren tang ban lait jynhaw, namar ki nongïalam bad i Kong Angela kim ïoh nong wat tang shi tyngka ruh na kane ka kam.
Ki la ïathuh ba ki shu lum pisa 10 tyngka shi bnai na ka bynta ki jingdonkam jong ka Seng kum ha kaba phah type kot, phah photo copy bad kiwei kiwei de ki jingdonkam, ym ban ai sha i Kong Angela ban ïohnong kumba la kynnoh.
Ki la ong ruh ba wat ki briew ka Municipal ki la tyrwa ban ai jaka kaba bit ba biang ban shong die jingdie lada ki mih ne iehnoh ïa ka Seng, hynrei ki nongïalam jong ngi, kim shym la treh, namar ba ki kwah ban kyntiew lang ïa baroh ki nongdie jingdie ha madan.
Shillong, Jymmang, 19: Ki dohkha dohpnat ki la sdang ban mih biang ha Wah Umsohlang hadien ba la pynkhuid ïa kane ka wah da ka jingshimkhia jong ka Bio Diversity Management Committee, Kynton Massar.
Ha ka jingleit ïaid kai jong u nongthoh khubor shajan kane ka wah ha ka sngi Palei la lap ba kane ka wah kaba la pynlang ïa ka um ban tan sha ka shlem sam um jong ka Umsohlang Water Supply Scheme jong ka tnat PHE ka la khuid biang khlir khlir kum ha ki por ka mynnor.
La lap ruh ba ki jabah jabaiñ, naduh ki bilor, ki plastic bad kiwei kiwei ki jaboh ba la satah ha kane ka wah kum ka ahor ha ki por ba la leit noh la khat bad la pynkhuid da ki dkhot jong ka Bio Diversity Management Committee, Kynton Massar khnang ban pynim bad ban pynneh pynsah ïa ka jingkhuid jong kane ka Wah.
Sa ka jingther jong u lapbah u lapsan ha kane ka aiom lyiur ka la iarap bha ia ki dkhot jong ka Committee ban pynkhuid kane ka wah naduh ki bynta kiba shaneng jong ka Wah kaba tuid na syndah ka kynroh jong ka skulbah NEHU ter ter.
Dang ha ka 7 tarik mynta u bnai u Myntri Rangbah ka Jylla u Conrad Kongkal Sangma lem bad u MDC ka Mawlai Constituency u Bah Teiborlang Pathaw da lade ki la hiar ban leit tong ïa ki jaboh jabaiñ kiba don ha kane ka wah da kaba shong da ka lieng kynda ba la pynkhreh da ka Dorbar Shnong Kynton Massar.
Ki nongkitkam jong ka Bio Diversity Management Committee, Kynton Massar ki la buh hakhmat ïa ka thong ban pynkylla dur biang ïa ka Wah Umsohlang kaba la jngut bad kaba la dap da ki jaboh jabaiñ ba la pyntuid da ki briew na wahduid kiba tuid na ka shnong Mawkynroh, Umshing bad na ka shnong Mawroh.
Ban ïada na ka jingbret jaboh pathar jong ki nongleit nongwan sha ka wah, ka Bio Diversity Management Committee, Kynton Massar ka la pynieng ruh da ka jar nar ha jingkieng kaba pynïasoh ïa ka shnong Mawkynroh bad Kynton Massar.
U Secretary ka Bio Diversity Management Committee, Kynton Massar u Bah Franco Syndor ha ka jingïakren bad u nongthoh khubor ula ïathuh ba ki dohkha kiba heh haduh 3 kilo tam eiei kiba don mynta ha kane ka wah Umsohlang ki dei kiba la im naduh mynshwa bad dang ha ka sngi saitjaiñ ba ladep ka Dorbar Shnong Kynton Massar ka la theh dohkha biang ha kane ka wah haduh 40 kilo.
Shillong, Jymmang 19: Ka Jylla mynta kadon satang 3 ngut ki briew ba dang pang Covid-19 ne ki active case.
Satang artylli ki District kiba dang don ïa kane ka jingpang ba kynthup ïa ka East Khasi Hills kaba don satang iwei bad ka Ri-Bhoi District kaba don 2 ngut.
Ha kine ki arphew saw kynta bala leit noh,ym shym la don satia kiba dang ïabit thymmai hynrei 6 ngut kila ïoh pat ïa ka jingkoit na kane ka jingpang.
Ka jingdon jong kiba ïap haduh mynta kala kot 1593 ngut.
Haduh 93820 ngut ki briew kila ïabit ïa kane ka jingpang ha kine ki laisnem mynta hynrei haduh 92224 ngut kila ïoh pat ïa ka jingkoit.
Shillong, Jymmang 19 : Ka jinglip bording khah khah ha kiba bun ki shnong kiba hap ha ka thaiñ Sohra ka la pynlong ïa u MDC ka thaiñ ba dei ruh u Chief Executive Member (CEM) ka KHADC, Bah Titos W Chyne ban pyntip mardor sha u Myntri ka tnad Bording ba dei ruh u Symbud Myntri Rangbah ka jylla, Bah Prestone Tynsong ban phah tuklar mardor.
Ha ka shithi, u Bah Titos u la ong, “Ka la don ka jinglip bording kaba khah khah ha ka thaiñ Sohra ha kine ki khyndiat sngi kaba la buh ha ka jingeh kaba khraw ïa ki nongshong shnong.
Tad haduh mynta ka bording kam pat meh satia.
"Katkum ka jingïathuh jong u, ki shnong kiba shah ktah ha katei ka jingpynlip bording ki kynthup naduh ki bynta jong ka Sohra, thaiñ Laitryngew, thaiñ Khatarshnong nalor kiwei kiwei.
“Bun ki shnong kiba mad kham bun ka por kaba lip ban ïa kaba meh," la ong u MDC ka Sohra.
U Bah Titos u la bynrap ruh ba ka jingthut ka bording ka la ktah tyngeh ruh wat ïa ka kam jngohkai pyrthei ha ka thaiñ.
Kumta, halor kane, u kyntu jur ïa u Symbud Myntri Rangbah ban phah maramot noh kham kloi khnang ba ki paidbah kin ym mad slem ïa katei ka jingshah ktah naka jinglip bording.
Shillong, Jymmang, 19: Ki nongkitkam shnong jong ka Dorbar Shnong Wahiingdoh bad ka Dorbar Shnong Lawmli ryngkat ka jingïadon lang jong u MDC ka Mawkhar-Pynthorumkhrah Constituency u Bah Pynshngaiñ N.Syiem bad u Executive Engineer jong ka Shillong Municipal Board (SMB) u Bah F.B Chyne ha ka sngi Palei la hiar jurip ïa ki bynta ba la twa jong ki rud jong ka Wah Umkhrah ha ki bynta ba dang hap hapoh u pud u sam jong ka shnong Wahiingdoh bad ka shnong Lawmali.
Ka jingleit jurip ïa ki rud jong kane ka wah ka long ba ha kine ki khyndiat sngi ka jingther jong u lapbah uba jur ka la buh jingma ïa ki rud jong kane ka Wah ha kaba ka kynroh kaba la ker ha shilynter jong kane ka wah ka la shong synjor.
Ha ka jingïakren bad ki lad pathai khubor, u Bah F.B Chyne u la ïathuh ba ka jingjurip ïa kane ka wah ka long ba don ki katto katne ki bynta jong ka kynroh ki la paw ba ki la synjor bad na ka liang jong ka Shillong Municipal Board (SBM) kan shimkhia ban ïada ïa ka jingtwa jong ka kynroh ba la ker ha shilynter jong kane ka wah.
U Rangbah Shnong jong ka Wahingdoh u Bah R.Marbaniang u la kyrpad ïa ki bor badei peit haba ki leh ïa kano kano ka kam ki dei ban da trei bha ym ban shu trei tangdep rukom haba shna ïa kino kino ki jingshna kum ki kynroh, ki surok bad kiwei kiwei de ki jingtei ki ban ym neh tang na ka bynta shisnem arsnem bad kiba buh jingma pat ïa ki paidbah.
Shillong, Jymmang 19: U Symbud Myntri Rangbah ka Jylla Bah Prestone Tynsong hynne ka sngi palei, ula bthah ïa u Myntri Rangbah barim ka Jylla Dr Mukul Sangma ba un pyrkhat shuwa ïalade kumno ban jop ha ka elekshon MLA 2023 hashuwa ban batai lypa ïa ka lawei jong kiwei pat ki MLA ba mynta.
“Haba ïadei hi bad ka elekshon, ai ba un (Dr Mukul) pyrkhat ruh ïalade ba kumno un jop namar ka jingbym mon shuh ki paidbah ïa ki Nongmihkhmat la ka dei ki MLA ne MDC ka ju jia beit ha man ki jaka.
Kane ka don beit bad ngi tih bha ruh hynrei ka shong pat kumno phi treikam hala ki jong ki Constituency" ong u Bah Prestone haba ïakren bad ki nongthoh khubor.
Kane kala mih hadien arsngi ba u Myntri Rangbah barim uba dei ruh u Nongïalam ka Liang Pyrshah Dr Mukul Sangma, ula kyntu ïa ka National Peoples Party (NPP) ba synshar ïa ka Jylla ba kam dei shuh ban pyrkhat ba baroh ki MLA kin dei kiba jop biang namar bun bha ki MLA kin sa shah pynliem ha ka elekshon MLA 2023.
U Bah Prestone ula ong ba ma u hi um dei satia u briew uba lah ban batai lypa ïa ka jingjop jingrem jong ki MLA ba mynta ne kiwei kiwei ki kyrteng haba bynrap “Ka shong ha ki paidbah ba kin vote.
Ngam lah ban ong eiei la ki MLA ba mynta kin wanphai biang ne em".
“Namar kata, ka elekshon hi ka dei ka elekshon bad ngam iahap ïa ka jingong u Dr Mukul namar ula shu batai lypa la kumba u tip ïa baroh kiei kiei" ong une u Nongïalam ka NPP haba pynkynmaw ïa une u Nongïalam ka Liang Pyrshah ba ha ka elekshon MLA 2018, ula kam ba un sa wanphai biang kum u Myntri Rangbah ka Jylla hynrei ula shah liem pynban.
Halor ka jingkam u Dr Mukul ba bun na ki MLA ka NPP kin nym ïakhun ïa ka elekshon ban wan na ka party, u Symbud Myntri Rangbah ula kyrpad ïa u Nongïalam ka Liang Pyrshah ban ai ïa ki kyrteng jong kum kine ki MLA ki bym ïakhun shuh ïa ka elekshon na ka NPP.“Nga kyrpad ïa u ban sngewbha ai ha nga ïa ki kyrteng jong ki MLA ki ban nym don shuh bad ka NPP" ula ong.
U Dr Mukul haba kynthoh ïa ka jingkam jong u Myntri Rangbah ka Jylla Conrad Kongkal Sangma ba ong ba 7 ngut na ki MLA ka AITC kila pynpaw ïa ka jingkwah ban wan ïakhun noh ïa ka elekshon ban wan na ka ticket jong ka NPP, ula ong “Kam pher ïa kaei kaba ong da u Myntri Rangbah, hynrei kiba bun ki MLA ka NPP kin sa long ki kyrtong jong kiwei pat ki Political Party-Kane ka dei ka jingshisha namar nga tip bha ïa ka jingmut jingpyrkhat jong kiba bun ki MLA".
Hynrei ula ong ba kum kine ki MLA ka NPP kin nym ïakhun satia na ka AITC hynrei kin leit na kiwei pat ki Party.
U Dr Mukul ula ong ba ka NPP ym tang ba ka bunkam ban khroh ïa ki MLA ba mynta jong ka AITC hynrei kala pyrshang ruh ban tan ïa ki MLA jong ki seng ba iatreilang ha ka Sorkar MDA.“Kila shu pynsyrwa kai ïa ka por da ka jingpyrshang ban tan ïa ki MLA jong ngi.
Ki leh ïa kane namar ki sheptieng naba kim don satia ïa ki kyrtong kiba lah ban jop" ula ong.
Jowai, Jymmang 19: Uwei u Pulit Home Guard Volunteen ïa uba la tip kyrteng kum u Primel Bamon ula duhei ïa la ka jong ka jingim ha ka sngi Palei hadien ba ka tnat dieng kseh kaba heh kaba la kheiñ ka la hap halor ka tnum kaba la pei lyngba sha ka kamra thiah jong u.
Kane ka la jia ha ka por kumba 3 baje eiei mynstep.
U Bah Primel Bamon, uba la 32 snem ka rta u dei u khun jong ka Kong (L) Phaimon Bamon ba shong ba sah ha Quarter PWD, Ladthalaboh, Jowai.
Ha kane ka jingjia, ka kurim bad ki khun ki jong u, ki la lait thaw na kane ka jingjia basngewsih.
Ka khubor ba la ïoh lum, ka ïathuh ba ka ïing sah jong u Bah Primel ka don ha trai jong ki deng kseh bad namar ka jingjur palat u slap bad ka lyer ka tnad dieng ka heh ka la kdiah bad ban ïa ka ïing na jrong ka tnum ïing kaba la sam shapoh ïing ha ka kamra thiah u jong u Bah Primel bad ka la ban syndon ïa u, katba ki khun bad ka lok jong u ki la lait na katei ka jingjia.
Ïa u Primel Bamon la pynkit noh sha Norman Tunnel Hospital bad la pyntikna ba ula khlad.
Ki Pulit ruh tang shu ïoh jingtep halor kane marmar ki la leit sha kane ka jaka bad pynkit noh ïa ka met sha Ïalong Civil Hospital na ka bynta ban leh ïa kaba donkam.
La ïathuh ba u Primel Bamon dei uba trei kum u Home Guard Volunteer (HGV) jong ka Jowai Police Station bad ula ïehnoh shadien ïa ka lok bad lai ngut ki khun.
Ïa ka met yn pyndep lashai ka sngi ha ka por 1:00 baje nohphai sngi ha u lum jingtep jong ka Balang Presbyterian Ladthalaboh, Jowai.
Shillong, Jymmang 19: U Symbud Myntri Rangbah ka Jylla Bah Prestone Tynsong hynne ka sngi palei ula ong ba ki Ophisar kiba dei peit bad ai jingmut ïa ka jingtrei jong ka Inter State Bus Terminus (ISBT) ha Mawlai Mawiong, ki dei ban ïoh ïa ka jingpynshitom.
U Symbud Myntri Rangbah ula kren ïa kane halor ka jingïohi ïa ka jingtrei torti ïa ka ISBT kaba tang hadien khyn diat taiew ba plie, la lap ba bun ki kamra kila orpait bad ka tnum kala jaw um.
Kiba bun ki kynhun kila dawa ïa ka Sorkar Jylla ban thung mardor ïa ka jingtohkit ïa kane ka jingtrei bymhok.
Haba kylli la ka Sorkar kan ai jingpynsajia ïa u Contractor ba trei torti ïa ka kam, kaba la buh ruh ha ka jingma ïa ki briew ha ISBT, u Bah Prestone ula ong ba ïa kane ka project la pyntrei da ka PWD (Building) bad ha ka jingmut jingpyrkhat jong u paidbah hi, ka jingkynnoh ka leit sha u Contractor marwei.
Ha ka jingshisha, ka Sorkar ka don ïa ka rukom treikam ha kaba ïa ki Bill la pynkhreh da ki SDO bad ki Junior Engineer (JE) bad ïa ka pisa la pyllait sha ki Contractor halor ka jingshem balka jingpyntrei ïa ka kam ka long kaba ihun, ula pyntip.
“Namar kata, lada don kano kano ka jingbakla, ki Ophisar kiba dei khmih ïa ka project, nga sngew ba ki dei ban shah pynshiton.
Kum ki riew paidbah kumno ngin tip ïa ka rukom pyntrei.
Ngam dei u stad technical, ta ka daw ngi la buh ïa ki ban peit bad ai jingmut ïa ka kam (ha ISBT)" ong u Bah Prestone.
Halor ka jingshngaiñ, u Symbud Myntri Rangbah ula ong ba tang namar ba ka don ka jingpei um, kam mut pat ba ka jingtei baroh jong ka ISBT ka long ka bym shngaiñ.
“Ka long kaba shngaiñ.
Ka jingtei ka long kaba biang hynrei ka jingpei um ka long shaba palat.
Ngi la dep bthah ïa ki Engineer ba dei khmih, ïa u SDO bad ki Technical Weong, kiba dei ban peit haduh ba pyndep ïa ka project ba kin leh ïa kat kaba donkam" ula ong.
Halor ki jingdawa ban tohkit ïa kane ka kam, u Bah Prestone ula ong ba ym donkam satia ban ïakren halor ka jing tohkit.
“Ngi dei ban ïakren kumno ha kaban pynbha ïa ka lane lada ngi donkam ban maramor lane lada ngi donkam ban tei thymmai pat ïa ka" ula bynrap.
U Bah Prestone ula kular ba ka Sorkar kan sa wad tynrai ïa kaei kaba tynrai bad lada donkam ban pynbeit mardor ruh kan sa leh ïa kaba donkam.
Shillong, Jymmang 19 : Ka Trinamool Congress ha ka sngi Palei ka la leit ban pynïar ïa ka shnat treikam jong ka sa ha constituency jong u MLA ka NPP ba dei ruh u Myntri sorkar jylla, u James K Sangma kum ka jingpynkhreh na ka bynta ka elekshon MLA kaban sa long shen ha u 2023.
Ïa ka Dadenggre Block Committee la thaw ha ka jingdonlang u Convenor jong ka West Garo Hills District, u Richard M Marak, District Co-ordinator u Safford N Sangma bad u Rupa M Marak nalor kiwei kiwei.
Ha kane ka sngi, ka jingïalang ka la jied ruh ïa ki nongkitkam kiba hakhmat ban pyntyllun ïa ka kam nangne shakhmat ba kynthup ïa u Michael Momin kum u Convenor nangta, u Boaz Marak kum u Co-Convenor, nalor lai ngut ki Co-ordinator ba kynthup ïa u Sengman A Sangma, Grikting Aldrin Marak bad u Jarney Marak.
Haba kren ha katei ka jingïalang, na ka liang u Convenor jong ka West Garo Hills u la ong, “Ngi la lah ban kot sha ka thong na ka bynta ban pynkhlaiñ ïa ka distrik, ka constituency bad ka block jong ka Trinamool Congress.
Ngin ïai bteng ban trei na ka bynta ban pynpoi lut ïa ka TMC sha ki kyndong kynshrot jong ka Meghalaya.
"Lah ban kdew hangne, ba ka Dadenggre kadei ka block committee kaba ar ban thaw ha ka distrik ryngkat ryngkat bad ka Williamnagar.
Shillong, Ïaiong 15: Ka All India Trinamool Congress (AITC) kala thaw ha ka sngi ba-ar ïa ka Trinamool Congress Students Union (TCSU) ha Meghalaya da ka jingthmu ba kane ka kynhun kan khmih ïa ki kam kiba ïadei bad ki samla jong ka Jylla.
U Samla Bansharailang Pyngrope ula shah jied kum u President ka TCSU bad u Changkam Sangma kum u Vice President.
Haba kren sha ki nongthoh khubor, u samla Bansharailang ula pyntip ba da ki spah ngut ki samla pule kila noh synniang ïa ki tin sop ïing sha ki 14 tylli ki Shnong ka thaiñ Mawkynrew, kiba shah pynjulor ha ka eriong bad u lapbah.
“Ka thong jong ka TCSU hi ka long ban khmih ïa ki kam jong ki Samla hapoh ka Jylla khamtam haba phai sha ka pule dangle bad kum ka Ri kaba don bun eh ki samla, ka long kaba donkam ban pynjanai ïa ki kam ha ka pule dangle hapoh ka Jylla bad ka Ri baroh kawei" ula ong.
Une u samla ula ong ba ka long kaba donkam ban pynjanai ïa ka pule dangle naduh ki shnong ki thaw hapoh ka Jylla khnang ba ki Khynnah kin ïoh ïa ka jinghikai kaba kynsai naduh kaba sdang.
Ula ong ruh ba ki samla ka Jylla ki don ïa ka kamram ha kaban pynthikna ba baroh ki Khynnah ki dei ban ïoh ïa ka jingnang jingstad ba kumjuh khnang ba kin iatip ïa ka jingkylla ka suin bneng, ka jingnang bun paid bad ka jing bym ïohkam ïohjam.
Une u Nongïalam ka TCSU ula kyrpad ïa ki samla ka Jylla ba kin wan pyniasoh sha ka TCSU khnang ba ryngkat lang yn lah ha kaban ïakhun ïa ki jingeh kaba ki samla jong ka Jylla ki ïakynduh.
Jowai, Ïaïong 15: Ka lympung ïalehkai phutbol ba la tip kum ka ‘2nd U Adelbert Laloo Memorial Trophy’ jong ka kyrdan 3rd Division Football Tournament 2022 ba la pynïaid da ka West Jaiñtia District Sports Association (WJDSA) kaba la long hynnin ka sngi 14 tarik u Ïaïong ha madan Kiang Nangbha Stadium Jowai.
Ha ka jingïakhun ba nyngkong na ka liang ka kynhun ïalehkai kaba la long hapdeng ka Mulang Ialong pyrshah ïa ka Loompyrdi Iongpiah, kala long kaba itynnnad bha namar baroh arliang kila pyrshang ban thep kol hynrei haduh ba kut jong ka jingïalehkai kila poi sha ka jingïakhait da mar 0-0 kol.
Ka jingïakhun ba ar kala long hapdeng ka Ksehsylle Ialong pyrshah ïa ka Samaro FC, na ka liang ka kynhun ïalehkai jong ka Ksehsylle Ialong kala jop da 2-0 kol, ïa ka shikol la kum thep bakla sha ka kol lajong da u rangïalehkai ka Samaro u Deibor Bareh ha ka minit ba 33 bad u Sunidonhi Rymbai ha ka minit ba 63.
Katba ha ka jingïakhun kaba lai bala wan ban aireng hapdeng ka Lumchyrmang Mihmyntdu pyrshah ïa ka Riatsaliya Mihmyntdu, ka Lumchyrmang Mihmyntdu ka la jop da 3-0 kol bad ïa kitei ki lai kol la theh da u Freddy Chyrmang ha ka minit ba 1, u Shngaiñ Phawa ha ka minit ba 62 bad u Kerlang Kyndait ha ka minit ba 80+2.
Shillong, Jymmang 19: Ka BJP kadei ka Seng kaba nyngkong napdeng ki Party kiba don lang ha ka sorkar MDA ban leit jurip ïa ka jingtrei torti ha ka Inter State Bus Terminus(ISBT) ha Mawïong.
Ha kane ka jingleit jurip, ka Seng ka la lap ïa ka jingtrei torti ka PWD Building hapoh ka jingpeit jingkhmih ka tnad Transport bad ka la rai ban ujor sha ka sorkar pdeng bad kumjuh ruh sha ka North Eastern Council (NEC) namar ka pisa ba 48.31 Klur tyngka kadei ba la ai da ka sorkar pdeng lyngba ka NEC.“Ngin ujor sha ka sorkar pdeng halor kane ka jingtrei torti ïa kane ka Bus Terminus", Dr.Bernadette Lyngdoh,kaba long ka Chairperson jong ka Central Scheme Monitoring Committee jong ka Seng BJP Meghalaya.
Ha kane ka jingleit jurip ba la ïalam da u Bah AL Hek, MLA ka Seng ha kaba la ïadon lang ruh u Bah David Kharsati, uwei na ki nongïalam ka Party bad kiwei kiwei de ki heh ka Seng, ki la ïoh ban ïakynduh ruh ïa ki nongpynîaid kane ka jaka sangeh bad pynhiar bad thep briew da ki Bus kiba wan na shabar jong ka jylla.
Ha kajuh ka por ki la lap ruh da la ki jong ki khmat ïa ka jingtorti ka jingtrei hadien ba ki la jurip bniah ïa ki kamra bad ki jingtrei hapoh kane ka building.
U Bah AL Hek, u la ong ba na ka liang ka Seng hadien ba ladep ban jurip kumne kan sa shong da ka jingïalang ban ïapyrkhat kham bniah kumno ban leh bad kawei na kine hi ka long ban ujor beit sha ka sorkar pdeng, namar kadei ka pisa kaba wan na ka sorkar pdeng.
U Bah David Kharsati, u la ong ba ka ju long hi ka rukom haba trei ïa kano kano ka kam ba la kumno kumno ka jingtrei hapoh ka shi snem kam dei ban don kano kano ka jingthut bad dei ban pynthikna ïa kata haba trei ruh.
Hynrei kane ka jingtrei tang hapoh ar bnai kane ka building ka la jaw um bad ka la or pait lut kaba pyni ba ka dei ka jingtrei kaba la shu trei torti, ïa kaba ym lah ban pdiang satia.
Khliehriat Ïaiong 15:Ka Jaiñtia Youth Federation Saipung Circle, lyngba u President, u Oswald.
B.Nampui, hynnin ka sngi ka la buh da ka jingthoh ha ophis jong ka Sub-Divisional School Education Officer East Jaiñtia Hills bad kyntu ïa ka sorkar ba kan shim khia bha ban kyntiew ïa ka jingnang jingstad ha ka thaiñ bad ban theh tyngka kham bun ha kaba kyntiew ïa ka stad ka tip.
Haba kren shaphang ki skul sorkar kiba don ha ki thaiñ Saipung, utei u nongïalam jong ka Jaiñtia Youth Federation uba na Saipung, u la ong ba ki don shibun ki skul sorkar kiba la shu shah iehnoh beiñ ha ka sorkar da ki bun bun snem, ki bym don wat tang ka ïing skul kaba biang ban pynlong skul “Ka jingbym don ki skul sorkar kiba bit ba biang ha ka thaiñ ka la ktah ïa ka jingnang jingstad jong ki khynnah.
Kumta ka seng ka kyntu jur ïa ka sorkar ba kan shim khia ban kyntiew ïa ka jingnang jingstad ha ka thaiñ khamtam kito ki jaka nongkyndong, namar katkum ka Performance Grading Index (PGI) jong ka Education Ministry, jong ka sorkar India la lap ba ka Meghalaya ka dei kawei na ki jylla kaba duna bha ki jingtei kum ki Infrastructure hapoh ka ri, u tei u nongïalam ka seng, u Oswald B Nampui, u la kynnoh pyrshah ba kane ka sorkar MDA ka la bakla ha ka rukom ban kyntiew ïa ka jingnang jingstad khamtam ha ki jaka ki ba dang long ki nong kyndong.
Khliehriat Ïaiong 15: Ka ding kaba klang ka la bam duh ïa ka ïing ka sem jong i kong Duhkha Dkhar ha shnong Tuber Kmai shnong bad kane ka la jia mynta ka sngi ha ka por kumba 3 baje mynstep, ka ding ka la bam duh ym tang ïa ka iïng hynrei ïa baroh ki jingdon jing em ha ïing kat kiba don.
Ïa ka daw jong ka jingpluh ym pat lah ban tip satia bad donbok ba ym don mano mano ba mynsaw ha kane ka jingjia.
Na ka liang u MLA ba rim jong ka Khliehriat Constituency, u bah Justine Dkhar, mar mar tang shu ioh jingtip u la leit ban noh jingiarap ïa katei ka longïing da ki tiar ki tar, ki jaiñ ki nep bad kiwei kiwei.
Kumjuh ruh na ka liang ki bor pynïaid shnong ki la shim khia bad mar mar ki la wad ki lad jingiarap ban iarap ïa katei ka long ïing kaba la shem ka lanot pluh iïng ha kaba ka la duh noh ïa la ka ïing shong iïng sah.
Jowai, Ïaïong 15: Ka jingïalehkai ‘Badminton bad Carrom Board’ jong ki nongtreikam sorkar ba la pynïaid da ka Meghalaya State Government Emplo-yees Federation (MSGEF) Jaiñtia Hills Unit, Jowai mynta ka sngi (Thursday) kala poi noh sha kaba kut jong ka jingïakhun phainal ba la pynlong ha Seiñ Raij Indoor Hall Auditorium (Tpep Pale) Jowai.
Ïa kane ka lympung la wan ban pynhap pyrda da u kongsan ma D.Pyrbot, District Agriculture Officer WJHD, ha ryngkat ka jingdonlang u Dr.D.I.Kjam, District A.H.and Veterinary Officer, Jowai, u District Sports Officer WJHD ma K.Passah, ma I Muksor, ma T.Laloo bad kiwei de kiba la shah khot sngewbha, ïa ka jingïalang ba lyngkot ba pynïaid da u President ka MSGEF ma H.Mohrmen.
Haba phai sha ka jingïakhun phainal jong ka Badminton ha ka kyrdan Men Double u Inar Kyndiah bad u Roskil Challam na ka tnad PHE kila jop ïa u Peter Lamare bad u Rimilan Passah na ka tnad DM&HO kaba long da 21-9, 16-21 bad 21-17.
Katba ha ka jingïakhun Men Single u Peter Lamare na ka DM&HO ula lah ban pynliem syndon ïa u Da-u-ru Laloo ka PWD da 16-21, 21-10 bad 21-17.
Ha ka jingïakhun Corrom Board ki nongjop ‘Winner’ ha ka Men Double ki long u Satis fyme Dkhar bad u Bashan-bor Dkhar na ka Kiang Nangbah Government College (KNGC) da kaba pynliem ïa u Holywell Dhar ba u George Hamil-ton Kungte na ka Assistant Director of Information and Public Relations (ADIPR).
Katba ha ka Men Single u Carmel Kharbihkhiew na ka (Sta-tistic) ula jop ïa u Holy well Dhar ka (ADIRP).
Ïa ki khusnam sha ki nongjop la sam da u kongsan jong kane ka sngi, uba la ai ruh ka jingïaroh ïa kane ka seng ki nongtreikam sorkar (MSGEF) kaba la shim ïa kane ka bynta ban ailad lem ïa ki para nongtreikam sorkar ba kin ïoh lad ban ïashim bynta lang ha kum kine ki jait jingïalehkai kiba lah ban pynpyngngad ïa ki jingmut jingpyrkhat bad ha ka juh ka por kan pynïoh haki ïa ka bor met kaba koit ba khiah.
Jowai, Ïaïong 15: Ka jingjur palat u slap bad ka jingtied u pyrthat ha kane ka 14 tarik u Ïaïong ha ka por kumba 1 baje shiteng synnia, kila don haduh 6 tylli ki masi kiba la kyllon ïap na ka jingshah pom pyrthat kaba la jia haka shnong Lurniang kaba hap hapoh ka Amlarem Sub-Division WJH.Ïa kitei ki Masi la dei trai da ka kong Rina Dong, la ïathuh ruh ba ka jingduh nong na ka jingïap shah pom pyrthat ki masi hapoh sem kala kot sha ka 4 lak tyngka, halor kane na ka liang kitei ki trai ki la dep ban pyntip mar mar sha ki bor sorkar ban wan jurip ïa katei ka jingjia.
Ha katei hi ka sngi ki bor sorkar na ka ophis u BDO Amlarem Block kila leit hiar sha katei ka jaka ba jia na ka bynta ban ïoh leh ïa kaba donkam.
Nongstoiñ, Ïaïong 15: Ka jingdawa ban khanglad ïa ka jingwan rung kyrthep ki bar jylla hangne ha Meghalaya, ka dei ka mat kaba la sem bha ba ki sengbhalang ki la dawa ban pyntreikam, hynrei kam shym pat la urlong haduh kine ki sngi.
Ki riew rangbah na West Khasi Hills haba ïakren bad u nongthoh khubor halor katei ka mat, ki la ong ba ka seng ki samla pule ka Khasi Student Union ka la sdang ïa ka jingïakhih ban beh noh ïa ki bar jylla naduh ki snem 1985-86 ter ter.
Hynrei katba nang ïaid ki snem ki ka jingwan rung jong ki bar jylla ka la nang jur bad ka jingbun paid jong ki ka la nang kiew.
Ki la pynkynmaw ba ha kitei ki snem da ki hajar ki Nepali kiba shong khuti masi bad muid ha kylleng ki jaka ha West Khasi Hills, ki la shah beh krad bad ki la leit shong leit sah ha Assam, ha ki thaiñ Shallang, ha ki thaiñ Langpih bad kiba kham bun ki la kiew sha Shillong bad ki la shong la sah ha ki jaka bap er bapher haduh kine ki sngi.
Ki la ong ba ïa ki Nepali kiba shong khuti ka long kaba suk ban pynkylla ha kano kano ka rukom, namar ki Nepali ki sngewthuh ba haba ki shong ha ki jaka kiba hap ha ki hima Syiem, Sirdarship ne Lyngdohship ki hap ban kohnguh ïa baroh ki kyndon ba la pyntreikam da ki Syiem bad ki Sirdar.
Ha kajuh ka por ki la kdew ba ïa ki Nepali ym lah ban khanglad ba kin rung ha India, namar ka don ka soskular kaba la tip kum ka “Indo Nepal Treaty", kaba ka sorkar India bad ka sorkar Nepal ki ju pynthymmai na ka por sha ka por.
Ha kaba ïadei bad katei ka mat ki la ong ba ka jingeh ka long ïa kiwei pat ki bar jylla kiba dang wan rung naduh ki snem 1987-88 ter ter.
Kumta ka snem ot kyrteng ka donkam haduh katta katta ba ki nongmihkhmat kin rah ïa katei ka mat ha ?ing Dorbar Thaw Aiñ, ban ïatai sani bad ban bishar bniah bad ban pynlong aiñ khnang ban lait na ka jingshah tap lup ha ki bar jylla.
Ki la ong ruh ba haba peit ïa ka jinglong jingman jong ka jaitbynriew Khasi ha kine ki sngi dei tang ha West Khasi bad ka South West Khasi Hills ba ki Khasi ki don ka jingbun paid kaba biang.
Hynrei haba phai ha East Khasi Hills, Ri Bhoi, Jaiñtia Hills bad ha ri lum Garo ka jingbun paid jong ki bar jylla ki la palat ïa ka marshiteng ia ki trai jylla.
Lada kheiñ ha sor Shillong lyngba ka jingdon jong ki nongthep vote, ki trai jylla ki tam satang shi bynta na ka saw bynta ïa ki bar jylla.
Ha kajuh ka por ki la ong ba khlem artatien ha ka election kaba sa long ha u snem 2023, ka jingdon ki nongthep vote bar jylla bad ki trai jylla ka la ïa ryngkat ne ki bar jylla ki lah ban tam ha ka jingbun briew.
Nalorkata ki la ong ruh ba ka jingdawa jong ki sengbhalang ha kine ki sngi, ban pyntreikam mar dor ïa ka Inner Line Permit ka dei ka mat kaba baroh ki paidbah ki kyrshan bad lada la pyntrei kam ïa ka ILP bad ba ka sorkar kan shim khia ban pyntrei kam ïa ka snem ot kyrteng ka jylla kan long kaba shong suk shong saiñ.
Ki la kyntu ïa ki nongmihkhmat ba kin shimkhia halor katei ka mat, namar lada ka sorkar ka klet ban shimkhia ïa katei ka bynta ka lawei jong ka jaidbynriew ka don ha ka jingma kaba khraw.
Nongpoh, Ïaiong 15: Ka KSU bad ka Synjuk ki Rangbah Shnong Border Area jong ka Raid Nongtung ha Block II ha ka sngi Palei ki la leit ban kynduh ïa u DC ka Ri Bhoi bad kumjuh ruh ïa u SP ka Ri Bhoi, na ka bynta ban ïa kren halor ka jingshah kem ki 3 ngut ki samla Khasi na ka shnong Sabuda ha ki Pulit ka Assam.
Kine ki nongïalam ka KSU ba la lamkhmat da u President, u Samla Ferdynald Kharkamni bad u Bah Blikshong Sohtun, President ka Synjuk, ki la leit ruh ban ïa kynduh ïa u DC ka Ri Bhoi, u Arpit Upadhyaya bad ïa u SP ka Ri Bhoi, u Giri Prasad, ka dei halor ka jingsngewkhia ba ki Pulit ka Assam ki la shu kem khlem nongrim ïa kitei ki 3 ngut ki samla ka shnong Sabuda na Umpaklong da kaba kynnoh ba ki thmu ban thang ïa ka jingkieng Umler bad kane ka dei tang ka jingkynnoh ki Pulit ka Assam ba kitei ki samla kim don kti satia ban leh ïa kitei ki kam beain.
Halor kane ka jingleit kynduh ïa u DC bad SP ka Ri Bhoi la don ryngkat ruh u Bah Brom Surong na ka shnong Khliehumwang uba la sakhi ba kitei ki samla kim don bynta ei ei ban leh ïa ki kamm sniew bad shuwa ba kin shah kem kitei ki samla ki dang wan iarap ban khynniat ïa ka kali jong u kaba sniew ha Umpaklong bad kim shym la don kano kano ka kam ban leh ïa ki kam sniew bad kine ki samla ki dei kiba ym ju don dak ruh ban leh ïa ki kam sniew.
Na ka liang ka KSU bad Synjuk, ki la pynsngew sha u DC bad sha u SP ka Ri Bhoi ba ki hap ban shim khia halor kane ka ka jingshah pharep kitei ki samla ba la shah kem ha ki Pulit ka Assam, namar ki Pulit ka Assam hi na ka por sh aka por ki ju pyndik tang ïa ki Khasi da kaba shu pharep klumar khlem ka jingshisha bad kane ka jingjia kam dei shuh ka jingjia ba tang shisien bad la jia bunsien ki briew kiba lui lui ki ju shah pharep ha ki Pulit ka Assam tang shu don kano kano ka huri hura ha katei ka shnong khappud ba hap ha ka thain Block II ha Ri Bhoi District.
Kaei kaba la pynsngew da ka KSU bad na ka liang ka Synjuk sha u DC bad SP, ka long ban shim khia halor katei ka jingshah kem ki lai ngut ki nongshong shnong ka Sabuda, kaba ki la shah kem tang na ka daw ka jingmih ka huri hura na ka shnong Jatalong kaba dang shu jia dang shen bad ki la kyrpad ruh ba ka bor District na Ri Bhoi ka dei ban ïa kren bad ki bor District ka West Karbi Anglong ba kin pynphai noh ïa kitei ki samla sha ki bor district ka Ri Bhoi bad lada ki la leh ïa ki kam sniew kumba la kynnoh da ki Pulit ka Assam dei ban tohkit da ki Pulit ka Meghalaya.
Shuh shuh, na ka liang ka KSU bad na ka liang ka Synjuk ki la dawa ruh ba ka sorkar Meghalaya ka dei ban shim khia halor kane ka bynta da kaba ki la dawa ba dei ban pynlong lang ka jingtohkit da ki Pulit ka Meghalaya halor katei ka jingkynnoh ki Pulit ka Assam, namar katei ka jaka ka dang hap ha ka jingïakajia pud hapdeng ka Assam bad Meghalaya ki Pulit ka Assam ki dei ban shu leh don bor namar ïa kano kano ka kam ruh dei ban don lang kajingtip na ka liang ka Meghalaya bad na ka Assam bad kumba la jia ha katei ka sngi pat ki PUlit ka Assam ki la shuh kem ïa kitei ki samla da kaba shu pharep khlem da don ka jingshisha, pynpaw ki nongïalam ka Synjuk bad ka KSU.Shuh shuh, ka liang ka KSU North Khasi Hills District ki la dawa mardor na ka sorkar Meghalaya ba ka hap ban shim khia halor kane ka jingshah kem kitei ki lain gut ki samla bad dei ban pynlong lang ka jingtohkit da ki pulit ka Meghalaya bad kim lah ban shaniah tang ha ki pulit ka Assam, namar kane ka jingjia bunsien hi lada don kano kano ka huri hura kiba kylla langknia ki dei ki paid Khasi ba ki Pulit ka Assam na ka por sha ka por ki la ju leh ïa ki kam thombor pyrshah ïa ki Khasi, ong u nongïalam ka KSU, u Samla Ferdynald Kharkamni.
Shillong, Iaiong 15 : U General Secretary ka UDP, Dr.Jemino Mawthoh u la kam ba ki nongïalam jong ka UDP kim shym la ngop satia ha ki jingshah pynbiej ba harukom kiba wan na kadiang bad kamon ban leit ryngkang noh sha kiwei ki party hynrei ki ïeng skhem beit ha ka nongrim ba ki don.
“Katno ka long kaba sngewtynnad ban ïohsngew na ka shyntur jong ki haba ïadei bad ka party jongngi.
Ngi ïohi ruh ïa ka jinglong skhem jong kine ki rangbah nongïalam jong ka party ba naduh ba ngi rung ha ka party watla ka don kata ka jingtyrwa na shane na shatai hynrei ngi khlem khih sha kadiang ne sha kamon hynrei ngi ïeng skhem beit ban don ha kane ka party," ong u Dr.Jemino haba kren ha ka jingïalang pdiang burom ïa ka kynhun ba thymmai jong ka UDP Mylliem constituency kaba long ha kane ka sngi Palei ha Lawsohtun.
Utei u nongïalam ba hakhmat eh ka UDP u ong ruh ba kum ka party ki sngew sarong ba ka party ka don ïa kum kitei ki nongïalam kiba skhem ka jingmut bad ki ba thrang ban trei na ka bynta ka party.
Shuh shuh u ong ruh ba dei da ka jingdon jong kum kitei ki nongïalam ba ka party ka la kiew stet bha mynta namar nalor ba ki skkhem ka nongrim ki dei ruh ki rangbah kiba ïohi jngai, kiba shemphang bad kiba buh shwa ïa ka ishu jong ka Jaidbynriew ha khmat.
U Dr.Jemino u la ïathuh ruh ba kumba long mynta, bun ki riew pawkhmat, ki riew shemphang bad ki riew donburom ki la phai khmat lut sha ka UDP na bynta ka elekshon ban wan.
Haba kren pat hadien ba la wai ka jingïalang, u la ong, “Ki don bun ki ban wan bad ngi, shu ap tang ia ka por kaba biang.
"Watla utei u heh UDP u kyntait ban ïathuh ïa ki kyrtong kiba kham paw kiba kwah ban iïkhun na ka party ha kane ka elekshon khamtam eh na East Khasi Hills hynrei la sngewthuh ba ki kyrtong kiban aireng ha u 2023 dei ki kyrtong kiba la paw lypa ha ki kam ki kam ba ki trei.
Kitei ki kyrtong kin kynthup naduh ki MLA bad MDC kiba jop ha ka elekshon ba la dep na kiwei ki party, nanngta ki ophisar ba la shongthait, ki MLA/Minister ba rim bad kiwei kiwei.
Shillong, Ïaiong 15: Ka East Khasi Hills District kaba shah ktah jur tam ha ka khlam Covid-19 ha kine ki laisnem tam, mynta kala lait na ka jingdon jong ki nongpang Covid-19 da ka jingkoit lut baroh ki nongpang.
Ha East Khasi Hills, haduh 47078 ki briew kila ïoh ïa kane ka jingpang hynrei napdeng kine, 46003 ngut kila ïoh pat ïa ka jingkoit bad 1075 ngut kila ïap.
Kat kum ka jingpyntip ka Tnad ka Koit ka Khiah, satang saw tylli ki District kiba dang don ïa ki nongpang mynta sa mar iwei (4 active case) bad kine ki dei ka East Jaiñtia, West Jaiñtia, West Khasi Hills bad Ri-Bhoi District.
Ka Tnad ka pyntip ba ha kine ki arphew saw kynta bala leit noh, ym shym la don satia ki briew ba dang ïabit thymmai ïa ka jingpang bad kumjuh ruh kiba nang koit bad kiba dang ïap.
Haduh 93786 ngut ki briew kila ïabit ïa kane ka jingpang ha kine ki laisnem tam mynta hynrei haduh 92189 kila ïoh pat ïa ka jingkoit.
Shillong, Ïaiong 15: Ki Pulit ka Jylla ha ka sngi balang, kila ïoh ban kem ïa u nongïalam ka kynhun “Lawei ba Phyrnai" kaba kam ïalade kum ka kynhun Kiengatiar bad kaba byrngem ban pynbthei bomb ha ki jaka pule ka Nongbah Shillong.
Ki Pulit kila ïohkem ïa une u Nongïalam ka Lawei ba Phyrnai na ka jaka ba u trei bad kila ïoh ruh bankurup ïa bun tylli ki kot ki sla kynthup ka mobile phone bala pyndonkam ha kaba phah ïa ka email ba byrngem pynbthei bomb.
“Ngi la ïoh kem ïa u nongïalam bad ïoh kurup ïa bun ki kot ki sla bad ka mobile phone ba phah email" ong u Assistant Inspector General of Police (A) Bah GK Iangrai ha ka kyrwoh ba phah hynnin ka sngi palei.
Haba shimkhia bha ïa kane ka jingbyrngem, ki Pulit kila register artylli ki case ha Crime Branch Police Station ba kynthup ïa ka jingphah email ba byrngem pynbthei bomb ha kylleng ki jaka pule.
Ka Tnad Pulit ka athaw ïa ka Special Investigation Team (SIT) ban tohkit ïa kine ki case haba pynkhlaiñ ruh ïa ka jingpahara ha kylleng ki jaka pule namar kane ka jingbyrngem jong ka “Lawei ba Phyrnai".
Haba pyndonkam ïa ka jingstad ban pyndonkam ïa ki kor ki bor jong ka tnad Cyrber Crime Wing ka Meghalaya Police, ka SIT kala lah ban ithuh ïa uwei na ki dkhot ka kynhun haba tih bniah ïa ki email bala phah da ka Lawei ba Phyrnai.
Une u Heh Pulit u pyntip ba ha ka jingtihbniah ïa ki email bala phah, la pynthikna ba dei une u juh u briew uba donkti ha kaba phah ïa ki email jong ka Lawei ba PhyrnaiUne u briew ula phah nyngkong eh ïa ka email ha ka 1 tarik Ïaiong sha u Myntri Rangbah ka Jylla Conrad Kongkal Sangma, kaba kam bala thaw ïa ka “kynhun lehnoh" jong ki 37 ngut ki samla bala nang la stad bad ba khlem kam khlem jam.
Kane ka email kala kam ruh ba ka kynhun kala ïoh ïa ka jingiarap ha ka liang ka thied tiar ialeh bad ki kuli bad byrngem ruh ban pynbthei bomb ha kylleng ki jaka pule.
Ha ka 7 tarik Ïaiong, u Publicity Secretary ka Lawei ba Phyrnai ula phah biang sa kawei ka email ha kaba une u briew ula kam ïalade ba u dei u Nonghikai Skul ba shu trei Contract bad uba la shah pynkut noh na ka kam.
Ha kane ka email, kane ka kynhun kala pynpaw ïa kawei ka mat jingdawa bad kane ka jingdawa ka long ban pyllait noh ïa u Bah Julius Kitbok Dorphang Chairman barim ka HNLC, lem kumta ka kynhun kan pynbthei bomb ha kawei ka skul Lower Primary.
Kane ka Kynhun kala phah ruh ïa katto katne tylli ki email kiba byrngem byrsit ïa ka sorkar bad kam ruh ba u Organising Secretary jong ka kynhun u dei u “Software Engineer" haba kop ba ki Pulit kin nym lapdien satia ïa ki dkhot jong ka “Lawei ba Phyrnai".
Shillong, ïaïong, 15: Ka MGSPHSVA kaba dei la kynhun jong ki nongdie madan ha ka sngi Palei ka la dawa ïa ka Sorkar Jylla ba ka dei ban pyntreikam noh mardor ïa ka aiñ ba la shna da ka Sorkar Pdeng kaba la tip kum ka, “The Street Vendors (Protection of Livelihood and Regulation of Street Vending) Act, 2014 bad kaba ladep shon muhor da u President jong ka ri India.
Ha ka jingïakren bad ki lad pathai khubor hadien ba ladep aiti ïa ka dorkhas ha ka Chief Secretary ka Jylla ka Kong Rebecca V.Suchiang, ka Kong Angela Rngad kaba dei ka Convenor jong ka TUR, ka la ong, ‘ryngkat bad kane ka dorkhas ngi la ai ïa ki jingai jingmut kumno ban pyntreikam ïa ka Aiñ bad la ai lang ruh ïa ki Rul ba la pynkhreh da ka Seng ki nongdie madan.
"Ha ka jingïakren kaba la neh kumba 15 minit eiei, ki nongïalam jong ka MGSPHSVA, ki la pynshai bad kdew kumno ban pyntreikam ïa ka aiñ kyndon pa kyndon bad da ka jingïatreilang yn lah ban pynbeit bad ha kajuh ka por ban ïada ïa ka hok kamai jakpoh jong ki nongdie madan bad ban pynkylluid bad pynitynnat ïa ka sor Shillong.
Ka MGSPHSVA, ka la pynkynmaw ruh hadien ba ka Parliamentary Standing Committee jong ka Ïingdorbar Thawaiñ ka ri India kaba peit ïa ka Housing bad Urban Affairs ka lah tohkit bniah ba balei ba ka Jylla Meghalaya kam shym la pyntreikam ïa ka Aiñ jong ka Sorkar India , kata ka (Protection of livelihood and Regulation of Street Vending) Act 2014.
“Ka Parliamentary Standing Committee ka shem ruh ba ki kyndon kiba don ha ka Aiñ kaba la thaw da ka Sorkar Jylla na ka bynta ki nongdie madan ki ïatyngkhuh bad ki kyndon jong ka Aiñ ba la thaw da ka Sorkar India bad kumta ym lah ban pyntreikam.
Kumta ka Parliamentary Standing Committee ka la bthah ïa ka Sorkar Jylla ban shna noh ïa ki rul bad pyntreikam noh ïa ka Central Act kloi katba lah," ong ka Kong Angela.
“Ka MGSPHSVA ka sngewkmen ba kaei kaba ki la dawa mynta la jan hynriew snem kynthih ka lah ban urlong.
Naduh u snem 2016 ka Seng ki nongdie madan ka la ïakhih tyngeh, ka la phah da ki phew tylli ki dorkhas bad ki jingthoh sha ka Sorkar Jylla ban pyntreikam ïa ka Central Acr.
Hynrei kaba sngewsih ba ym don uwei ruh u Myntri Pynroi Sor lymne ki heh Sorkar kum ki Chief Secretary bad kiwei ki ban patiaw, pynban ki sngap kuman bad ki leh bym suidniew ïa ki jingdawa bad jingai jingmut jong ki nongdie madan kiba long ruh ki nongshong shnong," la kynthoh ka Kong Angela.
“Ka seng ka sngew ba la pynsepei ïa ka por, ka bor bad la bijai ei la ka ïoh ka kot bad ka kamai kajih.
Sa shisien pat ka Sorkar Meghalaya ka la shet thai da lade ïa lade bad pynpaw ba kam lah treikam tat haduh ban da shah dumok ha ka Sorkar India na Delhi.
Ïa kane ka jingduna lah ban kiar ban jin lada ka Sorkar Jylla bad ki heh Sorkar ki long syntan bad sngap kuman ïa ka jingud jingnam ki nongshong shnong.
Da ka jingïatreilang lah ban pynitynnat ïa ka nongbah Shillong bad pynlong ïa ka ka shnong ban ïa imlang mar ryngkat," ka la ong.
Ka Seng ki nongdie madan ka la ai ruh ha ka kti jong ka Chief Secretary ïa ki jingai jingmut kumno bad ha kano ka dur ki nongdie madan kin pynïaid ïa ka kamai kajih jong ki.
“Na ka liang ka Seng ngi khmihlynti ba ka Sorkar Jylla kan ym pynslem shuh ïa kane ka kam," la bynrap u General Secretary ka MGSPHSVA u Bah Shane Thabah.
Mawthadraishan, Ïaiong 15: U lum Mawthadraishan uba long kum ka jaka jngohkai ba pawnam ha West Khasi Hills District, mynta u la kup ïa ka dur kaba nang kham itynnad shuh shuh, da ka jingbuh ïa ki jaka jngohkai kiba thymmai.
Halor jong une u lum la tei ïa ka jngoh ne ka View Point kaba lom kum ka kynja tower kaba jrong, ha kaba ki paidbah ki lah ban kiew na ka bynta kaba kham sha jrong ban peitkai kylleng kylleng ki jaka kiba don sawdong jong une u lum.
Lah ban kdew hangne ba une u lum naduh ki por ba kham mynshuwa u la ju khring ïa ki paidbah nongleit peit jngoh pyrthei namar ka jingdon ki pung kiba itynnad bad ka jinglah ban ïohi ïa ki shnong ki thaw da ka jingdon jong u ha ka jaka ba kynjang.
Ka jingtei ïa ka Viewpoint khlem pep kan khring shuh shuh ïa kiu paidbah nongleit jngoh pyrthei.
Ïa kane ka viewpoint la shna da ka Khasi Hills Autonomous District Council ha ki snem kiba ladep.
Nangta la pynbha ruh ïa jaka sangeh kali, ha kaba la siang da ki tiles kiba itynnad kaba la wanrah ïa ka jingkhuid jong kane ka jaka.
Kaba la kham pynsuk shuh shuh ïa ki paidbah ka long ka jingsiang rong ïa ka surok naduh Nongshillong haduh une u lum.
Mynta ka shim por tang khyndiat minit bad la kumno kumno hapoh shiteng kynta la lah ban poi na Nongshilong haduh kliar lum Mawthadraishan.
U Lum Mawthadraishan u don marjan bad ka Mawphanlur, kaba long kawei pat ka jaka jngohkai ha kane ka thaiñ Sepngi jong ka Ri Khasi.
Mynta ka la don ka jingpynbha ïa ka lynti ïaid kjat na kliar une u lum shaduh Mawphanlur.
Kiba ju poi sha une u lum ha ka por mynstep khamtam haba shai bha ka mariang, ki ïathuh bal ah ban ïohi ïa ka nongbah Guwahati bad don ki por ruh ba lah ban ïohi ïa ki lumbah Makashang ne ki Himalaya.
Shillong, ïaïong, 15: U Personal Secretary jong u Myntri ka Sorkar Jylla u Bah Sanbor Shulla ha ka sngi Palei u la mudui da ka ejahar pyrshah ïa uwei u briew uba la kam ïalade ba u dei u MLA ka South Shillong Constituency da kaba telephone ïa ki briew lyngba u nombar 9695747823.
Ha ka ejahar ba la mudui ha u Superintendent of Police ka East Khasi Hills District, u PA jong u Bah Sanbor Shullai ula ong, “uwei u briew lyngba u nombar phone 9695747823 u la kam ïalade ba u dei u Bah Sanbor Shullai bad phah kyrwoh lyngba ka WhatsApp sha u Director ka tnat Animal Husbandry and Veterinary bad sha kiwei kiwei ki ophisar jong kane ka tnat.
"“Ha kaba ïadei bad kane, sngewbha ban shimkhia halor kane bad pyntip paidbah ba uno uno uba pyndonkam bakla u dei ban shah pynngat ha ki kyndon jong ka aiñ," la ong u PA jong u Bah Sanbor Shullai.
Shillong, ïaïong, 15: Ka jingshahkem jong ki lai ngut ki samla Khasi na ka shnong Sabuda, Ribhoi District ha ki Pulit ka Jylla Assam halor ka jingkynnoh ba ki thmu ban wiang ding ïa ka jingkieng ha Wah Umler ka paw ba ka dei tang ka jingpharep kaba khlem don nongrim satia.
Ïa kane la pynshisha da ka United Hynñiewtrep Movement (UHM) hapoh ka jingïalam jong u President u Bah Charlie J.Rani kaba la ïoh ka dur jong ka jingkieng ha Wah Umler ha ka jingleit hiar sha ka shnong Sabuda ha ka sngi Palei.
Katkum kane ka dur la sakhi ba ym don satia wat tang iwei ruh i dak ing jong kane ka jingkieng.
Ki lai ngut ki samla Khasi kiba dang don ha ka kti jong ki Pulit Assam haduh mynta ki long u Samla Disparsing Mukhim, u Samla Stanling Khryiem, bad u Samla Barson Lawai.
Ïa kine ki lai ngut ki samla Khasi kiba la shah mudui da ka ejahar ha ki Pulit jong ka Jylla Assam ki la shah tian bishar ha ka Kashari ha ka jylla Assam.
Ka jingleit hiar jong ki dkhot ka UHM sha ka shnong Sabuda ka long ban leit ai mynsiem ïa ki bahaing hasem jong kine ki lai ngut ki samla Khasi.
Katba ki dkhot ka UHM ki dang poi ha shiteng lynti ban leit sha ka shnong Sabuda ki la shah pakhang lynti ha ki Pulit ka Ribhoi District ynda poi ha PHC Bhoirymbong.
Da ka jingpynsngewthuh jong ki nongïalam ka Seng ïa u Dy.SP ka Ri-Bhoi u GN Joshi, la pyllait ïa ki dkhot ka UHM ban leit shaduh ka shnong Mawlasnai ryngkat ka jingsynran lang jong ki Pulit.
Ynda la poi ha Mawlasnai ki Pulit ka Jylla Assam kim shym la ailad satia ïa ki dkhot ka UHM ban hiar sha ka shnong Sabuda.
Ha Mawlasnai ka Seng ka la pynlong ïa ka jingïalang kaba rit ha ryngkat ka jingïadonlang jong ki nongïalam shnong na ka shnong Mawlasnai bad na ka shnong Madan Umwang lem bad ki bahaing hasem jong ki lai ngut ki samla Khasi kiba la shah kem na Sabuda.
U nongïalam shnong jong ka shnong Mawlasnai u la pyntip ïa ki jingeh ba ki paidbah ki ïakynduh na ka por sha ka por khamtam na ka jingshah pynthud ha ki Pulit Assam.
Halor kane, ka UHM ka la ai ka jingkular ba kan ïai don lang ryngkat bad ki paidbah ka shnong Mawlasnai bad kumjuh ruh ban ai jingkyrshan pura ïa ki jingdawa ba ka Sorkar Jylla ka dei ban ailad ïa ki paidbah kiba sah ha ki shnong kiba don ha khappud bad ka Jylla Assam ban rejistar ei ïa ki jaka (Free Land Registration).
Na ka liang jong u Rangbah Shnong ka shnong Madan Umwang u la pynpaw ïa ka jingeh ha ka leit ka wan, khamtam haba leit sha iew sha hat bad haba leit shim dawai ha ka pang ka shitom naba ki paidbah ki hap ban da pyni ïa ki sakhi satar hakhmat ki Pulit Assam.
Haba ïohsngew ïa kine ki jingud jingnam jong kine ki nongïalam shnong ka shnong Mawlashna bad Madan Umwang, u President ka UHM u Bah Charlie u la kyntu ïa u Dy.SP ka Ribhoi District u GN Joshi ba ka tnat Pulit kam dei ban ailad ïa ki Pulit ka Jylla Assam ba kin pynthut ïa ki nongshong shnong khamtam ha kaba ki don ka hok ha baroh ki liang.
“U Dy.SP u la kular hakhmat ka seng ba un ym ailad satia ïa kum kine ki rukom pynthud ban pynjynjar ïa ki nongshong shnong bad u lah bthah ruh ïa u Officer-Incharge jong ka Outpost u Bah Phawa ban shimkhia halor kane ka bynta," ong u Bah Rani.
“Hynrei watla katta ruh na ka liang ka seng kam ym shong klikti hynrei kan ïai buddien ïa kane bad kan ïai pynbor ïa ki Pulit ka Ribhoi District ba kin hap trei shitom ban ai jingïada ïa ki paid Khasi," u la ong.
Ka UHM ka la dawa ïa ka Sorkar Jylla ba ka dei ban shim ïa ka lyngkor ban pyllait noh mardor ïa ki lai ngut ki samla Khasi 24 kynta naduh ba pynmih ïa kane ka khubor lym kumta ka Seng kan sa shim da ki sienjam ba kham tyngeh ban pynbor ïa ka Sorkar ban wanrah ïa kine ki khun samla ka ri khlem ki jing buh kyndon na ka Sorkar Assam.
Shillong, ïaiong 15: Ka Balang Khristan ha shi tyllup ka pyrthei ka la rakhe ïa ka sngi Good Friday mynta ka sngi lyngba ki jingshakri bapher bapher.
Kane kadei ka sngi ba ki Khristan ki ngeit ba kadei ka sngi ha kaba U Jisu Khrist U la shah ïap ha ka Diengphna halor lum Kalbari, kumba arhajar snem tam mynshuwa.
Ka histori ka ïathuh ba kane ka rukom pynïap kadei ka jingïap kaba shyrkhei bad kaba kordit tam kaba ym ju jia mynno mynno ruh.
Ha jylla Meghalaya ruh ki paid Khristan ki la rakhe ïa kane ka sngi da ka jingkmen ban kynmaw ïa ka jingshah ïap U Nongpynim jong ki namar ki pop jong ki.
U Rev.Dr.RR Cunville, uwei na ki Nongïalap ba khraw ka Balang Presbyterian ha kylleng kylleng ka pyrthei, haba ai ïa ka khubor Good Friday lyngba ka Good News TV jong ka Jingïaseng samla KJP Synod Sepngi, u la pynkynmaw ïa ka jingshah shitom U Khrist halor ka diengphna,namar ki pop jong kiba ngeit.
“ Ka pop ka la hap kynsan kynsan ha U Jisu namar ki pop jong nga bad jong phi", la ong u Pastor Cunville.
U la pynkynmaw ruh ïa ka jingshah shitom U Trai ha ki shipai, ha kaba la pynmong ïa k amet jong U da ki shabuk kiba nep.
Ka jingsah da ki prek na ki kti bad ki kjat.
Ka pangsngiat shiah kaba la dung na ka khieh jong U.“Katno U Trai U la shah jynjar, U la shah kordit, ym namar ki jingle jong u, hynrei namar ki jingleh jong ngi ki briew.
Hynrei u Pastor u la pynkynmaw pat ïa u dakaid halor ka diengphna, uba la shah nar phna lang bad U Trai, kumno ba u la ïoh map ei haba u la pan map ïa la ki pop jong u.
Ha kajuh ka por ka jingrakhe ba la pynlong da ka Catholic St.Thomas Parish Mairang, lyngba ka Sub District Pyndengumïong, da kaba pynlong ka jingïaid riewblei ka lynti ka diengphna da ki paid riewngeit, kaba la sdang na phyllaw jong ka Parish shaduh u lum Kalbari ka Parish Mairang.
Ha kane ka jingïaid riewblei ka lynti ka diengphna, la ïashim bynta da ki dkhot ka Balang naduh ki khynnah, ki samla haduh kiba la san.
Kumjuh ruh kiwei kiwei ki Balang ki la rakhe kyrpang ïa kane ka sngi kaba khuid ha kylleng kylleng ki jaka jong ka jylla.
Shillong, Ïaiong 15: U MP ka Rajya Sabha Rakesh Sinha hynnin ka sngi palei ula pynbna ïa ka rai ban ting biang sa lai tylli ki Shnong jong ka Jylla Meghalaya.
“Nga la rai ban ting sa ïa ka Mawmang, Mawshut bad ka shnong Sder" ong u Rakesh Sinha haba ïakren bad ki nong thoh khubor haba pyntip ba ïa kane ka rai la shim hadien ba ki nongïalam jong kine ki shnong kila wan ïakynduhia u.
U Rakesh ula pyntip ba kine ki Shnong haduh mynta ki dei ki bym pat lait surok bad ki briew kin hap ban ïaid haduh lai ne lai kynta na Kongthong ban poi sha kine ki Shnong.
“Ngan sa leit sha kine ki shnong ban ïakynduh ïa ki briew" ong une u MP haba pyntip ba un sa buh ruh ïa ka virtual clinic ha kine ki lai tylli ki Shnong hashuwa ban kut jong u bnai ban wan.
U Sinha u pyntip ba ka Deputy Commissioner kan sa leit iuhkjat ha Kongthong ha ka 16 tarik Ïaiong lem bad ki Ophisar jong ki tnad bapher bapher ban leh eiei na ka bynta ka jingeh jong ki paidbah.
Lah ban kdew hangne ba une u MP ula ting ïa ka shnong Kongthong ha u snem 2019 bad hapoh ka jingkhmih jong u, ka shnong kala ïoh haduh 200 tylli ki jaka theh niut, ka machine shna sanitary pad bad hynriew tyli ki paiñ khana paidbah.
U Rakesh ula sam ruh ïa palat 400 tylli ki synduk ri ngap bad ki tiar ki tar sha ki nongshongshnong ha ka sngi balang.
Ban nang kyntiew ïa kane ka Shnong bad ïa ka jingitynnad ka sawdong sawkun, une u MP ula pyntip ba un sa khot ïa ki Nongpynmih phlim Bollywood ba kin ring phlim ha ka shnong Kongthong.
Shillong, Iaiong 15 : U Myntri Rangbah ba rim ka jylla uba long ruh u Nongïalam ka Liang Pyrshah u Dr Mukul Sangma u la maham ba ka jylla Meghalaya ka lah ban kylla long kum ka Sri Lanka lada ailad biang ïa kane ka sorkar ba kan wan phai ha ka bor.
“ Nga la ju kren na ka por sha ka por ïa kane ka sorkar ba kan pynthikna ba ki paidbah kim dei ban duh ka jingshaniah ha kata ka riti synshar paidbah, namar wei ba ki paidbah ki duh ka jingshaniah kin mih bun kiei kiei ki kynrum kynram kiba lah ban ktah ïa ka shongsuk shongsaiñ ruh.
Kane ka dei kaei kaba la jia ha Sri Lanka ruh bad ka daw ba la poi sha une u pud ka dei namar ka jingbam sap ba shyrkhei.
