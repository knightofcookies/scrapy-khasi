C diengngan u la kren da ka ktien Khasi, ym don uwei ruh u nongpynkylla sha ka phareng ia kiei kiba u la pynsngew ha ka jingialang, kaba pyni ba ym don Translator ha ka ktien Khasi,kumba leh ia kiwei pat ki jait ktien.
Shuwa ba u Myntri Rangbah ka jylla un kren la ailad ia u myntri rangbah ba-ar ka jylla u bah Rowell Lyngdoh ban kren ha katei ka jingialang, ha kaba sdang u bah Rowell  u la kren beit da ki ktien phareng, katba nang iaid ki jingkren jong u , u la pan bor na u myntri rangbah ka jylla ban shah ia u ban kren ha ka ktien Khasi bad u la bteng ia ki jingkren ha ka ktien Khasi, bad haba u la dep kren la iohi biang ba ym don ba pynkylla phareng ia baroh ki jingkren jong u.
La iohi ruh ba ha katei ka jingialang , ki la don ki nongmihkhmat jong ki seng dewiong kiba mih khmat na ki District bapher bapher bad na ki dong ki thain bapher bapher kiba la ioh ban kren ha katei ka jingialang, kitei ki nongkren ki don ruh ki bym da nang bha ban kren phareng, hynrei ki la pyneh jubor ban kren , namarba ha ka por ba ki ai jingkren utei u rangbah na Ri-Lum Garo um pat pyni nuksa ia ki, bad lehse ka jingnud kiwei pat ban kren da ka Khasi ha katei ka jingialang ka dei namar ka jingialam lynti jong utei u rangbah Garo.
Shillong,31 Nailar:Ka seng ki nong rep bad ki nongbylla ka Hynniewtrep Farmers and Labours Association ( HFLA) ka la pynpaw ia ka jingsngew lyng ngoh kaba khraw namar ba haduh mynta katei ka seng kam pat iohi ba kin don ki kynhun ki ban pyni lane ban pynpaw ia ka jingsngewlem lane ka jingsngew khia lane ka jingpynrem halor ka jingshah pyniap dusmon uwei u rangbah uba dei u nongtrei jong ka Meghalaya Rural Bank ha Iooksi, West Jaintia Hills.
Haba ia kren bad u Rupang u Secretary katei ka seng ki nong bylla bad ki nongrep u bah R.Synrem , u la ong ba ka Association ka tip bha ba ki don ki Union jong ki nongtrei ka Bank nongkyndong, hynrei ka la lyngngoh pat ba kitei ki Union kim saham haba shah pyniap u para nongtrei jong ki.
Ka la ong ruh ba lada shah rahbor u nongtrei bank ha Garo Hills lane shah siat iap u nongtrei Petrol Pump ki la mih ki dak ia khih kiba bun jait kiba la poi ruh sha ka pakhang bank, pakhang petrol Pump hynrei haba iap u para doh para snam uba shakri bha ia ki paidbah lyngba ka jingshakri jong u ha ka bank kaba dei kyrpang tang na ka bynta ki nongkyndong ym don ba patiaw eiei, ong u bah Synrem.
Katei ka seng ki nongrep ka la pynrem jur ia ki runar kiba la pyniap dusmon ia u nongtrei jong ka bank nongkyndong ha Iooksi, ka seng ka la ong ba utei u nongtrei uba shong basah hapoh ka mala jong katei ka bank hi udei u nongtrei uba shakri hok, bad ka la ong ba lehse ka jingshah pyniap jong u ka dei na ka daw ba u iada ia ki  pisa bad ki jingdon jingem katei ka bank.
Shillong, 31 Nailar:Ka Assam Petroleum Mazdoor Union (APMW) lem bad ki trai petrol pum jong ka Garo Hills, ki la rai ban sdang plie ia ki petrol pump, naka bynta 4 kynta, kaba long naduh ka por 11baje mynstep haduh 3baje nohsngi.
Katei ka buh jing eh shibun ia ki paidbah, namar ba ki hap ieng lain bun bun kynta, na ka bynta ban leit theh petrol.
Ka BJP, na ka liang jong U Vice President jongka, U David Marak, ka kynnoh ba kitei ki jingjia, ki dei namar ka jing bym lar kam jong kane ka sorkar Jylla.
Shillong,29Nailar:Kyndit kyndit myn ta ka noh phai sngi, da ki spah ngut ki paidbah nongiew ki la wan ban tur puk sha Khasi Hills Autonomous District Council (KHADC) bad katei ka jingwan tur jong ki ka dei kaba la pynlyngngoh ngain ia baroh ki paidbah kiba iaid ba ieng bad ki iaid lynti, naba kane ka dei ka sien ba nyngkong ka bym pat ju jia ba ki paidbah kin wan tur sha District Council da kawei pat ka jingmut.
Ka daw ba kitei ki paidbah nongiew ki la wan tur sha District Council, ka dei namar ki khubor ki ba la saphriang lyngba ki lad khubor ba ka don ka jingiakynad hapoh ka kynhun synshar ha KHADC kaba don hapoh ka lama jong ka ARPA, ha kaba ka seng UDP ka la dawa ba u CEM ka KHADC u bah Ardent Miller Basaiawmoit, u dei ban hiar shuki noh.
Ka sur kaba u paidbah u la ia pyrta ha phyllaw ka District Council ka long ba lada u bah Ardent un shah pynhiar shuki, kin pyni ia ki dak pyrshah jong ki da kaba kin khang lut ia ki dukan jong ki, wat lada hap ban khang da ki bnai ruh.
Ki la ieng ki longkmie, ki riew rangbah ban kren ia ka jingsngew jong ki ha khmat ki EM bad u CEM,  kiba hiar na kamra treikam jong ki; hadien ba la iohi ia ka jingwan tur u paidbah.
Kitei ki nongiew kiba la kren ki la pynpaw ka jingsngewdiaw ban ioh jingtip lyngba ki lad khubor ba ka ARPA ka don ha tmier eh ha kine ki sngi, namar ka jingbym hun ka UDP.Katkum ki lad khubor kiba la ioh lum la iathuh ba shuwa ban tur paidbah sha District Council, ki nongiew ki la pynlong ia ka jingialang ha la ki jong ki jong ki basa jong ki bad ka la mih ka sur ban leit tur sha District Council ban pyrshah ia ka jingthmu pynhap shuki ia u bah Ardent, bad puk ki la tur ha ka por 3 baje eiei noh phai sngi.
Haba la iohi ia ka jingwan u paidbah da ki spah ngut, u CEM ryngkat ki EM, ki  la hiar na kamra jong ki, ban kylli kaei kaba la jia, hynrei haba la poi ha katei ka jaka ki paidbah ki la jubab ba ka jingwan jong ki, ka dei na ka daw ba ki kwah ba u bah Ardent bad ka EC ba mynta kan neh ha KHADC.U CEM u la kren katto katne sha ki paidbah kiba la ialum khrui ha phyllaw ka District Council, bad ha ka jingkren jong u, u la ong ba lada hap ban hiar shuki ym donkam ban dawa ba un hiar shuki, hynrei un hiar da la ka jong ka mon.
U la kren ruh ia ki kam kiba ka ARPA hapoh ka jingialam jong u ka la leh shibun tang ha ki khyndiat bnai, u la pynsngew sha ki paidbah ia ka jingangnud jong u ban pynlong ia ka Iewduh kum ka jaka kaba lah ban khring wat ia ki nongwan jngohkai pyrthei.
Hadien u bah Ardent, la ioh ruh ki jingkren na u bah Adelbert Nongrum, MDC na ka seng KHNAM uba la pynpaw ba ka KHNAM kam don daw eiei ia u bah Ardent ne hapoh ARPA, hynrei ka dei kaba kloi ban ai ka jingshakri na ka bynta ka jingmyntoi u paidbah bad ka jaitbynriew.
U la ong ba lada ka UDP ka sngewkhlain bor ba ka don ka bor ban pynpra ia ka ARPA, hynrei ka dei ban tip ruh  ba ka bor kaba kham khraw ka dei u paidbah u ban ai ka jubab.
“Kiba kwah pynpra ia ka ARPA ki dei ban shim ka jingkitkhlieh ban ai ka jubab sha u paidbah bad sha ka jaitbynriew" ong u bah Adelbert.
Lah ban kdew ba ha katei ka jingtur u paidbah ki la mih bun ki kyntien kiba ia tynruh lang ha ka juh ka por bad ki dei ki tien pynrem kaba sangah tyngeh ia ka seng UDP.Shillong, 29 Nailar:Ka sorkar Jylla, ka la bthah ia ka seng HNLC, ba kan sangeh noh, ha kaba pynrung dkhot thymmai bad ha kajuh ka por, ba kan sangeh ruh, na ki kam ialeh pyrshah sorkar, kiba long beain, na ka bynta ban ioh ia ka shongsuk shongsain bad ka roi ka par ha ka Jylla hi baroh kawei.
Ka sorkar Jylla, ka ai jingiaroh ruh ia ka jingai jubab jong ka seng kaikhlaw HNLC, ban wan shakhmat, sha ka miej jongiakren, kumba la tyrwa da ka sorkar Jylla bad ba kin ioh ia ki lad jingiarap, na ka bynta ki dkhot jong ka seng, kiba kynthup, ba kin sdang ia ka jingim thymmai jongki.
Ka sorkar Jylla, ha ka jingpynmih khubor, ka pynsngew ba ka dang pynkhreh ia ka lynti iaid jongka, ban bteng sha khmat bad ban pynpoi sha ka phang kaba dei bad ban jied ruh ia u ksiang halor katei ka kam.
Hadien ka jingkren sngi laitluid jong U Mukul Sangma, ha kaba ula tyrwa ia ki seng kaikhlaw, ba kin wan sha ka miej iakren bad ka sorkar, ka dei tang ka HNLC, kaba la pynpaw, ia ka jingkwah ban iakren, katba ka GNLA, ka seng kaikhlaw ba triem ha Garo Hills, ka la kyntait ia katei ka jingtyrwa jong ka sorkar jylla, hynrei, ka la rai ba kan iakhun beit da ka bor jong ki ktang suloi, ban ioh ia kaei kaba ka angnud.
Shillong, 31Nailar:Ha ka sngi thoh dieng, jong ka taiew ba la dep ki paidbah nongiew ki la tur sha phyllaw ka Khasi Hills Autonomous District Council (KHA DC) ban pyrshah ia ka jingdawa ka UDP ban hiar shuki noh u bah Ardent Miller Basaiawmoit kum u CEM  bad ban pynkylla nongialam noh hapoh ka ARPA.Haba ia kren bad u Rupang halor katei ka jingleit tur ki paidbah nongiew sha ka KHADC, u EM ka tnad Iew ( Market), uba dei ruh u MDC jong ka UDP u bah Donkupar Sumer u la ong ba katei ka jingleit tur ki paidbah sha KHADC ka dei ka tamasa kaba la dep ban pynkhreh lypa, “Ka dei ka political Entertainment, kaba la dep ban khreh janai bha" ong u bah Sumer ha ka jingiakren bad u Rupang.
U bah Sumer u la ong ba ha Iew ki don da ki phew hajar ngut ki nongshongiew, hynrei kiba la wan tur ha katei ka sngi thohdieng ki don tang da ki spah ngut kiba ym palat ia ka 200 ngut, u la ong ruh ba kitei ki paidbah kiba la tur sha KHADC ki don tang katto katne ngut na ki kiba dei ki nongshong iew katba kiwei pat ki dei kiba la shu lum na kiwei pat ki jaka ," Ha Iew ki don da ki phew hajar ngut, hynrei kiba la wan tur tang katto katne ngut ki dei ki nongiew, kiwei pat ki dei ki briew kiba na kiwei pat ki jaka" ong biang u bah Sumer uba khlem da jer kyrteng ki dei naei kitei ki paidbah, hynrei la sngewthuh ba na ka jingiakren ka don ka jingtharai sniew ba kitei ki briew ki lah ban dei kiba la shu lum na konstitwensi u bah Ardent ban pyni paidbah.
Shuh shuh halor ka jingkynnoh kaba la mih ha ka sngi thohdieng ba lada ka ARPA ka pait ka pra noh ka UDP ka dei ban shim ia ka jingkitkhlieh, u bah Donkupar Sumer u la ong bay m dei tang ka UDP ka ban shim ia ka jingkitkhlieh lada pra ka ARPA hynrei ka HSPDP ruh ka dei ban shim ia ka jingkitkhlieh.
U la pynkynmaw ba ka UDP lei kam kwah ba ka ARPA kan pait kan pra noh, hynrei ka kwah ban ia trei haduh ba kut ka san snem, hynrei kaei kaba ka UDP ka kwah ka dei tang ban pynkylla noh ia u nongialam ( CEM), bad u la ong ba lada jia ba ka HSPDP kam pynkylla nongialam ka pyni ba ka HSPDP ruh ka kwah ba ka ARPA kan pra.
Lah ban pynkynmaw ba dang shi taiew mynta ka dak kaba paw ba ka don ka jingor pait hapoh ka ARPA ka la mih hadien ba ka shithi ba ka UDP ka la dep phah sha u CEM bad sha ka ARPA kaba pyn ia ki jingiaid lait u CEM na baroh ki EM ka UDP ha ka jingiatreikam.
Hadien ba la lait paidbah katei ka shithi la mih ruh ki jingshisha ba ka jingor pait ka ARPA kam dei pleng tang ha ka sien ba nyngkong hynrei la dep ban pynbeit haduh ar sien, ha kaba ka la don teng ka jingtyrwa hiar shuki na u CEM ka KHADC, bad kane ka dak kaba paw mynta ka dei ka sien kaba lai kaba la pynlong ruh ia ka UDP ba kan dawa syndon ban pynkylla CEM noh hapoh ka kynhun ka ARPA, bad lada kam don ka jingpynkylla ka lah ruh ban poi shaduh u pud ba ka ARPA kan pait kan pra noh.
Shillong, 31 Nailar:Ka President ka CSWO ka Kong Agnes Kharshiing ka la pyrshah jur ia ka jingpynmih jingpynbna (advertisement) ka sorkar ia ka jingialang jong u Myntri rangbah u Dr Mukul Sangma bad ki malik dewiong, ki MLA, MDC bad ki kynhun ban iakren halor ka jingkhang tih dewiong ka NGT ha ka 29 tarik Nailar ha U Soso Tham Auditium.
Ka CSWO ha ka kyrwoh, ka la ong balei ka sorkar ka pynmih da ka jingpynbna ia kane ka jingialang katba ia kiwei ki jingialang kam ju leh kumta.
Kane ka dei tang ka jingpynonkam bakla ia ka pisa paidbah namar ba ka jingkhot pynbna ban don ka jingialang bad ki nong khaii dewiong kiba pynjot ia ka mariang kam long kaba shongnia.
Bun ki jingialang kiba donkam bad ki paidbah ka sorkar kam ju pynmih jingpynbna bad wat ia ki lad pathai khubor la shu shah tang ban shon dur.
Ka sorkar kam dei ban pynmih jingpynbna ia ka jingialang ban kyrshan ia ka jingleh beain jong ka jingtih dewiong kaba la ktah ia ki kynja baim baroh, pynjot ia ki khlaw ki btap, ka mariang.
“Ka jingbym lah ka sorkar ban pynieng ia ka ain ka la pynlong ia ka NGT ban wan tuklar, bad ban pynhun ia ki nongkhaii dewiong, ka sorkar kam map satia wat ban pyrkhat lem ia ki paidbah ba duk", la ong ka CSWO.Ha jaka ban kyrshan ia ki nongkhaii dewiong, ka sorkar ka dei ban thaw ia ki lad ki lynti ban iarap ia ki briew kiba shah ktah na ka jingkhang ka NGT ban aid a ki skhim jingiarap ym ban kyrshan ban tih dewiong kaba pynjot ia ka mariang.
Shillong, 31 Nailar:U Myntri Rangbah ka jylla u Dr Mukul Sangma uba don ha New Delhi um pat iakynduh satia ia ka Sonia Gandhi ne ia ki nongialam ka AICC, ban iakren ia ki kam ka party hadien ba ka la mih ka jingiakhih ban weng noh ia u na ka shuki nongialam ka party.
Watla u Dr Mukul Sangma u la kyntait ba kam don kano kano ka jingsyier ia ka shuki, hynrei u Dr Mukul un hap ap haduh ban ioh iakyn duh iakren ia ki nongialam ka AICC.La sngewthuh ba u Dr Mukul un iakynduh lashai ka sngi Nyngkong.
Lah ban kdew ha kane ka sngi Thohdieng, u Dr Mukul shwa ban mih sha Delhi u la ong ba ka shuki jongu ka skhem bad kam don kano kano ka jingkhih.
U la ong ba un leit sha Delhi kam dei ba un leit iakynduh ia ki kam party hynrei ban iakren ia ki kam pynroi ka jylla.
Dang shen, ki nongialam ka party Congress u Bah DD Lapang bad u Salseng C.Marak  lem bad u Bah HDR Lyngdoh ki la kam ba ki iakynduh ia ka Sonia Gandhi ha jaka sah jongka ha 10 Janpath ban iathuh ia ki kam ba u Dr Mukul u la leh ka bym iahap  khamtam ka jinghir ka suk ka sian ha Garo Hills.
Hynrei na ka liang ka Sonia ka la pynpaw ia ka jingsngewkhia ia ka jinglong jingman ha kane ka jylla bad ka la shu ong ba kan sa ai ia ka rai kaba biang ha ka por kaba dei.
Shillong, 31 Nailar:Ha kane ka sngi Saitjain, ka Keating Road Welfare Organisation (KTWO) ryngkat ka tnad ka Excise Department, ka la kurup kyiad  ba ialam a u District Excise Inspector, u J E G Momin ryng kat u Rangbah Shnong bad ki nongkitkam.
Kane ka jingioh kurup kyiad ka long hadien ba la  pynlong ia ka jingkhynra bakyndit kyndit ia ka iingsah jong kawei ka briew, kaba ki la suba bunsien bad ki la ioh kurup ia ki kyiad beain na ka iingsah jong ka, kane ka jingkhynra long kawei na ki jingthmu jong ka KRWO ban pyn duh jait syndon ia ki kam die kyiad beain ha kane ka thain, ba la ju bna nam ha ki por ba la leit.
Katei ka iing ba lashah khynra kadei ka jong ka kong Beatrice Marbaniang, Gilbert Marbaniang bad isabella Marbaniang  ki bashong basah ha keating road, kaba dei na ki briew ba lapaw bha ha ki kam die kyiad beain ha ka nongbah shillong bad ba ki la iohkem da ki spah bilor ki kyiad phareng na ka iingsah jong ka.
Ia ka jingkhynra banyngkong la pynlong ha ka miet 30 tarik u Nailar ha ka por 11 baje eiei bad ia ka jingkhynra ka ba ar ki la pynlong ha ka 3 baje janmiet jong ka 31 tarik u Nailar, 2014 bad kine ki briew kiba lashah kem kidei ki ba ju due kyiad barabor ha kane ka thain, hynrei ki la iai lait na ka jingshah kem na kadaw ba ka shnong kam pat ioh ia ki sakhi kiba biang bad na ka jingtlot jong ki ain ki kyndon.
Ha kane ka kynti ka bamynta la KRWO hapoh ka jingialam jong u rangbah shnong bah A.Wankhar kin leh da kaba tyngeh ban pyngngat ha ki kyndon kiba eh khnang ba kin ym mlieh shuh ban die kyiad beain hadien habud, pynpaw ka kyrwoh ba laphah da u Rangbah Shnong Bah A.Wankhar.
Shillong, 31 Nailar:Ka HNLC, ka iaroh biang mynta ka kynti ruh, halor ka rai, ba u shim, na ka bynta ban ialeh pyrshah halor ka jingkhang tih dewiong ha ka Jylla.
Ha kane ka kynti, ha ka jingpynmih khubor jong katei ka seng, ka ong honourable cm lane myn tri rangbah ba don burom bad ka seng, ka kynthoh, ba ki don bun ki ain jong ka sorkar India, kiba ia tyngkhuh bad ki riti dustur jong ka jaitbynriew bad kawei na kitei ka dei ka 12 (a) jong ka Sixth Schedule.
Ka HNLC, ka iaroh halor ka jingshim khia jong u myntri rang bah, halor ka jingkhang tih dewiong jong ka NGT bad ka HNLC, ka ong shuh shuh, ba ka NGT, ka dei ban khang ruh ia ka jingtih mawshun bad ka jingtreikam ki kompeni dewbilat ha ka Jylla.
Ka HNLC, ka iaroh ruh halor ka rai jong ka sorkar jylla, na ka bynta ban khot iakren noh  bad ka seng bad kane ka dei ka rai kaba sngewtynnad, ong katei ka seng, kaba pynmih ia ka jingthoh ha ka ktien phareng.
Ka seng, ka ong ba kaba donkam eh, ka long ban thung shwa ia u ksiang ban iakren hapdeng kine ki arliang mamla bad ka HNLC, ka kwah ba ka sorkar kan rai ia u ksiang jongka, hapoh ka 24sngi, naduh ba ka mih katei ka khubor, ong shuh katei ka kyrwoh, ba la phah da U bah Sainkupar Nongtraw, uba dei u nongaiktien jong ka HNLC.Ka England, ka la rai ban phah ia ki shipai jongka, na ka bynta ban iada na ka jinghiar thma jong ka Russia sha Ukraine.
Ki nongialam jong ki Ri Europe, ki iakren jur ha ka sngi saitjain ba ladep, na ka bynta ban khanglad ia katei ka jing ia pyni bor jong ka Russia, ia ka Ukraine, kaba kdew hi ruh, ba ka dei ka jingleh bym salia ia ki Ri Europe.
Ka President jong ka Lithuania, ka  Dalia Grybauskaite, ka khot ia ki ri sepngi, ba kin iakren ia ka NATO, ba kan ai tiar ialeh, ia ki shipai jong ka Kiev.
Ka Lithuania, ka dei kawei na ki hynriew tylli ki Ri, kiba la mynjur ban ia trei lang bad ka England, na ka bynta ban leit ban iada ia ka Ukraine bad kitei ki kynthup ia ka Denmark, Latvia, Estonia, Norway bad ka Netherlands, ki ban ia don lang ha katei ka kynhun kaba 10hajar ngut jong ki shipai ban khanglad ia ki kam pyni bor jong U Vladimir Putin jong ka Russia.
La sngewthuh ba U Putin, u don jingthmu ban pynkylla ia ka Ukraine sha ka  Novorossiya  lane ka Russia ba thymmai.100tylli rung, ki tup ka Russiasha UkraineKa Ukraine, ka kynnoh mynta ka sngi, ba ki don kumba 100tylli ki tup ki man jong ka Russia, kiba don bad ki roket, kiba la rung ha u pud u sam jong katei ka Ri.
Ha katei ka jingjia, kan pynmih ia ka jingialeh pyrshah kaba jur bha, hapdeng kitei ki ar tylli ki Ri, ha ka jingdon lang jong ki nongialam jong ka European Union, ha Minsk, kaba la long tang 24 kynta mynshwa.
Na ka liang jong ka Ukraine ruh mynta, ka la phah ia ki tup ki man jongka lem bad bad ki nam ding kiba khlain bor, hajan ka nongbah Mariupol, kaba don hajan ka ktem ba ki don ki riew ialeh pyrshah sorkar bad kiba kyrshan ia ka Moscow, ki la sdang ban khyrwit ia ki bor shipai jong ka Ukraine mynta ka sngi.
Na ka liang jong U Vladimir Putin, ula ioh ia ka jingdawa jong ki nong Russia, ba u dei ban wan ialam ia ki shipai, kiba la shah kem ha ka Ukraine bad ba dei ban leit ialam biang sha la ka jong ka Ri, khlem pynmynsaw eiei ruh em.
Ka Kiev, ka la pan jingiarap na ka NATO, ba kan iarap lang ban iakhun ia kane ka thma pyrshah ia ka Russia, hadien ba kitei ki tup ki man, ki la leit rung ha ki bynta jong ka  Telmanove, kaba don 50mer shathie jong ka nongbah Donetsk, kaba la bat da ki riew ialeh pyrshah bad kaba don 13 mer ha u pud jong ka Ukraine bad ka Russia.
U President ka Ukraine, U  Arseny Yatseniuk, u iathuh ba ka donkam ka jingiarap lem jong ka NATO bad ula ong ruh ba ka Russia, ka don jingthmu ban khang noh ia ka jingshalan lyer shet sha ki Ri Europe mynta ka tlang.
Uheh duh jong ka NATO, U  Anders Fogh Rasmussen, u kular, ba ka kynhun jongu, kan long kaba la pynkhreh ban iarap ia ka Ri, kaba don lang ha katei ka kynhun bad kaba dei ka nongshun jong ka Russia.
U Putin, u kam, ba ki 10ngut ki shipai jong ka Russia, kiba shah kem, ki dei kiba la leit rung sha Ukraine, da ka jingbakla.
Hynrei ka Kiev, kam ngeit satia ia katei ka jingbatai jong U Putin, ha kaba kane ka jing ia kynad jong ki ar tylli ki Ri, ka la pyniap briew la 2,300ngut haduh mynta.
Lucknow, 31 Nailar:Shiphew ngut ki Pastor, ki la shah tohkit ha ki pulit jong ka Surajpur Police station, ha Greater Noida hynnin ka sngi, halor ka jingkyn noh, ba ki la pynkylla niam kristan jubor ia ki Hindu bad mar ia shah kem kitei ki Pastor, ki la don bun bah ki shit niam Hindu, kiba leit ker kut ia katei ka thanat jong ki pulit.
Kitei ki Pastor, ki iathuh ba katei ka jingkyn noh, ba la pynkylla niam jubor, ka dei kaba thmu ban pynduh jingshaniah ia ki, ha khmat jong uba bun balang ha katei ka District.
Ki pulit jong ka Gautam Buddh Nagar, ki kynnoh ba kitei ki 10ngut ki Pastor, ki shim bynta ha ka jingshah thngan, ha kaba kam don bynta eiei ruh em, ha kaba pynkylla niam ia ki briew ha ka shnong Kulesra.
Katba U SP (Rural), U Brijesh Kumar Singh, u ong, ba namar ba ki la ioh ia ka jing ujor na ki nongshong shnong, kin hap ban tohkit halor katei ka jingjia.
U Reverend Wilson Joseph, U President jong ka Calvary Ashram Seva Sangh, ula trei ha Uttar Pradesh, naduh us nem 1992 bad ula don ha Greater Noida, mynta la 12snem kynthih, ula ong “Ngam pat ju iohi, ia kaba kum kane ka jing ia kynad jaitbynriew.
Ngim nud wat tang ban leit tur sha jan ka thnat ha Surajpur.
Ki katto katne ki dkhot jong ka Balang jongngi, kiba leit sha katei ka jaka, ki shah shoh".
U Joseph, u iathuh ba ki dkhot jong ka RSS, ki dei ki nongpynshit ia ki paidbah ha ka shnong Kulesra, da kaba ki kynnoh, ba ka don ka jingpynkylla niam jubor.
Shillong, 31 Nailar:Ka  HSPDP ka la kyntait ia ka jingdawa ka UDP ban bujli noh da uwei u nongialam ha jaka jong u Bah Ardent M Basaiawmoit kum u nong ialam ka All Regional Parties Alliance (ARPA) ha KHADC.Katkum ka jingong u Bah KP Pangniang ka jingdawa ka UDP kam long ka daw kaba shongnia ban bujli ia u Bah Ardent namar ba u dang don tang khyndiat por kum u CEM.“Ngi sngew ba ka jingdawa kam long kaba shongnia ban bujli nongialam.
Ka dang long tang san bnai naduh ba ka Executive Committee jong ka ARPA ka la shimti ia ka kam ban synshar ha KHADC", la ong u Bah Pangniang uba dei ruh u secretary ka  Parliamentary Party (PP) ka HSPDP.Ka UDP kaba la dawa ban bujli noh ha jaka jong u bah Ardent ha ka sngi Palei, ka la phah ruh ia ka shithi ha kane ka sngi Thohdieng sha u secretary ka ARPA.Katkum ka jingong u bah Pangniang ba ka jingdawa ka UDP ka dei kaba shu leh kyrkieh khlem da ka pyrkhat bha.
Ha ka jingshisha kum ia kane, lah ban iapynbeit tang da kaba iashong hakhmat ka miej hapdeng ki para MDC, la ong u Bah Pangniang.
“Ka long kaba eh ban bishar ia u briew tang hapoh san bnai ban pyniaid kat ia ka Council.
Namarkata, ngim sngew iahap ia ka jingdawa bujli nongialam ka UDP", la ong u Bah Pangniang.
Ha kajuh ka por, ka KHNAM  ha ka jingialang jongka Central Executive Committee (CEC) ka la pynpaw ia ka jingthrang jongka ban long nongpyniasuk hapdeng ka UDP bad ka HSPDP ban weng noh ia ka kynrum kynram kaba la mih ha ka ARPA.Shillong, 31 Nailar:Bun bah ki briew kiba la leit ban thoh ia ka eksam kam jong ka Meg halaya Public Service Commission (MPSC) ha kane ka sngi Saitjain na ka bynta ka kam Primary Investigator/ Computer ha ka tnad Directorate of Economics and Statistics, ki la sah kale namar ba ym don ba wan ban pyniaid ia ka eksamin.
Ki kandidet kiba thmu ban ialeh ia kane ka eksmin ki la ong ba kim shym la ioh kano kano ka jingtip ba ka MPSC ka la pynsangeh ia kane ka eksamin.
Kawei pat ka eksa min kaba la pynpep ka dei jong ka  kam Statistical Officers ha ka Directorate of Economics and Statistics ba la buh naduh 2 haduh 4 pm.
Ki kandidet kiba la lynngoh bad sah kale ia kane, ki la ong ba ka MPSC ka la dei ban ai ia ka jingpyntip sha ki ba ka la pynpep ia kane ka eksamin.
La don ruh bun bah ki kandidet kiba la wan naduh ki jaka ba jngai wat na Garo Hills  ban ialeh ia kane ka eksamin.
Hynrei ka MPSC ka la thep ia ka jingpynbna tang ha ka website ha ka21 tarik Nailar ba ka la pynsangeh ia ka eksamin bad kan long pat ha ka 27 tarik Nailar.
Ka jingpynbna ka MPSC ka la  ong  ia ka shithi jingpyntip yn sap hah katkum ba dei.
Ha ka jingshisha ka MPSC ka la dei ban ai jingpynbna ha ki kot khubor, ha ki radio ba ki paidbah kin tip.
Shillong, 31 Nailar:Da kaba sngew bitar ia ka jingleh ka UDP kaba dawa hiar shuki, u CEM ka KHADC u Bah Ardent Miller Basaiawmoit u la ong ba um tieng eiei ban khot syndon da ka jingpyn shai paidbah halor ka jingkynnoh ka UDP lada ki paidbah ki donkam ban leh kumta.
‘Ngan pynshai baroh ki jingkynnoh ka UDP pyrshah ia nga hakhmat ki paidbah lada donkam.
Nga kwah ba ki paidbah kin bishar la nga bakla ne em", la ong u Bah Ardent.
U la ong ba u sngew sih jur ba ka UDP ka la shim kabu na ka jinglong jingman tang namar ba u sngap.
‘Ngam ju khmih lynti ba kin bteng ban kren kynnoh ia nga ha kane ka rukom.
Hynrei nga snegw kmen ban iohi ba ki paidbah ki kyrshan hapdeng ki jingeh ba nga iakynduh", la ong u bah Ardent.
U CEM ka KHADC u la ong ba un shim ia ka rai ba khadduh ban khot syndon da ka jingialang paidbah bad yn sa ap ia ka rai hadien ba la mih na ka jingialang jong ka ARPA ban long ha ka 2 tarik Nailur.
Shillong, 31 Nailar:Ia ka Jingkieng Motphran kaba la kumba 40 snem, yn sa pynpra noh.
Kane ka jingkieng nalor ba ka pynwit hynrei ka la pynsniew dur ruh ia ka Motphran kaba la pynjah ia ka jingitynnad bad ruh ki paia kim  lah shuh ban dang iai kyrshan.
Ha kane ka sngi Saitjain, la pynlong ia ka jinghiar jurip hapdeng ki heh ophisar na ka ophis Deputy Commissioner ka East Khasi Hills, na ka tnat PWD, na ka Municipal, na ka liang ki Myntri ka Hima Mylliem ba kynthup ia u Myntri K Langstieh bad Myntri MB Kharlukhi ryngkat ka jingsynran jong ki pulit ia katei ka jingkieng.
Kane ka jinghiar jurip ka la long hadien ka rai ba la shim ha ka jingialang kaba la long ha ka 27 tarik mynta u bnai ha ophis treikam jong u Deputy Commissioner, ha kaba la rai ba la dei ban pynpra noh kloi katba lah ia kane ka jingkieng bad ba na ka liang ka PWD kan pynkhreh ia ki jinglut jingsep na ka bynta kane ka kam.
Ki nongshong iew ha katei ka jingkieng, la rai ban aiti ha ka Shillong Municipal Board ba kan shimkhia ban pynioh dukan pat ia kito kiba shong dukan ha katei ka jingkieng hynrei lada ki dang iai bteng lada jia eiei kin hap ban shim hi ia ka jingkitkhlieh.
Shillong, 31 Nailar:Wat la ka UDP ka la dawa ban weng noh ia u Bah Ardent M Basa iawmoit na ka shuki Chief Executive Member (CEM) ka Khasi Hills Autonomous District Council (KHADC) hynrei ki paid bah naduh ki kynhun bapher bapher ki dang kwah ba u Bah Ardent un ialam ka ia Council.
Kane ka jingdawa hiar shuki ia u Bah Ardent da ka UDP, ka la pynlong ka mat iakren kaba shongshit bha ym tang ha iew ha hat ha ki paidbah hynrei ha ka social media ne ka facebook ha kaba ki paidbah ki la sei la kijong ki nia ban kyrshan ia ki kam ba u Bah Ardent u la leh naduh ba u shong ha ka shuki CEM bad tang khyndiat eh kiba pyrshah.
Ka kynhun jong ki iew ba shong ha Iewduh khamtam ki nongdie madan ki la ai ia ka jingkyrshan radbah ban pynneh ia u Bah Ardent ba u dei ban bteng beit kum u CEM.Ka la don ka jingiakren tohmet ruh ia ka UDP kaba la dawa weng ia u bah Ardent.
Ka CSWO sengkmie hapoh ka jingialam ka Kong Irene Hujon kum ka President, ryngkat ki dkhot baroh, ka kyrshan bad ai jingiaroh ia ki nongiew, kiba la tur paidbah sha District Council ban dawa pynneh ia u Bah Ardent.
Ka la ong ba ka Iewduh hadien ba la wan iuh kjat bad jurip da u Bah Ardent ryngkat bad ka EC jong u, ki la sngew shngain.
U paidbah ba bun ba lang u la iohi hi ruh ba ka EC bathymmai jong ka District Council ka la trei hok ia ka kam, namarkata, ka jingdawa na uba bun ba lang ka long ba u Bah Ardent u dei ban neh beit kum u CEM haduh kaba kut ka san snem, la ong ka CSWO.La iohi ruh ba ka sur jong u paidbah ba la donkam ia u briew uba kum u Bah Ardent, uba khlain ka bor treikam bad uba leh ruh da ki kam ki ban iarap ia u duk u suk, uba la shah ban bein bad shah iuhroit baroh shi katta.
“Te balei pat ban ia khie khohreh ban weng ia uta uba trei bha ia ka kam? Hato, kane ka jingdawa kaba hak dak ban weng noh mardor ia u kam kdew shai mo ba ka don ei ei sha lyndet? U paidbah um dei shuh uba bieit ban ym sngewthuh ia kata bad ha ka pyrthei shai mynta lei lei, la ia tip ia shai lut baroh, la ka long ha sor ne nongkyndong", la ong ka CSWO.“Kito kiba pyrta ia kaei kaei kaba long pyshah ia ka mon u paidbah, sngewbha ban ia sngap noh jar bad ailad ia u Bah Ardent ban pyndep ia ki kam kiba dang bun.
Wat ju mlien ban ia mushlia bad woh dong than ia kaei kaei ka bym shong nia ioh ba kan sa poi ka por ba phin shah dumok ha u paidbah", la ong shuh shuh ka CSWO.Ka seng ka ai khublei ruh ia Bah Adelbert Nongrum bad ia ka seng KHNAM ba ka sngewthuh lem ia ka khia ka shon jong u paidbah bad da ka jing pyrkhat rangbah ka la rai ban kyrshan bad ai mynsiem ia u Bah Ardent.
“Lada poi u pud ba don kiba thmu ban pynkhyllem ia ka ARPA, ym tang ki nongiew hynrei u paidbah ruh un mih madan bad hangta ngin sa ia sngap, hato khlain ka sur u paidbah ne khlain ka sur jong kita ki shi kham kiba thmu ban wanrah ia ka kynrum kynram", la ong shuh shuh ka CSWO lyngba ka Kong Irene Hujon, President CSWO.Shillong, 1 Nailur:Ka seng Hynniewtrep National Liberation Council (HNLC), ka la sdang poi sha ka jing ia beit bad ka sorkar Jylla, na ka bynta ban ia kren iasuk; hynrei ka jingkylli, ka mih, la ka sorkar Jylla lane ka HNLC, kan ibit iano, ban long u ksiang jong kitei ki arliang mamla?Na ki lad khu  bor, ba la ioh lum, la sngewthuh, kumba ka sorkar Jylla lane ka HNLC ruh kumjuh, ka phai khmat hi sha U Pastor PBM Basaiawmoit, ba un bteng biang ia katei ka kam, kaba la sahteng mynta la shiphew snem tam.
Ka HNLC, ka la buh por ia ka sorkar Jylla, ba kan thung ia u ksiang jongka, hapoh ki 24sngi, ban sa wan bad kumta, ka sorkar Jylla, kan hap ban pyrkhat kham stet ia ka kam, namar ba u ksiang, un long uba ia beit bad ia mon lang, na baroh arliang.
Mynta, la sngewthuh, ba ka rai kaba kut, ka shong eh ha ka sorkar Jylla, la kan dang mynjur ne em ban ai lad ia U Pastor PBM Basaiawmoit, ba un pyndep ia katei, ka kam, kaba dang sahteng; hynrei ka HNLC lei, kan nym don jingpyrshah, lada utei U Pastor rangbah, un dang bteng ia ka kam, kaba dang sahteng naduh u snem 2004.
Shillong,1 Nailur:Saw ngut ki dkhot ka Hynniewtrep Youth Council  ki la shah kem mynta ka sngi  namarba la kynnoh ba ki la theh Petrol ei khlem siew pisa na Anjalee Petrol Pump, u SP ka East Khasi Hills u bah M.Kharkrang u la ong ba ha ka jaka ban siew pisa hadien ba la dep theh umphniang ki dkhot ka HYC ki la ai pynban da ka Receipt jong katei ka seng.
Katkum ka khu bor pulit ba la pyllait da u bah M.Kharkrang SP East Khasi Hills u la ong ba hadien ba la ioh jingtip ha ka janmiet 31 tarik mynta u bnai, ba kawei ka kali Maruti Car kaba don ia u Registeration number ML-05-J 7092 ka la theh umphniang na Anjalee Petrol Pump khlem siew pisa , ki pulit ki la buddien bad ki la ioh ban bat ia katei ka kali na Khyndailad bad ki la ioh kem ruh saw ngut ki dkhot ka HYC kiba don ha katei ka kali.
Ki saw ngut kiba la shah kem ki dei kiba la tip kyrteng kum u Clefast Marbaniang, 21 snem karta , u Kyntiewborlang Marbaniang, 21 snem karta, u Alom Nongtynger,22 snem karta bad u Phron Khongwir ,24 snem karta baroh kitei ki samla ki dei na Mawlai.
Ki pulit ki la iathuh ba baroh saw ngut kiba la shah kem kin ngat 3 sngi hapoh ka jingtohkit ki pulit bad la kurup ruh ia katei ka kali kaba ki la theh umphniang.
Ki pulit ki la pyni ruh ia ka Receipt kaba ki dkhot ka HYC ki la theh umphniang 20 litar na katei ka Petrol Pump ha ka 8 tarik u nailar 2014 , kaba la pyni ba ka HYC ka la theh umphniang namar ka jingdonkam ban leit sha ki prokram ka seng.
Haba ia kren bad u samla Donbok Kharlyngdoh, Vice President katei ka seng u la ong ba katei ka jingshah bat ka kali bad ka jingshah kem ki dkhot ka dei tang ka jingsngewthuh bakla, u samla Donbok u la ong ba ha ka jingshisha katei ka jingleit theh umphniang ka seng ka dei kaba la dep ban ia pynbeit bad u trai jong katei ka Anjalee Petrol Pump u Ramesh Sureta, kaba ka seng ka ia kren bad u ba katei ka jingai umphniang jong u kan long kum ka kynja donation namar ki jingdonkam ka seng.
Hynrei u la iathuh ba utei u trai mynta um don hapoh Shillong bad u don ha Guwahati, bad u la kynnoh ki pulit ki la pynbor ia u khun jong u ban ai FIR pyrshah ia ki dkhot jong ka seng.
“Ka dei tang ka jingsngewthuh bakla, la dep ia kren bad u kpa ban ai kum ka kynja Donation, hynrei u khun u la shah pynbor ha xki jpulit ban ai da ka FIR-u trai un sa pynshai paidbah ia kane’ ong u samla Donbok.
Shillong,1 Nailur:Mynta ka step ha ka por 8 baje eiei, ka la don ka jingjia aksiden, ha kaba katkum ki lad khubor ba la ioh lum  jingtip ba kawei ka Sumo kaba dang kiew na ki thain Pynursla ban wan sha Shillong ka la ia tynrah bad kawei ka Maruti kaba wan na ki thain Ri-Bhoi ban hiar sha Pynursla.
Katei ka jingjia la iathuh ba ka la jia ha ka lynti  kaba khim bha ha ka khun kaba don haneng ka shnong Lyngkyrdem hajan ka Surok Arliang.
La iathuh ba katei ka Sumo ka dei kaba kamai na ka shnong Nongsohphan, kaba u trai jong ka, u dei na ka shnong Pyrnai.
Katba ka Maruti pat ka dei kaba la thmu ban leit sha Mawsiang Nongshken, Pynursla.
Katei ka Maruti ka dei kaba la dap briew bad kumjuh ruh ka Sumo ka la dap smam ki nongleit Shillong na ka shnong Nongsohphan bad ki shnong ba marjan jong ka.
Ha katei ka jingjia la iathuh ruh ba bun kiba la mynsaw, hynrei napdeng kiba la mynsaw kawei ka longkmie kaba la tip kyrteng kum ka kong Lokhi Iawlur, 66 snem karta ka la mynsaw jur na ki bynta ka kti ka diang jong ka, la pynkit ia katei ka longkmie sha CHC, pynursla hynrei kham hadien la pynkynriah noh sha Civil Hospital, Shillong bad haba la poi ha katei ka Hospital la iathuh ba la thep biang ia ka shyieng kaba lait ha ka kti ka diang jong ka bad ka la kham ioh bor.
Shillong, 1 Nailur:Ka Seng Samla Laittyra lyngba kane ka kyrwoh khubor ka dap da ka jingsngewsih kaba khraw ia ka jingjia jong ka jingshah pyniap I Bah Syrpailut Khonglam ha ka 26tarik Nailar, 2014 ha ka jaka trei kaba ha Meghalaya Rural Bank, Iooksi Branch.
Une u rangbah u dei ruh na ka shnong trai na  Laittyra.
Ka seng samla Littyra ka pynrem ia kane ka kam ki riew runar thrang snam ki ba nud wat ban shim ia ka jingim jong u manager da ka jingthmu ban lute bad ban shim da kaba suk ia ka pisa ki paitbah nongrep kiba duk ba rangli kiba la ju ioh jingiarap bad ruh kiba la lah ban kynshew shitom na ki jingpynlang barit jong ki.
U Bah S.Khonglam naduh ba u dang pule u dei u rangbah uba trei shitom bad ju iarap bha ha ki bynta ba donkam bad kum u ophisar sorkar ulong uba  trei shitom bad long u ba kloi ban iarap ia ki kup shiliang ki sem shiliang ha ki bynta ba bun kiba u la leit trei ki ba ha kyndong jong ka Ri Khasi Jaintia naduh ba u la rung ha ka jingtrei ha Meghalaya Rural bank naduh u snem 1990.
Mynta ki  la ia shong ia sah ha Nongrim Hills bad la I lok bad lai ngut ki khun shynrang ba dangrit.
Ka jingbthat jubor ia ka jingim jong  une u rangbah da ki runar ka long kum kaba dkhat bad  shim noh syndon ia ka hok ban im ka jong I lok ki khun ki kti kiba hap ban shaniah tylli ha la u lok uba long u kpa ka iing.
Ka seng ka ai khublei ia U S.P ka West Jaintia Hills district bad ka tnat pulit baroh kawei kiba la lah ban trei shitom bad ban kem ia ki hynriew ngut ki riew runar bad riew thrang snam.
Ka seng ka kyrpad ruh ia ka sorkar bad ia ka Meghalaya Rural Bank ba kin leh eiei bad ban iarap ruh ia I lok ki khun ki kti jong utei u Manager ba ki lah ban im kum ha ki por ba la leit.
Kane ka long katkum ka kyrwoh na u Bah LS Dohling u General Secretary ka seng.
Shillong, 1 Nailur:Nalor ka seng leh noh  kum ka  ULFA  bad ka NDFB kiba dei na Assam, hynrei ka tyllong khubor na ka tnad kam pohiing ka ri, ka la pynpaw ba ka  NSCN (IM) ruh ka la pynlong ia ka thain Garo Hills kum ka jaka mih jaka rung sha Bangladesh.
“Ka seng lehnoh NSCN-IM ka la shim  kabu na ka jinglong jingman ka lum ka wah bad ka jingsahdien ka jaka ban jam sha Bangladesh lyngba ka Garo Hills", la ong ka ripot na ka tnad kam pohiing jong u snem 2013-2014.
Ka ripot ka la kdew ba bun bah ki seng lehnoh bapher bapher ha kane ka thain shatei lammihngi ka India kum ka ULFA bad ka NDFB ki pyndonkam ia ka thain Garo Hills kum ka jaka ban rung bad ban mih sha Bangladesh.
“Ki kynhun lehnoh jong kane ka thain ki la ioh jingpynshlut, ioh jinghikai bad ai jingmut kum ia ki kynhun lehnoh ha Garo Hills kum ka Achik National Volunteers Council (ANVC) bad ka Garo National Liberation Army (GNLA)",la ong ka ripot.
Ha kajuh ka por,ka tnad kam pohiing ka la kdew ia ka jingkiew ka jingpyniap ia ki paidbah namar ki kam  pyntriem.
Katkum ka jingkhein ba ki la pynlait, ki paidbah ba shah pyniap naduh  (2007) ki long 09 ngut,  01 (2008), 06 (2009), 04 (2010), 12 (2011), 36 (2012 ), 30 (2013) bad 10 ngut ki la shah pyniap haduh ka 31 tarik Lber 2014.
Ki lehnoh ba shah kem ki long 14 ngut ha u snem (2007),  67  (2008),  41 (2009),   78 (2010), 57 (2011),  92  (2012 ), 75 (2013) bad  46 ngut ki la shah kem haduh ka 31 tarik Lber 2014.
Ki lehnoh kiba shah pyniap ka long 14 ngut ha u snem (2007),  07 (2008), 06 (2009), 14 (2010), 11 (2011),  16 (2012 ), 21 (2013) bad 06 ngut haduh ka 31 tarik Lber 2014 katba ha kajuh ka por, kiba wan pyndem ki long 40 ngut ha u  snem 2007,  14 (2008), 20 (2009), 27 (2010), 39 (2011), 20 (2012 ), 10  (2013) bad 03 ngut haduh ka 31 tarik Lber 2014.
Kumjuh ki pulit kiba shah pyniap ki long 01 ha u snem 2007,  02 (2008), 00 (2009), 00 (2010),08 (2011), 01 (2012 ),  07 (2013) bad ym don haduh ka 31 tarik Lber 2014.
Shillong, 1 Nailur:U President ka KSU u bah Daniel Khyriem u la ong ba ka jingialang kaba long mynta ka sngi, ka la rai bym dei ban shah shuh ban iadih kyiad ha NEHU bad dei ban buh CCTV ha NEHU ban iada haba mih kano kano ka jingjia kumba la jia ha kane ka sngi u Blei.
“Ha ka jingialang, ki kynhun bapher bapher la rai ba ym shah shuh ban rah ne dih kyiad ha NEHU", la ong u Bah Khyriem bad bynrap ba kiba leh pyrshah, kin shah pynsaja.
U la ong ba la ai jingmut ban thaw ia ka kynhun baroh ban don ka jingiajan ban nym mih kano kano ka jingsngewthuh bakla.
“Uno uno u samla pule na kano kano ka jaid u lah ban wan ban pynpaw ia ki jingeh jongu ne jongka",u la ong.
U Bah Khyriem u la ong ba ka seng ka la hap ban tuklar ia kane ka kam hadien ba la mih ka jingiakajia hapdeng ki samla pule jong ki ar tylli ki tnad ha ka NEHU.Ki kynhun ki samla pule bapher bapher ha kane ka skulbah ki la rai ruh ban dawa ban buh CCTV cameras ha baroh kawei ka phyllaw ka NEHU.Ha kajuh ka por, ki nongialam jong ka NEHUSU ki la pynthikna ia ki samla pule na baroh kiwei ki jylla ban nym don kano kano ka jingtieng namar ba ia ka kynrum kynram la dep pynbeit.
Ka ong ba ym dei ban pynher ia ka khubor pyniapher jaitbynriew hynrei dei ban iasah lang da ka jingsngew tynnad bad ha ka jingsuk.
La ujor ejahar ruh halor ka jingjia kaba la mih hynnin ka sngi.
Shillong,1 Nailur:Ka Central Executive Committee ( CEC) ka HSPDP kaba la long myn ta ka sngi ha ing u bah Hopingstone Lyngdoh, President rangbah katei ka seng ka la rai ban pyn skhem ia u bah Ardent M Basaiawmoit kum u nong ialam jong katei ka seng  kaba don ia ka bor ban bat ia ka kam CEM ha KHA DC hapoh ka kynhun jong ka ARPA.Haba kren sha ki nongthohkhubor, u Secretary ka CEC u bah Witting Mawsor u la iathuh ba ha katei ka jingialang la wan ban ia shim bynta da baroh ki MLA bad MDC jong ka seng HSPDP ryngkat ki riew rangbah bad ki khraw pyrkhat katei ka seng.
“Ha ka jingialang ngi la rai ban pynskhem ia u bah Ardent M Basaiawmot kum u nongialam katei ka seng hapoh District Council" ong u bah Witting haba kren sha ki nongthohkhubor, hynrei utei u nongialam ka HSPDP u la ong ba haduh mynta ka HSPDP kam pat don da kawei pat ka rai, hynrei kan dang hap ban peit kumno ka jingialang ka ARPA ka ban long lashai ka sngi kan iaid.
Ka jingialang ka ARPA kan long lashai ka sngi ka 2 tarik u nailur ha ka por 4 baje janmiet, bad ha katei ka jingialang yn shim ia ka rai la yn pynneh ia u bah Ardent kum u CEM ne hap ba pynkylla noh, kumba la dawa ka UDP.Shillong, 1 Nailur:Ka sorkar ka la thaw ia ka komiti ban jurip ia ki briew kiba wan rung sha kane ka jylla bad ia kane ka komiti la khlieh da u Chief Secretary u Bah PBO Warjri.
Ka komiti ka la rai ruh ban khot ia ka jingialang bad ki khlieh nongsynshar ban pan jingmut halor kumno ban wad ia ki lad ki lynti ban khang lad ia ka jingwan rung ki briew nabar sha kane ka jylla halor ka jingthmu ban pyntreikam ia ka ain shongwai lane ka Tenancy bill.
“La iathuh ia ngi ba kane ka komiti kan sa iakynduh shen bad ki khlieh nongsynshar ban iakren ban pan jingmut halor ka Tenancy bill," la ong u president ka KSU Bah Daniel Khyriem ha ki nongthoh khubor hadien ba la wai ka jingiakynduh ki 13 seng bad u Chief Secretary mynta ka sngi.
U Bah Khyriem u la ong ba ki sengbhalang ki la ban jur ia ka sorkar ba ia ki briew kiba dei ki trai jaka trai muluk ha kane ka jylla, dei ban pynlait noh shi syndon na ka thapniang katei ka Tenancy Bill.
Katkum ka jingong u Bah Khyriem, kino kino ki trai iing kiba thmu ban ai wai iing ia ki briew bym dei ki trai jaka, ki dei ban ioh ia ka NOC na ka Dorbar Shnong shwa ban ai wai ia ka iing jongki sha ki briew ba wan nabar.
“Ki trai iing ki dei ban ioh ruh ia ka jingpynshisha na ki pulit shwa ban ai wai ia ka iing", la ong u president ka KSU.Ha kajuh ka por u general secretary ka  Hynniewtrep National Youth Front (HNYF) Bah Sadon Blah u la ong ba la iakren ruh ia ka jingbuh ka sorkar ia ki jaka rung bad jaka mih.
“kito kiba wan rung sha kane ka jylla khlem ka permit yn khein kum kiba rung beain", la ong u Bah Blah.
“Ki  Dorbar Shnong ne ki trai iing kim lah ban ai wai ia ki briew khlem don ka permit ba la ai na jaka rung", la ong u Bah Blah.
Katkum ka jingong ki nongialam sengbhalang, ka komiti ka la pynthikna ba kan pyndep ia ka kam jongka hapoh ar taiew ban aiti pat sha ka sorkar ban leh ia kaba donkam.
Shwa ia kane, ki sengbhalang ki la iakynduh ia u SK Jain uba dei u heh ka Anti Infiltration Directorate uba khlieh ia ka komiti ban wad ban buh ia ki jaka rung bad jaka mih.
Ki sengbhalang ki la ong ba kin iakynduh ruh ia u Symbud Myntri Rangbah u Bah Rowel Lyngdoh uba khlieh ia kawei pat ka komiti kaba iadei bad kane ka kam.
Mynta ki 13  sengbhalang ki la rai ban ap ia ka sorkar kumno kan leh ia ka lad ka lynti ban thaw ban khang lad ia ka jingwan rung ki briew nabar bad shwa ba kin sa leit kynduh biang mynta u bnai.
U Bah Khyirem  u la ong ba lada ki sengbhalang ki don ban ujor pyrshah kin leh hakhmat ka sorkar ha ka jingialang ban sa long shen bad ban bishar ia ki poin ba ka sorkar kan buh hakhmat jongki.
Ia ka komiti ba la khlieh da u chief secretary ka dei kawei na ki komiti kaba la thaw da ka sorkar  ha ka 10 tarik Naitung ban wad ia ki lad ki lynti ban khang lad ia ka jingwan rung ki briew sha kane ka jylla.
La bthah ia kane ka komiti ba kan pyndep ia ka kam hapoh ar bnai.
Kham mynshwa, ka jingthmu ka sorkar ban pyntreikam ia ka Meghalaya Regulation of Landlords and Verification of Tenants Bill, 2013 ka la pynlong ia ki paidbah ban pyrshah jur.
Shillong,1Nailur:Ki saw ngut ki nongmihkhmat na West Khasi Hills ba kynthup ia u bah Brolding Nongsiej, MLA bad MDC ka seng UDP na Mawthadraishan, u bah L.G Nongsiej MDC ka HSPDP na Nongstoin, u bah K.P Pangniang , MLA bad MDC na Ram brai Jyrngam bad u bah Witting Mawsor MLA na Mawshynrut ki la leit ban ia kynduh ia u Chief Secretary ka jylla u bah Barkos Warjri ha kamra treikam jong u ban ia kren halor ka jingeh kaba ki samla wadkam ka West Khasi Hills ki ia kynduh ha kine ki sngi haduh ba ki shim ia ka rai ban shong shah thngan kaba la iaid mynta la  san sngi.
Hadien ba la mih na kamra u CS , haba kren sha ki nongthohkhubor u bah Witting Mawsor u la ong ba ka jingiakynduh jong ki ia u CS ka long ban pynsngew sha ka sorkar jylla ia ka jingeh ba ki samla wadkam kiba la pass ia ka DSC eksam 2010 na kylleng ka West Khasi Hills mynta la lai haduh saw snem kim shym la ioh kam.
Kawei na ki jingeh kaba kitei ki nongmihkhmat ki la shimkhia ka dei namarba ka sorkar jylla ka la pynbna ba ka por jong kitei ki samla wadkam ba la pass DSC ka la kut bad don na ki kiba la palat ka rta na ka rta kaba la buh ban ioh rungkam.
Ha ka jingiakynduh bad u CS u bah Witting Mawsor u la ong ba na ka liang u CS u la ong ba shisien ba ka sorkar ka la plie jingkhang ia ki samla ka East Khasi Hills ka hap ruh ban leh kumjuh ia ki samla wadkam ka West Khasi Hills, u bah Witting u la iathuh ruh ba u CS u la kular ban pynjlan ia ka por jogn ki kaba la kut noh.
Halor ka jingbym lah ka sorkar u la ong ba u CS u khlem ong eiei.
Utei u nongmihkhmat na WKH u la iathuh ba ka daw kaba kongsan kaba la pynlong ia ki samla wadkam ban ia kynduh jingeh ka dei namar ka jingbuhrieh ki ophisar jong ki tnad bapher bapher ia ki kam kiba lait hapoh ka tnad treikam jong ki.
Kitei ki saw ngut ki nongmihkhmat ki la ong ba hadien ka jingiakynduh bad u CS kin sa leit ban kren pynsngewthuh sha ki 47 ngut ki samla wadkam kiba dang bteng ia ka jingshah thngan jong ki haduh mynta ka sngi, ha kaba la don ruh napdeng jong ki kiba la poi sha ki Hospital.
Katei ka jingshah thngan ki samla wadkam ka la poi sha ka sngi kaba san.
U paidbhur, uba kyrshan ia ka seng jong U Imran Khan, ka Pakistan Tehreek-i-Insaf, ula ioh ban leit kurup ia ka ophis treikam jong ka  Pakistan state television, PTV, mynta ka sngi bad kim shym la shah shuh ba kan dang ai khubor naduh ka por, ba ki ioh ban kurup ia katei ka steshon telebishon.
La iathuh ba utei u paidbhur,ula shoh ruh ia ki nongtrei, kiba don ha katei ka jaka treikam.
Na ka liang jong ki shipai jong ka Pakistan, ki la leit mynta ka sngi ban pahara ia ka nongbah Islamabad, na  ka bynta ban teh lakam ia ka suk ka sain ha katei ka nongbah.
Ka jingiaid paid bah, kaba la bteng la bun sngi, ka dei kaba la ialam hi da U Imran Khan, u nongialehkai kriket, uba la kylla riew sain pyrthei bad nangta sa U  Tahir ul-Qadri, uwei na ki riew niam muslim, kiba ia khun tyngeh, na ka bynta ban pynhap noh ia ka sorkar jong U  Nawaz Sharif.
U Sharif, ula jop ia ka elekshon, da kaba suk ha u bnai Jymmang jong u snem ba ladep, ula kyntait haduh mynta ka sngi ban hiar shuki, katba U  Qadri bad U Khan, ki kynnoh ba ka jingjop jong U Sharif, ha ka elekshon 2013, ka dei, da ka jingleh tuh suda.
La iathuh ba u paidbhur, u don mynta ha ka jaka treikam kaba kongsan bha jong ka PTV bad kumta, kim shym la shah ban ai khubor eiei bad ki la pynjot ruh ia ki katto katne ki tiar, kiba don ha katei ka kamra.
Kham hadien, la iathuh ba ki shipai, ki la leit sha katei ka jaka, ha kaba ki la ialam noh ia ki nong ia khih shabar jong katei ka jaka treikam jong ka telebishon bad dei ynda, haba ki shipai, ki la pahara skhem bha, ba la lah ban iohi biang ia ka khubor na katei ka steshon.
Ki don ki lad khubor, kiba iathuh ba mynta ka janmiet ki heh shipai, ki la ia kynduh ia u myntri rangbahduh, u Nawaz Shariff, ha kaba ki la ai jingmut, ba un hiar shuki noh, ban pynkut ia kane ka jing ia pyni bor, kaba la pynmih ia ka jinghuri hura bad ka jingmynsaw jong kumba 400ngut ki briew, nalor bun ngut kiba iap.
Shillong,1Nailur:Kat kum ki khubor kiba la mih ha ki kot khubor ha ka 21 tarik u nailar 2014, kaba la kyn noh ba u Myntri Rangbah ka jylla, u Dr.Mukul Sangma u la hukum ia ki pulit ban siat ia ki dkhot ka ANVC-B ha kano kano ka por ba ki iohi ia ki, kaba dei ruh ka khubor ba la pyllait paidbah da u Political Secretary ka ANVC-B u Doang Shira uba la kynnoh ba u Myntri Rangbah u la pynmih poh rieh ia katei ka hukum pyrshah ia ki dkhot jong ka.
Katkum ka kyrwoh ba la phah da u Public Relation Officer ka tnad pulit u la ong ba katei ka jingkynnoh ka ANVC-B ka dei ka bym don nongrim, hynrei ka dei tang ka jingthmu ban ialam bakla ia ki paidbah bad kaba thew ruh ban wohdong ia ki pulit.
Halor katei ka jingthoh kaba la phah da u Political Secretary ka ANVC-B ha ka 1 tarik u nailur , ka tnad State CID ka la phah da ka jingthoh sha u Chief Judicial Magistrate, Shillong bad ka la pyntip sha u ba ka tnad pulit borabor ka long kaba trei katkum ki ain ba la pynkupbor ha ka bad kam ailad ba ka tnad jong ka kan shah ialam bakla ha ki kam be-ain ha kino kino ki bor bahalor.
Ka tnad pulit ka la kynnoh ba katei ka jingpyllait khubor ka  ANVC (B)  ka long tang ban wanrah ka jingtieng jingsmiej ha ka jingmut jingpyrkhat ki paidbah.
Ka tnad pulit ka la pan bor ruh na u  Chief Judicial Magistrate ba un aibor ba ka tnad pulit kan tohkit kham bniah ia katei ka jingpyllait khubor ka ANVC-B.Ki pulit ki la kynnoh ruh ba katei ka jingthoh jong u Political Secretary ka dei kaba u la thoh katkum ka hukum jong u Chairman jong ka u Bernard N Marak uba ki ju sin u Rimpu Marak , ki la kam ba katei ka jingthoh ka dei kaa pynkhein ia ka ain Section 505.
IPC kaba ong  “ ka jingthoh kaba wanrah jingsngewthuh bakla sha u paidbah, kaba ong ruh ba uno uno uba pynmih lane pynsaphriang ia ki jingthoh lane ki hamsaia …….
da ka jingmut ban wanrah jingshong syier sha u paidbah, ka long be-ain kaba ka jingpynshitom ia kum kita ki briew ka long 3 snem hapoh phatok khlem ioh jamin.
Ka tnad pulit ka la pyntip ruh ba hadien ba la ioh hukum na ka kashari u Chief Judicial Magistrate, ka tnad CID kan pynshitom bad pynngat ha ki kyndon ain ia u Chairman ka ANVC (B) u Rimpu Marak bad u  Political Secretary u Doang Shira, ong ka kyrwoh na u PRO ka tnad pulit.
Shillong, 1 Nailur:Ka komiti ba la thung da ka National Green Tribunal, ha ka 1tarik Nailar 2014, ka la pynmih ia ka rai jong ka, mynta ka sngi, ha kaba iadei bad ka kam ban pyniaid iew ia u dewiong.
Haba shim ia katei ka rai, ka komiti ka kdew ruh ba katba kum ka jingkwah jong ka NGT, ba dei ban don ki jaka thew dewiong, ha ki jaka kiba mih ki trok napoh ka Jylla; hynrei, la iathuh ba ia mynta, ki don tang lai tylli ki jaka thew,kiba treikam bad kitei ki kynthup ia kaba ha  7mer (Pasyih), ha ka NH-44 ha West Jaintia Hills District; ka Sarangma ha ka  NH-62 jong ka North Garo Hills District bad ha Umling jong ka NH-40 ha  Ri Bhoi District bad ka dei tang ka jingkieng ha Umling, kaba dei ban mih bad ban rung sha ka Jylla, katba ym shym don jaka thew satia, ha ki 10tylli kiwei pat ki jaka rung jaka mih.
Ka jingkynthoh shuh jong ka komiti, ka long ba mynta u dewiong u jhieh bad kumta, ka jingthew, kaba mih na ki jaka thew, kan nym long satia kaba biang bad kumta, halor katei ka phang, ia ka jingthew, yn shem da ka jingdon jong u dewiong ha ka cubic metre x 0.88, kaba la pynkylla ia ka jingthew sha u dewiong uba rkhiang.
La iathuh shuh shuh, ba ia ka jingkhein ia u dewiong ha West Khasi Hills bad South Garo Hills, ym shym la lah ban pyndep ha U Nailar ba ladep, namar ka jingjur slap palat ha kitei ki ar tylli ki District.
Ka komiti, ka iathuh ruh ba ki trai dewiong, ki ai ia ka jingkhein kaba shu thok, ia ka jingdon dewiong jongki, wat haba kim don dewiong ruh bad don kiba kam kham bun, ban ia kaba ki don ha ka jaka buh dewiong.
Ka komiti, ka la rai namarkata ban pynkit noh ia u dewiong, uba la dep tih bad uba la dep thew na ki District kiba kynthup ia ka East Jaintia Hills, West Jaintia hills, East Khasi Hills, South West Khasi Hills, East Garo hills bad West Garo Hills.
La iathuh ba mar ia pynmih ia katei ka hukum, ki trai par, kin ioh por khadsaw sngi ban siew ia ka khajna sha ka sorkar Jylla bad katba kum ka jingdon dewiong jongki.
Mar ia dep siew ia katei ka khajna, ka tnat  Director of Mineral Resources (DMR), kan sdang ban ai jingbit ban kit noh ia ka mar bad ba dei ban pyndep hapoh lai bnai, katba kum ka hukum jong ka NGT, kaba 9tarik Jylliew 2014 bad kawei kawei ka jingai jingbit, kan treikam, na ka bynta 30sngi bad kawei kawei ka trok, ka dei ban kit ia ka mar, kaba hapoh 9ton.
Shillong, 1 Nailur:Ka Synjuk Ki Nong die Jain Jingkieng Mot phran (SKNJJM) mynta ka sngi, ryngkat ka jingia synran lang ki dkhot ka KSU bad ka FKJGP ki la leit ban tur sha ophis jong u Deputy Commissioner ka East Khasi Hills ban ia kynduh ia u DC, hadien ba la pynmih ia ka hukum ba ki dei ban mih noh na katei ka jaka ba ki shong die dukan ha jingkieng Motphran namar ba ka don ha ka jingma ban sa khyllem.
Haba kren mynta ka sngi, hadien ba ki ladep iakynduh ia u Additional Deputy Commissioner u Bah Cyril VD Diengdoh, ka president katei  ka Synjuk ka Kong Sarolin S Wanniang ka la iathuh ba ki la pynpaw ha khmat u DC ba kin nym mih na katei ka jaka haduh ba ka sorkar kan ai ka jaka kaba biang ym ban shu leit phah shong sha kano kano ka jaka ka bym don iew don hat.
“Ngin nym mih na kane ka jaka tad haduh ba ka sorkar kan ai ka jaka die kaba biang", la ong ka Kong Wanniang.
Ka la iathuh ba baroh kiba shong dukan ha jingkieng Motphran ki don kumba 60 ngut eiei bad ki ba la dei kiba la shong dukan da ki phew snem.
“Ha ka jingshisha ka sorkar naduh mynshwa ka la kular ba kan ai jaka ia ngi ban shong dukan hynrei haduh mynta kam shym la ai ia kata ka jaka, la bun ki Myntri sorkar kiba la wan bad bun ki la kular ban ai jaka katba haduh mynta ym shym don ba ai", la ong ka President katei ka seng.
“Katba ngim pat ioh dukan ngin shong beit hangne", ki la ong.
U Nongialam ka KSU u Bah Kynpham Kharlyngdoh u la ong ba ha ka jingiakren bad u DC u la kular ba un nym pat kyndang namar ba u dang khot ia ka jingialang ia ka Municipal bad u Syiem Mylliem ha kane ka sngi Balang ban wan.
U la ong ruh ba u DC u la ong ba ia ki jaka die jain jong kitei ki nongshong iew yn sa iakren ha katei ka sngi ia ka jaka ba kin ai ia ki ban shong.
Kumjuh ruh u nongialam ka FKJGP u Bah Elton Warjri u la ong ban a ka liang ka seng ka dawa na ka sorkar ba kadei ban ai jaka shwa ia kitei ki nongshong iew shwa ba kan pynpra.
Ha kawei ka liang pat u DC ha ka jingpynpna ba la pyllait ba la pynjari da ka kyndon 144 Cr.
P.C da kaba mana ban ym shah shuh ban shong dukan ne ban die jingdie halor katei ka jngkieng namar ba ka la tlor kaba lah ban khyllem ha kano kano ka por khamtam lada wan u jumai.
U la mana ruh ba nym shah shuh ban ia iaid paidbah halor katei ka jngkieng bad kane ka hukum kan treikam mardor.
Lah ban kdew ba ha kane ka sngi siatjain ki bor na ophis u DC ryngkat ki briew na Shillong Municipal Board bad na kaophis jong u Syiem Mylliem ki la pynlong ia ka jing jurip ia katei ak jingkieng bad kila bthah ia kitei ki nongshong iew jingkieng ba ki dei ba mihnoh na katei jaka bad lada ki dang bteng ban shong ha katei ka jingkieng kin shim hi ia ka jingkitkhlieh lada jia eiei.
Hyderabad, 5 Nailur:Ka jingthmu jong ki 4ngut ki samla na Andhra Pradesh, ban leit pyniasoh ialade bad ki ehrang ISIS, ka la pu lom noh, haba ki pulit jong ka Hyderabad, ki la ioh ban bat noh ia ki.
Kitei ki saw ngut, kiba kynthup ia ar ngut ki samla pule Engineer, kiba don ha ka rta kaba 23 bad 25, ki la shah kem na Kolkata ha ka taiew ba ladep, ha ka por ba ki dang pynkhreh ban leit sha Iraq, ong ka khubor mynta ka sngi.
La sngewthuh ba kitei ki samla, ki la shah ialam bakla ha ka jingkhot jong ki ehrang ISIS, la iathuh shuh.
Hadien, ba la ioh kem, la phah biang ia kitei ki samla sha ki kmie ki kpa jongki, ong ka khubor.
La sngewthuh ba kitei ki samla, kim pat ioh lad satia ban iakren bad ki nongialam jong ka ISIS, hynrei, ki la shu shah pynbiej, tang ha ki jingthoh kiba mih ha ki website.
Shillong,1 Nailur:Sa shisien biang ki paidbah nongiew, mynta ka noh phai sngi, ki la tur puk sha Khasi Hills Autonomous District Council, ban pyrshah jur ia ka jingdawa ka UDP ban pynkylla nongialam hapoh ka ARPA bad ban pynhap shuki noh ia u CEM ka KHADC u bah Ardent Miller Basaiawmoit.
Da ki spah ngut ki nongiew ki la wan sha KHADC ha ka por 1:30 baje eiei noh sngi bad ki la ap ia u CEM ban wan haduh kumba ar kynta tam.
Katkum ki lad khu bor kiba la ioh lum la iathuh ba ki nongiew ki hap ban ap haduh kumba 2 kynta tam ia u bah Ardent namar ba u dang don hapoh ka jingialang jong ka seng HSPDP, ha ing u bah Hopingstone Lyng doh, President jong ka seng.
Ka la mih bun ka sur na ki paidbah  nongiew kiba la tur sha KHADC, kaba ki ia pyrta ‘im slem bah Ardent’, ‘Condemn UDP’, bad ka la don ruh ka jingiapyrta kaba la sawa jam kaba ong ‘Ha u Sing-Ha u Sing’.
Ka la don ruh ka sur kaba ki paidbah ki ia pyrta pyr shah ia u bah Donkupar sumer kaba ki la ong “Lada u dang kwah shuki, ngin pynai ma ngi ki  nongiew’.
Ha katei ka jingleit tur sha KHADC ki paid bah nongiew kim shym la shong tang ha phyllaw ka KHADC, hynrei ki don ruh kiba rung shapoh bad don ruh kiba la leit ban khura hapoh treikam u EM ka tnad Market u bah Donkupar Sumer.
Ka jingwan kitei ki paidbah sha KHADC ka long ar bynta, kawei ban pynpaw ba ki kwah ba u bah Ardent un dang neh kum u CEM ka KHADC bad kawei pat ka dei ba ki kwah ban ioh jingshai na u EM ka Market u bah Donkupar Sumer halor ki jingkynthoh jong u ha ki kot khubor kumba la mih mynta ka sngi.
Kitei ki nongiew kiba la wan tur sha KHADC, ki la byrngem ban khang iew lashai ka sngi kaba dei ka sngi ba ka ARPA kan shong ia ka jingialang jong ka halor ka kynrum kynram kaba mih , bad wan sngap kaei ka resol ka ban mih na  katei ka jingialang, la u bah Ardent un hap shuki ne un dang neh ha katei ka kynhun ka don ha tmier ban pra noh.
Hynrei hadien ba la ioh jingtip ba ki paidbah ki la ap slem ha KHADC, u CEM ka KHADC u la wan poi sha katei ka jaka bad u la kyntu ia ki paidbah ba kin ym khang iew, namar ba kan ktah ia ka kamai kajih jong ki , hynrei lada ki kwah ban ia wan ki lah ban wan sngap ha ka por janmiet kaei kaba mih na ka jingialang.
Haba kren sha ki paidbah nongiew kiba la wan ban ia lum lymbung, ha KHADC u bah Ardent u la pynpaw ka jingkyrmen ba baroh kiei kiei kin biang beit bad u kyrmen ba kumba ki paidbah ki kwah ba un dang neh kum u CEM, un long hi kumta.
Hynrei ki paidbah ki la buh jingkylli ia u ‘Lada ka sniew kam pat?’.
Ha katei ka jingialum ki paidbah la don ryngkat ruh u khliehduh ka HSPDP u bah Hopingstone Lyngdoh bad kiwei pat ki MDC ba kynthup ia ka kong Teilinia Thangkhiew, bah LG Nongsiej, James Ban Basaiawmoit, bah KP Pangniang.
Lah ban pynkynmaw ba ha ka sngi thohdieng jong ka taiew ba la dep, ki paidbah nongshong iew ki la wan tur kyndit kyndit sha KHADC ban pyrshah ia ka jingdawa ban weng noh ia u bah Ardent Basaiawmoit na ka shuki CEM kaba u shong mynta.
Shillong,5 Nailur:Ka Movement for Indigenous Peoples’ Rights and Livelihood- Meghalaya (MIPRL) halor ki Guidelines ba la pynmih da ka Komiti ba la thaw da ka NGT kan pynlong ia ka jingialang paidbah ha ka 9 tarik mynta u bnai  ha Phra Mer West Jaintia Hills District ha ka por 11 baje mynstep.
Ka kyrwoh ka la  khot ia baroh  ki paidbah sha katei ka jingialang, La khot sngewbha ia ki paidbah na East bad West Jaintia Hills, West Khasi Hills, Thain Laitryngew, Sohra, Borsora, Mawsynram bad kiwei ki jaka ha East Khasi Hills  bad kumjuh ruh na Ri Bhoi District bad Garo Hills kiba la shah ktah ha ka khang tih dewiong ka NGT.Kane ka jingialang paidbah kan ai jingshai ruh halor ki kyndon ba la pynmih ban pyllait kit dewiong bad  ka jingktah kine ki kyndon , ong ka kyrwoh na u bah Erwin K.Syiem Sutnga, Vice Chairman , General Secretary MIPRL- bah Kitbor C.Rymbai.
Shillong, 5 Nail ur:Ka tnad jong ka pule puthi ha ka jingra khe hynne ia ka sngi jong ki nonghikai kaba long ha U Soso Tham Auditorium, ka la sam ia ka ‘State Award’ sha ki 11 ngut ki nonghikai kynthup 33 ngut ki nonghikai kiba ioh ia ka ‘District Award’  mynta u snem.
Na East Khasi Hills, kiba ioh ia ka State Award ki kynthup ia ka Principal ka Malki Presbyterian School ka Kong Catherine Warjri bad u Haedmaster ka Mawsynram Government Upper Primary School u Bah DG Nongsiej.
Ha West Khasi Hills, kiba ioh ia kane ka award ki kynthup ia Principal ka Langtor Higher Secondary School u Bah Espigland Kurbah katba na South  West Khasi Hills la ioh da u Headmaster ka Rangthong Christian Deficit UP School u Bah Colonel Syiemlieh.
Katba na Ri-Bhoi district, la ioh da u Assistant teacher ka Ri-Bhoi Presbyterian Higher Secondary School u Homeshwar Dutta bad na West Jaintia Hills la ioh na da ka Assistant teacher ka Albin Lamare Secondary School, Nongbah ka Kong Cornelia Susngi.
Na East Garo Hills, ia ka khusnam  la ioh da u Headmaster ka United Barringgre UP School u Kraiwilson Marak katba na West Garo Hills la ioh da ar ngut ki nonghikai kynthup ia u Headmaster ka Burny Hill Secondary School u  Lenin R Marak bad  Head teacher ka Government Bengali Boy’s LP School, Tura Samiron Roy.
Katba ha South Garo Hills,  ia ka khusnam la ioh da u Principal ka Don Bosco Higher Secondary School, Baghmara u Fr PT Thomas bad na North Garo Hills la ioh da u Gratish K Sangma uba dei u assistant teacher ka Don Bosco Secondary, Mendal.
Ia kine ki nongioh khusnam la sam da u Symbud Myntri ka jylla u Prof RC Laloo bad u Principal Secretary ka pule puthi u PK Srivastava.
Shillong,5 Nailur:U Superitendent of Police  ka East Khasi Hills u bah M.Khar krang mynta ka sngi u la lum ia ka jingialang jong baroh ki kompeni Mobile kiba kynthup ia ka Airtel, Vodafone, Reliance,Idea bad Aircel ban ia kren kumno ban khanglad ia ka jingpyn iaid iew ia ki sim Card kiba la shu pyndonkam be-ain khlem da ithuh ia u trai bad kiba dei kiba shu thied black, khnang ba ki runar kin ym iohlad shuh ban leh ia ki kam pyntriem kum ka jingdawa pisa, ka kam rahbor bad kiwei pat  da kaba pyndonkam da kitei ki sim card ki bym ithuh trai.
Ha katei ka jingialang kaba la long ha kamra treikam u SP, kitei ki kompeni ryngkat bad ka tnad pulit ki la shim ia ka rai ba ki nongpyndonkam ia ka Sim Card ki dei ban aplai ryngkat ki dur kiba ia hap bad u nong aplai bad ha ka dur dei ban don ka jingsoi kyrteng ka ban hap ban soi shuwa ban phah sha ki kompeni.
La rai ruh ba ki dei ban pynbiang ia baroh ki kot donkam kum ka EPIC kaba la attest, kaba pyni ia ka jaka shong jaka sah kaba biang.
Ha katei ka rai la shim ruh ia ka rai ba kino kino kiba ai sim card khlem ioh ia ki jingpynshisha ia ki kot ki sla kiba biang kin ngat ha ka jingpynshitom katkum ka ain ka bym don jamin, bad la bthah ruh ia baroh ki O/c bad I/C jong baroh ki Police station bad Police Out post ba kin lum jingialang ia baroh ki retailer ban pyntip bad pyntreikam ia katei ka kyndon.
Shillong,5 Nailur:Hapdeng ka jingia kynad kaba jur hapoh ka seng Congress, kaba la don ruh ka jingiadawa ban pynkylla nongialam noh ha ka sorkar jylla, ka la mih ruh ka jingsuba kaba jur ia  u rangbah nongia lam ka Congress uba dei peit ia kane ka jylla, U Luinzinho Faleiro, ba  u dei uba noh shiliang.
Ia katei ka jingsuba la pynpaw da u Salseng C Marak, uba dei ruh u myntri rangbah barim ka jylla ha ki katto katne ki lad pathai khubor kiba u la pynpaw ba um  don jingshaniah ia u Luizinho Faleiro , General Secretary ka Congress ba dei peit ia kane ka jylla, namar ba la suba ba  ka tarajur jong u ka noh shiliang.
Haba ki nongthohkhubor ki la kylli ia kane markhmat na u Luizinho Faleiro u la jubab “Kum u kristan uba ju ioh jinghikai naduh ki sngi ki jinglong khyllung khynnah jong u, um don kaba kum katei ka jingmut kumba la suba.
“Kum u kristan nga  la ioh jinghikai naduh ba nga dang rit bay m bit ban thok ban lamler, ngam long kumba la suba" u la ong.
U Faleiro u dei kristan uba dei na ka balang Katholik.
Shillong, 5 Nailur:U Symbud Myntri Rangbah ba peit ia ka pule puthi u Prof Roytre C Laloo u la ong ba ka High Level Committee (HLC) kan eksamin ia ka kaiphod ba la wan twad na ki jylla bapher bapher ka ri India na ka bynta ban shimti ka sorkar ia ka kam nonghikai.
“Ka HLC kan peit bniah shwa ia ki kot ki sla shwa ba kan leh ia kaba donkam" la ong u Prof RC Laloo hynne ka sngi ha ka jingrakhe ia ka 53rd Independence Celebrations.
U la ong ba ka sorkar jylla ka la sdang ban leit twad jigmut ha kylleng ki jylla ka ri India ha Tamil Nadu, Goa, Assam bad  Sikkim halor ka jingshimti ka sorkar ia ka kam nonghikai bad ia kane ka kaiphod la dep aiti ha ka sorkar.
U Prof Laloo u la ong ba ka Sorkar kan shimti ia ki Deficit school kiba kwah ban shimti da ka sorkar khlem da buh kydon eiei.
U Prof Laloo u la ong ruh ba ia ka tullop ki nonghikai bad ka 89 percent ka arrear la dep pyylait haduh u Nailur.
La iathuh ruh  ba ka sorkar la la buh thong ban tei 20 tylli ki hostel ha Nongkyndong bad ladep khot tender ruh halor kane.
“ Ka Asian Development Bank (ADB) ka la bei pisa ruh halor ka pule puthi ha ka jylla bad ka la ai ram T.100 million US dollar na bynta ban pynbha ia ki skul ba la jingiarap da ka sorkar nalor kiwei pat", la ong u Prof Laloo.
U la iathuh ba ka jingthmu jong ka sorkar ka long ban pynbiang ia ki jingdonkam jong ki skul ha secondary bad higher secondary level kaba ia ryngkat kyndan bad kiwei ki ri ha ka pyrthei.
Ha kajuh ka por u Symbud Myntri u la ong u la ong ba mynta u snem ka sorkar ka la pynkkiew kyrdan 5 tylli ki skul soskar Higher secondary school ha  kylleng ka jylla.
“Ka sorkar kam shym shong kli kti ne kam shym la thiah sngi.
Ngi la trei borbah ban kyntiew ia ka pule puthi ha ka jylla," la ong Prof RC Laloo.
Kiwei ki ba kren ha kane ka sngi ki long u Principal Secretary ka pule puthi u PK Srivastava bad u Ambrose Ch Marak u Director ka School Education and Literacy.
Shillong, 5 Nailur:Wat la ka por ba ki la buh ban pyndep ar taiew ia ka sorkar ban pynurlong ia ki jingdawa jongki, hynrei na ka liang ki nurse sorkar hapoh ka lama ka Meghalaya Government Nurses Service Association (MGNSA)  ki la ailad biang ia ka sorkar ba kan pynhiar mynsiem da kaba ai por shuh ba kan pyndep ia ki kam kumba la dawa.
Ha ka jingshisha ka MGNSA ka la buh por ar taiew ia ka sorkar ba kan pyndep ia ki jingdawa jongki bad ka la kut hynne ka sngi ka 5 tarik Nailur.
Ha ka jingpynlait khubor hynne ka sngi Thohdieng, ka general secretary ka MGNSA ka Kong B Thabah  ka la iathuh ba ki la shim ia kane ka rai ban ailad shwa ia ka sorkr hadien ba la iakynduh ia u principal secretary ba peit ka koit ka khiah ha kane ka sngi Palei.
“La iathuh ia ngi ba ka Departmental Promotion Committee (DPC) kan long ha ka sngi Thohdieng", la ong ka Kong Thabah.
Ka la ong ba kin buddien bha ia ki jingdawa jongki kumno ka sorkar ka la leh.
Shwa ia kane, ka MGNSA ka la pynpaw ia ka jingpyrshah ia ka jingshong thiah thai ka DPC  naduh u snem 2011 kaba la pynduh lad ia ki nurse kiba la dei ban kiew kyrdan.
“Bun ki kam kum ka Assistant Deputy Director ki sah thylli namar ka jingshong thiah thai ka DPC.Ngi kyntu ia ka sorkar ba kan bthah ia ka DPC ban khot noh ia ka jingialang ka DPC mardor", la ong ka Kong Thabah.
Ka seng ka la dawa ruh ba ka sorkar jylla ka dei ban pyndap ia ki 468 kiba sah thylli la slem bha.
Kiwei ki jingdawa ka seng ka long ban thaw ia ka Directorate of Nursing la kajong kaban iaid katkum kiwei ki jylla ka ri India na ka bynta ban pynbha ia ka rukom treikam ki nurse bad ruh ban thaw ia ka Services rule kaba pura.
Shillong,5 Nailur:Ka Bhowal People Federation (BPF), ka la kynnoh ba u Acting Syiem, u Bah Kynsai N syiem  ka hima Bhowal uba la bat ia ka kam Acting Syiem la palat san snem, u leh ia kiba bun ki kam kiba ki khun ki hajar ka Hima kim sngew tynnad bad kawei na ki kam kiba u Acting Syiem u la leh, ba ka BPF ka la kynnoh  ka dei ka jing khanglad jong u ia ki paidbah ban ioh ia ki skhim pynroi kiba ki hap ban ioh lyngba ka C& RD Block Mawsynram.
U President katei ka seng u bah Kyllang S Thongni u la ong ba u Syiem u la sam da ka shithi sha u BDO ka Mawsynram Block ba um bit ban ai skhim iano iano ruh khlem da ioh jingbit bad khlem da ioh NOC na u Acting Syiem.
Ki nongia lam katei ka seng ba kynthup ia u bah Tamdorlang Risaw ki la pyni ruh ia ka shithi kaba u Acting Syiem u Paiem Kynsai N syiem u la phah sha u BDO , Mawsynram.
Katei ka seng ka la kynnoh ba ki don bun ki daw ba u Acting Syiem ka hima Bhowal u leh donbor, hynrei ki nongialam ki la ong ba ia mynta kim pat kwah ban sei paidbah bad kin sa sei kham hadien.
Katei ka seng ka la kynnoh ruh ba la palat san snem ka jingbat u Pa’iem Kynsai N syiem kum u Acting Syiem, hynrei um pat ju lum tang kawei ka Dorbar pyllun, kaba ki khun ki hajar ki Hima kin ia kynduhlang , lane ban pynshai ia ki jingkhein jingdiah  ne ka ioh ka duh jong ka.
Ki la kynnoh ba u Acting Syiem u shu lum tang ia ki Executive Member kiba u lah ban pynkohnguh.
Shuh  shuh ki la ther tyngeh ruh ia ki myntri, ki basan jong katei ka Hima kiba dei ki nongjied Syiem da kaba kynnoh ba ki dei tang ki nong shon kti, jong u pa’iem Kynsai.
Katei ka seng ka la pyrshah ia ka rukom jied Syiem ia u Pa’iem Kynsai naba ki la kynnoh ba la shu jied hi da ki myntri ki basan khlem da ai ka jingpyntip kaba iar sha ki paidbah, “Ngim tip mynno la jied Syiem pura, hynrei ngi ioh jingtip na ka khlieng ka tyngab ba la don u Syiem pura ha Hima Bhowal" ong ki nongialam ka BPF.Kitei ki nongialam katei ka seng ki la pynpaw ba kim don kano kano ka jingpyrshah ia ka kur Nandah Syiem ba kan long Syiem namarba ka dei ka kur kaba dei hok katkum ka riti ka dustur hynrei ki kwah ba u paidbah ruh un don bynta lang haba jied Syiem ym ban shu jied tang da ki myntri bad ki basan.
“Lada u Kynsai N Syiem um lah ban wanrah ia ka jingkhein jingdiah kaba shai jong ka hima, ngin pyrshah na ka por sha ka por, wat ban tur sha District council ruh" ong u bah Tamdor risaw haba kren sha ki nongthohkhubor, bad ha ka juh ka por u la pynpaw ba katei ka seng kan iai la don dak sniew bad ka seng kam hun.
Halor ki jingkynnoh ba la shu phah soi sop sop  ia ki paidbah, katei ka seng ka la kyntiait bad ka ong ba kam lah ban phah soi jubor lane ban phah soi sop sop ia ki 400 ngut tam ki khun ki hajar ka hima.
Halor kitei kiei kiei kiba katei ka seng ka la kren sha ki nongthohkhubor , ka la kyntu ia ka District Council bad a lei lei kam dei ban ai sanad ia u Pa’iem  Kynsai N Syiem ba un long u Syiem uba pura jong ka Hima Bhowal.
Ka la pynpaw ba ia katei ka kam ki nongialam jong katei ka seng kaba dang shu thaw shen ki la thmu ban ujor sha KHADC la kham slem hynrei ka jingsngap jar jong ki namarba ki tip ba kan ym poi shaei shaei ruh namarba ha ki san snem kiba la dep u hynmen jong u Pa’iem Kynsai u bah Pynshngain N Syiem dei u CEM.Khnang ban pynsuk ia ki samla na ki Parish bapher bapher kiba wan iashim bynta ha ka 36th CYL Youth Convention ha Mawlai Parish ha ka 7 tarik mynta u bnai naduh ka Mass Bakhuid ha ka por 10:00 baje mynstep, ka jingpynbeit ia ki jaka ieng kali kan long naduh Sacred Heart Convent bad Sacred Heart Theological College na ka bynta ki Phadar bad Sisters bad kito kiba la ioh ia ka Car Pass, na ka bynta ki samla kiba wan sha ka Convention da ki kali rit kin pynieng ha Savio Juniorate, Sacred Heart Boys Higher Secondary School, Mawlai bad na ka bynta kiba wan da ki Bus kin pynieng ha shilynter ka surok Phudmuri naduh Madanheh shaduh Lum Jingthangbriew.
Shillong,5 Nailur:Ha kaba ia dei bad ka jingkynthoh ki pulit ha ki katto katne ki lad khubor, ha kaba ia dei bad ka jingkwah ia kren ia suk ka HNLC bad ka sorkar, ka HNLC ha ka kyrwoh ka la bitar halor kitei ki jingmih khubor kiba ki pulit ki la pynpaw ba kim sngew tynnad ia katei ka jingkwah kren ia suk, namar ba ka dei ka seng kaba la troin bad ki kwah ba  ym dei ban khot ia kren shuh ia.
Ka Kyrwoh lyngba u bah Sainkupar Nongtraw, Publicity Secretary ka HNLC ka la buh jingkylli da kaba ong ’kaei kaba ka tnad pulit ka khmih lynti ba ngin leh? Hato ki kwah ia ngi ban ia umsnam khnang bay n khot ia kren noh?’ ong ka kyrwoh.
Ka HNLC ka la ong ruh ba ka don ka jingshaniah  ha ka sorkar bad ka kwah ban wan shakhmat ban ia kren, hynrei ka la bitar pat ia ka tnad pulit namarba ka la buh jingkynthoh bad ka la ong ha ka kyrwoh aiu ki pulit ki don hok ban tuklar ia katei ka kam.
Halor ka jingpynkhreh ban wan sha ka miej jong ka jingiakren ka HNLC ka la ong ba ia katei ka jingthmu ban ia kren ia suk dei ka rai kaba ka seng ka la shim da ka jingiasngewthuh jingmut lang baroh, bad la shim ia ka rai ruh katkum ka riti jong ka HNLC.Shillong, 5 Nailur:Ka jingmaramot ia ka surok Mawphlang sharum ka la dap shisnem pura hynrei katkum ka jinglap ki nongthohkhu bor haduh mynta ym pat iohi dak eiei ia ka jingmaramot ia katei ka surok, lait sa tang ki mawria kiba la sah snem kiba la shu pynlang ha shilynter ki rud surok.
Ia katei ka ka surok ka tnat PWD ka la mang haduh T.12 klur bad la phiah ha ki ar bynta la phiah ha Mawphlang sub Division ka ban kut haduh Weiloi bad shi bynta la phiah ha ka jingpeit ka Mawsynram Division ka ban kut haduh Balat.
Katei ka pisa ka dei kaba la dep mang naduh u snem 2012 ha ka por ba u bah HDR Lyngdoh u dei u myntri ka tnad PWD, hynrei la pynsangeh noh ha kato ka por, namar ba ka ia tyngkhuh bad ka ilekshon, bad tang hadien ba la shimti u ma Sniaw bhalang Dhar ia katei ka tnad la mynjur ha ki lai ngut ki kontraktor ban pyntrei ia ka kam.
Hashwa ban wan ka por synrai ha u snem 2013 u kontraktor uba ioh na Weiloi haduh Riatmawniuh, u la sdang trei shait shait ban ka siang rong bad pynheh shuh shuh ia ka surok kumba la bthah da ka tnat PWD.Haba phai pat na Mawphlang haduh Weiloi la sdang ha ki bnai tlang 2013, ha kaba la wan pynhap mawria ha shi lynter ka surok khlem ynda la poi ka por pyrem la sdang ban trei khyndiat ha ki thaiñ Lyngiong bad sahkut noh naba la wan ka aiom lyiur.
Haba peit ia katei ka surok kaba dang shu siang hadien lai bnai tam ka la pei thliew biang namar kam skhem ba la siang ha ka por slap.
Ka jingwan pynhap mawria khlem trei ka la pynbitar shisha ia ki paidbah kiba iaid ia kane ka surok khamtam na ki thaiñ Mawkyrwat, Ranikor bad Mawsynram namar kine ki mawria kiba la wan pynhap mynshem snem ki la jah lut bad mynta ba la jan wan ka aiom tlang la wan pynhap mawria.
Katba ka kontraktor  kynthei kaba shim na Riatmawniuh shaduh Balat haduh mynta khlem pat iohi dak ei ei ban pynhap mawria ne sdang ban trei wat la ia ka pisa la mynjur naduh snem 2013 hadien ba ka jingwan jurip hi da lade da u Myntri ka tnat PWD u Bah Sngiawbhalang Dhar.
Shillong, 5 Nailur:Ka jingiakhih ha Khasi Hills Autonomous District Council (KHA DC) ka dang bteng haduh kine ki sngi hadien ba ka UDP kawei na ka kynhun ba iarieh lang ha ka shatri ka Aall Regional Parties Alliance (ARPA) ka la pyneh beit ban bujli noh ia u nongialam ka ARPA u Bah Ardent M Basa iawmoitKa Khasi Hills Uni ted Democratic Alliance (KHUDA)-II kaba don ka Congress, NCP bad MDC shimet, ka la shu peitkai ia kane ka jing iakhih jong ka ARPA bad ka la shu ap lano kan pra noh ban shimti ia ka bor synshar.
Khlem pep, lada ka UDP ka pyneh ban dawa bujli ia u nongialam ka ARPA, kan sa poi ka por ba kan sa pra noh shen.
Ka ARPA ka don 17 ngut ki MDC kynthup 7 ngut ka HSPDP, 6 ngut ka UDP bad 4 ngut ka KHNAM katba ka KHUDA ka don 12 ngut ki MDC ka Congress, 1 NCP bad 1 MDC shimet.
Ha ka jingshisha, ka ARPA ka la pynlong ia ka jingialang ha kane ka sngi Hatmajai hynrei kam shym la poi sha ka thong naba ka UDP ka la leit sha katei ka jingialang khlem lah ban ai ia ka rai ban kyrshan ne em ia u Bah Ardent kum u nongialam ka ARPA.“Ka KHNAM bad ka HSPDP ka rai beit ba kan snoh rdin ha ka ARPA bad pynpaw shai ba ka dang shaniah ha ka jinglong nongialam u Bah Ardent kum u Chief Executive Member (CEM)", la ong u Bah Latiplang Kharkongor u MDC ka KHNAM.Ka jingkylli mynta ka long la ki nongiew kiba kyrshan tyngeh ia u Bah Ardent ban pynneh kum u CEM ka KHADC, ki lah ne em ban pyntieng ia ka UDP ba kan pynkut noh ia ka jingdawa hiar shuki ia u Bah Ardent.
Hynrei, ka khubor kaba pynsyier ka long ba u president Rangbah ka UDP u Dr Donkupar Roy u la kren ha ki katto katne ki lad pathai khubor ba ka party kan ieng beit ban dawa bujli nongialam jong ka ARPA, watla um kwah ban pynpra ia ka.
Katkum ka jingkren jong u President ka UDP, ka ARPA kan neh lada weng ia u Bah Ardent bad lada ym bujli, ka lah ban sa khyllem noh ha kano ma ka por.
Ka UDP kam lah shuh ban iatreilang, lada pynneh ia  u Bah ArdentHa kawei pat ka khubor, la iathuh ba ka UDP ka la rai kut ba kam nym shah shuh ban iatreilang lada ka HPDP kam lah ban bujli noh da uwei u nongialam ha jaka jong u bah Ardent M Basaiawmoit.
Ka UDP ka la phah ia ka jingthoh sha ki paralok ka ARPA ba dei ban weng noh ia u Bah Ardent.
“Ka jingialang jong ka UDP kaba long hynne ka janmiet sngi Palei ka la rai kut beit ban dawa bujli ia u nongialam ka ARPA", la ong u  working president ka UDP u Bah Bindo Mathew Lanong  ha ki nongthoh khubor hadien ba la wai ka jingialang ka party ba la don lang ki MLA bad ki MDC.Katkum ka jingong jong u Bah Lanong, ki MDC ka UDP ki la pynpaw ba kim lah shuh ban bteng ia ka jingiatreilang lada dang neh u Bah Ardent kum u CEM.U la ong ba ka party kan ap ia ka rai na ka HSPDP halor kane ka rai jong ka UDP.Lada jied da uwei u nongialam, ka kynrum kynram kan kut noh, la ong u Bah Lanong.
Lada ka HSPDP kam sngap ia ka jingdawa ka UDP, u Bah Lanong u la ong ba ka party ka lah ban shu kyrshan nabar.
“Ngin kyrshan ia ka jingiatehlok haduh ban kut ka san snem", la ong u Bah Lanong.
Ha kawei ka liang, ka UDP ka la pynlong ia ka jingialang bad ki nongialam ka KHNAM.Haba kren hynnin ka sngi u general secretary ka KHNAM, u Bah Barikupar Wahlang u la ong ba ka party KHNAM ka la kren shai ba kan long kum ka nongpyniasuk.
“Ngi la sngap ia ka jingeh jong ka UDP bad mynta ngin iakren bad ka HSPDP bad hadien kane ngin wanrah lang kawei ka rynsan ban iakren", la ong u Bah Wahlang.
“Ka KHNAM ka la rai ban kyrshan beit ha une u nongialam ka ARPA ba mynta bad kam don kano kano ka jingpyrshah", la ong u Bah Wahlang.
U Bah Wahlang u la ong ba ka KHNAM kan nym pushe lada ka jingdawa jong ka UDP ka long tang namar ka daw shimet ia u Bah Ardent.
Shillong,5 Nailur:Ka jingiakynad ha poh ka seng Congress ka dei ka mat ia kren kaba dang khluit bha ha kine ki sngi, namar kumba ka paw ba ki don ki nongia lam napoh katei ka seng kiba dei ruh ki myntri sorkar kiba la pynpaw ba kim hun shuh hapoh ka jingialam u Dr.Mukul Sangma kum u myntri rangbah ka jylla, bad ia katei ka jingbym hun ki la leit ruh ban pynsngew sha ki tyndong shkor ki nongialam rangbah ka seng Congress ka Sonia Gandhi bad kumjuh ruh sha u Rahul Gandhi ban dawa na ki ba dei ban pynkylla nongialam noh hapoh kane ka jylla kaba synshar marwei da ka seng Congress.
Mynta ka sngi ki nongthohkhubor ki la ioh ban ia kren bad ki nongialam katei ka seng, ha kaba la ia don lang u Luizinho Faleiro uba dei u General Secretary ka seng Congress uba dei peit ia kane ka jylla, u Dr.DD Lapang President MPCC uba dei ruh u nongaibuit ai bor jong ka sorkar bad u myntri rangbah ka jylla u Dr.Mukul Sangma.
Ha ka jingiakren bad ki nongthohkhubor u Dr.Mukul um shym la treh ban kren tang shi kyntien ruh, hynrei u la ailad ia u Faleiro bad u Dr.Lapang ba kin kren.
Hynrei haba ia kren bad ki nongthohkhubor u Luizinho Faleiro uba dei u General Secretary ka seng Congress uba dei peit ia kane ka jylla u la kyntait ba ka don kaba kum kata ka jingiakynad hapoh ka seng Congress bad u la ong ba haduh mynta um pat ioh sngew bad um ioh jingtip ba ka don kaba kum katei ka jingiakynad ban pynkylla nongialam.
“Ngam pat ioh sngew ba ka don ka jingdawa ban pynkylla nongialam" ong u Faleiro haba kren sha ki nongthohkhubor hadien ba la wai ka jingialang kaba ka MPCC ka la pynlong bad baroh ki nongialam seng Congress kynthup ki MLA, ki MDC, ki nongialam ka District bad Block Level kaba la long ha Alpine Hotel, shuwa ban long ka jingialang CLP ha Hotel Polo Towers, Polo.
U Faleiro u la ong shuh shuh ba ka jingwan jong u sha kane ka jylla ka dei ka kamram ba la bynshet ha u na ka bynta ban ia phylliew jingmut bad ban ia kynduh ia ki nongtrei jong ka seng Congress.
U la kyntait  ia ka hamsaia kaba don ba kynnoh ba ka jingwan jong u sha kane ka jylla ka long tang ban ai khublei khadduh shuwa ba un leit ban shimti kum u PCC President jong ka  Goa.
Haba la kylli pat la ka dei ne-em ba shen un sa leit ban shimti ia ka kam President ka PCC ha Goa u Faleiro u la ong ba u dei u shipai jong ka seng Congress bad u long u ba la khreh ban trei na bynta ka seng wat la ka dei sha kano kano ka jylla ruh.
“Nga dei u shipai ka Party, nga long uba la khreh ban  trei na bynta ka Party" u la ong.
Halor ki jingsuba kiba la mih na uwei na ki nongialam ba kham rangbah katei ka seng u Salseng C Marak, uba la suba jur ba ka tarajur u Faleiro uba dei u nongialam ba dei peit ia kane ka jylla ka noh shilliang, u Faleiro u la ong,  “Kum u kristan, nga la ioh jinghikai naduh dang rit ba ym bit ban thok ne lamler" u la ong.
Haba la kylli na u Dr.DD Lapang halor katei ka jingiakynad kaba la mih hapoh ka seng Congress kaba la poi sha ka jingiadawa ban pynkylla nongialam, kaba u Faleiro um shym la ioh jingtip u Dr.D.D Lapang u la ong ba ka seng Congress ka dei ka Party kaba heh bad ha ka Partty kaba heh ka ju mih ka jingiashrut, “Ha ka longing kaba heh ka ju don ka jingshrut, tangba ngim dei pat ban thang pluh ia ka ing" u la ong.
Wat la ka la don ka ijngbuhrieh hapoh ka seng Congress ba ka don ka jingiakynad, haba ki nongthohkhubor ki la pynpaw ba katei ka khubor ka dei kaba la lait hi na ki nongialam ka seng Congress kiba la pyllait khubor ia ka jinghiar Delhi jong ki kato katne ngut ki nongialam na ka bynta ban dawa pynkylla nongialam ha ka jylla u Dr.Lapang u la ong ba katei ka kam, kan   hap ban shim rai da ka president ka AICC kaba long ka khliehduh jong ka seng, “Ka President jong ka AICC ka dei ka khliehduh jong ka seng Congress, ka rai bad ka bor ka shong ha ka" ong u Dr.DD Lapang uba long u nongai buit ai bor ia ka sorkar jylla.
Ha katei ka jingiakynduh bad ki nongthohkhubor u Faleiro u la ong ba ka seng Congress ka dei ka seng kaba synshar paidbah (democratic) bad katei ka seng ka don bun ki lad ki lynti ban ia leh ia ki jingeh kiba bun.
U la pynkynmaw ba haduh mynta ka seng Congress ka iatrei ryngkat ryngkat bad ka sorkar jylla.
Lah ban kdew ba kitei ki jingiakren ki dei hadien ba la wai ka jingialang jong ka MPCC bad shuwa ka jingialang jong ka CLP ka seng Congress, ha katei ka jingialang jong ka MPCC kaba la ong ha Alpine Hotel, u Faleiro u la ong ba ka jingialang kaba la wan ban ia shim bynta da ki MLA , ki MDC Congress kaba kynthup ruh ia baroh ki nongialam na ki District bad block Level.
U la ong ba katei ka jingialang ka dei na ka bynta ban ia kren ia phylliew jingmut para nongtrei na ka bynta ban pynkhlain ia ka jingtreikam ka seng.
U Luizinho Faleiro u la ong ba katei ka jingialang bad ki nongialam ka seng ka la pynhun ia u bad ka long ruh kaba pynioh mynsiem ia u.
Shillong, 5 Nailur:Hadien ba ki pulit ki la pynjur ia ka jingkhynra ia ki kynhun lehnoh ha Garo Hills, ka Garo National Liberation Army (GNLA)  ha kane ka sngi Thohdieng ka la byrngem ba kan pynhiar kput kylla, da kaba pynbthei da ki bom ia ki ophis sorkar Meghalaya bad ka ophis ka Congress, lada ka sorkar kam pynsangeh ia ka jingkhynra ia ki lehnoh ha Garo Hills.
“Ka bor ka shong ha ka sorkar la kin bteng ne kin sangeh ia ka jingkhyn ra", la byrngem ka GNLA ha ka jingpynlait khubor ha kane ka sngi Thohdieng.
Ka seng ka la ong ka la shim ia kane ka rai ha ka jingialang ba la khot da u Commander-in-chief u Sohan D.Shira.
“Kane ka rai la shim namar ba ki pulit ki bteng ia ka jingkhynra ia ki lehnoh ha ki khlaw ha Garo hills",  la ong u Savio Marak u dkhot ka GNLA ha ka jingpynlait kyrwoh.
Ka seng ka la byrngem ruh ba u Myntri Rangbah bad ki MLA ka Garo Hills ki dei ban shim ia ka jingkitkhlieh ia ka jingpynbthei bom ka seng ha kine ki sngi ban wan.
“U Sohan Shira um sngew tynnad ia u Mukul Sangma, uba leh klet ia ki seng lehnoh ha Garo hills da kaba khot iakren tang ia ka HNLC",  la ong u Marak.
“U Myntri Rangbah u khot iakren ia ki seng lehnoh na Garo Hills bad Khasi Hills ban wan sha ka lynti ba beit, hynrei ha kajuh ka por u la pynmih ia ka hukum ban pynjur ia ka jingkhynra ia ki lehnoh ha Garo Hills bad sdang ia ka jingiakren tang bad ka HNLC",  la ong u Marak bad u la buh jingkylli, “Balei ka sorkar leh shiliang?".
U la ong ba ka sorkar ka la leh da kawei ka rukom ia ki kynhun lehnoh ha Garo Hills.
Haba baroh ki kynhun ki kwah ban iakren bad ban wan phai na khlaw sha shnong, balei ka leh shiliang pat ia ngi, hato kane ka dei ka jingleh shiliang?", u la buh jingkylli.
“Ngi la shah pynbor ban shim ia ka rai ban pynbthei bom, namar ka jinglong ka sorkar, ngin pynbthei bom pathar kynthup ia ka ophis jong ka sorkar, ka ophis ka Congress ha baroh ki jaka jong ka Garo Hills", la byrngem ka GNLA.Ha kajuh ka por, ka seng ka la dawa ban pynlait mardor ia u chairman u Champion R.Sangma bad u general secretary u Dalbin N.Marak.
“Ka polisi kaba dei kan wanrah ia ka jingsuk, hynrei kaba leh bor kan wanrah ia ka jingjia iaumsnam.
Kan sa don shuh shuh ka jingiasumsnam, ka sorkar kam dei ban klet ba bun ki samla Garo kin wan ban pyniasoh bad ka seng na ka bynta ka jylla Garoland",  la ong ka kyrwoh na ka GNLA.“Ka la dei ia u Myntri Rangbah ban shim ia ka rai mynta hi", la byrthen shuh shuh ka GNLA.Shillong, 05 Nailur:Wat la ka la don ka jingdawa ban weng noh ia u Dr.Mukul Sangma kum u nongialam jong ki MLA Congress bad kumjuh ruh kum u Chief Minister ka jylla, hynrei mynta ka miet ha ka jingialang jong ki MLA ka Congress ki nongialam jong party kim shym la kren shai satia.
Mar iawai ka jingialang jong ki MLA ka party Congress (Congress Legislature Party (CLP) ha Hotel Polo Tower kaba la sdang ha ka por 6.30 baje bad kut ha ka por 9 baje mynmiet, kiba bun ki MLA ki la mih noh shabar.
Ki nongthoh khubor ki la rung hapoh ka kamra bad u General Secretary ka AICC uba dei peit ia ka Meghalaya u Luizinho Faleiro u la pynlong ia ka jingialang bad ki nong thoh khubor.
Ha ka liang ka mon la shong da u Mukul Sangma bad ha ka liang kadiang la shong u bah DD Lapang.
Na ka liang jong u Faleiro u la ong ba ka jingialang ka long kaba iaid beit bad baroh ki MLA ka Congress ki la iashim bynta ban kren bad baroh ki kren naduh ka mynsiem ha kaba ki la ujor halor ka jingbym lait por jong u Chief Minister ban iakynduh ia ki.
Ka ju don ka jing iapher jingmut, hynrei ia ki jingiapher jingmut donkam ban iapynbeit bad mynta ngi la ia pynbeit bad u la ong ruh ba la shim ruh ia ka rai ban pyndonkam ia ki lad ki lynti ban iakynduh khah khah ban ia pynbeit halor ki jingbym iasngewthuh jingmut.
Haba ki nongthohkhubor ki la buh jingkylli ia u Faleiro, hato kane ka jingialang  mynta ka sngi ka mut ba lah ban pynbeit halor ka jingdawa ban weng Chief Minister noh ia u Mukul Sangma, u Faleiro um shym la kren shai hynrei u la shu ong mynta la dep pynbeit bad lashai ka lah ban mih biang ka jingbym iasngewthuh jingmut.
Halor kane ka juh ka jingkylli u la ong ruh ba, kam don kano kano ka jingdawa ban bujli nongialam, hynrei shuwa kane ha ka jingialang bad ki nongthohkhubor ha Congress Bhavan u la kubur ba ka don ka jingdawa ban bujli nongialam.
Hadien kane u la ong biang ha ka jingialang bad ki nongthoh khubor ha Hotel Polo Tower ba, u Dr, Mukul Sangma un long u Chief Minister mynta lashai bad ha ki sngi ban wan.
Shuh shuh u Faleiro u la ong ba un sa leit rah ia ka khubor sha ka Sonia halor ka jingialang mynta ka sngi.
Na ka liang jong u bah Lapang pat u la ong ba wat la ka don ka jingiapher jingmut, hynrei Congress kan nym pait ha ka jylla bad u la ong ruh ba un dang bteng ban iakynduh ia ka Sonia Gandhi kum u President jong ka MPCC.Na ka liang jong u Mukul Sangma uba shu shong beit khlem kren u i diaw ka durkhmat bad u la shu ong ba ym shym la iakren ha ka CLP mynta ka sngi halor ka jingbym shanniah shuh ia u ban bteng kum u Chief Minister.
Ka durkhmat jong u Faleiro bad u bah Lapang ruh kam long satia kaba phuh samrkhie bad ka pyni ba kine baroh 3 ngut ki nongialam kim shym la don satia tang kawei ka rai kaei ba kin kren bad kaei ba kin nym kren ha ki nongthoh khubor bad u Faleiro u la shu kren khlieh khlieh  tdong tdong halor ki jingkylli ba la buh da ki nongthoh khubor.
Shuh shuh la sngewthuh ba ka jingdawa ban bujli ia u nongialam kam pat kut satia namar na ka liang jong u Myntri Rangbah ba mynshuwa u SC Marak ruh u la dep kren shai ba ka party na Delhi ka dei ban phah da u nongialam u bym iashah liang.
Shillong,7 Nailur:Ki nongshong shnong jong ka shnong Mawkdok, mynhynnin ka step ki la lap ia kawei ka shynrong khlieh briew na jingkieng Mawkdok, kiba lap ia katei ka shynrong khlieh ki dei ki briew jong katei ka shnong  kiba la leit ban wad ngap, bad ki la lap na kawei ka khlaw kaba don hajan ka jaka peitkai ha Mawkdok, na ka jaka ba la tip kum ka ‘ Shlem U Nok’.
Ia katei ka jingjia , u SDPO ka Sohra u bah Ian Onel Swer u la pyntip ba ki pulit ki la ioh jingtip ha ka por 7 baje jong ka step sngi saitjain, lyngba ka jingpyntip kaba ki la ioh na u bah M.Number Lyngdoh uba shong ba sah ha Mawjrong.
U SDPO u ;la ong ba tang mar ia ioh jingtip ki pulit ki la hiar sha katei ka jaka, bad ki iit bniah ia katei ka shynrong khlieh briew, bad kham hadien ki la shimti noh ia ka ban phah sha Forensic Lab, hadien katei ki pulit ki la wad sa ia ka met jong katei ka khlieh kaba ki la lap, iathuh ka khubor na u SDPO, Sohra.
Shillong,7 Nailur:Ban ia kren halor ka jingeh ba ki paidbah ki ia kynduh ha ki jaka bad ki jylla kaba trei kam ka ain Armed  Forces  Special Powers  Act (AFSPA), 1958 khamtam ha Manipur bad ha  Kashmir, bad kum ka dak ka jingpynpaw ka jingsngewlem na bynta kito kiba la mad bad kiba dang dawa ba pynkylla noh ia katei ka ain, yn pynlong ia ka jingialang paidbah ha ka 11 tarik mynta u bnai kaba dei ka sngi palei ha Dorbar Hall ka Mission  Compound  ,  Shillong  naduh ka por 11:30 baje mynstep.
Ka kyrwoh na u Pastor PBM Basaiawmoit ka la khot la wer ia baroh ki paidbah cki sengbhalang, sha katei ka jingialang bad ha ka juh ka por ka kyrwoh ka la ong ba kaei ka ban mih na katei ka jingialang yn phah sha u Myntri Rangbah Duh ka ri, bad ki myntri sorkar pdeng, na ka bynta ba kin pynkylla noh ia katei ka kyndon ain.
Shillong,7 Nailur:Uwei u samla uba shong basah ha ka shnong Wahiajer, West Jaintia Hills District Ummulong Police Outpost , ia u ba la tip kyrteng kum u  Boiki Gatphoh 23 snem ka rta, uba la jah rngai noh na la iing naduh u bnai Nailar ba la dep bad haduh mynta ym pat shym la ioh jingtip satia shano une u samla u don.
Na ka liang kiba ha iing ha sem ki la iathuh ba u samla Boiki u dei u ba don jingduna ha ka bor pyrkhat pyrdain bad kila iathuh ruh ba ha ka sngi ba u jah khadduh na iing u phong daka patlun jean ba jot khohsiew, ka jaket rong iong, ka T-shirt rong duma bad ki slipar rong saw.
Ha ka jingiadei bad kane ka jingjia kiba haiing hasem u Boiki kila dep ruh ban pyntip sha ki bor pulit ha Ummulong.
Ha kajuh ka por ruh kiba ha iing ki kyntu ia kino kino kiba iohi ne don jingtip shaphang jong u kin sngewbha ban pyntip mardor da kaba phone sha kine ki nombor.
Ph.9615228204 / 9615971715.
Shillong, 7 Nailur:U Executive Member ba peit ia ka Iew ka Hat ka Khasi Hills Autonomous District Council ( KH ADC) u Bah Donkupar Sumer u la kyntait ia ka jingkynnoh ba u la shu ai wai sop sop ia ka khyrdop khrong khajna ia ka Iew Dielang ne ka Mawiong Regulated Market ha Mawiong kumba la paw ha ki lad pathai khubor.
U Bah Sumer u la ong ka jingkynnoh kam dei kaba shisha namar u la iakren shwa bad u CEM ka KHADC  shwa ban ai wai ia katei ka khyrdop.
U la ong ba u CEM ka KHADC u Bah Ardent M Basaiawmoit u la ong ba ia ka jingaiwai kaba long palat ia ka T.5 lak ba dei ban khot da ka tender’ bad ia kaba hapoh ka T.5 lak pat ban shu khot beit ia ki parti.
U Bah Sumer u la bynrap ruh ba ka Synroplang Mawlai Constituency Self Help Group ka la tyrwa ialade ban shim wai ha ka dor T.2.55 lak ha ka shi snem hynrei kam shym la ioh satia.
Kum ban shu pynkynmaw ba ka la don ka jingkynnoh ba ka KHADC lyngba ka tnad ka Iew ka Hat ka la aiwai ia ka khyrdop khrong khajna ia ka Iew Dielang ne ka Mawiong Regulated Market ha Mawiong ha uwei u riew shimet khlem da khot jingpynbna eiei.
Katkum ka jingtip ba la ioh, ia kane ka khyrdop la ai ha uwei u rangbah uba la tip kyrteng kum u Joflin Marbaniang na Mawlai Umthlong ha u Naitung mynta u snem.
Shillong, 7 Nailur:Ha ka sngi saitjain jong ka taiew ki pulit ka jylla ki la ioh kem ia ar ngut ki dkhot jong ka seng lehnoh Liberation of A’chik Elite Force (LAEF) na ar tylli ki jaka kiba don ha khappud ka Meghalaya bad Assam.
Ki ar ngut ki dkhot jong ka LAEF ki dei kiba la tip kyrteng kum u Mingnam Sangma, 24 snem karta uba la ioh kem na ka shnong  Rongtu kab ahap hapoh  Bajengdoba police station ,North Garo Hills bad uwei pat u dei u  Sengrak Sangma, 26 snem la kem na ka shnong  Garo Kaumari kaba don ha Goalpara district jong ka Assam.
U Mingnam u dei u nongialam ba dei peit ia ka pla tyngka bad uba treikam ha Bajengdoba, Aruakgre, Achotchonggre kiba hap hapoh ka North Garo hills bad ha Dadenggre, Dollonggre  shaduh sha  Tikrikilla  West Garo hills.
Ki pulit ki la iathuh ba kitei ki lehnoh kiba la shah kem ki dei kiba la shim shuti bad ki dang thmu ban wan phai ing noh, hynrei ki la ngat ha ka shrip pulit ha ka miet sngi saitjain.
Katei ka kynhun ka dei kaba ialam da u  Biltang kum u Chairman, uba hiar pateng na u  Peter Marak uba la iap noh, bad uwei pat u nongialam u dei u commander-in-chief Mathew Marak uba na Bakrapur , Goalpara district Assam.
U Sengrak u dei u  sergeant major bad ha ka juh ka por u Commander ba peit ia ka pla tyngka, haba phla ha khmat ki pulit u Sengrak uba ju khot sin kum u Dilash u  la ong ba  katei ka kynhun jong u ka don ki tiar ialeh kum ki AK, 9 mm pistol, ki bom hand grenade bad ki Rocket Launcher.
Lah ban pynkynmaw ba ha ka 1 tarik u nailur ki pulit ki la ioh kem ia uwei u dkhot kate ka seng u Hamid Marak na Khoripara kaba don hajan Bajengdoba -North Garo hills.
Ute u la phla ba u donkti ha ka jingiather kuli kaba la jia ha ka iew Gokol.
Shillong,7 Nailur:Ka jingiap kiba shah set ha along pulit ka la jia biang mynta, wat la ka dang shu dep jia shen ha kine ki khyndiat bnai, mynta uwei pat uba la iap ha along pulit I dei u samla uba dang 19 snem karat uba la tip kyrteng kum u Senomen S Marak , la lap ba utei u samla u la sdien phasi ialade hapoh along jong ka Baghmara police station, bad katei ka jingjia ka la jia mynta ka sngi u blei.
Utei u samla u dei uba la shah kem na ka daw ki jingkynnoh ba u dei u nongtuh thuk thuk.
Katkum ki lad khubor ba la ioh lum na ki pulit  , la iathuh ba utei u samla u dei u la dien phasi ialade da kaba teh da ka kombor ( blanket) bad u la pynsnoh ha ka jingkhangit rit ( sky light/ventilator) jong katei ka along.
Ia u Marak uba dei na ka shnong Rongtok kaba hap hapoh Shallang,  la kem da ki paidbah jong ka Joksongram , ha ka por ba u la rung ha katei ka shnong ban tuh thuk thuk, bad hadien kata ki paidbah jong katei ka shnong ki la aiti ia u Marak sha ki pulit ha ka miet sngi saitjain ryngkat ka thuk thuk ba u tuh.
La rejistar  case ia u Marak ha Williamnagar Police station.
Katkum ki khubor pulit la iathuh ba u paralok jong u Marak uba la ia donlang ha katei ka along u la pyrshang katba lah ban iarap ia u ha ka por ba u la sdien phasi, hynrei utei u paralok jong u um shym la lah ban leh eiei.
Hadien ba ki majistor ki la jurip ia ia katei ka jingjia la phah ia ka metiap sha Baghmara Hospital ban leh ia ka post Mortem.
Srinagar,7 Nailur:U Myntri Rangbah  Duh ka India,  u Narendra Modi u la pynbna ban ai jingiarap T.1000 klur tyngka ia ki paidbah kiba ka shah ktah ha ka jing shlei um ha ka jylla Jam mu & Kashmir.
Kitei ki jingpynbna ai jingiarap u MRD ki long nalor kiwei pat ki jingiarap kiba un ai kum ka bai lut ksan kaba na ka Prime Minister’s Relief Fund kaba T.2 lak tyngka sha ki bahaing ha sem jong kito, kiba la duh noh ia ki ba ieit ba thoin jong ki, bad u la pynbna ruh ba yn ai jingiarap T.50 hajar tyngka sha kiba mynsaw.
Ha katei ka jingshlei um, ki la don haduh 127  ngut kiba la iap, bad katei ka la jia ha ki thain Jammu , kiwei pat kiba la iap ki kynthup ia 11 ngut ha Kashmir Valley, haduh mynta kiba la ia ki la kot haduh 160 ngut.
Shillong,7 Nailur:Kum ka dak ka jing pynrem ia ki runar kiba la pyniap dusmon ia u Syrpailutphar Khong lam, ka Meghalaya Rural Bank Officers Association ha ka jingialang kyrkieh  jong ka kaba la long ha ka 30 tarik u nailar, ka la shim ia ka rai ban pynher da ki lama iong shi taiew lynter ha baroh ki tnad treikam jong katei ka bank kyn thup naduh ka Head office, Regional Offices bad baroh ki tnad jong ka ka ban sdang naduh ka 10 tarik mynta u bnai.
Shuh shuh ka jingialang jong ki ophisar ki bank nongkyndong ki la shim ruh ia ka rai ban ia deng lama iong kaba kynthup ia baroh ki ophisar bad ki nongtrei bank ha ka 10 tarik mynta u bnai, kum ka dak jong ka jingpynrem halor ka jingsha pyniap u para nongtrei jong ki.
Ki la rai ruh ban tah Poster ha baroh ki Head Office, Regional Office bad baroh ki tnad ia kaba kin pynjari noh mardor.
Ha katei ka jingialang ki ophisar ka bank nongkyndong ki la pynlong ruh ka jingsngap jar kaba ar minit kum ka jingduwai kyrpang kum ka dak ka jingburom ia ka mynsiem utei u para dkhot ba la leit noh.
Ka seng ka la ai khublei ruh ia ki pulit kiba la leh shitom ban kem ia ki runar kiba la donkti ban pyniap ia bah Syrpailutphar Khonglam ha ka miet 26 tarik u nailar ha jaka sah basa jong u ha Iooksi.
Katei ka Association ki ophisar ka bank nongkyndong ka la pynkynmaw ruh ba ki dkhot jong ka watla hapdeng ka jingbun kam ki la ia beh wut wut ban ia don ryngkat bad pynshngain ia ki bahaing hasem ka lok , ki khun jong utei u rangbah ba la khlad noh tang mar ia ioh jingtip bad ka la pynkynmaw ba ka la ia don ryngkat naduh ka sngi bal eh ia ka post mortem haduh ban da pynkhuid ia ka met jong u.
Ka kyrwoh ka la pyntip ba ka Association ka la shim da kitei ki lynti ban pynpaw ia ka jingpynrem halor ka jingshah pyniap utei u rangbah, namar ba lada shim da ki lynti kiba kham khor kan ktah ia ka jingshakri ia ki paidbah.
Shillong,7 Nailur:Ka FKJGP Southern Ri-War Zone, dang shen ka la leit ban jurip ia ka jingkieng Wahjapuh, kaba don hapdeng ka lynti ban leit na Ichamati ha Majai, bad ha katei ka jingleit jurip kaba ia lam da u General Secretary u samla Ksanboklang Kharshing  ka la lap ba katei ka jingkieng kaba la dep mang tyngka ban shna thymmai noh ka dang sah khohreng haduh mynta.
Katkum ka kyrwoh ba la pyllait paidbah da u GS ka FKJGP SRZ ka la ioh jingtip ba ia ka jing kieng Wahjapuh kaba pyniasoh ia ka Ichamati bad Majai la dep ban pynmih ia ka Work Order naduh u jylliew 2012, bad ha katei ka WO la buh por ban pyndep ia katei ka jingkieng hapoh 24 bnai kaba mut ar snem, bad la mang tyngka ban pynlut na ka bynta ban tei thymmai ia katei ka jingkieng haduh  T.3,95,84,120 tyngka kaba mut la jan kot T.4 klur tyngka.
Ha katei ka jingleit jurip ka FKJGP ka la lap ba wat hadien ba katei ka 24 bnai ka la palat, hynrei ka dang lap ba ka jingtrei ka dang sah khongreng bad la sdang trei ia katei ka jingkieng dang kumba 5%.
Halor ka jingleh sting ban pyndep ia katei ka jingkieng , na ka liang ka FKJGP SRZ ka la ong ba shen kan sa leit ban ia kynduh  ia U EE PWD (Roads) Sohra Division bad ia U Chief Engineer PWD (Roads) Shillong ban buh ka jingdawa ban pyn dep noh mardor ia kane ka Jingkieng.
Lah ban pynkynmaw ba na ka liang ki nongthohkhubor ruh ha ki khyndiat sngi ba la dep ki la ioh ban jurip ia kate ka jingkieng Wahjapuh,  bad kaba kham i shyrkhei ia katei ka jingkieng ka long na ka daw ka jingpynkhein ain ki trok kit mawshun, kaba lah ban mih kano kano ka jingma ia ki paidbah kiba iaid lyngba katei ka jingkieng.
Ki trok kit mawshun ki la pynkhein ia ki kyndon ba la pynmih da u ADM i/c Sohra Civil Sub-Division,uba la pynjari Section 144 CrPC ia katei ka jingkieng, ha kaba ym shah ia ki trok heh ban iaid lyngba na katei ka jingkieng bad la thoh shai ruh ha ka sign board ba yn shah tang ia ki trok rit 207,407 bad ki traktor ban iaid.
La thoh ruh ba ym shah ban  kit palat ia ka 6.00 MT.Hynrei kaei kaba ki nongthohkhubor ki la lap, la iohi ba ki trok heh kiba iaid lyngba ia katei ka jingkieng, ryngkat ka jingkit mawshun mam-mam.
Shillong ,7 Nailur:Ka tnad PWD ka la pynkhreh shait shait na bynta ban pynpra ia ka jingkieng Motphran bad mynta ka la khot tender na bynta kane ka kam.
Katkum ka tender ba la khot da ka PWD la pynshongdor ba ka jnglut na bynta ka jing pynpra ia katei ka jingkieng kan kot sha ka T.14.80 lak bad la buh por ruh ba dei ban pyn dep hapoh 15 sngi ia ka jingpynpra ia katei ka jingkieng.
Ia ka jingthep tender la buh ha ka 11 bad 12 tarik Nailur bad mar iadep ban aiti sha u Kon traktor lane sha ka kompeni kan sa pynmih noh ia ka hukum ban sa pynpra noh ia katei ka jingkieng Motphran.
Kham mynshwa u Deputy Commissioner ka East Khasi Hill u Cyril VD Diengdoh u la aiti shi bnai ia ka PWD ban pynpra ia ka jingkieng kaba la synjor kaba la buh jingma ia ki paidbah kiba iaid ba ieng ha katei ka jaka.
Na ka liang ka sorkar ka la pynbiang jaka ia ki nongshong dukan halor jingkieng da kaba ai jaka ia ki ban shong dukan sha khlieh Iew jaka ieng kali.
Baroh ki nongdie jain ha katei ka jingkieng kidon 65 ngut.
Shillong, 7 Nailur:Ka State Co-ordination Committee of Coal Owners, Miners and Dealers Forum (SCCCOM DF), ka la ia kynduh ia u myntri rangbah ka Jylla, U Mukul Sangma, ha ka sngi thohdieng ba ladep bad ha katei ka jing ia kynduh jongka, ka la kynthoh, ba wat la ka jingkhein pura ia u dewiong, ym pat shym la pyndep satia ha West Khasi Hills bad ha South Garo Hills, hynrei, ia uto uba la dep khein, uba don ha ki jaka buh dewiong, dei ban shah ban die noh khlem pynslem shuh.
Katei ka komiti, ka pynsngew shuh shuh, ba ia ka khajna, kaba dei ban siew sha ka sorkar, ka dei ban long beit thik, katba kum ka jingdon u dewiong, namar ba kan long kaba bakla ban shu siew ia ka khajna, khlem da pynthikna ia ka jingdon ba shisha jong u dewiong, uba dei ban die.
Ka komiti, ka sngew pyrshah ruh, halor ka jingbuh por, ba dei ban siew ia ka khajna sha ka sorkar, tang hapoh 14sngi, namar ba hadien ka jing pyntreikam ia katei ka jingkhang dewiong, kaba naduh ka 17tarik Iaiong 2014, ki trai par dewiong, ki don ha ka jingeh kaba khraw bad kaba jubor bha, ha ka liang ka jingdon pisa lem bad kiwei de ki jingeh kiba bun bad la ai jingmut, ba ki trai par dewiong, kin siew ia ka khajna kaba kat kum ka jinglah bor jongki bad katba kum ka jingthmu jongki, ban die ia u dewiong.
Ha kajuh ka por, la pynpaw ruh ia ka jingsngew lyngngoh, ba ha kiba bun ki jaka, ba ka komiti NGT, ka la leit ban jurip, hynrei ki kyrteng jong kitei ki jaka ba buh dewiong lem bad ki kyrteng jong ki trai jaka ruh, ym shym la pynrung satia, kum ki jaka ba don u dewiong bad la dawa na u myntri rangbah, ba kum ia kitei ki jingjia, ba ki trai kin leit biang ban iakren bad ban pynshai sha ki bor District bad ban bthah ruh ia ki bor District, ba kin ia trei lang bad ki par dewiong.
Ka Forum, ka pynkynmaw bad ka kyrmen ba u myntri rangbah ka Jylla, un bat ia la ka jong ka ktien, kaba ula kren ha ka jingiakren ha ka 29tarik Nailar 2014 ha State Central Library, ba ka sorkar Jylla, kan ia trei lang bad ki trai par dewiong bad ban pyllait, na kane ka jingeh, kaba ki ia kynduh ha kine ki sngi kiba mynta na ka jingkhang dewiong.
Ka kyrwoh, ka ong ba u myntri rangbah, ula sngap sngewkhia ia ki jingeh, kiba la leit rah sha u bad u kular ruh ban wad bad thaw lynti ban iarap ia ki jingeh, kiba la leit ban pynsngew da katei ka komiti.
Shillong, 7 Nailur:Hadien ba la dep ka jingiakren bad u general secretary ka AICC ba peit ia ka Meghalaya u Luizi nhu Faleiro ha kane ka sngi Thohdieng, na ka liang ki MLA ka Congress kiba iakhun dohiap ban pynkhyllem ia u Dr Mukul Sangma na ka shuki myntri rangbah ki la shu ap beit ia ka rai ban ai da ka president ka Sonia Gandhi.
Ki MLA ba pyrshah ia u Dr Mukul kim hun khlem ioh ia ka jubab na ka Sonia Gandhi la kan bujli nongialam ne kan pynneh ha kane ka jylla hadien ba ka la ong ba kan ai ia ka rai ha ka jingiak ynduh jong ki kham mynshwa.
“Ka la kular ba kan peit kan ai ia ka rai halor ki jingpynsngew ba ngi rah ha ka jingiakynduh mynshwa bad ngi kyrmen ba kan rai ia ka kaba biang", la ong u MLA ka Congress.
“Ngim da khmih lynti ba kan shu ai noh mynta, ngin ap ba kan sa ai hadien katto katne por", u la ong.
Lah ban kdew ba ha kane ka sngi Thohdieng, u Faleiro u la ong ba ka jingpynneh ne ka jingweng ia u Dr Mukul Sangma kan shong ha ka rai jong ka Sonia Gandhi.
Shillong, 7 Nailur:Ka Seng Samla Lachaumiere ka sngew lyngngoh ia ka jingleh thurmur jong ki bor sorkar ha kaba da ki snem ki bor ba halor ki lah bthah ia ka ophis jong ka MLMTU ban pyllait noh ia katei ka iing  kaba don hajan ka ophis PHE, Lachumiere.
Ha ka kyrwoh ba la pynlait, u president ka Seng Samla Lachumiere u Bah Elton Cliff Warjri u la ong ba mynta katei ka iing lah shu ieh khongreng khlem da pyndonkam shuh iaka.
Naduh bym don ba pyndonkam shuh ia kane ka iing sorkar, kane ka jaka ka lah kylla pynban kum ka ktem iadih kyiad and kiwei kiwei ki kam beain.
Ka seng ruh ka lap ba ia kane ka iing lah pyndonkam da ki briew byn don iing ban sah.
Ka Seng Samla Lachaumiere ka kyntu ia ki bor ba halor ba kin shim khia ban pynpra noh ia kane ka iing.
Haba iohi mynta ka jingdon jong kane ka iing ka lah pynkhapngiah ia ka surok khamtam ha ki por long trei.
Lada pynpra ia kane ka iing la lah ban pynheh ia kane surok.
Shillong, 7 Nailur:Hynnin ka janmiet sngi Saitjain ki paidbah kiba sei pisa ki la lyngngoh ngain hadien ba ka ATM kam shym la ai pisa kat kum ba ki paidbah nong sei pisa ki donkam.
Kumba shiphew ngut eiei ki nongsei pisa na katei ka ATM ba don ha Mission Compound Shillong ki la kyndit haba katei ka ATM ka shym pynmih ia ka pisa baroh kaba ki la pan hynrei kala pymih tang mar shiteng ia ka pisa.
Iwei I kong iba sei pisa na katei ka ATM hynnin ka sngi I la iathuh ba i mut sei pisa T.2 hajar hynrei ka ATM pat ka pynmih tang T.1 hajar katba ha ka slip ba sei la thoh beit T.2 hajar.
Don pat kiba sei T.8 hajar ka ai tang T.4 hajar.
Hynrei kaba lyngngoh ka long ba lada sei T.500 ka pynmih lut ia ka pisa kaba ki pan katba kiba sei T.1 hajar shaneng ka ai tang mar shiteng.
Kane ka jingthok jong ka ATM ka la pynlyngngoh ia kiba bun ki nongsei pisa.
Hadien ba la lap ia kane kitei ki nongsei pisa ki la phun wut wut sha ki nongtrei jong ka State Bank of India (SBI) ban pyntip ia katei ka jingjia.
Ki nongtrei jong ka ATM kiba la wan poi ha katei ka jaka ki la lap shisha ba ka don kum katei ka jingjia bad ka daw kadei namar ba ka don ka jingthut ha ka mashin.
Na ka liang ki nongtrei ka SBI ATM ki la ai jingmut ia kitei ki briew kkiba la kynduh ha kane ka jingjia ba kin thoh jingujor sha ka SBI khnang ba ka pisa ka jong ki kan nym jah na katei ka Account.
Shillong, 8 Nailur:Ban hikai ia ki samla ban seng kam lajong khamtam kito kiba iakynduh jingeh ban bteng ia ka jingpule, ka Kynshithem Christian Youth Society (KCYS)  ka la pynlong ia ka jingialang pynshai paidbah ha shnong Kyn shi ha kane ka sngi Nyngkong.
Da ki spah ngut ki samla ki la wan ban iashim bynta ha kane ka jingai jinghikai kaba shi sngi.
Ki nonghikai kynthup ka Kong I.Lyngdoh Mawnai ka Vice Principal Mairang Science College ka la long ka nongpynshai kumno ki samla kiba bteng ha ka jingpule kin jied hadien ba la dep pule ia ka klas 12.
U Bah Teibor Pathaw na ka North East Security Academy (NSA) u la ai jingpynshai ia ki samla kumno ban seng ia la ki kam khlem da shaniah ha ki kam sorkar.
Ka Dr Rimiki Lamare na ka tnad AH & Veterinary Officer Mawthadraishan  Block ka la kren ia ki kam ri jingri ba ki samla kin shim kum kawei na ki lad ban seng ia la kam lajong ha ki jaka nongkyndong.
U Bah KD Kharkongor u District Training Officer, Farmers Training Centre, East Khasi Hills u la batai ia ka jingai jinghikai halor ka rep ka riang ba ki samla ki dei ban shim ha ka rukom kaba ioh nong bad kaba myntoi.
Ia kane ka jingialang la pyniaid da u president ka KCYS Bah Powel Sohkhlet.
Shillong,7 Nailur:Ki nongialam ka UDP ki la ialeh katba lah ba iai ban pynthanda ia ki MDC jong ka bad ban pyrshang ban ia kren sngewthuh jingmut noh ia ka kynrum kynram kaba la mih hapoh ka ARPA, na ka jingbym hun jong ki ia ka rukom treikam u bah Ardent M Basaiaw moit, kaba ki la kynnoh ba baroh ki kam u la iaid lait bad leh khlem ka jingtip jong ki, wat ia ki kam, kiba dei  ki kam kiba hapoh ka jingpeit jong ki.
Hynrei katei ka jing pynthanda ki nongialam ia ki MDC kam shym la seisoh satia namar ba ki MDC jong ka UDP ki ieng beit ha la ka nongrim ba dei ban bujli nongialam noh da uwei pat ha ka jaka u bah Ardent.
Katkum ka tyllong khubor la iathuh ba ki  nongialam rangbah ka UDP kim lah shuh ban leh eiei halor katei ka jingdawa bujli nongialam ki MDC jong ka , hynrei ban sngap namar ba ki dei ma ki kiba shong hapoh District Council.
Ki nongialam bad ki MDC ki la kubur ba ia ka kam CEM ka dei hok ban bat ka seng HSPDP, ka ba ioh ka jingbun paid tam na ka seng kaba don hapoh ka ARPA, hynrei ki la pynpaw pat ba ki kwah ba ka HSPDP kan sei da uwei pat u nongialam ha ka jaka u bah Ardent, bad katei ka dei ka rai kaba ka UDP ka ieng skhem.
Shuh shuh ki lad khubor kiba ia jan bha bad ka UDP ka la iathuh ba lada jia ba ka HSPDP kam lah ban sei da uwei pat u nongialam ha ka jaka u bah Ardent, ki MDC jong ka UDP kin iehnoh ia ka kam EM bad kin mih noh na ka EC, tangba kin ai ka jingkyrshan ia ka ARPA da kaba shong noh ialade sharud madan.
La ioh jingtip ruh ba haduh mynta ka UDP kam pat don kano kano ka jingiakren bad ka paralok barim jong ka ha District Council- ka seng Congress  kaba ki la ia shonglang hapoh ka shatri jong ka KHUDA-II san snem pura ha ka samoi treikam kaba la dep.
Ka UDP, ka don saw ngut ki Executive Member ha ka Executive Committee ba mynta bad kitei ki kynthup ia u Bah Teinwell Dkhar, uba dei u Deputy CEM, U bah Don Sumer, uba dei U Executive, Kong Rona Khymdeit bad U Bah Hadrian Lyngdoh ki Executive Member.
Shillong,8 Nailar:Ka tnad pulit ka la kyntait halor ka jingkynoh kaba la mih ha ki khubor ba ka tnad kam sngewtynnad ia ka jingkhot ia kren ia suk ka sorkar bad ka seng HNLC, ka la pynshai ba ka tnad ka kyrshan ia kaei kaba ka sorkar ka shim ia ka rai.
Kumjuh ruh ka sorkar jylla ka la kyntait halor ki jingpynmih khubor kiba la ong ba ka soar pdeng ka lyngngoh halor ka jingkhot ia kren ka sorkar jylla ia ka HNLC, ka sorkar jylla ka la pynshai ba ka jingkhot ia kren ia baroh ki seng lehnoh kiba don ha ka jyla ba kin wan shakhmat na ka bynta ban ia kren ia suk ka dei ban wanrah biang ia ka ingshong suk shong shngain ka jylla baroh kawei.
Ka sorkar jylla ka la kyntu ruh ia baroh ki seng lehnoh ba kin shim ia ka kabuz ban wan shakhmat bad ban ioh ruh ia ki jingmyntoi kijba ka sorkar ka la pynkhreh ban ai na ka bynta jingiarap na ka bynta jong ki.
Ka sorkar ka la sngap ruh ia ka jingkwah ia kren ia suk ka HNLC, bad mynta ka dang wad ia ki lad ki lynti ban pynurlong noh ia kitei ki jingiakren ia suk, bad ka don ka jingpynkhreh na ka bynta ban pyndep noh ia katei ka jingthmu.
Shillong,8 Nailur:Mynta ka sngi ka KSU Sahsniang Unit ki la ioh bat ia uwei u khar Bangla ba la tip kyrteng kum u Safibool Islam hapoh ka shnong uba la juh shah bthah bym dei ban rung jubor bad khaii beain shapoh shnong poh thaw kat kum ka ain shnong.
Ha ka jingtohkit la lap ba utei u mynder ri um don ki kot ki sla biang kum ka Trading License ne ki kot ba donkam bad u kam ba don ki Dalal Pnar hi ba phah ia u ban leit khaii sha kine ki thain bad u ong ruh ba ma u bad ki kynhun kiba khaii beain jong u ki sahwai ha kawei ka shnong marjan.
Ka KSU ha ka jingdon ryngkat u President bad Genl secretary, ka aijingsneng ia u ba um bit shuh ban wan sha ka shnong Sahsniang badkhaii beain bad ka bthah ruh ia ki kynhun jong u ia ka juh kajingmaham ba lada ki wan ka seng kan ym kitkhlieh.
Ka seng ruh ka pynrem ia ki riewkhwan myntoi shimet kiba kdup ia kine ki khar Bangla muslim ban pynkharoi ia ki.
Ka KSU Sahsniang Unit ka kyntu ia ka JHADC ba kan leh ia ka kamram ha kaba khanglad ia kum kine ki mynder ri kiba wan ym tang ban lushia ia ka thain hynrei ka jingthmu ban kurup ruh ia ka khaii pateng.
Kum ban pynkynmaw ka KSU Jaintia Hills District Unit hapoh ka jingialam u samla Ohibait Dkhar, Vice President ki la dep ia kynduh ia u ma Thombor Shiwat , CEM halor kane bad u la kular ruh ban leh.
Kane ka long ka kyrwoh na u samla J.Lathong , President bad Samla B.Kamar, Genl Secretary KSU Sahsniang Unit.
Shillong, 8 Nailur:U Symbud Myntri Rangbah jong ka jylla u Prof RC Laloo u la kyntu ia ki kmie ki kpa, ki shnong ki thaw ba ki dei ban phah skul lut ia baroh ki khynnah ba kin skul khnang ba ka jylla Meg halaya kan nym don shuh ki bym nang thoh nang pule.
Haba kren mynta ka sngi, ha ka jingialang jong ka jingrakhe ia ka sngi ka thoh ka tar ha ka pyrthei, u Prof Laloo u la ong ba ka daw ba kongsan ban rakhe ia kane ka sngi ka long ban pynleit skul lut ia baroh ki khynnah ki bym shym la ioh lad ban leit skul.
U la ong ba kadei ka kamram jong ki kmie ki kpa bad ka shnong ka thaw ban shim khia ban pyntikna ba ki khynnah kidei ban leit skul lut baroh.
“Lada ngim lah ban pynleit skul lut ia ki khynnah baroh khoit ka jylla jong ngi kan nym lah ban ioh ia ka thoh ka tar kaba 100 percent jong ki nongshong shnong", la ong u Prof Laloo.
La ong ba ha ka Khanasumari 2011 ka jingdon jong ki briew ki ba la nang ban thoh ban pule jong ka jylla Meghalaya ka long tang 74.43 percent bad yn nym lah ban jop ia ka thong 100 percent lada ym lah ban pynleit skul lut ia baroh ki khynnah.
U la ong ba yn nym don ruh kawei ka shnong ha Meghalaya kaba ioh 100 percent jong ki briew ki ba la nang ban thoh ban tar.
U la kyntu ia ki nonghikai ba kin long kiba kitkhia kiba tbit ia ka kam.
U la iathuh ruh ba lai tylli ki block Instistute of Teavhers Education yn sa plie shen ha kaba ia ki nonghikai yn ai jingsiew T.5000 shibnai.
Shwa ia kane u Principal Secretary ka pule puthi u PK Srivastava u la ong ba ym lah ban ioh ia ka jinglaitluid lada  ym ioh ia ka jingnang jingstad.
U la ong ba kamram ban hikai ia ki khynnah kam dei tang ban shu hikai hynrei kadei ka kamram ruh ban khring ia baroh ki khynnah ki bym, leit skul ba kin wan sha skul.
La ioh ruh ia ka jingkren na u Deputy Commissioner CVD Diengdoh, u Director ka DSEL u ACH Marak nalor u Secretary bah FR Kharkongor bad kiwei pat.
Shillong, 8 Nailur:Ka dorbar pyllun jong ka Don Bosco Past Pupils Association Shil long kan long ha ka 14 tarik mynta u bnai naduh ka por 9 baje mynstep ha Don Bosco Technical school.
Kane ka dorbar kan rakhe ia ka sngi kha ba 200 snem jong u Don Bosco u seng jong ka Salesian ha satlak ka pyrthei.
Ka dorbar kan rakhe ruh kumno ban pynlong ia ki prokram jong ka seng mynta u snem.
U kongsan ban ai jingkren ha kane ka dorbar un long u Dr AK Nongkyndih na Sociology ka NEHU.U khliehdeh ka Salesian jong ka Silchar Province u Fr Goegre Maliekal SDB un don lang ha kane ka dorbar ban ai mynsiem.
Palat 350 ngut ki nongpule barim  u Don Bosco kin poi sha kane ka dorbar.
Ka Don Bosco Past Pupils Association Shillong ka iawer ia baroh ki nongpule barim ba kin iapoi sha kane ka dorbar.
Mawkyrwat,8 Nailur:U Symbud Myntri Rangbah ka Jylla u bah Rowell Lyngdoh uba long ruh u MLA ka Mawkyrwat Constituency ula pynpaw ba ka dawbah jong ka jingbym lah ban pynbha ia ka surok na Weiloi shaduh sha Mawkyrwat ka dei namar ba ka tnad Development Of North East Region (DONER) jong ka sorkar Kmie, ka la pynduh noh ia ki scheme ban shna surok kiba la tyrwa da ka sorkar jylla.
“Ha u snem 2011 la phah ia ka jingkyrpad sha ka DONER ban shna ia ka surok na Weiloi sha Mawkyrwat bad ka DONER kala pdiang ia kane bad nga tharai dei lyngba ka jingbthah u Myntri Rangbah ka jylla kane ka tnad sorkar kmie kala pynduh noh haduh 45 tylli ki project shna surok kiba kynthup ia ki scheme kiba naduh u snem 2008 haduh 2012" la ong u bah Rowell haba iakren bad ki nongthoh khubor mynta  ka sngi ha Mawkyrwat.
“Ngi la duh noh ban pynbha ia kane ka surok na Weiloi shaduh Mawkyrwat hynrei la kular pat ban ai ia ka Town Road ban shna ia ka surok kaba hapoh 12 Km bad hadien ba la dep ban jurip la mang ia ka tyngka bad la khot tender hynrei haduh mynta u Myntri ka tnad PWD ym shym la ai iano iano ban pyntrei ia kane ka surok" la ong une u MLA ka Mawkyrwat.
U bah Lyngdoh ula ong ruh ba haduh mynta ki dang ap ban aiti noh ia kane ka jingtrei khnang ban shna noh ia ka surok na Shnong Mawlangwir shaduh sha Jakrem hapoh 15 Km bad la pynsngew ruh ia ka jingdonkam ban shna pynheh ia ka surok na Weiloi shaduh Mawkyrwat bad la iakren ruh halor ka jingdonkam ban shna bha ia ka surok naduh Mawphlang shaduh sha Weiloi bad na ka liang ka PWD kala pynpaw ba kala dep ban aiti ha u contractor na ka bynta ban shna ia ka surok kumba 12 Km bad mynta kane ka jingshna kala iaid shakhmat bad une u Contractor ula dep shna kumba 2 Km eiei bad haduh mynta ym shym la iohi ban don ka jingtrei ioh lehse ba la poi noh ka lyiur.
“Ngi la kyrpad biang ia u Myntri Rangbah ka jylla ha kaba iadei bad ka surok kaba sah naduh Weiloi ban iakren bad ka DONER bad ula kular ban shimkhia halor kane ka bynta bad ngi la phah ban pyndep ia ka jingmang ia ka jinglut jingsep bad dep ruh ban aiti ha u Chief Engineer ka PWD hynrei haduh mynta ngim tip la u Engineer ula dep ne ym pat dep ban phah sha ka tnad Planning bad ngin sa nang buddien ia kane ka kam namar ka shong ha u Myntri Rangbah ban leh ia akab donkam" la ong u bah Rowell Lyngdoh.
Ula ong ruh ba u don ia ka jingthrang ban shna pyndep ia ka surok na Mawphlang sha Weiloi namar ba ia kane ka kam mynta la jan 2 snem ym pat lah ban pyndep bad wat ia ka surok ba la dep ban shna kala sniew biang bad donkam ban iakren bad ka PWD ba ba kin ai ka jingbthah kaba dei.
Shillong, 8 Nailur:Dang shen u Myntri Rangbah Duh ka jylla u Narendra Modi u la plie paidbah ha baroh kawei ka Ri India ia ka skhim kaba la tip kum ka Pra dhan Mantri Jan Dhan Yojana, kaba dei ka skhim kaba ki paidbah ki lah ban plie account ha ki bank khlem da thep pisa, hynrei kan rung ka pisa ha ki account jong ki T.5000 tyngka ryngkat bad kiwei pat ki jingmyntoi kaba ki lah ban ioh kum ka Life Insurance.
Tang ha ka shi sngi ba la plie paidbah ia katei ka skhim ki la don haduh 1.5 klur ngut ki paidbah kiba la plie account.
Haduh mynta ym pat lah ban ioh ia ki jingkhein kiba biang haduh katno ngut kiba la  don account lyngba katei ka skhim, naba ka don ha ki tnad bank bapher bapher jong ka jylla.
Haba ia kren bad u President ka BJP ha kane ka jylla u bah Khlur Lyngdoh u la ong ba wat na ka liang ka BJP ruh kam don jingtip eiei bad kam kwah ban tuklar eiei halor katei ka skhim naba u la ong ba ka dei ka skhim kaba ka sorkar pdeng ka la mang kyrpang na ka bynta u paidbah ba duk.
U la iathuh ba ki la don ki briew jong ka BJP ruh na West Khasi Hills kiba la wanrah ia ka Pass Book jong ki ban pyni ba ki la ioh ia katei ka skhim.
U bah Khlur u la ong ba katei ka dei ka skhim kaba ka sorkar ka la mang kyrpang na ka bynta u ba duk, kumta ka party kam lah ban tuklar eiei, bad kiwei ki party ruh kim lah ban tuklar eiei, hynrei u ba dei hok ban ioh u dei ban ioh ia katei ka skhim, ong u bah Khlur.
Shuh shuh utei u rangbah u la ong ba ki don katto katne ki jaka kiba u la ioh jingtip ba ki don kiba wanrah da ka list ban pyni da ka kyrteng sha ki bank iano ban ai bad iano ban ym ai, bad u la ong ba katei ka list ka dei kaba la wan na ki rangbah shnong, halor katei u bah Khlur u la ong ba baroh ki kyndon ban ioh ia katei ka skhim ka dei ha kti jong ki bank kaba ki paidbah ki lah ruh ban ioh ia ki phom na ki bank ym na shawei pat.
Hynrei u la ong ba lada don kano kano ka jingleh politik lane ka jingleh thur mur na ki bank, na ka liang ka BJP kan buddien ban leh ia kaba donkam bad lada lap ba ki bank ki leh thur mur ia katei ka skhim kaba dei ban ai sha ki paidbah ba duk, ka BJP kan leit rah ia ka ripod sha ka sorkar pdeng sha Delhi ban leh ia kaba donkam.
Haba ia kren bad u Rupang utei u rangbah u la pynkynmaw biang ba katei ka skhim ka dei ia baroh ki paidbah ba duk, khlem da jied Party, la ki dei na kano kano ka Party ruh, hynrei kiba dei hok ba ioh ki dei ban ioh.
U la ong ba na ka liang ka BJP ruh kan pyrshang ban lum jingtip haduh katno ngut kiba la io jingmyntoi na katei ka skhim.
Shillong,8 Nailur:Ka  FKJGP Lait ryngew Circle ha ryngkat ka jingiadon lang U Samla Ksanboklang Khar shiing, General  Secretary FKJGP Southern Riwar Zone  u ba long ruh u Cen tral Executive Member FKJGP Central Body hadien ba la ioh ia ka jingud na ki paidbah ki la pynlong ia ka jingjurip ia ka PHC LAitrengew ha ka 5 tarik mynta u bnai.
Katkum ka kyrwoh ba la phah da u President Laitryngew Circle u bah P.Phanbuh u la iathuh ba ha katei ka jingleit jurip  ka seng ka la lap ba don ki jingduna  bun ki dawai bad Injection na ka bynta ki jingshitom bapher bapher ka ba la pynlong ruh ia ki paidbah ba kin hap ban thied na sha bar.
“Kane kala buh shibun ki jingeh ia ki paidbah khamtam eh ia ki ba duk ba jynjar", ong ka kyrwoh.
Ka seng ka la pynkynmaw ruh ba  ka Laitryngew PHC ka shakri ia 10,555 ngut ki nongshong shnong jong ki 25 tylli ki shnong bad 3 tylli ki Sub Centre, hynrei ka ba sngewlyngngoh pat ba kane ka PHC kam don ki Dawai dashin ki ba biang.
Ka seng ka la ai jingmut ruh ba ka  PHC ka donkam ban don ki Campus Fencing, Water Strorage Tank, Electric Supply, Street Lights ki ba biang khnang ba kan lah ban ai ka jingshakri ka ba paka bad kumjuh ruh ka jingshngain ia ki Staff bad ki Officers jong ka PHC.Na ka liang ki nongialam Seng, kin sa leit ban ia kynduh ia ka District Medical and Health Officer  bad  U Sub divisional Officer Engineering Wing East Khasi Hills Shillong ban buh ka jingdawa ban pynbiang ia baroh ki jingdonkam ha kane ka PHC.Shillong, 8 Nailur:Ka sorkar Jylla, ka kren sngewkhia shibun, halor ka jingbyrngem jong ka GNLA ban ther bom ia ki ophis sorkar, halor ka nongrim, ba u myntri rangbah ka Jylla, u  khot iakren, tang ia ka HNLC.Ka khubor sorkar, ka ong ba ka GNLA, ka byrngem ban pynbthei bom ia ki ophis sorkar bad kumjuh ruh ia ki ophis jong ka seng Congress,  namar ba u myntri rangbah, um kwah ban iakren bad ki seng kaikhlaw sha Garo Hills, katba u kwah ban iakren tang bad ka HNLC.Halor kane ka phang, la iathuh ba ka sorkar Jylla, ka la thoh sha ka sorkar India, ban iakren bad ka GNLA lem bad kiwei de ki seng kaikhlaw jong ka Jylla, hynrei, la ong, ba namar ba ka GNLA, ka dei ka seng eh rang, kumta ka sorkar India, ka la kyntait ban iakren bad katei ka seng, namar ba ki dei kiba dang iai bteng ha ki kam pyntriem ha Garo Hills.
Ka sorkar Jylla, ka kren shai ba ka kwah ia ka jingsuk hapdeng baroh ki jait bynriew, na ka bynta ka roi ka par ha ka Jylla hi baroh kawei.
Mawkyrwat,8 Nailur:Lai ngut ki nongmih khmat rangbah na ka seng  Congress kiba kynthup ia ar ngut ki symbud myntri rangbah ka jylla u bah Rowell Lyngdoh bad u Prof.RC Laloo bad u Salseng C Marak, Chairman State planning Board ka jylla ki la hiar sha Mawkyrwat mynta ka sngi ban plie tnad pule saian (Science Stream)  jong ka skul Maharam Govt.
Higher Secondary School, Mawkyrwat.
La pynkhreh ban plie ia katei ka skul  mynta ka sngi kum ka jingrakhe kynmaw burom ia ka sngi ka thoh ka pule kaba ka pyrthei baroh kawei ka dang rakhe kyrpang mynta ka 8 tarik u nailur.
Ha katei ka sngi la pyniaid ia ka jingialang da u bah Rowell Lyngdoh uba long ruh u MLA katei ka thain, ha ka juh ka por uba la long kum u symbud kongsan, katba u Prof.RC Laloo pat u dei u kongsan, nalor u Salseng C Marak kum u symbud kongsan.
Shuwa ba kitei ki ar ngut ki nongmihkhmat ba la kham rangbah kin ai ia ka jingkren jong ki sha ki khynnah skul, u bah Rowell Lyngdoh u la maitphang halor kumno la seng ia katei ka skul.
U la iathuh ba ia katei ka Maharam Govt.
School la seng ha u snem 1936, bad la pynkynriah noh na Mawten sha Mawkyrwat ha ka jaka ba la khot u Mawkyllut, bad katei ka jingwanrah ia ka skul sha Mawkyllut ka dei ka jingthmu ba ka jingstad kan ioh ban sam lyngba ha kum katei ka jaka.
Shuwa ba u kongsan un kren, la pashat jingmut sha ki khynnah skul da u Salseng C Marak uba la kren bad pyni ia ki ia ka jingkordor ka jingnang jingstad.
U Salseng u la kren shaphang ka jingdonkam ka jingpule bad ka jingtip kaba janai, kaba ki skul nongkyndong bunsien kim kot ia ka jinghikai kaba ki ioh ha ki skul kiba don ha sor, u la kyntu ia ki nonghikai ba kin ai ka jinghikai kaba biang ia ki khynnah khamtam kiba dang rit khnang ba kan ym long shuh tang ki skul sor kiba lah ban ai jinghikai kaba biang, hynrei ki skul nongkyndong ruh ki lah ban leh ia kata.
U la kyntu ia ki khynnah skul ba ha ka jingpule jong ki ki dei ruh ban don ka jingangnud bad ka thong kaba skhem na bynta ka lawei jong ki.
U Prof R.C Laoo u kongsan jong katei ka jingialang u la pynsngew sha ki khynnah skul jong katei ka skul ia ka jingkordor ka jingnang jingstad kaba ym ban die bad ka bym lah ban thied nangno nangno ruh.
Haba ai nuksa ialade kaba u la ia kynduh ha ka jingim jong u kum u briew uba la ioh jingnang jingstad lyngba ki shlem pule, u la ong ba  ka jingnang jingstad ka plie lad ia u kat shaba u phai.
U la ong ba ka jingnang jingstad ka dei kaba lah ban pynlong kynrad ia u briew.
Ban ai jingmut ia ki khynnah skul, u la pynkynmaw ia ka jingiakynduh kaba u ia kynduh ha ka jingim jong u ha kaba u la ong ba shisien u la trei teng kum uwei na ki nongtrei jong ka tnad Agriculture, ha ka por ba u trei ha katei ka tnad u la ong ba u la don bun ki jingshah kynthoh ha kiba heh jong u bad ka la pynlong ia u ban risain noh na ka kam ba u trei, bad u la phai biang sha ki jingpule jong u.
U la iathuh ba shuwa ba un mih u la buh kawei ka kyntien ia ki heh jong katei ka tnad kaba u trei kaba u la ong , “Ngan wan phai biang shisien ka sngi, ym kum u nongtrei hynrei ngan shong ha khlieh jong phi" u la ong bad katei ka la jia ha u snem 1978 , bad dei hadien ba u la rung sha ka politik u la iathuh ba u Captain W.Sangma u ba long u myntri rangbah ha katei ka por, u la tyrwa ia u kaei ka kam myntri ba u kwah ban shim bad u la jubab ba u kwah da ka Agriculture, u la ong ba ha katei ka por u la pyndep la ki kular bad u la shong kulai halor ki ophisar kiba long kiba heh jong u ha katei ka por.
Shuwa ba un shong u la ong ia ki khynnah, ba ki dei ban don ka mynsiem ialeh halade, bad ki dei ban shim khia ha ki jingpule jong ki, naba lada ki don ka jingnang jingstad kaba biang kim khuslai haba ki phai sha ka diang ne sha ka mon.
Ki nongpyniaid katei ka skul, kynthup u Syiem ka Maharam ki la aiti ia ki mat donkam sha u Prof.R.C Laloo bad u bah Rowell bad kumjuh ruh sha ka DC SWKH, ha kaba ha katei ka mat dawa ki la don haduh lai tylli ki mat.
Kawei na ki mat ba u Dr.Laloo u la pynsngew sha ki ba la donlang ha katei ka sngi ka dei ka jingthmu ban wanrah noh ia ka Kolej pule saian ha Mawkyrwat, kaba u la ong ba ki la don haduh 4 tylli ki jaka pule kiba la tyrwa ba ka sorkar ka dei ban ithuh noh, hynrei napdeng ki saw tylli ha katei ka jingtyrwa ka kynhun myntri ka la ai jingmynjur ia ar tylli ki kolej kawei ha Mawkyrwat bad kawei pat ha Khliehriat.
Kiwei pat kiba la ia donlang ha katei ka sngi ki long u Shri.A.Ch Marak Director of School Education & Literacy, ka kong R.Lyngdoh,IAS kaba dei ka Deputy Commissioner ka South West Khasi Hills, u SP ka South West Khasi Hills u D.Sangma, bah Hadrian Lyngdoh, MDC ka Mawkyrwat bad kiwei pat kiba la shah khot sngewbha, bad la ai ia ki jingkren khublei da ka kong MK Lyngdoh kaba dei ka Vice Principal katei ka skul.
La ioh ruh ki jingrwai bad ki jingshad na ki khynnah skul jong katei ka skul.
Shillong, 8 Nailur:Ka FKJGP bad ka  Association of Democratic Empowerment (ADE) ka la kyntu ia ka bor synshar ka West Garo Hills district ban shim ia ki lad ki lynti ba kham jur ban iada ia ki petrol pump ha Garo Hills.
Ka la kyntu ruh ba dei ban khot iakren ia ki kompeni sam petrol ban iakren halor ka jingeh ba ki iakynduh.
“Ka jingiakhih jong ki petrol pump ka la wanrah ia ka jingeh kaba jur bha ia ki paidbah ka rilum Garo.
Ki bor syn shar district ki dei ban iapynbeit ia kane ka jingeh da kaba khot iakren ia ki nongtrei ka petrol pump bad ban ai jingiada kaba kham biang ba kin weng noh ia ka jingiakhih jongki", la ong kine ki ar tylli ki sengbhalang ha ka jingthoh ba la ai ha u Deputy Commissioner ka West Garo Hills u Pravin Bakshi.
Ki la ing ba ki bor synshar ka distrct kim dei ban teing ban shim ia ki lad ki lynti ba tyngeh lada ki nongsam petrol kim treh ban iatreilang.
“La sngewthuh ba ia ki petrol pump la pyniaid katkum ka license ba la aid a ka sorkar na ka bynta ka jingbit jingbiang jong ki paidbah.
Ki bor synshar ka distrct ki dei ban shim ia ki lad ki lynti ban pynbeit bad ki nongtrei ka petrol pump khnang ba ki paidbah kin lait na ka jingeh", la ong kine ki seng.
“Mynta ki paidbah ki la sngew bitar ia ka bor synshar district bad ia ki nongtrei petrol pump bad kane ka lah ban wanrah shuh shuh ia ka jingeh lada ym lah ban tem ha ka por kaba biang", la ong kine ki ar seng.
Shillong.8 Nailur:U Myntri kam pyn roi nongkyndong u Bah  Prestone Tynsong, u la ong ba ka thup jong ka khanasumari ka ioh ka kot kan sa mih ha ka taiew ba khadduh jong u Nailur.
“Ngi la buh thong ban pynmih ha ka taiew ba pdeng jong u Nailar, hynrei mynta la buh thong biang ban pynmih ia ka khanasumari ha kaba kut jong u Taiew ba nyng kong jong u Nailur", la ong u Bah Tynsong haba iakren ha kane ka sngi Nyngkong.
U Bah Tynsong u la ong ba ha ka jingshisha la buh ban pynmih ia ka khanasumari jong ka Khasi bad Jaintia hapdeng jong u Nailar bad ia kiwei ki district ha Garo Hills la buh shwa ka 25 tarik Nailar.
‘Hynrei namar ki daw bym lah kiar ki De puty Commissioner jong ki district kin pyndep ia ka kam haduh ba kut jong u Nailur"  u la ong.
U la iathuh ba ka jingthoh kyrteng la dep ia baroh ki district ha ka jylla.
“Ngi la dep pynlong ia ka jingbishar paidbah", la ong u myntri nongkyndong.
Shwa ia kane, u Bah Tynsong u la ong ba ki paidbah ba ioh bynta na ka Food Security Scheme (FSS) kin long katkum ka thup kyrteng jong ka Draft Socio Economic.
Mar ia dep ia ka khanasumari, ka jingioh bynta na ka Food Security Scheme yn pynshong nongrim katkum kane ka thup, u la ong.
Ha kawei ka liang, ki heh ka tnad ki la iathuh ba la sam ia ka kot reshon kaba thymmai bad kaba rim hap ban pynphai noh.
Ka Food Security Scheme ka thmu ban ai khaw tad haduh 18,44,000 ngut ki paidbah ka jylla sha nongkyndong bad 3,12,000 ngut ha ki jaka nongkyndong.
Uwei uwei u briew un ioh khaw tad san kilo ha ka shi bnai ha ka dor T.3 shi kilo, T.2shi kilo u kew badT.1 shi kilo u atta.
Shillong, 8 Nailur:Kawei ka jingtep, kaba don ia ka kyrteng jong U bah Tira Jait Nongbri, ka lah ban khyl lem noh, ha kano kano ka por bad katei ka jingtep, ka dei kaba don ha mar shiliang jong ka skul Seng Khasi bad kaba don ha khmat ka lum jingtep jong ka Balang Presbyterian, Jaiaw, kaba dei ruh ha u pud u sam jong ka dorbar Jaiaw Lumbatemon.
U Rupang, ula peit bha ia u maw kyrteng bad la shu ithuh malu mala bad utei u rangbah, u dei uba la khlad ha U Naitung 1900, kaba la long mynta la 114 snem.
Utei u maw kyrteng, ula jan kylla pyrdet, ha ka jaka, ba pynieng hajan jong ka Madan Weiking bad sa ka jingtep hi baroh kawei, ka lah ban twa noh, ha kano kano ka por, khamtam, ha kiba kum kine ki por ba jur slap.
U Rupang, ula iakren bad U bah Hoji Suting, uba dei U Secretery jong ka dorbar shnong Jaiaw Laitdom, ha kaba ula iathuh ba ha u snem ba ladep, katei ka dorbar, ka la shan pynskhem, da ki dieng malu mala, ban iada na ka jingkhyllem jong katei ka jingtep, kaba don ruh ha syndah jong ka surok kali.
La ong utei u rangbah “Ym don ba kam, ym don ba wan mih bad ka long, kaba ima, ba u maw, un lah ban hap nangto".
Utei u rangbah, u ong,ba kumba ka paw, katei ka jingtep, kam hap ruh, ha ka jingpeit jong ka Balang Jaiaw, namar ba ka khlem ker satia ha u pud u sam jongka.
La ong da utei u rangbah, ba ka jing pynskhem jongki, da ki dieng, ka long, kaba tang shipor bad ba utei u maw kyrteng, un nym khyllem satia.
“Tang ban lait ka jingmynsaw, hynrei lada khyllem utei u maw, ki lah ban pait ki kjat ruh" ong utei u rangbah.
Shillong, 8 Nailur:Ka jingialang jong ka HSPDP kan long la shai ka sngi Hatmajai ban iakren ia ka jingdawa ka UDP ban weng noh ia u Bah Ardent M Basa iaw moit na ka shuki CEM bad ban aiti ha uwei pat.
Ha ka jingiakren bad u Bah KP Pangiang uba dei u EM bad u MDC ka HSPDP, u la pynpaw ia ka jingsngew eh shibun ia ka jingbuh por syndet ka UDP ban leh noh mar dor khlem da long jai jai ban ailad shwa kham bha ia kane ka kam.
“Ngi kyrpad ba ki paralok UDP ki long jai jai ban nym leh kyrkieh palat", la ong u bah Pang niang, uba thew ba lada don ka jingsngew iapher jingmut hapdeng ki para lok ka ARPA, dei ban iakren pynbeit ban poi sha ka jingiabeit.
“Ngim pat lah ban ong eiei ia mynta la yn bujli ne em ia u Bah Ardent, ka jingialang kan long lashai ban iakren ia kane", la ong u Bah Pangiang.
U la pynpaw ia ka jingsngew shitom ban leh kyrkieh ia ka jingdawa ka UDP ha ka por kaba lyngkot eh.
Kumjuh ka EM kaba dei ka MDC ka HSPDP ka Kong Grace M Kharpuri ka la ong ba ym lah ban shu pdiang kyrkieh tang ba la dawa ka UDP ban bujli ia u nongialam.
“Ngin don ka jingialang lashai ka sngi ban iakren ia kane bad ia mynta ngam pat lah ong", la ong ka Kong Kharpuri.
Ka UDP ka la buh por san sngi ia ka HSPDP ba kan bujli noh ia u Bah Ardent na ka kam nongialam bad ban jied noh da uwei pat namar ba ki la ai daw ba u la leh hi ia ki kam haduh ba ki MDC kim lah shuh ban iatreilang bad u.
Katkum ba lah ban sngewthuh, ka UDP ka lah ban weng noh na ka ARPA lada ka HSPDP kam treh ban bujli ia u Bah Ardent kum u nongialam, bad ka ai ksai ba kan shu kyrshan nabar.
Katba ka KHNAM ka la kren shai ba ka dang shaniah ha ka jinglong nongialam jong u Bah Ardent bad kam don kano kano ka jingpyrshah ia u haduh mynta.
Ia ka ARPA ka thaw da ka HSPSPD kaba don 7 ngut ki MDC, ka UDP kaba 6 ngut  bad ka KHNAM kaba don 4 ngut ki MDC ha ka iing kaba don 29 ngut ki MDC.Shillong, 8 Nailur:Ka sorkar Jylla, ka pyrkhat khia bha halor ka khubor, ba u snar jong ka Al Qaeda, U  Ayman al-Zawahiri, ula thaw ia ka seng ehrang, kaba kyr teng ‘Jamiat Quedatel Jihad Fee Shibh-el-Quarratel Hindiya’ lane ka Al Queda, ha ka Indian Sub-Continent.
Halor katei ka phang, U Chief Se cre tery, ula khot ia ka jingialang mynta ka sngi, ha kaba la iakren halor katei ka mat bad la bthah ia U  Director General of Police, Meghalaya ba un peit ia ki lad ki lynti, na ka bynta ban iakhun pyrshah ia kano kano ka jingthmu jong katei ka seng ehrang ban suh thied, ha ka Jylla.
Ka sorkar Jylla, kan ialeh pyrshah ia kane ka jingthmu bad kan thaw ia ki lad ki lynti, ban nym pynwit ia ka shongsuk shongsain jong ki briew jongka, ha ka Jylla.
Shillong,10 Nailur:Ar ngut ki nonghi kai skul jong ka Jalaphet Mootha LP School (EJH), ki la ujor sha ki pulit ka Khliehriat PS ba u ma Hopingstone bareh u Chairman ka Managing Committee jong ka skul u la beh kam ia ki na katei ka skul khlem da ioh bor na kiba halor kum na ka State Project Director, SSA bad ki la kynnoh ba katei ka jingbeh kam jong u ka dei kaba be-ain bad ki la kynnoh ruh ba ha ka juh ka por u la byrngem byrsit ia ki.
U Ma Hoping stone Bareh u dei ruh u MDC jong ka seng Congress na Sutnga Narwan Konstitwensi.
Shillong, 10 Nailur:U Myntri Rangbah ka jylla u Dr Mukul Sangma u la ai ksai ba ka sorkar kan khot noh shen ia ki nongialam Balang ba kin long ksiang na ka bynta ban wanrah ia ka seng lehnoh HNLC sha ka miej ka jingiakren.
U Dr Mukul haba iakren hyn ne ha ka sngi, u la ong, “Ngin khot ia ki nong ialam Balang ban iakren bad ki samla kiba shah ialam bakla ba kin wan sha ka lynti ka jingim kaba beit",.
Khlem da ong kyr teng ia ka seng, hyn rei u Myntri Rangbah u la thew ia ka HNLC, da kaba u la ong, ka jing kwah jong ki samla kiba shah ialam bakla ban wan sha ka miej ka jingiakren ka dei ka dak ka jingkyrmen ban ioh ia ka jingsuk.
“Ngin sa phah ia ki opisar ka sorkar sha ki nongialam Balang ban iadon bynta ban iakren bad ki samla ba la shah ialam bakla", la ong u Dr Mukul.
Ka HNLC dang shen ka la tyrwa ban iakren iasuk bad ka sorkar bad ka la buh 24 sngi ba ka sorkar ban pyndep ia kane ka kam ba kan khot ia ka miej ka jingiakren.
Kham mynshwa, ka sorkar ka la jubab ia ka jingkwah ka HNLC , ha kaba ka la pdiang ia kane ka jingtyrwa ka HNLC ban don ka jingiakren bad ka sorkar.
Katkum ka jingong jong u Myntri Rangbah, ka sorkar ka la pynkhreh ia kane ka kam bad kan leit ban pynsngew sha ka sorkar pdeng bad hadien kane, kan sa khot ia ka jingiakren bad katei ka seng lehnoh na Khasi Hills.
U Dr Mukul, u la ong lada ka jingiakren ka la shu sah la bun snem, kam don jingeh ia ka  seng ba kan iai shah khyndiat ia ka sorkar ba kan pyndep ia ki jingdonkam.
Lah ban kdew ba ka HNLC ka la kynthah tyngeh ba ka sorkar ka la  pynpulom ia ka jingiakren ha ka por ba long myntri rangbah u Bah DD Lapang.
Hynrei na ka liang u Dr Mukul u la ong ba um kwah ban ong eiei shuh ia kaba la dep, namar ba ka sorkar hapoh ka jingialam jongu, ka kwah ban sdang da ka lynti kaba thymmai nangne shakhmat.
Shillong, 10 Nailur:Ka jingbym don doc tor ha ka jaka sumar Primary Health Centre (PHC) ha Umkiang ka la wanrah jingeh shibun ia ki paidbah khamtam kiba duk bad duna ka ioh jing kot.
Namar ka jing bym don doktor ha kane ka jaka sumar ki paidbah kim banse ban leit wad dawai haduh Assam bad Shil long.
“La lai sngi kynthih nga la leit wad dawai na Umkiang PHC namar ba i pang I khun ba dang 11 snem, hynrei baroh 3 sngi ym don doctor don tang kawei ka nos" la ong u bah Wanbor Bareh uba dei u nongniah kali kamai na katei ka thaiñ sha Shillong.
Une u rangbah u la pynpaw ia ka jingsngewdiaw halor ka jingbym don dawai ha katei ka jaka sumar bad u la iathuh ba um banse ban leit wad dawai noh sha Assam namar bym don doctor ha kane ka jaka sumar kaba dei ban ai jingshakri ia ki paidbah thaiñ nongkyndong kiba don kumba 15 shnong ei ei ha kitei ki jaka ba marjan.
Naduh ki por ba kham mynshuwa ruh ki paidbah ki la ujor halor ka jingbym biang ki doctor ha kane ka jaka sumar bad haduh mynta ruh ki paidbah ki dang mad ia ka juh  ka jingeh bym don doctor.
Lah ban kdew hangne ba ha u snem 2009 ka sorkar Meghalaya ka la iasoi ia ka jingiateh kular bad ka Akhil Bharatiya Kishan Kalyan Samity (ABKKS)kaba dei na Silchar Assam ba kan pyniaid ia kane ka jaka sumar bad ka jingthmu jong ka sorkar ka long ban ai ka jingshakri kaba khambha ia ki paidbah, hynrei hadien ka jingiasoi soskular bad kane ka seng ruh ym shym la lah satia ban pynbiang doctor.
Shillong,10 Nailur:Mynta ka step phyr ngap ha ka por 3:25 baje kawei ka maruti Swift kaba don ia u nombar ML-05K-0266 kaba la niah da u Welborn Kharbudnah, 38 snem ka la hap sha riat ha ka jaka kaba don hajan jong ka 101 Area, Upper Shillong.
Ha katei ka jingjia u nongniah u la iap ha shen katba uwei pat uba shong lang hapoh kali u la mynsaw jur bad la pynkit ia u sha Civil Hospital, Shillong ban shah sumar.
Shillong, 10 Nailur:Ki MLA kiba don ha ka liang jong u Dr.Mukul Sangma ki la pynpaw ia ka jingsngew skhem ba ym nym lah ban pynhap noh ia u Dr.Mukul Sangma na ka shuki Myntri Rangbah.
Wat la ha kine ki khyndiat bnai ba la dep ka la don ka jingdawa pyn paw pyrthei ban pynhiar shuki noh ia u Dr.Mukul Sangma, hynrei ki MLA kiba don ha ka liang jong u Dr.Mukul ki ong ba ym nym lah ban pynhap ia u.
“Katno ngut kin don kito kiba pyrshah ia u Dr.Mukul, ki don tang kumba 8 ngut ei ei" la ong uwei na ki MLA ba iajan bad u Dr.Mukul Sangma haba kren bad u nongthoh khubor.
Na kane ka jingkren jong utei u MLA la sngew thuh ba wat la u Dr.Mukul Sangma un dang bteng kum u Myntri Rangbah bad lada um pynhiar shuki ia ki katto katne ki Myntri sorkar, hynrei ka la don ka jingiapeit matdong hapdeng jongka namar ki da jer ruh da ka kyrteng ia kiei kiba don ha ka liang jong U Mukul bad bad ia kiba pyrshah ia u.
Katkum utei u MLA u bym kwah ban pynpaw kyrteng u la jer kyrteng ia ki 3 ngut mi myntri sorkar kiba la kham rangbah kiba u niew ba ki long pyrshah ia u Dr.Mukul Sangma, hynrei um shym la kren shai satia la u Dr.Mukul Sangma un pynhiar shuki ne em ia ki lada ym lah ban pynkylla ia u kum u nongialam bad kumjuh ruh kum u Myntri Rangbah.
Lah ban kdew hangne ba dang shen u Luizinho Faleiro uba dei u General Secretary jong ka All India Congress Committee uba dei peit ia ka Meghalaya um shym la kren shai satia halor ka jingdawa jong ki MLA ban pynkylla nongialam noh ia u Dr.Mukul Sangma bad la sngewthuh ba ka Congress hi kam pat lah ban pynbeit halor kane ka mat jingdawa.
Shillong, 10 Nailur:Ka United Democratic Party (UDP) ka lah ban iakynduh noh shen ha kane ka taiew ban wan ban iakren ia ka jubab la ioh na ka HSPDP kaba la pyneh ia ka jingdawa ban bujli ia u nongialam jongka, u Bah Ardent M Basaiawmoit kum u CEM ka KHADC.Ka jingialan jong ka HSPDP kaba long hynne ka sngi ka la shim ia ka rai ban kyntait mardor ia ka jingdawa ka UDP ban bujli noh da uwei u nongialam ha jaka jong u Ardent, bad ka la ong ba ka jingdawa jong ka UDP ka dei tang ka kam rit kam ria kaba lah ban iakren iapynbeit.
U working president ka UDP u Bah Bindo M Lanong haba iakren ha kane ka sngi Balang u la ong ba ka party kan shong jing ialang ha kane ka taiew ban wan ha kaba baroh ki MDC ka party kin iadon lang ban iapyrkhat halor ka jingkyntait ka HSPDP ban pdiang ia ka jingdawa ka UDP ban weng noh ia u  Bah Ardent.
“Ka la parti ka la khmih lynti ba u Bah Ardent Basaiawmoit u dei ban shah bujli", la ong u Bah Lanong.
Shillong,10 Nailur:Ka sngi thohdieng kan dei ka sngi kaba dum tam  ia ki 76 ngut ki nong die jain kiba ju shong die jain ha jingkieng Mot phran, namar katkum ka jingthuh jong ki hi ki la ong ba ka sorkar kan wan ban khang noh ia ki ban die jain ha katei ka sngi, namar ba ka jingkieng Motphran kam don jing shngain shuh na ka bynta ki paidbah, bad kaba lah ban khyllem ha kano ma ka por.
Halor katei ka jing thmu ka sorkar ban wan khang noh ia ki nongdie jain ba kin bteng ia ka kam jong ki ha jingkieng Motphran ki nongdie jain ki la ong ba ha katei ka sngi kin shong beit kumba ki ju shong man ka sngi, “Lada ki ong wat kiew, ngin kiew bad ngin shong la ka shong" ong ki nongdie jain jingkieng motphran kiba la lam khmat da ka President ka Synjuk Ki nongdie Jain Jingkieng Motphran ka kong Saralin Wanniang, ka kong Marjroie Kharbteng, bad u bah Eric Nongbet haba kren sha ki nong thohkhubor ha Shillong press club.
Kitei ki nongialam jong ka seng ki nongdie jain ki la iathuh ba mynhynnin ka sngi ka 9 tarik u nailur ki la wan ban ia kynduh ia ka myntri ka tnad pynroi sor ka jylla ka kong Ampareen Lyngdoh ban pynpaw ia ka jingbym hun jong ki ia ka jaka ba ka sorkar ka la kdew ia ki ban shong die jain , ka kong Marjroie ka la ong ba ka kong Ampareen ka la ong ba ym don jaka shuh shawei ban ai ia ki, bad kim dei ban dang wan ia kren biang bad ka bad ba ka jingkieng motphran kam dei shuh ka jaka ba shong shngain, “Ka la ong lada ym treh, leit wad kat shaba mon, ym don jaka shuh, wat wan ia kren shuh  bad wat ia wan shuh, ka ong ba ka la sngew kutlad" iathuh ka kong Marjroie haba kren sha ki nong thoh khubor.
Haba la kylli balei ba kim treh ban shong ha ka jaka ba ka sorkar ka la kdew ia ki ban shong ha Khlieh Ïew, kitei ki nongdie jain ki la ong ba ka jaka ba ka sorkar ka la kdew ia ki ka dei harud surok kaba iaid kali wut shi wut , bad katei ka jaka kam long ruh kaba i bit ban die jain bad kaba ia syriem kum ki dukan die waidong harud surok, bad ka jaka ruh ka dei kaba dum tliw tliw bad kaba lang ktieh.
Sa kawei pat ka daw ba ki la pyni ia ka jingbym hun ia katei ka jaka ka dei namarba ki la ong ba ka dei ka jaka ka bym shngain kaba don ha ka jaka shipai, ka jaka ba dap tang ki nongniah trok, bad kam i shngain ban shong ha katei ka jaka namarba tang shu phet iew ki nongkyndong ka la kynjah jar jar.
Nalor kitei ki daw kiba ki la pyni ki nongdie jain ki la ong ruh ba ka jaka ba ka sorkar ka kdew bad ruid lain ia ki ka dei ka jaka ka  bym ngiam ban ia shong para ma ki, namarba kim kwah ban ia saphret iwei  sha kawei pat ka jaka , hynrei ki kwah ban long hajuh ka ban long kum ka iew die jain.
Haba la kylli na ki nongdie jain jingkieng motphran haei ba ki kwah baa k sorkar kan ai jaka ia ki , ki la ong ba lada ka dei ka jaka sorkar ki kwah ba kan ai ia ki ha Lum Sorbe ( Bimola) ka jaka ba shong iew ki Bhutia mynshuwa.
Ka kong Saralin ka la iathuh ba ki nongdie jain ha jingkieng Motphran ki la sdang ia ka kam die jain nyngkong eh ha u snem 1978, bad naduh katei ka snem haduh mynta kane ka dei ka sien kaba saw kaba ka sorkar ka la phah kynriah jaka ia ki.
Ka la iathuh ba ha u snem 1980 shaneng ba ki la ioh jaka ban shong ha jingkieng Motphran ha ka por ba u bah Humphrey Hadem u dei u myntri ka tnad PWD bad ha katei ka por la aida u nombor ia ki ban shong ha la ka jong ka jong ka dukan.
Ka la iathuh ba ha ka por ba la ai jaka ia ki ha Motphran kum ka jaka shipor kab aka sorkar ka la ong ba lada donkam kan pynkynriah noh ia ki.
Ka la ban biang ban a ka por sha ka por ka la ju don ka jingiakren bad ki bor sorkar ba kan ai jaka noh ia ki shawei hynrei haduh mynta ka sorkar kam pat ioh jaka ban ai sha ki.
Shillong, 10 Nailur:U Myntri Rangbah ka jylla u Dr Mukul Sang ma u la buh ia u maw nongrim ba T.8.9 klur na ka bynta ban tei ia ka jaka sah hostel ki kynthei ka KJP Synod ha Dinam Hall, Jaiaw mynta ka sngi Balang.
Ha kane ka sngi, kum ka dak ka jingsdang, u Myntri Rangbah u la aiti ruh ia ka kot pisa (cheque) kaba T.1.5 sha u Senior Administrative Secretary ka Synod u Pastor NS Phawa.
Ia kane ka jaka sah ne hostel jong ki kynthei yn tei na ka 8th Plan Special Assistance Scheme bad yn pyndep hapoh 24 bnai kaba mut ar snem.
Ha kane ka hostel, yn tei kat kum ka jingdonkam ba biang bad yn ngiam haduh 300 ngut ki ban sah ha ka.
Haba kren ha kane ka sngi, u Myntri Rang bah u la ong pynpaw ia ka jingsngew tynnad namar ba ka KJP Synod ka la iadon bynta bad ka sorkar ban trei na ka bynta ki kam shakri ia ki paidbah ban kyntiew ia ka ioh ka kot ha ka jylla.
U la ong ba ka jingtrei jong ka sorkar kam mut ban pynbiang ia ki jingdonkam ha sor hynrei kaba kongsan ruh ka long ban pynroi sha ki nong kyndong khnang ba ki briew kin nym wan sha sor.
U la ong ba ka sorkar ka la thaw ia ki district ym da ka buit politik, hynrei namar ka dei ka jingdonkam jong ki paidbah ban plie ia ki lad sha ki nongkyndong.
Shwa ia kane, ka myntri ka tnad Social Welfare  ka  Deborah Marak  ka la iaroh ia ka jingtrei jong u Myntri Rangbah uba la lah ban pynrulong ia kane ka projek kaba donkam.
Ka la ong ba lyngba ka roi ka par sha ki nongkyndong kan khang lad ia ki briew ban shu wan kiew sha sor.
Katba ka myntri tnad kam pohiing ka Kong Roshan Warjri ka la ai khublei ia u Myntri Rangbah uba la wanrah ia kane ka projek ha ka konstitwensi jongka bad ka la kyrmen ba ka KJP Synod kan pynlah ban shakri kham bha lyngba ka jingdon jong kane ka hostel ban ai sha kito kiba donkam shisha.
Na ka liang u director ka Social Welfare u Bah Hima Shangpliang u la ong ba ka sorkar kan tei ar tylli ki hostel ia ki kynthei kawei ha Shillong bad kawei pat ha Tura.
Katba  u Pastor DS Sohkhlet uba dei u moderator ka KJP Assembly u la iathuh ba la seng ia kane ka hostel ha u snem 1986 bad ka ngiam tang 95 ngut ki kynthei ban sah bad ia ka jingthmu ban pynheh ia kane la mih jngmut bad ka jingplie ia u mawnongrim mynta ka la urlong ban shna ia ka hostel ban ngiam 300 ngut.
Shillong, 10 Nailur:Ka  Meghalaya Bharat Scouts and Guides, kan pynlong ia ka jingialang kaba nyngkong eh jong ki Scouts and Guides Education Congress ha Pinemount Ridge, hajan Pinemount School, Shillong.
Na ka jingiathuh jong I Kong A Swer, Secretery ka Meg halaya Scouts and Guides, ka jingialang, kan sdang ha ka 24tarik Nailur 2014 bad ha katei ka jingialang, kin don 350ngut ki Scouts and Guides, ki ban wan shim bynta lang.
Nalor kito ki ban wan shim bynta lang na ka dong shatei lam mihngi, kin don ruh ki ban wan na ki bynta jong ka Asia Pacific.
Ka mat jong katei ka jingialang, ka long  “Scouting and Guiding Education for Life" bad ka jingthmu jong ka jingialang, ka long ban pynshlur ia ki samla ha ka pule puthi, ban ai bor ia ki samla bad ban pynkhlain bor ia ka Ri bad ban pynshlur ruh ia kiba bun ki samla, ba kin shim bynta ha katei ka kam shakri paidbah jong ka Scout and Guides.
U Bah GG Pariat, uba dei u dkhot ba rangbah jong ka  Meghalaya Bharat Scout and Guide, ula kren shai ba ka jingpynkhreh, ka iaid shakhmat, ba ka jingialang, kan long kaba iaid beit iaid ryntih.
Ha kawei pat ka liang, ka Meghalaya Bharat Scouts and Guides (MBSG), ka la ioh mynta ia ka rynsan ialehkai jongka, ha kaba la ai sngewbha da U Bah  Honsen Lyngdoh Mawphlang,  uba la ioh ia ka khusnam National Citizen’s Award.
U bah FR Kharkongngor Chief  Chief Commissioner jong MBSG, ula ai jingiaroh ia U bah Honsen, namar ki kam shakri paidbah jongu, kiba la iai bteng ha ki bun bun snem ba ladep.
U Bah Honsen Lyngdoh, uba don lang ha katei ka jingialang, ula kren lyngkot katto katne, hynrei, la pynthut ia ka jingkren jongu, da u kongsan, uba la poi slem sha ka jingialang.
Hadien ka jingialang, ula ong “Ngam kwah ban iathuh paidbah ia ki kam kiba nga la don bynta ha ka imlang sahlang, khamtam ia ki duk ki rangli, namar ba U Blei, ula kyrkhu ianga na ka jingduk bad sha ka jinglong kaba nga long mynta bad kumta ka dei ka kam jongnga ban ai burom ia u, da kaba leh bha ia kiwei pat" ong U Bah Honsen, haba iakren bad u nongthoh khubor.
Shillong, 11 Nailur:Ka All India Radio Shillong kan pyn long ia ka jingiakren halor ka phang “Ka Ktien kren ktien thoh ka pyni shynna ia ka Riti Dustur bad ka Deiti jong ka Jaitbynriew (Mother Tongue-An indicator of Cultural Identity)", ha ka 16 tarik jong u Nailur 2014 ha Don Bosco Youth Centre,Shillong naduh ka por 11.00 baje mynstep.
Shillong,10 Nailur:Wat la ki la bun ki jingiaksaid kiba ka la ialeh  ban pynbeit ia ka kynrum kynram kaba la mih hapoh ka ARPA kam pat shym la seisoh haduh mynta ruh, namar ba ka UDP bad ka HSPDP, ka ieng ha la ka jong ka nongrim, (ka UDP ban dawa bujli nong ialam ha ka jaka u bah Ardent M Basaiaw moit bad ka HSPDP ban pyn neh ia u bah Ardent).
Ka KHNAM mynta ka janmiet  ka la pynshai ba sa shisien biang ka la shim ia ka rai kan khot ia kitei ki ar seng ban ia kren pynbeit ban wanrah biang ia ka jingiasngewthuh jingmut hapoh ka ARPA, namarba ka kwah ba ka ARPA kan dang neh bad kan dang iai bat ia ka bor synshar hapoh District Council.
Ka KHNAM ka la rai ban khot noh ia kitei ki ar seng ha ka 15 tarik mynta u bnai ha ka jingialang ka ban long ha Community Hall, Jaiaw Shyiap ha ka por 2 baje noh sngi, bad katei kan dei ka sien ba khadduh lada lah ne ym lah ia pynbeit, ong u bah Batkupar Wahlang, General Secretary ka KHNAM haba kren sha ki nongthohkhubor hadien ba la wai ka jingialang CEC ka KHNAM, kaba la long ha kamra treikam u EM i/c ka Trade u bah Latiplang Kharkongor.
Haba kren sha ki nongthohkhubor hadien ba la wai katei ka jingialang, u bah Pynshai Manik  Syiem uba long ruh u nongaiktien, ka KHNAM u la ong ba katei ka jingialang ka ban long ha ka 15 tarik, kan dei ka jingialang ban ia kren sngewthuh jingmut bad ban ia kren ruh ba kan don ka jingiamap, bad kan phah da ka shithi sha kitei ki ar seng ba kin wan sha katei ka jingialang ban ioh  ia kren ruh na ka bynta katei ka mat kaba long na ka bynta ka iap ka im ka jaitbynriew.
U bah Batkupar u la ong ba da ka jingsngewkhia mynsiem halor ki kynrum kynram kiba la mih na katei ka jingialang ka KHNAM ka la shim ia katei ka rai ban khot biang da ka jingialang ban wanrah ia ka jingsngewthuh jingmut sa shisien biang.
“Lehse katei ka jingialang kan dei ka jingialang ba khadduh, ban ia pynbeit ia kane ka kam" ong u bah  Batkupar Wahlang , General Secretary ka KHNAM.Utei u nongialam ka KHNAM u la ong ba wat la ka jylla kam ioh ia ka ILP kumba la dawa, hynrei ka jingtreikam jong ka ARPA ha kine ki khyndiat bnai ka long kumba ioh ILP.U la ong ba ka KHNAM kam kwah ba ka ARPA kan pra ne ban don ki ban khylliap noh ia ka shatri jong ka ARPA.“Ki ia khih kine ki seng heh, sngew kum ban iap op ma ngi ki party rit" u la ong biang.
U bah Wahlang u la iathuh ba ka KHNAM ka leit ban ia kren khadduh eh bad ka UDP ha ka 4 tarik mynta u bnai katba ia ka HSPDP pat mynhynnin ka janmiet jong ka 9 tarik.
U bah Adelbert Nongrum, Working President ka KHNAM u la pynkynmaw ba ka jingdon jong ka ARPA ka dei ba ki seng riewlum ki la ioh ban pynshisha ia ki jingtreikam jong ki lyngba ki kam ba ki la leh tang ha kine ki khyndiat bnai.
Na ka liang u bah James Ban Basaiawmoit u la ong ba ka jingmut ban khot ia katei ka jingialang ka long ban wanrah ia ka jingiasngewthuh jingmut hapoh ka ARPA kam pher la ka long ban  bujli nongialam ne kam dei ban bujli nongialam hynrei ka jingmut ka long ban pynneh ia ka ARPA.Ki nongialam ka KHNAM ki la ong ba kaei kaba la mih na ka jingialang la ka long kaba thiang ne kaba jew hadien katei ka 15 tarik, ka KHNAM kan sa pyrkhat da kumwei pat kumno kan leh.
Shillong, 10 Nailur:U Myntri Rangbah ka jylla, u Dr Mukul Sangma u la ong ba ka sorkar kan pynlong ia ka Iew Polo kum kawei na ki jaka ba pawnam ka ban ia syriem kum ka Time Square ha New York jong ka ri Amerika.
“Ngin pynlong ia ka Iew Polo ka ban iakob bad ka Time Square", la ong u Dr Mukul haba kren mynta ka sngi.
Mynta ka sngi, u Dr Mukul bad ka myntri tnad sor ka Kong Ampareen Lyngdoh ki la pynlong ia ka jingleit jurip ia ka Iew Polo kaba la pynpra ban sa shna kaba thymmai.
“Ngi la pynlong ia ka jingjurip ia ka Iew Polo, kane ka dei kan sa long kawei na ki iew ba paw ban khring ia ki briew", la ong u Dr Mu kul bad bynrap, ba ka sor kar mynta ka dang pyn khreh shaid shaid ban shna dur ban pynitynnad ia ka.
Katkum ka jingong jong u Dr Mukul, hadien ba la dep ban tei ia katei ka iew, ki paidbah khamtam ki nongshong shnong na thain Jaiaw, Mawkhar, Wahingdoh kin nym treh shuh ban leit sha Khyndai Lad hynrei kin pynnoh beit ia la ki kjat sha Iew Polo.
“Kumba long mynta ka Iew Polo ka long kum ka kyrpong iing ia ki briew basah ha ka thain Jaiaw, bad kane ka la pynngiah ia ki ban leit sha Polo bad ki kham suk bad kham jan sha Khyndai Lad", la ong u Dr Mukul.
U la ong ba ka sorkar ka la plan ban tei ia ka iew Polo kaba thymmai ha ka jinglut kaba T.20 klur eiei bad ka kam kan iaid shaid shaid ban pyndep ia ka.
Ha kawei ka liang, u la ong ba kawei pat ka thong jong ka sorkar ka long ban pynlong ia ka jylla Meghalaya kaba tip top ha ki lad jingsumar sukher.
“Naduh lashem snem, ngan  iathuh iaphi, ba ka jylla Meghalaya kan long kawei na ki jylla ba don ki lad jingsumar kiba bha tam", la ong u Dr Mukul.
Jowai, 11 Nailur:U Deputy Chairman ka JHADC, U Ma HS Bareh uba long ruh u MDC na ka 24 Sutnga Con stituency,  u pynshai halor ka jingshah kynnoh weng kam jubor ia 2 ngut ki nonghikai SSA, ba la ju hikai ha ka Skul Orient Academy Mootha LP School ha ka shnong Jalaphet.
