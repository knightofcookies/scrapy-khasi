Kum u MDC ka thain u kular ban ïatreilang bad ka dong bad ula kyntu ïaki nongïalam shnong ban pyndonkam hok ïaki lad jingïarap kaba kila ïoh.
U Ma H Shylla, u nongaibuit ka dong Khliehiongriang haba ïathuh ïaka khana lyngkot ka jingseng shnong kane ka dong ula ong ba kala sdang naduh u snem 1960-61 bad ha u snem 1989 kila sdang ïaka kum ka dong kaba pura.
Mynshuwa ngi pynlong jingialang ha ki iing briew namar ba kim don ïing dorbar, hynrei da ka jingïarap u MLA barim ka Jowai u Prof.RC Laloo T.10 lak ha u snem 2017 kila lah ban sdang ïaka jingtei bad ki shem jingeh bha namar ba ka jaka kalong kaba sharing bad kaba bun maw.
Nalor kata kila ïoh jingïarap ruh na u MDC barim u Ma Moonlight Pariat haduh T.15 lak ha u snem 2018, kaba kila ïoh kyndiat shisien.
U Ma Shylla ula ong ba ïa kane ka ïing dorbar ki don jingthmu ban shna 2-3 mala khnang ba ki samla ka shnong kin ïoh ban ïalehkai ïaki indoor games.
Kiwei kiwei kiba kren ki kynthup ïa u Pynbeit Laloo u nongai buit ka dong, u K Shylla, u H Hinge General Secretary Khliehiongriang haka jingïalang kaba pynïaid u Waheh Shnong u ma Kermi Ladia.
JOWAI: U Myntri ka tnad Pule Puthi uba dei ruh u MLA ka War Jaiñtia u Ma Lahkmen Rymbui kum shibynta ban pynshlur shuh shuh ïaki samla kiba la pass bha haka eksamin bapher bapher ula ai khusnam ïaki da ka song pisa T.10 hajar marwei bad ka certificate.
U Ma Lahkmen Rymbui ula sam ïa kane ka khusnam haka sngi Saitjain ha ka skul Mang Hai Ryum Secondary School, Amlarem.
U Ma Lahkmen Rymbai haba kren kum u kongsan ula pynshlur ïaki samla pule ban ïakhun ïaka kyrdan IAS namar ba ka jylla Meghalaya ka duna bha ki ophisar kiba pass ïa kane ka kyrdan.
“Naduh u snem 2013-14 haduh mynta ym don shuh kiba pass ïa ka kyrdan IAS," la ong u ma Lahkmen.
Ula kyntu ruh ban shim kabu ïaka lad jingiarap ka sorkar ban pule IAS, kaba mynta ka sorkar ban pynshlur iaki samla pule IAS kala ïatreilang bad ka ALS ba kin ïoh ka coaching.
U Myntri ka tnad Pule haba kren shuh shuh ha kane ka jingpynkup burom ïaki samla kiba pass bha ula kitbok kitrwiang ba kin jop haka jingim pule puthi jong ki.
Bad ula pynpaw ba ulong uba kloi ban ïarap ïa kino kino ki samla pule kiba shem jingeh ban bteng ïaka pule ka puthi jong ki.
U Myntri ula ong ka sorkar ba naduh u snem 2021 kan ai ei iaki kot skul sha ki khynnah naduh kyrdan Primary haduh Secondary ban pynsuk ïa ki khynnah bad khamtam ïa ki kmie ki kpa ki ba la ïaleh shitom ban pynlut pynsep ïa la ki khun ha ki jingpule.
Kine ki kot ynda la kut snem ki khynnah kin pynphai biang sha skul ban ioh pyndonkam kiwei pat ki khynnah skul.
Ha kane ka jingpynkup burom ki don haduh 6 ngut ki samla pule kiba shah pynkup burom kiba kynthup ïaka samla Buiriti Pohsnem kaba wan haka 10th Position haka HSSLC (Science) Examination, u Kyrmen Hemiat Rymbui uba wan haka kyrdan kaba 14th haka SSLC Examination, u Ngamklet Nonglamin uba wan haka kyrdan kaba 6th Position haka BCA Examination, ka Daphawa Owroi Bareh  kaba wan haka 5th Position haka BSc (Clinical Nutrition and Dietetics) Examination, 2018 , u Dimarkithmu Gayang uba wan haka kyrdan kaba 5th Position haka SSLC Examination, ka Lavinia Mebalari Myrchiang kaba wan haka kyrdan kaba 7th Position in SSLC Examination.
U Ma Kolmen Pohshna President ka UDP Circle Amlarem, ula pynpaw ka jingsngewnguh ïa u MLA ka thain uba la ai haduh T.10, 000/- marwei bad ka syrnod sha ki samla kiba pass bha naduh SSLC, HSSLC bad ki kyrdan degree.
Ula ai khublei ruh ïa baroh ki President Unit bad ki paidbah ka thain Amlarem bad ia u ma Lamdibok Sumer uba la jaka ban pynlong ïa kane ka prorkam ha katei ka skul.
KHLIEHRIAT: Kawei ka bos night super kaba don register number AS 24 C 2977 kaba wan na Silchar kala kem ding bad ka thylliej ding kaba la klan jur kala pur ruh sha kawei ka trok kit dewiong bad ka ïing briew haka shnong Ratacherra, East Jaiñtia Hills District.
Kane ka jingjia kala jia haka por 8:30 PM mynta ka sngi Saitjaiñ bad kam don kano kano ka jingjia ba sngewsih ïaki nongshong kali bad katei ka longïing.
Kane bos night super kyndit kynsan kala sniew ha surok bad kala kem.
Ka ding kaba la klan jur kala bam duh ïa katei ka bos.
Katei ka iing kaba shah ktah ha kane ka jingkem ding ka bos kadei jong u Worly Pohïing.
JOWAI: Haduh 12 tylli ki dukan kila shah khang khyrdep hadien ba kim lah satia ban pyni ïaki kot ki sla kiba biang ban khaii pateng ha sor Jowai haka sngi Thohdieng.
Kine ki dukan kiba la shah khang ki dei kiba don ha Iawmusiang.
Ki ar tylli ki sengbhalang kiba kynthup ia ka Hynniewtrep Youth Council (HYC) bad ka Jaiñtia Student Movement (JSM) ha ryngkat ki Pulit jong ka Jowai Police Station, kila pynlong iaka jingkynra ia ka Trading License, Labour License ïaki bar jylla kiba khaii pateng bad buh dukan dukdoh ha Jowai.
Ha kane ka jingkhynra la lam khmat da u Roaming Lamare General Secretary HYC Jaiñtia Hills, u Pilarstone Phawa, Joint Secretary Jaiñtia Students’ Movement bad la ïadonlang ki Pulit naduh ka Dy SP Shahana Mukherjee, B Marak na ka tnad Infiltration Branch.
Na ka 50 tylli ki dukan bar jylla la lap ba 12 tylli ki dukan kiba kynthup ia ki dukan khap sñiuh, dukan suhjain bad kiwei de kim don Trading License kumjuh ruh iaki Labour Licence jong ki nongtrei jong ki.
Kumta la phah ia kine ki dukan tad haduh ba ki lah ban pynbiang iaki kot ki sla.
Kane ka jingkhynra ka dei shibynta ban khanglad iaka jingshong beaiñ ki bar jylla ha kane ka thain khamtam hadien ka jingpynmih ïaka NRC ha Assam ha kaba 19 lak ngut ki briew kim shym la rung kyrteng, la ong u Pillar Phawa.
Kine ki ar seng kila ong ba kin sa pynlong shuh ka jingkhynra ha kine ki sngi ban wan namar ba ki suba jur ba dang bun ki dukan bar jylla bym don kot don sla.
JOWAI: U ma Pyrwa Lymba, u dei u Dolloi ba thymmai jong ka Elaka Darrang.
U Ma Pyrwa ula jop suk ia ka kam dolloi hadien bym don mano mano ba aireng pyrshah ia kane ka kam kaba la thylli naduh u snem 2017 Nailar 26 na ka jingkhlad noh u Dolloi Beringson Khongwang.
Ka Deputy Secretary & Returning Officer Dolloiship Election, Jaiñtia Hills Autonomous District Council (JHADC) ka Kong E.Shylla haka sngi Thohdieng kala pynbna ba u ma Pyrwa Lymba bu dei u dolloi ba thymmai ka Elaka Darrang U ma Pyrwa Lymba 42 snem udei u khun jong u (L) Min Ryngkai bad ka Kong Klo Lymba na ka Shnong Lymba.
Kyndiat shapang kane ka Elaka Darrang; kane ka Elaka ka kadei kaba rit bad ka don tang 980 vote na ki 5 tylli ki Shnong bakynthup iaka Shnongpdeng, Lymba, Kongwang Darang-Rikynjai bad Dawki.
Ha kane ka elaka tang saw kur kiba lah ban long Dolloi bad kine ki kynthup ïaka Kur Ryngksai, Lymba, Kongwang bad Syngkrem.
SHILLONG: Ka tnat pohiing ne ka Home Department jong ka Sorkar Jylla ka la bthah ïa ki tnat pulit bad ki bor pyniaid hospital ba kim dei ban pynthud ïa u ne ka nongïarap (Good Samaritan) jong kino kino ki briew kiba mynsaw ha askident da kaba pynbor ïa ki ban ai ki kyrteng bad jaka sah jong ki.
Kane ka long katkum ka jingbishar jong ka Supreme Court haka Mukotduma jong ka Savelife Foundation pyrshah ïa ka Union of India bad ha ka Writ Petition (Civil) No.235 jong ka snem 2012 lyngba ka jingpynmih hukum jong ka kaba 29 Risaw, 2014, ka la bthah ïa ka Sorkar Pdeng ba kan pynmih ki jingbthah kiba ïadei bad ka jingïada ïa ki Good Samaritan lane ki nongiarap ha ka shipa tad haduh ba ka Sorkar Pdeng kan da thaw la ka jong ka ain; Bad namar ba ka Sorkar Pdeng ka sngew donkam ban ïada ïa ki nongïarap na ka Jingshah pyndik namar ki kam isnei jong ki ban pyllait im ïa ki lanot kiba hap ha ki aksiden kali, ka Sorkar Pdeng ka la pynmih kine ki jingbthah kiba ki hospital, ki pulit bad kiwei ki bor ba dei peit ki dei ban bud na ka bynta ban ai jingiada ia ki nongiarap, kata:-.
JOWAI: Ban pynneh ïaka shongsuk shongsain ha Elaka Nartiang baroh kawei haki sngi lehkmen Durga Puja kaban long ha Nartiang Temple naduh ka 4 tarik haduh 8 tarik u Risaw (October) 2019, u District Magistrate, West Jaiñtia Hills District katkum ka bor kaba la pynkup ha u, ula pynjari da ka kyndon aiñ 144 CrPC bad bthah ïa baroh ki nongbat tiar siat ban wanbuh noh iaki tiar siat ryngkat bad ki kot ki sla bala dep leh Xerox copy haki police station bad ki police outpost ba jan tam.
Ïa kine ki tiar siat un ai biang hadien ka Durga Puja.
U District Magistrate ula mana ia baroh ban rah tiar siat ha katei ka Elaka.
Kane ka hukum kan ym treikam ïa ki briew jong ka aiñ, kata iaki pulit bad shipai kiba pyndep ïala ka kamram jong ki.
Kane ka hukum kan treikam ha baroh ka Elaka Nartiang, West Jaiñtia Hills kan treikam naduh mynta haduh ban da kut ka lehkmen Puja.
JOWAI: Ka Mutong Tourism Promotion and Environment Protection Society (MTPEPS) kan pynlong ia ka tamasa kaba ar ia ia kaba la tip kum ka Moopun Festival 2019 ha  Kshaid Moopun ha ka 27 tarik kaba dei ruh ka sngi rakhe ia ka World Tourism Day bad ha ka 28 tarik une u bnai.
Ha kane ka Tamasa kan don bunjait ki jingiakop bad ruh ka jingiashim bynta da ki skul bapher bapher na East Jaiñtia Hills District.
Kan don ka jingiaid kjat da ka kynhun na Jaintia Eastern College, Khliehriat Higher Secondary School, Sein Jait Tuber Hr Secondary School bad kiwei kiwei kiba na Sutnga bad Rymbai.
U Deputy Commissioner ka East Jaiñtia Hills un long u kongsan ban plie ia ka bad u local MLA bad Myntri ka tnad Revenue u ma Kyrmen Shylla un long u kongsan na ka bynta ban pynhap pyrda ia katei ka Tamasa.
Ka MTPEPS ka la khot la wer ia baroh sha katei ka tamasa bad ban mad ia ki jingbam tynrai bad ruh ia ki jingdih ba shngaim ba la shet kyrpang.
JOWAI: U Ma Wailadmiki Shylla MLA ka Jowai ula wan ban plie paidbah ïaka Ladthadlaboh Health and Wellness Centre (HWC).
Ka Ladthadlaboh Urban Health Centre kadei kaba ar ban kyntiew kyrdan sha ka HWC ha West Jaiñtia Hills District.
“Kane ka Health and Wellness Centre kadei shibynta jong ka Ayushman Bharat ban pynjan ïaki jaka sumar sha u paidbah ban ai ka jingshakri ïaki longkmie kiba kha ka pun bad ka koit ka khiah jong ki khynnah nalor ka jingpang kiba ym ïabit," la ong u ma Wailadmiki Shylla haba kren kum u kongsan bad u kyrmen ba kane ka HWC ha kane ka shnong kan ai ka jingshakri kaba pura ïa u paidbah ka thain.
“Ka Sorkar Meghalaya kala sdang ka jingïarap pisa sha ka ki nongshong shnong naduh 2012 lyngba Megha Health Insurance bad mynta da ka jingïatreilang bad ka Ayushman Bharat la nang kyntiew ïaka jingïarap pisa," u la ong u ma Wailad.
Ula pynshlur ïaki paidbah ban shim kabu ïa kane ka skim MHIS ka ïatreilang bad ka Ayushman Bharat-Pradhan Mantri Jan Arogya Yojna bad ban jur ïaki paidbah ban shim kabu ban pynrung kyrteng ïalade ha ki CHC, PHC bad ka ophis u DMHO kaba dang iaid ka jingpynrung kyrteng.
U Ma Russel Nongrum, Acting Waheh Chnong ka Dorbar Shnong Ladthadlaboh ula wer ïa ki paidbah ban shimkabu ïaki skim sorkar khamtam ki longkmie kiba kha ba bun ban pynrung kyrteng ïalade haka PMMVY bad ban bam ïaki jingbam ba tei ïaka met khnang ba ki khun ki kti jong ki kin nym tlot haka bor met bad ba kin heh san pura ban lait na ki jingpang.
Ula kyrpad ruh ïa u MLA ban shimkhia ban peit ïaka jingeh kane ka centre ha Ladthadlaboh namar ba kadei kaba khapngiah bad kaba dang dei tang ka ïing shongwai khnang ba kan lah ban ai ka jingshakri kaba paka ïa u paidbah uba hap ha ka jingpeit kane ka centre haduh palat 11 hajar ngut ki nongshong shnong.
Kiwei kiwei kiba kren ki kynthup ïaka Dr.JN Shullai, MO Ladthadlaboh Health and Wellness Centre.
Ka Dr.H Uriah kaba la ïathuh halor ka jingkyntiew kyrdan ïaki jaka sumar HWCs bad ka jingthmu jong ka sorkar kalong ban ai ka jingshakri kaba paka sha ki paidbah nonshong shnong kumjuh ban hikai halor ka koit ka khiah.
Ha West Jaintia Hills yn kyntiew kyrdan 20 ki sub centre bad 7 PHC sha ki Health and Wellness Centre Ka Dr.VJ Laloo kala kren halor ka Poshan Abhiyan ka jingai jinghikai ïau nongshong shnong ban bam ki symboh jingbam kiba tei ban lait na ka jingshah ktah haka jingheh jingsan ki khynnah bad ka jingduna snam kaba ka jylla ka shah ktah bha ha kane ka jingpang duna snam.
Ïa kane ka jingïalang la pynïaid da ka Dr.B Challam Addittional District Medical Health Officer, West Jaiñtia Hills District, haka jingdonlang MDC shusieh u ma Octomewot Lamin, General Secretary Ladthadlboh Dorbar Shnong u ma ABM Shullai,  ki doktor bad ki nurse, ki nongtrei NRHM, ASHA bad ki paid nongshim dawai ha katei ka centre.
JOWAI: Ka Dorbar Elaka jong ka Elaka Jowai da kawei ka jingmut kala kyntait ban pdiang iaka kur thymmai kaba tip kum ka kur Malia namar ba naduh ba sdang ïaka Elaka Jowai kam don kum kane ka jait kur hapoh u pud u ang ka Elaka bad baroh ka Rilum Jaiñtia haka dorbar kaba long ha Iungwalieh ka Dorbar Shnong Dulong haka sngi Nyngkong.
U Dolloi ka Elaka Jowai uba dei u Chairman ka Dorbar Elaka Jowai, Ma Puramon Kynjing ula pynsngew haka dorbar ïa ba ka don ka kur thymmai hapoh ka Elaka ka jait Malia, hynrei ka dorbar da kawei ka sur kala kyntait ban pdiang ïa kane ka jait ‘Malia’ kum ka kur namar ba ym ju sngew mynno myno ruh hapoh ka Elaka.
Ha kane ka dorbar la wanrah ruh ïaka draft ban buh haka jingthoh ha kaba ïadei ka Dustur Riti Synshar Elaka.
Ka Dorbar da kawei ka jingmut kala pdiang ïa kane ka aiñ Dustur Riti Synshar Elaka bad la ai jngmut ruh ban pynbha ïa kane ka aiñ ba ban batai khambniah ba kan nym wanrah jingsngewthuh bakla bad ïa kane yn sa shong pyrkhat sani haka Dorbar Executive kaba mynta shuwa ban phah sha ka District Council.
Ha kane ka Dorbar Elaka Jowai la wan ban ïashimbynta da ki nongïalam shnong bad ki dkhot jong ka Elaka na ki palat 82 tylli ki shnong kiba hap haka Elaka.
Ka Jowai Elaka ka don Saw Raij Saw Langdoh naduh Jowai, Ialong, Tuber, Chyrmang bad ka Raij Pamtadong bad Raij Padu na War Jaintia.
Ïa kine ki Raij la peit da ki President bad Secretary jong ki Seinraij bad ïaka niam la peit da u Langdoh.
U Dolloi ka Elaka u dei u khliehduh hapoh ka Elaka.
U Pator u dei hapoh jong u Dolloi bad u dei u nongïarap ïa u Dolloi.
U Pator u dei u nongpeit ïaki lai Langdoh kata ka Ialong, Tuber, Chyrmang bad u bishar tang ïaki khun ka Elaka.
U Dolloi u don ka bor ban bishar ïaka khajia pud, khajia jaka ki shnong bad u di ruh u nongpeit ïa u pud u sam ka Elaka bad ki shnong bad ban pynskhem ïaka jingbat khyndew.
Ha kane ka aiñ ki Langdoh ki dei tang ki nongpeit ïaka niam ka rukom.
U Waheh Shnong Pat ha kane ka aiñ kaba la wanrah u dei ban peit ban bishar tang ïaka kam shnong.
Bad kidei ruh ban bud ryntih ïaka aiñ jong ka Jaiñtia Hills Autonomous District ( Establishment of Elaka and Village and Election, Appointment, Powers, Functions and Jurisdiction of Dolloi, Sirdar and Waheh Shnong) Act 2015.
U no uno uba shongkha khleh lane bad kiwei pat ki jaidbynriew (Khyllah Jait) ki khun jong ki kim lah ban ïoh ïa ka kamai jong u khamtam ha kaba bat khyndew.
Kano kano ka briew kaba shongkha khyllah jait kam donhok ban kam nongkynti ïaka kamai kajih u mynbarim lait noh tang ki khun kynthei jong ka bad lada jia ba kam don khun kynthei yn ioh pateng da ki para ki hymmen jong ka.
Ha kaba ïadei bad ka jingkylla kur, u briew uba shongkha khyllah jait um lah ban kylla kur bad ai kur ïa ki khun sha ka kur ka jait jong u.
La mana ba ym bit ban ai kur ïaka kyrteng Kur jong kiwei khlem ka jingtip jong ki trai kur.
Ym dei ban shna kur thymmai.
Ki seng kur ne ki kur ki dei ban pynrung kyrteng hapoh ka Elaka Jowai ïaka jait kur bad ban pynithuh ïaka kur bad tang ki kur kiba seng iaka Elaka Jowai kidei ki trai Raij.
Ka Dustur bat khyndew kan neh sha ka khun kynthei kaba khatduh jong ka longïing ban pynïaid da u Kñi Rangbah ka longïing.
Ka jaka bala thied da uno uno, lada jia khlem pat ai pateng, yn shim pateng da ki khun khatduh bad lada jia ba iap pat khlem khun yn ïoh da ki nongpeit nongsumar ba pyndep niam iap.
Ïa ki jaka bala bat da u briew bym don ba haiing hasem lada iap yn bishar ka kur ka jait, u Dolloi lane yn bat sha ka Elaka.
Robert June Kharjahrin September 22, 2019 N aka liang jong ngi kum ki sengbhalang ngi la pyndep la ka bynta bad ngi la shim ia lyngti ban kyrsiew thiah, ban ai jingmut bad ban iasnohktilang bad ki nongialam ka sain hima kumno ban iada ia ka jaidbynriew bad ka jylla na ka jingshah tyllep noh ha ki bar jylla bad ki mynder ri.
Ka High level committee on Influx kaba la long chairman da u Bah Bindo M Lanong ka la ai jingmut ban pyntreikam ia ka ILP (Inner Line Permit) ha baroh kawei ka jylla ban iada ia ki jingma na ka jingrung kyrthep ki poiwir.
Na ka liang J ka CoMSO ngi dawa ia kaei kaba ka committee ba ladon bynta da ki MLA na baroh ki party, ki riewstad kum ki IAS, ki nongiasaid aiñ, ki scholar, ki sengbhalang bad ki khlieh nongsynshar ki la ai jingmynjur ha u snem 2012.
Ngi la ai jingmut kumno ban tynsad ia ki bor ka Inner Line Permit ha ka MRSSA da kaba pynrung ia kine kyndon: Ngi la aijingmut ruh kumno kin leh ban lait ka ktah ia ki tourist, ki transit passenger bad ia ka roi ka par ka jylla.
Ka bynta kaba saw kaba ngi la ai jingmut kalong ban pynkylla ia ka Land Transfer Act da kaba ym shah ia ki bym dei ki trai muluk (indigenous tribe) ban thied khyndew, ban pynlong ia ki district konsil kum kiwei na ki bor ban peit lang ia ka jingdie khyndew sha ki Non Tribal ne bar jylla bad kiwei.
Mynta ka dei sa kamram ki nongsynshar bad ki nongialam ka sainpyrthei ban pyndep la ka kamram bad ngi dawa na phi baroh ba phi dei ban shim jingkitkhieh ban iada ia la ka jaidbynriew bad ka jylla.
Na ka liang Jong ngi ngin nang iai bud dien bad pynkynmaw ia phi halor kane bad ngi kyrmen phin shim ka jingkitkhieh ban iada ia ka jylla na ki jingma kaban mih na ka jingrung kyrthep ki poiwir.
JOWAI: Ki Missionary Sister Mary Help of Christian (MSMHC) Mooralong Convent Jowai, kin rakhe ia ka Silver Jubilee ka jinglong riewniam jong ka Sister Philisita Toppo ha Mooralong Convent Jowai ha kane ka 28 tarik une u bnai Nailur.
Ia ka Sister Phelisita Toppo la kha ha ka 23 tarik November 1965.
Ka dei ka khun jong u Laurence Toppo bad ka Anna Miriam Lakra.
Ki don 7 ngut shipara, saw ngut ki shynrang bad laingut ki kynthei.
Ka Sister Philisita ka dei kaba ar na ki hynniew ngut shipara.
Ki kmie ki Kpa ki la phah skul ia ka naduh dangrit ha St Joseph Secondary School Hamirpur Sundergarh District Orisa (Odisha ba mynta).
Hadien ba ka la dep ia ka jingpule Secondary School, la phah ia ka sha Tinsukia Assam.
Ka la shim ia ka jingsmai riewniam kaba nyngkong eh jong ka kalong ha ka 8 tarik Nohprah 1994 ha Tinsukia Assam bad ia ka jingsmai riewniam kaba khatduh ban long riewniam shi jingim ha ka 8 tarik Nohprah 2000 ha Little Flower Convent Hatigoan Guwahati.
Hadien ka jingsmai riewniam kaba khatduh ban long riewniam shijingim ka la wan trei ha Little Flower Malki Shillong ha ka snem 1997 bad sha Rlum Jaintia ha ka snem ha ka snem 2011 bad sah haduh mynta ha St.Theresa Convent Mooralong Jowai bad yn sa rakhe ia ka Silver Jubilee ka jingdap 25 snem ka jinglong riewniam jong ka ha kane ka 28 tarik mynta u bnai, ha Mooralong Convent Jowai.
Ha shwa ka jinglehburom ia ka Sister Philisita Toppo da ki khynnah Convent bad ki khynnah skul ka Tome Memorial Secondary School Mooralong, ka skul kaba pyniaid da ki Sister, Missionary Sisters Mary Help of Christians, yn don ka jingknia Mass Iukharist ha ka por 10 baje iengsngi ka ban pynmynta da u Phadar Hilarius Lamare, Vicar General ka Jowai Diocese.
KHLIEHRIAT: Ki nongngam um kila ïoh ban sei ïaka met ïap u pyrsa jong u Dolloi Elaka Rymbai u Rishanlang Swer na Wah Prang.
Iaka met jong u Rishanlang Swer la lap na katei ka wah haka por kumba 7-8 baje mynstep bad la pyndep ïaka niam ka rukom mynta hi ka sngi U Blei.
Kumban shu pynkynmaw ba haka 19 tarik une u bnai U Dolloi ka Elaka Rymbai u ma Elios Swer bad u kynum jong u Shanbistar Kharkongor bad u Rishanlang Swer kila ngamjyllop hadien bala kylla ka lieng kynda kaba ki shong haka por ba ki leit jurip ïaki jaka ba hap hapoh ka Elaka.
Ïa u ma Elios Swer bad u kynum jong u Shanbistar Kharkongor la lap haka 20 tarik une u bnai.
JOWAI: Ka Dorbar Elaka jong ka Elaka Jowai kala jied ïaki nongkitkam ba thymmai jong ka Dorbar Elaka Jowai na ka bynta ka samoi treikam jong u snem 201-9-20 haka dorbar kaba long ha ïungwalieh Dulong, Jowai haka sngi Nyngkong U Chairman u dei u Dolloi Elaka Jowai u ma Puramon Kynjing.
Ïa ka kam Secretary la jied ïa u Ma Wansalan E Dhar, Assistant Secretary u Ma Junemon Paswet, Ladthadlaboh Jowai bad u Ma Treasurer Pyrkhat Shylla na Ialong.
Ki dkhot jong ka Executive Dorbar ki kynthup ïa u President bad Secretary jong baroh ki Raij hapoh ka Elaka (Seinraij Jowai, Ialong, Tuber, Chyrmang, Raij Pamtadong bad ka Raij Padu.
Kiwei kiwei ki dkhot:.
KHLIEHRIAT: Ka Khasi Students Union Khliehriat Circle, ka la pynpaw ka jingsngewsih kthang halor ka jingkhlad kyndit noh u  Pa Dolloi ka Elaka Rymbai, u ma Elios Swer lem bad ar ngut kiba haiing jong u, na ka jingkylla ka lieng kynda ba ki shnong ha wah Prang.
Halor kane ka jingjia ka seng ka phah ia u kyrwoh sngewlem sha baroh kiba ha iing ha sem jong u Pa Dolloi bad kumjuh ruh sha kiba ha ïing jong kito ki ar ngut kiba la khlad lang ha kane ka jingjia ba sngewsih haka sngi Palei.
Katkum u kyrwoh sngewlem ba la phah da u bah SS Niangti, President KSU-Khliehriat Circle la ong ba une u Pa Dolloi u dei u briew uba ju ai mynsiem bha ïa baroh ki samla kiba ju kit bad bah ïa ka lyngkor ka jaitbynriew, u long ruh u riew rangbah uba baroh ki ieid ba shaniah “Yn ïai pyrto junom  ïa ka jinglong ba lui lui jong u kum u nongïalam jong ka thain East Jaintia, uba ju don ka jingkitkhlieh ïaka thain bad ka elaka.
" La ong ruh ba ka jingkhlad ba kyndit u Pa Dolloi Elios Swer ka long ka jingduh kaba khraw ym tang ïa kiba ha ïing ha sem bad ïa ka Elaka Rymbai, hynrei ka long ka jingduh kaba khraw ïa ka East Jaintia Hills District hi baroh kawei namar u dei uba ju ïa kit ïa bah lang ïa ka eh ka shon jong ka District hi baroh kawei.
KHLIEHRIAT: Haduh 9 tylli ki masi kila kyllon iap hadien ba kila shah pom pyrthat haka sngi Thohdieng haka shnong Lumshyrmit, East Jaintia Hills District.
Kane ka jingjia shah pom pyrthat kine ki masi kala jia haka por 1:30 baje nohphaisngi ha ka por ba kine ki masi ki bam phlang kham pajih na shnong.
Ha kane ka jingjia kam don kano kano ka jingmynsaw ïaki briew wat la u pyrthat ula pom jur.
Baroh 9  tylli kine ki masi ki dei jong u Nowel Wapung ba na ka shnong Lumshyrmit, East Jaintia Hills District bad ka jingduh na kane ka iap kine masi kala kot kumba T.5 lak tam.
SHILLONG: Ka long ka khubor kaba sngewtynnad bad kaba ai mynsiem ban ioh ia ki surok kiba  bha namar yn dain kuna shi lak tyngka ia uno uno kontraktor u bym shna bha ia ka surok katkum ka ki kyndon bala buh da ka tnat ba dei khmih katkum ka kyndon ain 198 (A) (2) jong ka Motor Vehicles Act (Amendment) 2019.
Kane ka long namar ba ka Sorkar Jylla hapoh ka jingialam u Conrad K Sangma ka la rai ban pdiang ia ka Motor Vehicles Act (Amendment) 2019 bad yn pyntreikam noh ia ka ha baroh kawei ka jylla naduh mynta bad ki jingdain kuna ha kane ka ain kaba thymmai ki long kiba la pher bakla pher na kiba barim.
Katkum ka notification jong ka tnat Transport jong ka Sorkar Jylla lyngba u No TPT.101/2010/Pt.
/247 Tarik 16 September, 2019, u Commissioner and Secretary jong ka tnat Transport u Bah M R Synrem, IAS u la pynbna ka sorkar jylla ka la rai pyntreikam ia katei ka ain kaba thymmai kaba la phah da ka Sorkar Kmie lyngba u No.SO-3110 (E) Dated 28.8.2019 hadien bala pdiang ia jingpynkylla da u Lat ka jylla.
Lyngba katei ka ain, ka Sorkar ka la pynrung ia ka kyndon bathymmai kaba dain kuna haduh shiphew hajar tyngka ia u no uno u briew u niah kali u bym ai lad ia ka Ambulance ne ka Fire Brigade ha ka por ba ka don ha ka kam namar ka Sorkar ka la shem ba don ki briew ki bym ai lad satia ki Ambulance ne Fire Brigade wat haba kitei ki kali ki la pynpah ia ka siren bad pynmeh ki light saw ne blue.
Naduh nangne shakhmat ka la long beain lada u ne ka briew ba shong hadien jong ka thuk thuk (Motor bike ne scooter ne scooty) u ne ka khlem phong helmet bad ki la ban shah dain kuna shi hajar tyngka.
Lada uno uno ne kano kano ka ne u briew ba hapoh 18 snem ka rta ki pynkhein ia kano kano ka ain ka kanun jong ka Motor Vehicle Act yn shah dain kuna haduh arphew san hajar tyngka.
Katkum katei ka ain yn dain kuna shi hajar tyngka ha ka sien ba nyngkong bad ar hajar ha ka sien kaba ar ia uno uno ne kano kano ka ne u nongniah kali ka ne u bai ai horn lynter ne khlem donkam bad ai horn ha ki jaka bala mana.
Khnang ban tehlakam ia ka jingniah kali ha ka por bala buiad, yn dain kuna shiphew hajar tynga ha ka sien kaba nyngkong bad 15000 tyngka ha ka sien kaba ar bad ia kino kino ki briew kiba niah kali ha ka por bym biang ka bor pyrkhat pyrdain ne bym shait bym khlain kaba la ban wan rah ia ka jingma ia kiwei yn dain kuna shi hajar tyngka ha ka sien kaba nyngkong bad ar hajar tyngka ha ka sien kaba ar.
Katei ka ain Motor Vehicle kaba thymmai ka la khang pyrshah ia ka jingpyndonkam ia ka mobile phone ha ka por niah kali, ka jingshim pass ne overtake ha ki jaka bala mana ne ki no overtaking zone, kiba pynkhein ia ki stop sign ne ki bym sangeh haba la shah pynsangeh, kiba niah kali lamwir ne kulmar, ki niah kali pyrshah ia ka rukom iaid kali bad lada lap ia uno uno ne kano kano kiba pynkhein ia kine ki kyndon ain yn shah dain duna san hajar tyngka ha ka sien kaba nyngkong bad shiphew hajar tyngka ha ka sien kaba ar.
Kane ka long ka jingmaham kaba tyngeh ia ki nongniah taksi ne sumo ne kali rit tourist ba lada lap ban kit palat pud ne palata ia ka capacity bala buh yn dain kuna  200 tyngka shi passenger ba tam ia ka capacity bad ia ki briew kiba niah kali khlem laisen yn shah dain kuna haduh san hajar tyngka.
Ia ki nongniah kali kiba smat ba pynher kali smat ne ialeh race ha ka surok paidbah ka ain kam don jingmap shuh mynta namar yn dain kuna san hajar tyngka ha ka sien kaba nyngkong bad shiphew hajar tyngka ha ka sien kaba ar.
KHLIEHRIAT: Arngut ki briew kila mynsaw jur haka jingiatakhuh kali kaba la jia ha ka surok bah NH 6 hajan ka shnong Umtyra.
East Jaintia Hills hynne ka nohphaisngi.
Kane ka jingjia iatakhuh kali kala jia hadien ba kawei ka maruti car kaba niah da u Sanju Lyngdoh uba na ka shnong Khliehmyntriang, East Jaiñtia Hills ula leit tynrah ïaka trok kaba don u registration number ML 10 B 8680 ha ka bynta ba khun ka surok.
Ha kane ka jingjia katei ka maruti car kala julor phom ha kaba u nongniah u Sanju Lyngdoh bad u wei u bar jylla bym lah satia ban ioh kyrteng kila mynsaw jur.
Ïa une u bar jylla hadien ba ula ïoh jingsumar na Khliehriat la pynkit ïa u sha Jowai ban ïoh ka jingsumar.
Ha kane ka jingjia ki nongialam sengbhalang kiba sakhi ïa kane ka jingjia mar mar kila pyntip sha ki pulit bad ïarap sei ruh ïa kine ki briew na ka kali.
KHLIEHRIAT: Mynta ka sngi ki nongngam um kila lap bad sei ïa iaka metiap jong u Dolloi Elaka Rymbai bad u kynum jong u na Wah Prang.
U Dolloi ka Elaka Rymbai u ma Elios Swer bad u kynum jong u, u Bah Shanbistar Kharkongor bad u Rishanlang Swer kila ngamjyllop hadien bala kylla ka lieng kynda kaba ki shong haka por ba ki leit jurip ïaki jaka ba hap hapoh ka Elaka haka sngi Palei.
Ïa u pyrsa trai u dolloi haduh mynta ki nongngam um kim pat lap satia.
Ha kane ka jingjia lai ngut kiwei kiba leit lang bad u Dolloi kiba na Bataw bad Lama kila lait im ha kane ka jingjia ba ki nang ban jngi.
Ki Pulit ngam um ki ioh shuwa iaka met u kynum jong u Dolloi bad hadien pat kila lap ïaka met u Dolloi haka por kumba 1:30 PM.Ki nong ngam um ka SDRF, SRT bad ka Fire Service kin bteng ka jingwad ia u pyrsa u dolloi lashai ka sngi.
Ka jingleit ontep ia ka met u dolloi kan long haka 22 tarik une u bnai ha u lum jingtep ka Balang Presbyterian Rymbai.
KHLIEHRIAT: U Dolloi ka Elaka Rymbai u Ma Elios Swer bad arngut kiba ha iing jong u kila ngam jyllop ha Wah Prang hynne ka nohphai sngi.
Kane ka jingjia kala jia hadien lieng kynda kaba ki shong kala kylla ha katei ka wah.
Haduh bala thoh ïaka khubor ym pat lah ban sei ïaka met u Dolloi bad ki ar ngut ba kynthup ïa u kynum bad u pyrsa jong u dolloi.
U Dolloi ula leit sha katei ka jaka ban leit jurip ïaki jaka kiba hap hapoh elaka jong u.
Ki don hynriew ngut lai ngut kila lait na ka jingngam jyllop.
JOWAI: Ka Khasi Students’ Union (KSU) Nartiang Circle kala pyntip paidbah ba kan sa sam ïaka khusnam “Mait Shaphrang Academic Awards 2019" sha kito ki khynnah bad samla kiba la pass bha haki eksam bapher bapher.
U president KSU Nartiang Circle Hamar Muskut ula pyntip ba ïa kane ka khusnam yn sam sha ki khynnah pule kiba pass bha haka SSLC, HSSLC, ki Bachelor bad ki Master Degree bad kiwei  kiba ïoh mark  60 percent shaneng.
Ka tarik ban sam ïaka khusnam kan lon haka 12 tarik u bnai Risaw ha ka shnong Nartiang.
Ka tarik ba khatduh ban pynpoi ïaki marksheet bad Admit Card kan long haka 27 tarik une u bnai.
Ïaki jingtip ba khambniah phone ha une u number 9383304159.
JOWAI: U MLA jong ka Mowkaiaw Ma Nujorki Sungoh ula pan map na u paidbah nongshong shnong khappud bym lah ban wanrah ïaka Police Outpost haka shnong Psiar haka sngi ba Ar haka jingrakhe ïaka jubili rupa jong ka Psiar Upper Primary School bad ka jingbuh maw nongrim iaka Psiar Secondary School.
U Ma Nujorki ula ong ba hadien ka jingshah pyndik ki paid khappud na ka por sha por ha ki briew sorkar bad pulit jong ka Assam la dawa ban buh ïaka Police Outpost ha Psiar bad ka file halor kane ka outpost ka don ha kti jong u Myntri Kam Pohïing ka sorkar Jylla, hynrei namar ka don ka jingïakren hapdeng ka sorkar Assam bad ka Meghalaya ki paidbah kin hap ban ïaishah halor kane ka kam.
Wat la u ma Nujorki um lah ban wanrah iaka Police Out Post ha Psiar, dangshen ki paidbah bad ki nongialam shnong kila mynjur ban buh noh ïaka battalion camp ha Tihwieh.
Ula ong ba kum nongmihkhmat u ïohi ïaka jingeh u paidbah kiba shong ha khappud, hynrei ban wanrah ïaki kam pynroi mynta mynta ym lah, katba ha u snem ban wan kyrmen ba lah ban pynurlong ïaki katto katne ki jingangnud u paidbah.
U MLA ula ong ba shimkhia bha ban peit bad pynbha ïaka pule ka puthi bad shen yn thung nonghikai sha katei ka thain, nalor ban pynbha ïaki jaka ai jingsumar ha ha kaba ïaka Psiar Sub-Centre ruh yn pynkylla noh sha ka Health & Wellness Centre bad ha kane ka jaka sumar yn pynbiang lut baroh ki dawai dashin bad ki doctor ki nurse.
“Ïa ka surok na Sahsniang sha Tiehwieh ban kham pynsuk ïaki nongshong shnong ha khappud ruh yn sdang shna noh shen," la ong u ma Nujorki bad ula ong ba u Chief Minister bad u Deputy Chief Minister ka Jylla kila ai jingkular na ka bynta ban shna surok na Khatkasla shaduh Mowjem lyngba ka skim North Eastern Council bad lada ym don kino kino ki jingpynwit pynthud na kino kino ki bor ia kane ka surok ruh yn shna ban suk u paidbah.
Ha kane ka jingrakhe jubili rupa ka Psiar Upper Primary School bad ka jingbuh maw nongrim ïaka Psiar Secondary School la long kongsan da u ma Ma Comingone Ymbon, Myntri ka tnad Fisheries bad kiwei kiwei.
Nalor u ma Comingone Ymbon la ïadonlang u CEM JHADC u ma Thombor Shiwat, MLA ka Jowai u Wailadmiki Shylla bad kiwei kiwei ki MDC bad ka kong Phidalia Toi Political Adviser NPP State President, u BDO Laskein C&RD u bah F Basan bad kiwei kiwei.
U Ma Comingone Ymbon ula ïaroh ïaka jingiaid lynti jong kane ka skul sha u mawmer ba 25 snem.
Ula khublei ïaki nongseng kane ka skul da ka jingïatreilang ki shnong khappud bad ka JAC-JH ban sam jingnang jingstad sha khynnah kiba wan na ki longïing kiba duk bad ula kitbok kitriwiang ba kane ka skul kan kiew shaphrang na uwei u snem sha u wei pat.
Ha kane ka sngi ki nongialam shnong bad ki synjuk nongialam shnong kila ai dorkhat ha u ma Comingone Ymbon ban pynpoi sha u Myntri Rangbah ka Jylla uba bym shym la lah ban wan iuhkjat ha katei ka shnong.
Kiba bun ki mat jingdawa jong ki shnong ki dei ban pynbha iaka surok, u shabi jong ka roi ka par, ka skul, ka umbam umdih, ki jaka ialehkai, ban pynbha iaka koit ka khiah bad kiwei kiwei.
La pynshongshit ia kane ka jingrakhe jubili ka Psiar UP School da ki jingshad jingrwai ba la shimbynta da ki khynnah skul.
KHLIEHRIAT: Ki Pulit jong ka East Jaiñtia Hills District kila ïoh kem biang sa lai ngut ki nong Nigeria na ka shnong Ratacherra haka sngi Balang.
Ïa kine ki nong Nigeria la ïoh kem na ka bos Night Super kaba wan na Agartala bad kaba thmu ban leit sha Guwahati.
La ïathuh ba kine ki nong Nigeria kim lah satia ban pyni ïaki kot ki sla ba biang ba ki wan rung sha kane ka Ri bad ki Pulit kila kem noh ïaki.
Kine ki lai nong Nigeria la tip kum u Daniel Ikenna Agbasi (24), Mathew Ifeanyichukwu Nwoye (25) bad u Victor Ekwebili (20).
Kane ka jingiohkem ïa kine ki bar ri na East Jaintia Hills kala kiew sha ka 17 ngut haduh mynta.
Halor kane ka jingiohkem ïa kine ki lai ngut ka jingtohkit ki Pulit kala ïaid shakhmat.
JOWAI: Dangshen uwei u Waheh Shnong na ki thain khappud ula ong ba ka Jaiñtia Hills Autonomous District Council (JHADC) kadei kaba tlot tam ha kaba kam lah ban ïada ïaka khyndew ka shyiap bad kam lah ban pynthikna ïa u pud u ang jong ka bad katba shaba phai tang ka jingshah lehbeiñ ki paid Khasi Khara ha Khappud Assam Meghalaya.
Hynrei u Chief Executive Member jong ka JHADC haka jingkren jong u haka jingrakhe dap arphew san snem ka Psiar Upper Primary School ula ong ba ki paid khappud ki bam ar maloi, kata naduh ka jingthep vote bad ka jingpdiang ïaki lad jingïarap na ka sorkar Assam bad Meghalaya.
U CEM uba la ïuhkjat haka shnong Psiar haka sien kaba nyngkong eh ula ong ba ka jingïakhun ban ïoh ne wanrah ïaki jaka ba ïakhajia sha ka Jylla kala tlot namar ba ki nongshong shnong kim lah ban pynthikna ïaka jinglong nongshong shnong jong ki, la ki dei ki nong Meghalaya ne Assam.
“Lada ki nongshong shnong ki lah ban pynthikna ïaka jinglong nongshong bad register ïaki jaka jong ki hapoh ka konsil ban ïoh ïaka Land Holding Certificate, shi centimeter ka jaka ruh kan nym leit sha ka Assam," ong u CEM ma Thombor Shiwat bad bynrap ba lada ki register ïaki jaka jong ki haka konsil shi tyngka ruh kim hap ban siew.
Ula kyntu ruh ïaki Waheh Shnong ban wan sha ka konsil ban wan shim ïaka sanad ban pynskhem ïaka jinglong Waheh Shnong bad kumjuh ruh ban pynbiang ia u pud u sam jong ki shnong ki thaw ban pynsuk ban ïakhun ban ïoh ïaki jaka kiba hap hapoh ka jingiakhajia.
Ha kane ka jingïalang ula pynkynmaw ïaki Dolloi jong ki elaka bapher bapher ban phah ïa u pud u sam jong ki elaka, riti synshar, ki kolshor bad kiwei khnang ba konsil kan ïoh ban buh jingthoh.
“Bunsien nga la ong ïaki nongïalam shnong ban wan register ïaki khyndew ka shyiap, hynrei kine ki nongialam shnong kileh bymsuidniew khamtam ha ki jaka khappud kaba wanrah jingeh iaka konsil ban buh jingthoh ïaki jaka puta," la ong u Ma CEM.JOWAI: Ka jingrakhe pyndonburom ïaka lyngkhuh snem ba 132 snem ka Balang Unitarian ha Jowai kala long kaba shongkun ha kaba ki riewngeit ka Balang naduh ka por mynstep haduh janmiet kila shim bynta shitrhem ban leit jingïaseng.
Ka Balang Unitarian Jowai ryngkat bad kiwei pat ki Balang Unitarian ha ri Khasi, Jaiñtia, Ri Bhoi bad Karbi Anglong kala rakhe pyndonburom ïaka lyngkhuh snem jong ka Balang.
Ïa kane ka Balang la seng da u Babu Hajom Kissor Singh Lyndoh Nongbri hapoh ka shnong Jowai, ha ka 18th Nailur, 1887.
Kumba ju leh manla u snem; la rakhe ïaka sngi kyrpang ka Balang naduh ka por mynstep da ka jingpynher ïaka lama lyngkhuh snem da u Ma Rihiwot Niangti bad ka jingbuh syntiew ïa u mot u Babu H.K Singh Lyngdoh Nongbri, uba don ha phyllaw ka ïing mane da ka kong Kmenlang Pakma.
Haka jingïaseng haka por shiteng sngi kaba la pynïaid da u Marki Passah bad ïaka khubor la sam da u Rev.Sowat Laloo halor ka phang “Bat la ka jingngeit, bat da ka jingkmen".
U Rev.Sowat Laloo haba kren ula ong ba por anniversary kadei ka por phai dien bad ban kynmaw burom ïaki nongseng jong ka balang kiba la leh shitom ban pynskhem ïaka niam bad ka jingmyntoi ki pateng ban wan.
Ula ong ba ha ka Balang Unitarian la hikai ïa ngi ban ngeit tang ha uwei U Blei.
“Kum ki riewngeit ka Balang ki bat ïaka soskular jong ka balang ban pynskhem ïaka jingngeit bad ban long kiba kylluid ka mynsiem bad ban shakri ïaki para briew bad ban synniang sha ka balang bad ka imlang ka sahlang ban roi ka par.
" U Pastor ula ong ba ngi don la ka jong ka jong ka jingngeit, kum ki briew dei ban burom kawei ïaka kawei ka jingeit bad ban pynduh iaka jingsngewpher niam.
Haka nohphaisngi pat shuwa ban sdang ka jingïasengmiet la don ka jingïaid rah dongmusa kaba i shongkun kaba la ïashimbynta da ki riewngeit ka Balang Unitarian lyngba ka Chutwakhu, Panaliar, Dulong, Tpep-Pale, Iawmusiang bad la pynkut ha  ïingmane ka Blang Unitarian Jowai.
JOWAI: Ka All Jaiñtia Youth Welfare Organisation (AJYWO) hadien ka jingshah kem jong ki 14 ngut ki nong Nigeria ha ki Pulit jong ka East Jaiñtia Hills kiba rung beaiñ sha kane ka Ri kala kyntu ïaki Bor Shnong, Sengbhlang bad ki Nokma ban long kiba peitngor bad ban pynthikna ïaki briew kiba i suba ïaka jinglong nongshong shnong jong ki.
Ka AJYWO lyngba u kyrwoh bala phah da u MH Dkhar President kala pynpaw bad a ka jingpynmih ka sorkar Assam ïaka NRC ka bym shym la lah satia ban pynrung sa 19 lak ngut ki briew haka thup jong ka NRC, na ka bynta ka bha ka miat ka jong ka Jylla kala kyntu iaka bor Pulit, Dorbar Shnong, Nokma bad ki sengbhalang ban trei shitom ban khanglad ïaki jingwan buhai shnong beaiñ ki briew kiba na bar.
Ha ki jaka ba bun briew bad khapngiah ka rukom sah ki nongshong shnong ruh kum ka sor Shillong ki nongïalam shnong ki dei ban long kiba husiar bad peit bniah ïaki briew kiba suba kiba dei ba nabar bad ban pynthikna ïaka shnong ka thaw jong ki.
Shuh shuh ka AJYWO kala kyrpad iaka sorkar jylla ban pyntreikam ïaka District Task Force ha baroh ki district haka jylla.
JOWAI: Ka National People’s Party Women’s Wing, West Jaiñtia Hills District bad ka Women’s Wing Jowai Block Unit kila dawa na u MLA ka Jowai u Ma Wailadmiki Shylla ban pynurlong ïaki juban lak ba ula khlei haka por elekshon.
Ka National People’s Party Women’s Wing, West Jaiñtia Hills District bad ka Women’s Wing Jowai Block Unit haka dorkhat kaba kila aiti sha u MLA  ka Jowai haka 16 tarik une u bnai kiba buh ki jingdawa kiba bun hakhmat u MLA.Ïa kane ka dorkhat kila ha ïing ka kong Phidalia Toi, Political Adviser NPP State President, Dr.W.Kharlukhi.
Ka NPP Women’s Wing kala pynpaw ïa kiba bun ki mat jingdawa na ka bynta ka bha ka miat ka Jowai, ka District bad ka Jylla.
Haka dorkhat ka NPP Women’s Wing kila dawa ban pyndep ïaka jingtei thymmai ïaka Iawmusiang, ban pyndep ïaka projek umbam umdih ka Umngot Water Supply Scheme bad ka Maternity Hospital ha Jowai.
La kyntu ïa u MLA ban shimkhia ban ïakren bad ka sorkar jylla halor ka ki nongtrei Work Charge ha ki tnad sorkar bapher bapher ba kin lait ban shah beh kam, khamtam ïa kiba la trei san snem shaneng bad ïa kito kiba la kut ka rta ban apply kam sorkar.
Kiwei kiwei ki mat jingdawa ki kynthup ïaka jingpynjlan ïaka rta thep kam sorkar, ban pynjynsur ïaka jingpyrkhing ban tei jingtei harud ka Wah Myndtu hapoh 500 meter namar ba ka ktah ïaki trai khyndew kiba don ki jaka kiba rit.
Ban biat ban biang baroh lang ki nongshong shnong bad ban ïada ïaka Wah Myntdu bad ki wah duid ba tuid sha ka Myntdu la kyntu ban shna ïaki jaka pynlang um bad ki bad ban shna ruh ïaki nur bah kiba khang iaka jingtuid ki jakhlia sha ka wah.
Ka NPP Women’s Wing kala pynpaw ba kala donkam kyrkieh ban pynbiang ïaki jaka bret ñiut kiba paka na ka bynta ka sork Jowai bad la dei ban shna ïaki Waste Treatment Plant shabar ka shnong Jowai kum ka Sabahmuswang kaba kum kine ki jaka pynlang ñiut kin lah ruh ban weng ïaka jingkyrduh kam kyrduh jam ki samla.
La kyntu ïa u MLA ban shimkhia ban shimkhia halor ka jingma jong u drok kaba la kynrei bha ki samla kiba ngop bad kyrni haka jingdih drok bad ban ïada ïaki na ka jingpang HIV/AIDS bad ban kyntiew ïaka kam ïalehkai ban lait ki khynnah bad samla na ki jingmlien ba sniew.
Ha kane ka jingai dorkhat ki NPP Women’s Wing la ïadonlang ki MDC jong ka JHADC.JOWAI: Ka jingshong bishar jong ka Meghalaya High Court halor ka mukotduma thung Chairman ha Jaiñtia Hills Autonomous District Council (JHADC) la hap ban rah tarik biang ban shong bishar ïa kane ka kam hadien ka jingpan por u muktiar u nongshah mudui.
Ïa kane ka jingshong bishar la rah sha ka 24 tarik une u bnai Nailur.
Ïa kane ka mukotduma Writ Petition (Civil) 383/2019 la ujor da u MDC ka Liang Pyrshah ka JHADC u Ma Awhai Andrew Shullai pyrshah iaka Sorkar Jylla halor ka kynnoh thung  Chairman kyrkieh hadien bala iehnoh kam u ma Lakhon Biam kum u Chairman.
U Ma Andrew ula ujor ïa kane ka mukotduma hadien ba u Deputy Chairman ula pyniaid shakhmat iaka elekshon ban jied ïa u Chairman ba thymmai ka konsil.
JOWAI: Ka jingpynkhreh bad ka jingangnud jong ki nongshong shnong ka shnong Psiar ia ka jingwaniuhkjat jong u Chief Minister ka Jylla Meghalaya kala bijai ei namar ba u Chief Minister ula pynpep noh ban wan hiar sha katei ka shnong.
U Chief Minister Conrad K Sangma u la ai ka jingkular jong u ban leit sha ka shnong Psiar ban long u kongsan ha ka jingrakhe jingdap arphew san snem jong ka Psiar Upper Primary School bad jingbuh mawnongrim na ka bynta ban kyntiew kyrdan ïaka Psiar Secondary School lashai ka sngi Nailur 17.
Hynrei mynta ka janmiet la ioh khubor kaba thikna na ka tnat pulit ba u Chief Minister u la pynpep noh ia ka jingleit jong u sha ka shnong Psiar na ki daw bym lah kiar.
Ka shnong Psiar ka don ha ka khappud jong ka West Jaintia Hills District bad mynta ka hapdeng ha ka jingiakajia pud bad ka sorkar Assam.
Dang shen ka la don ka jingiapyni bor kaba khraw hapdeng ka jylla Meghalaya bad Assam haba ki Assam ki la wan shna ia ka outpost pulit ha Khatkasla hynrei ki hap ban pynpra noh na ka jingpyrshah jong ka sorkar Meghalaya.
JOWAI: Ka Synjuk Waheh Shnong Ri Jaiñtia (SWSRJ) haka dorkhat kaba kala ai ha u Superintendent of Police West Jaiñtia Hills District u Bah Lakador Syiem MPS haka sngi Nyngkong kala kyrpad ia u ban shimkhia ban khanglad bad ban tehlakam ïaka jingjur ka jingkhaii drok bad kyiad beaiñ hapoh ka District.
Ka SWSRJ kala kyrpad ïa u SP West Jaintia ban ïaleh shitom ban khanglad bad ban teh lakam ïaki nongdih bad nongdie drok, kynja, kyiad bad kiwei kiwei ki jait jingdih pynbuaid kiba kynrei bha mynta ha kaba bun ki samla kila ngop haka jingkyrni kaba la ktah bha ïaka imlang sahlang.
Ka SWSRJ kala bna jur ruh ïa u SP ban shimkhia ban peit ïaka jingshah lehbein ki kynthei khynnah haka ki riew shimkabu.
Kiwei kiwei ki mat bala pynpaw ka SWSRJ ka dei ban shimkhia ban peit ïaka jingwan rung beaiñ ki bar jylla sha kane ka District bad ban pynjur ïaka jingkhynra namar lada ïoh u mynder ban rung tuh kan ktah ïaka District bad ka Jylla.
La kyrpad ruh ban buh ïaki Police Outpost ha ki jaka kyndong tam khamtam haki jaka khappud ka Assam bad Meghalaya bad kumjuh Border Bangladesh.
Bad ban pynsngew sha ki bor ba halor ha kaba iadei bad ka jingshong suk shong shngain ki jaka khappud bad kiwei ki Jylla.
Ban kham pynjynsur ïaka aiñ niah kali ha sor Jowai haka por leit on bad shaw skul ïaki khynnah skul bad kyrpad ban shah bad ai lad ïa ki kali ba kit iaki khynnah skul ba leit on skul ban ïaid shuwa ha ki jaka ba kylluid ka surok ban lait na ka jingslem skul ki khynnah skul.
Ban pynïaid kali ïaki surok by pass haka por long skul bad skul ha Jowai ban pyllait na ka jingdheng kali.
Shuh Shuh ka SWSRJ kala kyrpad ïa u SP ban shimkhia ban peit halor ka jingud jingnam ki shnong haka por mynmiet khnang ban wanrah ïaka shongsuk shongsain ki shnong ki thaw bad ban ïarap bad aibuit ïaki VDP Ka SWSRJ kala pynpaw ruh iaka jinglong la kloi ban ïatreilang bad ka tnad Pulit ban iarap pynsuk ïaki pulit ha kino kino ki kam.
Ha kane ka jingleit ai dorkhat ka SWSRJ la ïalam da u ma Army Lipon President, Kmenlang Shylla General Secretary  bad kiwei kiwei.
JOWAI: U Dolloi ka Elaka Amwi u Ma J Pyrtuh ula pynbna paidbah ba u ma Lephing Pyrtuh udei u Waheh jong ka shnong Sohmynting hadien ba ula jop ïaka elekshon jied Waheh Shnong kaba long haka 13 tarik une u bnai haka shnong Sohmynting, West Jaiñtia Hills District.
Ki nongshong shnong jong ka Sohmynting da kawei ka sur kila pynjop don burom ïa u ma Lephing Pyrtuh haka jingjied (election) Waheh Shnong.
U Ma Lephing ula ioh vote haduh 912 bad u Ma Bravestar Phawa ula ioh vote 539 na ka 1454 vote.
Ha kane ka jingjied Waheh Shnong kaba la hap ban pynlong arsien la wan ban sakhi da ki dkhot jong ka Village Court jong ka Elaka Amwi, ki Officers ka JHADC bad ki bor Pulit.
U Dolloi ka Elaka Amwi u ma J Pyrtuh hadien ka jingniew ula pynbna ba u ma Lephing Pyrtuh ula shah jied kum u Waheh Shnong ka Dorbar Shnong Sohmynting.
Kane ka kam jied Waheh Shnong ha ka Sohmynting la hap ban pynlong arsien bad la hap ruh ban pyndam ar tylli ki jingpynbna jong ka Executive Committee ka Jaiñtia Hills Autonomous District Council (JHADC).
Ha ka jingjied Waheh Shnong thymmai kane ka shnong kaba long haka 18 tarik u Iaiong ka Dorbar Shnong kala jied ïa u ma Lephing kum u Waheh Shnong, hynrei ki 68 ngut ki paid nongshong shnong bad u ma Bravestar Phawa kila ujor sha ka konsil bad kynnoh ba leh bor u Dolloi bad pyrshah ïaka rai shnong ban jied kam Waheh Shnong tang ïaka jait kur Pyrtuh.
Ka JHADC kala thung Acting Waheh Shnong ha katei ka shnong da u Bravestar Phawa bad hadien ka jingpyrshah u paid nongshong shnong kala hap ban pyndam ïaka hukum kaba kala pynmih haka 1 Nailar 2019 (No.JHADC/POL/33/2007/53).
Ka JHADC kala pynmih biang da kawei ka hukum ba kala ithuh ïa u Lephing Pyrtuh kum u Waheh Shnong ba pura jong ka Sohmynting katkum ka jingpynbna (No.JHADC/Pol/33/2007/61 Dated 16 Nailar 2019) katkum ka jingpynskhem jong u Dolloi ka Elaka Amwi haka 23 Iaiong 2019.
Hynrei ïa kane ka hukum No.JHADC/Pol/33/2007/61 ruh ka Executive Committee JHADC kala pyndam bad pynmih ïaka hukum bad rai ban pynlong elekshon biang namar ba ki nongujor kila dawa ban pynlong da ka elekshon.
Dei ha kane elekshon kaba la hap ban pynlong biang ka sur jong u paidbah kala jop bad kala pynjop don burom ïa u ma Lephing Pyrtuh kum u Waheh Shnong ka Dorbar Shnong Sohmynting.
KHLIEHRIAT: Ka jingiohkem nong Nigeria ki Pulit jong ka East Jaiñtia kala kiew sha ka 12 ngut hadien ba kila ïoh kem sa lai ngut hynne ka step haka shnong Ratacherra.
Ïa kine ki lai ngut la ïathuh bala bat ïaki na ka bos Night Super ba kamai Silchar-Guwahati haka por ba khynra kali.
Halor kane ki Pulit jong ka East Jaiñtia Hills District kila register case bad la pyngngat ïaki haka kyndon aiñ Foreigner’s Act.
Arngut napdeng kine kiba shah kem kila wan na dewbah Africa sha Bangladesh bad kila rung beaiñ sha ka Ri haka 13 tarik une u bnai.
Ka khubor ka ïathuh ba uwei napdeng kine ki nong Nigeria la kynnoh ba u dei uba shong la sah hapoh ka Ri India la 3 snem lynter bad u ba don kam sniew.
Halor kane ka jingiohkem ïa kine ki nong Nigeria ka jingtohkit ki pulit kala ïaid shakhmat ban wad bniah ïaka jingthmu jong ki na kaei ka daw ba ki rung beaiñ sha poh ka Ri India.
U Superintendent of Police, East Jaiñtia Hills District ula kyntu ïa ki paidbah kiba don jingtip ïaki briew kiba donkti ban ïarap pynkam shilliang ïa kine ki briew na Bangladesh shapoh Ri India.
Kino kino kiba ai jingtip yn burieh ïaka kyrteng.
Kino kino kiba don jingtip phone ha une u niomber jong u SP, East Jaintia Hills 9485178835 lane shu phah da ka email: sp.
ejh-meg@gov.
in.
KHLIEHRIAT: Sa 6 ngut ki nong Nigeria kiba rung beaiñ sha ka Ri India kila shah kem haki Pulit jong ka East Jaiñtia Hills District haka shnong Ratacherra.
Ïa kine ki nong Nigeria la kem haka por step katba ki Pulit ki dang khynra kali ha ka shnong Ratacherra.
Kine ki nong Nigeria kila shong ha kawei ka bos Night Super kaba kamai Silchar-Guwahati.
Kumban shu pynkynmaw ba ki pulit ka East Jaiñtia Hills kila ïohkem shuwa lai ngut haka 13 tarik uwei u dei na ka ri Ivory Coast bad ar ngut ki nong Nigeria.
La iathuh ba kine ki nong Nigeria bad utei u nong Ivory Coast kila wan sha ri Bangladesh da ka liengsuin, hynrei ki rung beaiñ pat shapoh kane ka ri.
Kine ki briew na shilliang duriaw kila rung sha kane ka ri da ka jingiarap jong ki nong Bangladesh bad ki nong India kiba shong ba sah ha khappud la ong ka khubor.
Halor kane ka jingiohkem ïa kine ki bar ri, u Superintendent of Police, East Jaiñtia Hills District ula kyntu ïa ki paidbah kiba don jingtip halor ki briew kiba donkti ban ïarap pynkam shilliang pud ïa kine ki briew na Bangladesh shapoh Ri India ban ai jingtip sha u.
Kino kino kiba ai jingtip yn burieh ïaka kyrteng.
Kino kino kiba don jingtip phone ha une u nomber jong u SP, East Jaintia Hills 9485178835 lane shu phah da ka email: sp.
ejh-meg@gov.
in.
Halor kane ka jingïohkem ki pulit kila register iaka case ha Lumshnong PS bad la pyngngat ïaki haka kyndon aiñ Foreigner’s Act bad ka jingtohkit kala iaid shakhmat.
JOWAI: U Superintendent of Police, West Jaiñtia Hills District ula ïathuh ba ki shipai Border Security Force (BSF) kila ïoh kurup haduh 70 tylli ki masi na ka thain Muktapur.
La ïathuh ba haka 11 tarik une u bnai la ïoh kurup 25 tylli ki masi bad haka 13 tarik pat la ïoh kurup 45 tylli.
Ïa kine ki masi kiba la thmu ban shalan tuh sha Bangladesh la kurup haka por kumba 7 PM bad 8 PM  na Hawaitilla kaba hap ha Muktapur PP.Nakaliang u SP ula kyntu ïaki trai masi lane kiba don jingtip halor ka jingshah tuh masi ban wanmih sha Muktapur PP ban pyndep ïaka jingdonkam ka aiñ.
JOWAI: U Myntri ka tnad Transport bad kiwei u Ma Sniawbhalang Dhar ula ong ba ka jingithuh para kur para jait kadei kaba donkam bha ha kano kano ka kur ban ithuh ithaw bad ban lah ban pynbha ïaka imlang ka sahlang naduh ka shongkha shongman haduh ka kam iap kam im jong ka kur.
“Ka kur ka jait ka kynja kadei kaba kyntang ha ngi ki briew, hynrei namar ka jingïabeh ïaka kam shimet bunsien ngi klet ïaki kam ka kur bad ngim ithuh ithaw para kur," la ong u ma Sniawbhalang Dhar haba kren kum u kongsan haka jingïalang ka Dorbar jong ka Kur Dhar kaba long ha Jalapang, Wahiajer haka sngi Saitjaiñ.
Ula kyntu ia baroh ki para kur Dhar ba haba leit ba wan ha kino kino ki shnong ki thaw ne ha kino kino ki kam pynithuh ïalade iaka kur ka jait khnang ban ithuh I thaw kum ka kur Dhar kaba heh ka kur bad ula pynpaw ka jinglong kloi ban ïarap ïa kino kino ki jingeh jong ka kur katba lah ka bor.
Ïa kane ka jingialang ka Dorbar Kur Dhar la pyniaid da u President R Dhar, la ioh ia ka jingduwai na u ma Wansalan E.Dhar.
Ïaki kyntien pdiang na u S.Dhar, Chairman Kur Dhar Wahiajer.
Kiwei kiwei kiba ai jingkren ki kynthup ïa ka samla Fabiola Rupa Dhar kabei ka Muktiar, Kong Leslymon Dhar na ki longkmie, Adviser LLKD Jaiñtia ma DB Dhar, ma H Dhar Doloi Elaka Nartiang.
La  pynsngew ruh ia ka Report kyllum na u General Secretary ma DS Dhar, kong Nila Dhar Treasurer, President Kur Dhar Shillong bah Stevenson Nongdhar bad kiwei.
Kumba juh leh manla u snem ka kur Dhar ban pynshlur bad ban ai mynsiem ia ki samla pule ka kur ka la ai sngewbha da ki khusnam ba kyrpang ryngkat ki syrnod sha baroh ki samla pule jong ka kur kiba pass bha ne kiba poi shakhmat ha ki kyrdan bapher bapher ha ki eksam ba dang shu dep.
Ban pynbha shuh shuh ia ki rukom treikam jong ka kur Dhar la iashim bynta lang ha ka ban iaphylliew jingmut na ka bynta ka bha ka miat jong ka kur hi baroh kawei jylla.
Mynta ka sngi khnang ban pynkhlain shuh shuh ia ka rukom treikam jong ka kur, la ioh ban pynskhem ia ki lai tylli ki Zone treikam jong ka Kur Dhar ha Rilum Jaiñtia kiba don haki Elaka bapher bapher.
La pynphuh pynphieng ia kane ka jingiakynduh lang ka Dorbar Kur Dhar da ki jingshad bad rwai tynrai bala shimbynta shitrhem da ka samla jong ka kur na ki shnong bapher bapher.
JOWAI: Ka Jaiñtia Students’ Movement (JSM) kala ai da ka dorkhat sha u Myntri ka tnad Social Welfare Department jong ka sorkar jylla u Ma Kyrmen Shylla ban pynpaw ka jingpyrshah kaba jur halor ka jingweng kam ïa kawei ka longkmie na Nongbareh Rim, West Jaintia Hills District kum ka nongiarap jong ka Aganwadi tang namar ba kam don Aadhar Card.
Ka JSM kala dawa na u Myntri ka Social Welfare ban pyndam ïa ka hukum jong ka CDPO, ICDS Project Amlarem, West Jaiñtia Hills District bad ban pynsangeh mardor ïaka jing khot interview kaba la thmu ban khot haka 17 tarik une u bnai.
Kila dawa na u Myntri Social Welfare ba u dei ban ïakren bad ka sorkar ban pynlait ïaki nongtrei bad nongiarap haki Aganwadi ba kin lait ban ai number Aadhar ha kaban trei ha ki Aganwadi.
Ka JSM kala byrthen ba lada ym pyndam ia ka jingkhot interview bad thung biang iaka kong Mercy Lamin Amdep kaba na Nongbareh Rim kin pynlong ïaka jingiakhih paidbah.
JOWAI: Uwei u rangbah u ba ym lah satia ban ithuh ula shah iuh haka trok bad khlad hashen ha sor Jowai.
Kane ka jingjia kala jia haka por kumba 8 baje mynmiet ha iew Iawmusiang ha kaba katei ka trok kaba wan na ka thain Amlarem kaba don u registration AS 01 EC 1079 kala kum iuh ïa une u rangbah bad ula khlad noh hashen na ka daw ka jingmynsaw jur.
La ïathuh ba une u rangbah u dang ap kali bad ym tip na kaei ka daw ula poi sha khrum trok bad ula shah iuh na ka bynta ka shaka kaba shadien jong ka trok.
Ki paidbah kiba ïohi ia kane ka jingjia mar mar kila bat ïa u nongniah ka trok uba na shnong Larnai bad aiti ia u sha ki pulit Jowai Police Station bad ki pulit kila leit ruh ban shimti ia katei ka metiap u rangbah ban pyndep iaki jingdonkam ka aiñ.
KHLIEHRIAT: Lai ngut ki briew kiba dei ki nong Nigeria kila shah kem haki Pulit jong ka East Jaintia Hills District hadien ba kila shah kynnoh ba ki rung tuh shapoh ka Ri India.
Kine ki lai ki nong Nigeria la tip kyrteng kum u Koman Daniel, Nnyigide Jamina Okechukwu bad u Okeke Ifechukwu John.
Ïa kine ki lai ngut ki Pulit ka East Jaiñtia Hills kila kem ïaki na kawei ka bos Night Super hynnin ka miet ha Khliehriat.
La iathuh ba kine ki nong Nigeria kila wan na Ri Bangladesh bad kila rung tuh sha Ri India lyngba ka Jylla Tripura.
Ki Pulit kila ïoh kurup iaka passport bad ki pisa US Dollar.
Halor kane ka jingïohkem ia kine ki nong Nigeria ka jingtohkit ki Pulit, East Jaiñtia Hills kala iaid shakhmat bad la pyngngat ïaki Foreigners Act.
JOWAI: Kum shibynta jong ka jingpyndonburom ïaka jingdap 75 snem ka kot khubor The Shillong Times, la pyntreikam ïa ka ‘Clean up Shillong campaign’ ha kaba la sdang ban pynkhuid ïa ki bynta jong ka wah Umkhrah.
Haka 9 tarik une u bnai haka jingïalang kaba la khot da u ma S.K.Lato la ïakren ban sdang kum kane ka juh ka campaign ha Jowai ruh kum ka dak jong ka jingpyndonburom ïa ka jingdap 75 snem ka kot khubor The Shillong Times.
Ha kane ka sngi la pynlong ïa ka jingïalang ha kaba la ïadonlang ki riewpawkhmat bad ki nongïalam jong ki katto katne tylli ki seng kiba pawkhmat ha ka nongbah Jowai.
Ha kane ka sngi la wan hiar ruh na Shillong u Manas Choudhury u trai jong ka The Shillong Times, ka kong Patricia Mukhim ka editor jong kane ka juh ka kot khubor bad ka Jannet Street kaba don bynta haka Clean Up Shillong campaign.
Ka jingïalang ha kane ka sngi da kawei ka jingmut kala rai ban sdang kum kane ka juh ka prokram ha ka nongbah Jowai ruh bad la jied ïa u ma S.K.Lato kum u President, u Arwotki Sumer kum u Vice President, u H.H.Mohrmen kum u Secretary bad u Rudolph A.Laloo kum u Assistant Secretary.
Kane ka komiti thymmai ka shong pyrkhat ha ka 13 tarik bad kala rai ban ai kyrteng ïa kane ka jingpyrshang daka kyrteng ‘Clean Green Jowai Campaign’ kane ka komiti kala jied 24 ngut ki dkhot kiba kynthup ïa ki kynthei bad shynrang na ki bynta bapher bapher jong ka shnong Jowai.
Ka thong jong kane ka jingpynkhih ka long ban pynkhuid ïaka Ïawmusiang  kaba long ka pdeng bad ka ïitkhmih jong ka shnong Jowai.
Nalor kata kawei pat ka jingthmu ka long ban pynneh pynsah ïa ka jingkhuid jong ka wah Myntdu kaba ker tawiar sawdong jong kane ka nongbah.
Kane ka dei ka jingpynkhih mynsiem (campaign) naka bynta baroh kiba angnud ban pynlong ïa ka shnong Jowai kaba khuid bad la khot lang ïa baroh kiba don bynta ban ïatreilang na ka bynta kane ka jingthmu.
Naka liang jong ki nonngpynïaid ïa kane ka jingpynkhih mynsiem ka jingangnud ka long ban ïatreilang bad baroh kiba bynta ha Ïawmusiang kum ophis jong u DC Jowai, ka JHADC, ka Jowai Mnicipal Board, ka Dorbar Chnong Tympang Club, Ïawmusiang, ki nongpynïaid jong ki lai tylli ki ïew, ka Ïaw Seiñ Raid Jowai, ka Ïaw chor CNI bad ka Ïaw chyiap balang Presbyterian Church, Jowai ban ïatreilang na ka bynta kane ka jingthmu.
Naka liang jong ka kotkhubor The Shillong Times ruh kila pynpaw ba kin ai ka jingkyrshan mynsiem ban pynlong ïa kane ka jingthmu kaba jop.
JOWAI: Ka synjuk ki nongshet ja sngi jong ki khynnah skul-ka All Jaintia Mid-Day Meal Workers Union, Jowai (AJMMWU) kaba hap hapoh ka shatri jong ka All Jaiñtia Muster Roll Workers and Labour Union, Jowai (AJMRWLU) kala rai ban bteng ban pynlong ïaka jingiakhih paidbah ban pynbor ïa ka sorkar Jylla ban pynurlong ïaka jingdawa jong ki, kata ban  kyntiew ïaka honorarium na ka T.1000 sha ka T.5000 shibnai bad ka jingsiew ka dei ban long baroh 12 bnai haka shi snem.
Haka sngi Thohdieng da ki hajar ki nongshet ja sngi jong ki khynnah skul kila mih sha surok ryngkat ki jingthoh placard ban ïaid paidbah ba jai jai hapdeng u slap ban dawa na ka sorkar ban pynioh ïaka jingdawa ka jong ki.
Kane ka jingiaid paidbah kaba jai jai kala sdang naduh na Mihmyntdu bad iaid lyngba ka surok bah Ladthadlaboh, Iawmusiang, Chutwakhu, Iongpiah bad la pynkut ha madan ialehkai ka dong Tpep Pale.
U President jong ka All Jaiñtia Muster Roll Workers & Labour Union, u KL Pariat ula ong ba ka kane ka synjuk kala dep ai ka dorkhat ha u Myntri Rangbah ka Jylla naduh u bnai Jylliew ban dawa ban kyntiew ïaka tulop (honorarium) bad ban siew tulop 12 bnai haka dor T.5000 naka T.1000.
Kila dawa ruh na ka sorkar ban ai shuti haba pang ba shitom bad kha khun namar bun hi ki nongshet ja ki dei ki longkmie.
Ula ong ba haka jingiakren bad u Myntri Rangbah ka Jylla ula kular ban shimkhia ban pynurlong ïaki jingdawa ki nongshet ja sngi, hynrei naduh u bnai Jylliew haduh mynta ym don kino kino ki dak ki shin ban pynïoh iaka jingdawa jong ki nongshet ja sngi wat hadien ba ka synjuk kala pynkynmaw ïa u Myntri Rangbah halor kane ka jingdawa.
“Ka tulop ne ka honorarium kaba ïoh ki nongshet ja sngi ka shongdor T.30 shisngi, katba ka rukom trei jong kalong naduh ka por 8 baje mynstep haduh ba wai ka skul bad kane ka kam kam dei shuh ka kam trei shipor namar naduh mynstep ki hap ban pynkhreh ka bam ka dih bad hadien bala dep bam ki khynnah kin hap ruh ban sait ban khlein ïaki tiar ki tar.
" La ong u Ma Pariat.
Ula ong shuh shuh ba dei halor kane ka nongrim kila leit ban dawa na u Myntri Rangbah ban kyntiew iaka honorarium jong ki sha ka T.5000 bad ban ai ruh iaki kiwei kiwei ki jingmyntoi da kaba ailad iaki nongshet ja sngi ban pynrung kyrteng haka Meghalaya Building & Others Constructions Welfare Board lane ban pynrung ha ki Health, Social and Pension scheme kiba peit da ka sorkar, khnang ba kine ki nongshet ja sngi kin ïoh myntoi kumba ïohlem kiwei kiwei kiba trei bylla.
Kane ka synjuk hadien ka jingiaid paidbah haka sngi Thohdieng haka jingialang kaba lyngkot kala shim iaka rai da kawei ka sur ban bteng ïaka jingiakhih bad iaka jingiakhih yn pynbna hadien ba kila ïoh ban shong pyrkhat na baroh ki tnad jong ka  AJMRWLU na kylleng ka Rilum Jaiñtia.
JOWAI: Kumba ju long man la ka snem, Ka Dorbar Chnong Ladthadlaboh kan pynlong biang ïaka iew fete bad kala dep ruh ban pyllait ïaki ticket lucky draw ha kaba u MDC jong ka Jowai North u Ma Brightstar Chyrmang ula pyllait paidbah ïakine ki ticket kaban pynkhalai haka 6 tarik u Naiwieng (November) 2019.
Ïa kine ki ticket lucky draw u Ma Brighstar ula pyllait paidbah ha ophis jong ka Dorbar Chnong haka jingadonlang u Acting Waheh Shnong ka Ladthadlaboh Dorbar Chnong, Russel Nongrum, u General Secretary Ladthadlaboh ABM Shullai, u Sceretary Lucky Draw Samuel Lyngdoh bad u Assistant Waheh Chnong u ma S Bareh.
La iadonlang ruh ki dkhot ka Executive Body bad ki dkhot ka Shnong.
Ka Ladthadlaboh Dorbar Chnong ka pynlong ïaka iew fete manla u snem na ka bynta ban pynmih pisa ban tei iaka ïing skul kaba dang iaid shait shait mynta bad ban siew ïaka tulop nonghikai haka kyrdan Secondary.
Ka Dorbar Chnong ka kyrpad ïa baroh ki paidbah ban ai ka jingkyrshan ia kane ka iew fete bad ka Lucky kumba phi la ju ai ha manla ki snem khnang ba ka jingthmu jong ka Dorbar Chong kan long kaba jop.
U Ma Brightsar haba kren haka jingïalang pyllait paidbah iaki ticket ula kitbok kitrwiang ïaka Dorbar Chnong ba kan lah ban pyniaid iew bha iaki ticket khnang ba ki jingangnud bad ki jingthmu ba bha ka shnong kin long kiba jop.
Ka iew fete jong ka Ladthadlaboh kan long haka 5 bad 6 tarik u Naiwieng (November) bad iaka Lucky draw yn pynkhalai haka 6 tarik Naiwieng.
Ki Prize Lucky Draw ha une u snem:  1st Prize :- Maruti Swift  2nd Prize :- Mahindra Jeeto  3rd Prize :- Yamaha Ray-Z  Consolation Prize :- 3 tylli T.10,000/-.
SHILLONG: Ki Sengbhalang hapoh West Khasi Hills District ka Hynniewtrep Youths Council (HYC) ka Hynniewtrep Achick National Movement (HANM) bad  Western Youths Federation (WYF) kiba la ki leit  khang khyrdep ia ki dukan ha iew  Shallang bad leit jurip  ia ki kharkhana sain dewiong beain ha kine ki taiew bala dep kiba don haka thain Shallang ha kaba ki la lap ba ki don kumba 10 tylli ki karkhana bad ki bar jylla kiba bylla beaiñ ha kine ki karkhana kila ujor sha u CEM bad ki EM kiba dei peit ïaka jingtrei bylla ka KHADC.Kine ki lai seng haka 10 tarik une u bnai ki la ioh ban leit ia kynduh ai jingthoh ha u Chief Executive Member (CEM) ka Khasi Hills Autonomous District Council (KHADC) u Bah Teinwell Dkhar kumjuh ia u Executive Member ba dei peit ïaka tnad Labour Department u Bah Teibor Pathaw bad ia u Executive Member ba dei peit iaka tnad Trading Licence u Bah Paul Lyngdoh Na ka liang jong kinei ki sengbhalang ki la pynpaw ka jingbynñiaw hakhmat jong u CEM ba kumno katei ka shnong kaba don haka Hima Nongstoin ki ai NOC ia kine ki karkhana sain dewiong khlem da wat jingtip bishar bniah ha shwa ban ai NOC namar katkum jinglap jong kine ki seng i kumba kine kiba ioh NOC kim dei trai jong kine ki karkhana ki  lah ban  dei jongno re re bad kine ki karkhana ki ktah ruh ia ka koit ka khiah jong ki nongshong shnong bad haduh mynta ki la don 10 tylli hynrei ka KHADC kam don jingtip ei kaba pyn diaw ka dei ka jingioh shong ki dkhar ha kine ki karkhana bad bylla.
Katkum ka Ain jong ka Hima Nongstoin ka "The Administration of Nongstoin Syiemship Rules 2006" ka ong ha ka rule 8 (iii) bynta (a) A dkhar shall have no right to Settle or Cultivate in any part or Village within Syiemship ka mut u dkhar um lah ban shong shnong lane trei bylla hapoh ka Hima Nongstoin katba  kitei ki mynder ki ioh ban shong bad bylla katba mon hangne khlem jingtieng bad kane ka paw ba ka Hima ka pynkhein ia ka ain kaba ka la shna hi.
Kumta na ka liang jong u CEM u ong ba un sa shimkhia ia kane ka bynta bad katba na ka liang u Teibor Pathaw ula kular na hakhmat kine ki sengbhalang ba hapoh West Khasi Hills District mynta un pynsangeh shwa ban Issue ia ki Labour License khamtam ha ki bynta jong ka Shallang.
U Bah  Paul Lyngdoh u EM Trading License KHADC ula ong un sa khang noh bad un nym ailad ba kin ioh ban buh dukan hapoh Shallang khlem ki kot ki sla bad jingbit na KHADC.JOWAI: Ka Khasi Students Union (KSU), Jowai Circle hapoh ka jingialam u Morningstar Pasi bad u Phrakihowni Thubru president bad secretary KSU Jowai Circle haka jingïadonlang u president KSU Jaintia Hills Ohibait Dkhar bad kiwei kiwei ki dkhot kila leit ban ïakynduh ïa u Medical Health Officer incharge Nongbah PHC Dr.Luckystar Sungoh ban ia kren haka jingiadei bad ka jingeh bad ki jingduna kiba PHC ka ia kynduh ha kiba bun ki bynta.
Ka KSU haba la ïohlad ban ïakren bad u doctor kala lap ba wat la na kaliang ki doctor ki pyrshang ban pynbha ïaka jingshakri ka PHC kaba la don da ki phew phew snem ha katei ka shnong, hynrei dang bun bah ki tiar ki tar kiba kane ka jaka sumar ka dang donkam.
Kane ka kynthup ïaki tiar ban sumar ïa ki briew kiba don jingshitom bniat ha kaba u doktor kane ka jaka sumar u dang pyndonkam da ki shuki paidbah bad kane ka jaka sumar kam don iia kita ki shuki ne ki jingthiah kiba iadei bad ban sumar iaka jingpang bniat.
Kane ka jaka sumar kam biang ki dawai dashin na ka jingbun ki paidbah nongshim dawai na ki shnong ba marjan bad ki hap ban thied dawaina shabar.
Kane ka PHC ka don Doctor Ayurvedic, hynrei ka pharmacist Ayush pat kam don.
Nalor kata kane ka jaka sumar kam kam don ka um kaba biang ban pyndonkam ha kane ka jaka sumar kaba kadei kaba kongsan ba kino kino ki jaka sumar ki dei ban don ka um kaba khuid.
Kane ka PHC kala biang lut nadong shadong ki jingtei haba nujor bad kiwei kiwei ki PHC, hynrei ka donkam ïaka sorkar ban pynbiang iaki tiar ki tar bad baroh ki jingdonkam ka jaka ai jingsumar ba kan lah ban ai ka jingshakri kaba biang ia u paidbah.
JOWAI: U Ma Finelynes Bareh ula jop suk bad shah jied ban long kum u Chairman ba thymmai jong ka Jaitnia Hills Autonomous District Council (JHADC).
U Ma Finelynes Bareh MDC ka Rymbai Khliehriat u la jop suk kum u Lamphang ka JHADC haka jingjied kaba long haka sngi Nyngkong ha kaba ym don mano mano ba ïaleh pyrshah.
U Deputy Chairman JHADC u Ma Ailad Bhoi ul pyniaid ïa kane ka jingjied Lamphang thymmai ka konsil hadien ka jingiehnoh kam u ma Lakhon Biam haka sngi Nyngkong uba la kyntiap sha ka seng Bharatiya Janata Party (BJP).
Ïa kane ka jingjied Chairman la pynlong haka por 1:30 PM haka sien shong dorbar kaba ar bad Deputy Chairman uba pynïaid ïaka dorbar u la pynbna ïa ka kyrteng u ma Finelyness kum u nongjop khlem da don satia ba ïa aireng pyrshah.
JOWAI: Watla ka Bharatiya Janata Party (BJP) bad ka Congress ki dei nongialeh haka seng sain sima, hynrei haka Jaiñtia Hills Autonomous District (JHADC) kin hap ban iadei paralok bad ban ïashong lang haka kynhun jong ka liang pyrshah.
Ka Congress ka don saw ngut ki MDC kaba kynthup ïa u Awhai Andrew Shullai, Aiborlang Shadap, Holando Lamin bad u Arbor Hima Darnei, hynrei da ka jingrung BJP ki saw ngut ki MDC ka UDP kynthup ia u Chairman ka JHADC u Lakhon Biam kiba ym shym la ïoh ka lad ban bsuh khlieh lang haka United Democratic Alliance (UDA) ha JHADC kaba iatreilang ka National People’s Party (NPP) bad ka United Democratic Party (UDP) kin hap ban shong noh haka liang pyrshah.
Kane kan long ka history haka sain hima sima jong ha Jaintia Hills (JHADC) bad ka Jylla ha kaba kine ki ar tylli ki seng kiba long ki nongialeh kin hap noh ban iadei paralok bad ban shong haka liang pyrshah.
U Chief Executive Member jong ka JHADC u ma Thombor Shiwat uba long ruh u nongialam ka UDA ula ong ba ka UDA da kawei ka sur kala rai ban kim ailad ban bsuh khlieh ka BJP ha kane ka Executive Committee kaba iatreilang ka NPP bad UDP ha JHADC.Kala don ka jingkyrpad na ki nongialam ka BJP ba nym weng Chairman ia u ma Lakhon Biam bad ban kynthup ruh ïa baroh ki MDC BJP haka UDA, hynrei ka UDA ka ieng haka nongrim ban kyntait iaka BJP shabar ka Executive Committee ne UDA kaba ialam ka UDA (NNP & UDP) bad la rai beit ka ka BJP kan hap ban shong haka liang pyrshah ha JHADC.JOWAI: Ka United Democratic Alliance (UDA) kaba ïatreilang ka seng National People’s Party (NPP) bad ka United Democratic Party (UDP) ha Jaiñtia Hills Autonomous District Council (JHADC) kala rai ban thung Chairman thymmai da u ma Finelyness Bareh MDC jong ka Rymbai Khliehriat Constituency.
U Ma Thombor Shiwat u nongïalam ka UDA uba long ruh u Chief Executive Member (CEM) jong ka JHADC, ula ong ba ka UDA haka jingïalang haka sngi U Blei kala rai ban wanrah beit ïaka resolution ban pynhap ïa u Lakhon Biam na ka shuki Chairman uba la kyntiap seng bad pynsiasoh sha ka Bharatiya Janata Party (BJP) ha ryngkat bad 3 ngut kiwei pat ki MDC UDP.Ka UDA da kawei ka sur kala dep rai ban jied Chairman ba thymmai ka konsil da u ma Finelynes Bareh uba bat iaka kam EM ba dei khmih iaka tnad Political ka JHADC uba la kloi ban ïehnoh ïaka kam EM bad ban shimti ïa ka kam Chairman JHADC.JOWAI: Ki dkhot ka Liang Pyrshah ha Jaiñtia Hills Autonomous District Council (JHADC) kaba kynthup ïa u Ma Awhai Andrew Shullai, u nongialam ka liang pyrshah, u Arbor Hima Darnei, Holando Lamin bad u Aiborlang Shadap kila rai ban ujor sha u Lat ka Jylla bad ka ïing bishar halor ka jingkynnoh ba u Deputy Chairman jong ka JHADC u Ma Ailad Bhoi ula ïaid lait ïaki kyndon treikam ka konsil bad ka rukom pyniaid kam ka dorbar uba la rai pynlong iaka jingjied Chairman khlem da pyntip sha u Lat halor ka jingthylli ka shuki Chairman ha JHADC.U Andrew ula ong u Lat ka Jylla ula khot ïa kane ka Dorbar ban weng ia u ma Lakhon Biam na ka shuki Chairman hadien ba ula ïoh ka shithi ujor na ki 22 ngut ki MDCs ka konsil ba kila duh jingshaniah ïa u Chairman ka konsil Ma Lakhon Biam uba la pyndonkam bakla iaka bor.
U ma Lakhon u dei u MDC uba la rung bad pyniasoh sha ka Bharatiya Janata Party (BJP) bad ki lai ngut kiwei pat ki MDC.U Lat ka Jylla katkum ka sub-rule (5) jong ka Rule 36 jong ka Assam & Meghalaya Autonomous District Councils (Constitution of District Councils) Rules, 1951 ula khot iaka dorbar haka 9 tarik une bnai ban wanrah ïaka resolution ban wengkam Chairman ia u ma Lakhon Biam katkum ka Rule 107 jong ka District Council Rules.
U Lat ula aibor ia u Deputy Chairman ban pynïaid ïa kane ka Dorbar jong ka Konsil khnang ba ki dkhot ka Liang Synshar kin ioh ban wanrah iaka resolution ban weng Chairman.
U Deputy Chairman ka Konsil u Ma Ailad Bhoi ula pynbna ba ula ioh pdiang iaka shithi iehnoh kam u Chairman haka step sngi Nyngkong.
Namar ba ka shuki Chairman kala thylli u Deputy Chairman ula pynbna ban jied ia u Chairman ba thymmai ka konsil haka juh ka sngi.
Haka por step haka dorbar ym don mano mano na kaliang pyrshah kiba wan haka dorbar kynthup iaki saw ngut ki MDC BJP.Ha ka jingjied Chairman ba thymmai kaba long haka por nohphaisngi kaba pyniaid da u Deputy Chairman ula pynbna ba u ma Finelynes Bareh ula jop suk khlem don mano mano ba pyrshah.
Shuwa ban pynlong iaka elekshon jied Chairman ki dkhot ka Liang Pyrshah ruh ki iadonlang haka dorbar, hynrei kila ieng ban pyrshah ïaka jied Chairman thymmai hapoh ka dorbar bad kynnoh ba ka iaid lait iaka kyndon jong ka Autonomous District Council Rules namar ba khlem pyntip sha u Lat hadien ka jingiehnoh kam u Chairman.
U Ma Awhai Andrew Shullai u nongialam ka Liang Pyrshah ula ong ba katkum ka rule 32 jong ka sub-rule (1) ka kyndon pynïaid kam jong ka District Councils ka ong lada ka shuki Chairman ka thylli ka donkam ka jingjied ïa u Chairman ba thymmai bad u Lat ka Jylla un buh ïaka tarik ban jied Chairman bad u Deputy Commissioner lane u Secretary jong ka District Council kin pyntip sha baroh ki dkhot jong ka konsil.
U Ma Winning Garland Sungoh, u Phasmon Dkhar, u Richard Sing Lyngdoh kiba don na ka liang kila ong ba u Deputy Chairman uba pynïaid ïaka dorbar u lah ban pynlong ia kane ka jingjied Chairman thymmai katkum ka kyndon rule 123 ka ong ba u Chairman u don ka bor ban pynïaid ïaki kam ka ïing dorbar ha baroh ki jait kam, kumjuh ruh ki bym shym la buh ha kane ka kyndon pynïaid kam.
Ki dkhot ka liang synshar kila ong u Chairman udei ban pyniaid beit ïaka elekshon jied Lamphang thymmai.
U Ma Andrew ula ieng biang ban pyrshah bad ula ong “Lada u Deputy Chairman un iaid shakhmat ban pynlong ia kane ka elekshon jied Chairman ka pynkhein ïaka kyndon aiñ jong ka konsil bad kalong kaba beaiñ bad wanrah iaki nuksa kiba sniew kum u nongmihkhmat.
U Deputy Chairman u dei ban pyndam ia kane ka elekhson jied Chairman.
" Namar ba u Deputy Chairman ula iaid shakhmat ban pynlong iaka jingjied Chairman ki MDC ka Liang Pyrshah kila mih jyndat napoh ka ïing dorbar.
Ka Liang Pyrshah kala byrthen ban ujor sha u Lat Jylla bad ka ïing bishar ban ujor halor ka jingpyndonkam bakla u Deputy Chairman iaka bor.
U Ma Andrew ula ong ba lada ka pdiang ka ïingbishar iaka jingujor jong ngi wat ban pynduh jinglong nongmhkhmat ruh ka don ka kyndon haka ADC rules.
U ma Thombor haba ïakren ula ong ba ki ieng halor ka nongrim ba ka rule 123 ka ai bor ia u Chairman ban pyniaid iaki kam ka dorbar kumjuh ki bym buh haka rule bad kane ka jingjied ia u Chairman kalong kum ka rukom hi namar ba la thylli ka shuki Chairman.
JOWAI: Ka Dorbar Shnong Caroline Colony, kawei na ki shnong kaba don ha sor Jowai kala pyllait paidbah ïaki Code Bins ne ki jaka pynlang ñiut ban pynïakhlad ïaki ñiut kiba pyut bad ki bym pyut ki mih na man la ki thliew ïing ha kane ka shnong.
Ïa kine ki jaka pynlang ñiut ka shnong Caroline Colony kala ïoh haduh 217 tylli lyngba ka Jowai Municipal Board (JMB) bad la sam ïaki sha ki nongshong shnong haka sngi Saitjaiñ haka jingai jinghikai halor ka Solid Waste Management kaba la pynlong da ka Dorbar Shnong lyngba ka Environment & Sanitation Committee.
Ha kane ka jingai jinghikai la ïadonlang ka Kong RS Manner, Chief Executive Officer (CEO) Jowai Municipal Board (JMB) kaba long kum ka kongsan, u Waheh Shnong Dorbar Shnong Caroline Colony Ma AT Gatphoh bad kiwei kiwei ki dkhot ka shnong.
Kine ki Code Bins ki don ar rong, kaba jyrngam na ka bynta ban pynlang ïaki ñiut kiba pyut bad ka rong blue na ka bynta ki ñiut ki bym lah ban pyut.
Ïa kine ki niut yn wan lum da ka kali kit ñiut ka JMB arsien shitaiew.
Kong RS Manner kala long ba ri ha pyrthei baroh mynta kila ïakhun ban jop ïaka jaboh plastic namar ba ka sawdong sawkun ka mariang kala shah ktah jur haka jaboh plastic kaba la ktah ïaka koit ka khiah u briew bad ka jingthaw ba im baroh.
Kala kyntu ïa uwei pa uwei u nongshong shnong ba don ka jingkitkhlieh ban wanrah ka jingkhuid jingsuba ka shnong ka thaw bad ban iakhun ban iada iaka mariang.
“Ka Ri India kala sdang iaka aiñ Plastic Waste Management Rules, 2016 bad Solid Waste Management Rules 2016 ban tem ïaka jaboh plastic bad kala khang ban pyndonkam ïaki plastic kiba duna ka jingrben 50 micron bad la khang ban shna ïaki plastic ki bym kdew thikna ïaka jingrben ka plastic," ong ka kong Manner.
Ha West Jaiñtia Hills U District Magistrate ula pynjari da ka kyndon aiñ 144 CrPC ban ïakhun ïaka jaboh plastic kiba mih na kylleng ki iew namar ba ki wah bad ki wah duid hadien bala hap slap ki shah ktah na ki jaboh plastic kaba ktah ïaka koit ka khiah u briew.
Ha kane ka aiñ kino kino kiba leh pyrshah ki shah dain kuna kynthup ka shah set phatok.
Ka kong Manner kala kyntu ïaki nongshong shnong ban iatreilang khnang ban jop iaka jaboh plastic bad pynshlur ia u paidbah ban pyndonkam da ki pla kot bad ki pla kiba da ka jain bad ki thaw thain da ki skhen ki seij haba leit iew leit hat ne kino kino ki kam.
KHLIEHRIAT: Ki Pulit kiba dei ban peit ïaka kam drok Anti Narcotics Task Forces jong ka Khliehriat Police Station bad ka Ladrymbai Out Post kila ïoh kurup biang sa 90.38 grams u drok Heroin na Khliehriat haka sngi Thohdieng.
Ïa une u drok la ïoh kurup na uwei u briew uba wan na ka night super bos na Silchar Jiribam sha Shillong Guwahati.
Halor kane ka jingtohkit ki Pulit kala iaid shakhmat bad la pyngngat ïa u hapoh ka kyndon aiñ katkum ka case Khliehriat PS Case No.137 (9) 19 u/s 8(c) 21 (b)/29 NDPS Act.
JOWAI: Ka hostel jong ki khynnah skul ka Government Girls’ Higher Secondary School kala jot rathai bad ki biar kila orpait lut ha kaba ki bor pyniaid kim nud shuh ban shah iaki khynnah ban sah ha kane ka ïing namar ba kala synjor shaba palat bad ka don haka jingma.
Ki khynnah skul kiba wan na ki shnong kiba jngai kiba thmu ban sah haka hostel kim ioh shuh ban sah ha katei ka iing naduh ba sdang une u snem namar ba kane ka iing kala jot bad la paw ki nar rod bad ka donkam ban shna thymmai.
Ka Ri Jaintia Youth Federation (RJYF) hadien ba kila ïoh jingujor na ki kmie ki kpa jong ki khynnah kala leit ban jurip ïa kane jaka sah jong ki khynnah kynthei, ha kaba la lap shisha ba kane ka building jong ka Hostel ka la jot rathai bad ka don hapdeng ka jingma.
U Ebormi Pale General Secretary RJYF, u Molith Laloo Vice President RJYF bad kiwei kiwei ki dkhot kane ka seng kila iakynduh iaka Guardian jong kane ka Hostel ka kong Banrilin Chyna,.
Ka kong Banri kaba peit ia kane ka hostel kala ïathuh ba naduh ba sdang jong une snem kim shah shuh iaki khynnah ban sah ha katei ka ïing namar ba kala shong synjor shaba palat bad ki tieng ruh ioh jia eiei iaki khynnah bad kim nud shuh ban kitkhlieh ban shah iaki khynnah ban sah ha kane ka hostel.
Na kaliang kiba halor kila dep pyntip sha PWD bad sha ka tnad Pule Puthi, hynrei haduh mynta ym don mano mano ba shimkhia ban shna ne maramot kane ka ïing sah ki khynnah skul.
Na kaliang ki nongalam ka RJYF kala dawa naka tnad Pule Puthi ban shna ïa katei ka hostel ban myntoi ki khynnah kiba wan na ki jaka ba jngai bad nongkyndong ban bteng iaka jingpule jong ki ha Jowai bad ban kin lait ruh ban sah iing wai.
KHLIEHRIAT: U Myntri ka tnad Revenue u ma Kyrmen Shylla ula kyntu ïaki khynnah ban kiar na u drok bad kiwei kiwei ki jingmlien ba sniew ba kin jop haka jingim pule puthi jong ki.
U ma Kyrmen ula ong ia kane ha ka jingrakhe ïaka 58th Teacher’s Day kaba long ha Khliehriat West Community Hall kaba pynïaid da ka District School Education Officer, East Jaintia Hills.
U Ma Kyrmen haba kren shuh shuh ha ka sngi burom ïaki nonghikai “ngi long kumba long mynta kadei namar ba ka jingdon ki nonghikai kiba la saiñdur ïaka jingim jong ngi.
" Ula ai khublei kyrpang ïa baroh ki nonghikai kiba len lade pynioh ïa ka jingnang jingstad iaki khynnah skul bad ban saiñdur iaka lawei jong ki ba kan long kaba phyrnai.
U Deputy Commissioner, East Jaiñtia Hills District Bah FM Dopth ula ai khublei kyrpang iaki nonghikai kiba dei ki rishot kiba khlaiñ ha ka ban kyntiew ïa ka ri bad bad ki dei ruh maki kiba pynlong ia u/ka khynnah ban long ki myntoi jong ka imlang ka sahlang.
La pynkup burom ruh iaki nonghikai da ka khusnam District Award.
Haka kyrdan secondary la ioh da ka Kong Patsie Marbaniang, MA Assistant Lecturer Khliehriat Higher Secondary School Khliehriat.
Haka Upper Primary la ïoh da u Ma Monday Nongtdu, BA Assistant Teacher Sutnga Govt.
UP School bad haka Lower Primary la ioh da ka Kong Iooluti Malang, PUC Head Teacher Holy Family RCLP Khliehriat.
The Best Scout Master la ïoh da u Ajoy Suchiang na Ambrose Memorial School Khliehriat bad Best Guides Captain ka kong Rose Mary Phawa na Little Star Secondary School Ladrymbai.
KHLIEHRIAT: Ki Pulit Anti Narcotics Task Force (ANTF) kiba dei peit ïaka jingkhaii drok kila ïoh kurup haduh 76000 tylli ki “Ya Ba" tablet kiba la tip ruh kum ki “World is Yours" (WY) kiba khia haduh 7.85 Kg ba shongdor haka dor iew haduh 1 klur tyngka na Khliehriat.
Ia kine ki dawai jingdih pynbuaid la kurup da ka jingiatreilang ki Anti Narcotics Task Force (ANTF), jong ka East Jaiintia Hills bad East Khasi Hills bad ki pulit jong ka Khliehriat Police Station.
U Superintendent of Police East Jaintia Hills District, Vivekanand Singh, IPS ha u kyrwoh ba ula pyllait ula ba ia une u dawai dih pynbuaid la ïoh kurup na kawei ka longkmie kaba wan na Silchar bad thmu ban leit sha Shillong-Guwahati ha kawei ka kali Sumo.
Ha kaba iadei bad kane ka jingioh kurup ia kine ki dawai tablet bad ioh kem ia kane ka longkmie ka jingtohkit ki pulit kala iaid shakhmat bad la pyngngat iaka hapoh ka kyndon aiñ katkum ka Khliehriat PS Case No.135 (9) 19 u/s 8 (c)/22 (c)/29 NDPS Act.
Shuwa kane ka jingiohkurup ia kitei ki dawai tablet, haka 4 tarik une u bnai ki pulit ANTF jong ka East Jaintia Hills bad East Khasi Hills bad ki Pulit ka Ladrymbai OP kila ioh kurup haduh 70.43 gms u drok Heroin na ki ar tylli ki jaka na sor Shillong.
Halor kane ka jingtohkit kala iaid shakhmat bad la register case-Khliehriat PS Case No.133 (8) 19 u/s 8(c)/21 (b)/29 NDPS Act.
Ha kaba iadei bad kane ka jingkhaii drok kiba la shah kem baroh kila kot sha ka 6 ngut bad la kurup haduh 93.92 gms haduh mynta.
KHLIEHRIAT: Ka Khasi Students’ Union (KSU) Jaintia Hills District Unit hadien ba la pynmih iaka draft National Register of Citizen (NRC) ha Assam ha kaba 19 lak ngut ki briew kim shym la rung kyrteng kala nang nang pynkhlain iaka jingkhang lad ban rung beaiñ ki bar jylla shapoh ka Jylla.
Haka sngi Balang ka KSU Narpuh Circle hapoh ka jingialam u President KS Suchiang, u Sanatomba Bamon General Secretary bad kiwei kiwei ki dkhot ki la leit hiar sha ka shnong Ratacherra ban ia kynduh ia u Incharge ka Infiltration Check Gate u bah D.Nongseij ban ai ka jingiatrei lang bad ka tnat pulit ha ka jingkhynra iaki kali ba wan na Lower Assam kiba na Silchar, Badarpur bad kiwei kiwei.
Ka KSU kaba sngewkhia halor ka jingjyllei ki briew kiba nabar kiba rung ba mih sha kane ka Rilum Khasi Jaintia bad khamtam hadien ba duh pynrung kyrteng ki 19 lak ngut ki briew haka NRC kala pynkhlain bad khynra bad khanglad iaka jingthmu wan buhai shnong beaiñ ki bar jylla sha kane ka thain namar ba kane ka jylla ka suk bha iaki ban wan buhai shnong ba tlot palat ka bor jong ka aiñ.
Ka KSU kala pynpaw ruh ka jingbynñiaw halor ka jingslem ban tei iaka khyrdop Entry bad Exit point ha katei ka thain.
Kala ai mynsiem pat iaka KSU ba hadien ka jingiakynduh bad u Bah Nongseij uba dei peit iaka khyrdop Infiltration ha Ratacherra uba la kam ba nakaliang jong ki kila pyndep iala ka kamram katkum ka jingbthah jong kiba halor bad miet bad sngi ki pynlong ka jingkhynra ia ki kali bad kam ruh ba da ki spah ngut ki barjylla ki la shah pynphai namar kim biang ki kot ki sla.
Ka KSU kala pynpaw ba ka sorkar Assam kala ai por sa 120 sngi ia ki briew ki bym pat rung kyrteng haka NRC ban kyrpad sha ka Foreign Tribunal ka don ka jingsyier ba kine ki briew ki bym pat rung kyrteng haka NRC kin pyrshang ban rung tuh sha kane ka jylla ban buhai shnong bad halor kane ka KSU kala kyntu ia u ophisar ba dei peit katei ka khyrdop ban pyrkhing bha bad jurip bniah bha iaki kot ki sla bad ban khynra ia baroh ki jait kali ban khanglad iaka jingrung beaiñ ki bar jylla sha kane ka thain.
KHANDULI: Ki nongialam ka Jaintia Students Union (JSU) ban khanglad iaka jingrung beaiñ ki bar jylla lyngba ki shnong khappud Assam-Meghalaya kala hiar sha ka shnong Khanduli ban khynra ïa ki briew kiba wan rung khlem kot khlem sla shapoh ka Jylla haka 2 tarik une u bnai.
Kane ka jingleit khynra ka JSU kadei hadien bala pynmih iaka draft National Register of Citizen (NRC) ha Assam ha kaba 19 lak ngut ki briew kim shym la rung kyrteng ha ka NRC.Ha kane ka jingleit khynra sha Khanduli la ialam khmat da u President JSU Lawyerson War, General Secretary JSU u Jersom Shylla bad bad kiwei kiwei ki dkhot ka JSU.Ka JSU kala lum jingialang ruh iaki Waheh Shnong bad ki VDP shnong katei ka thain ban kyntu ban shimkhia ban peit iaka jingrung jingmih ki bar jylla ha katei ka jaka khappud.
Ka JSU kala iakynduh ruh ïa u Officer Incharge ka Saitsama Police Out Post ban kyntu ïa u ban shimkhia ha kaban khanglad iaka jingwan rung beaiñ ki briew na Assam lyngba ka West Karbi Anglong.
Ka JSU kala ong ba nakaliang utei u pulit ula pynpaw ba ki kynduh jingeh bha ban pyndep ïala ka kam ram namar ba duna briew ne pulit katei ka out post, hynrei na kaliang ka JSU namar ka jingduna pulit kala tyrwa ban ia trei lang bad ki bor pulit ryngkat bad ki VDP jong ka thain bad ka shnong Khanduli.
U Lawyerson War ula ong ba kin pynlong iaka jingkhynra iaki kali kiba rung ba mih na Rilum Jaiñtia ula phah ruh ia baroh ki tnad treikam ka JSU khamtam kiba don ha khappud Assam bad Bangladesh ba kin peitngor ïaka jingrung ki kali bad ki briew na bar jylla bad la bthah iaki nongialam ki tnad ka JSU ban pyntip sha ki bor pulit lada lap ia ki mynder ri kiba suba kiba dei na bar ri ne bar jylla.
JOWAI: Ka Jaiñtia Hills Autonomous District Council (JHADC) hapoh ka jingalam u ma Thombor Shiwat Chief Executive Member (CEM), JHADC ha ryngkat u Deputy CEM JHADC u Ma Lasky Rymbai, u EM Taxation ma Winning Garland Sungoh, u ma Lakhon Dkhar, MDC Khliehtyrshi bad u Nominated MDC u ma Octomewot Lamin kila leit sha nongbah Delhi ban ia kynduh ïa u Arjun Munda, Union Minister jong ka tnad Tribal Affairs ban pan jingarap song pisa T.103 klur na ka bynta ki kam ban kyntiew iaka jngoh kai bad pynneh pynsah iaka kolshor.
U Ma Thombor Shiwat CEM, JHADC ong ba ha kane ka jingïakynduh ïa u Arjun Munda haka sngi Balang kila ai daka dorkhat ban shna ïaka Jaiñtia Tribal Museum, Preservation of Heritage Sites, Tribal Cultural Programme & Eco Tourism kaba kila mang haduh T.103 klur.
“Kane ka jingleit ïa kynduh jong ngi ïa une u Myntri ka tnad Tribal Affairs kalong kaba seisoh bad ula kular ban shimkhia ban pynïoh song jingiarap pisa sha ka konsil ban pynbha ban pynneh pynsah iaka mati ki longshuwa ha kane ka thain bad ka kolshor bad ka kam jngohkai," la ong u ma Thombor haba kren lyngba ka phone bad u syllad.
com na nongbah Delhi.
Une u Myntri ula ai ksai ba un theh ki lad jingiarap sha ka konsil khnang ban kan pynshlur ia ki nongshong shnong ka thain ba kin tyngkai ïaki jingbuh jingsat u barim bad ban pynneh pynsah iaka riti ka dustur jong ka jaidbynriew jong ngi, la pynkut u ma Thombor Shiwat.
JOWAI: Ka bor synshar District jong ka West Jaiñtia Hills District ban pynlong ïaki shnong ki thaw bad ki um ki wah kiba khuid kiba suba bad ban jop ïaka jaboh plastic kala khang pyrshah ban bret pathar ia baroh ki jait jaboh plastic bad ban pyndonkam plastic ba duna ka jingrben 50 micron ha baroh kawei ka district jong ka West Jaiñtia.
U District Magistrate jong ka West Jaiñtia Hills District ula pynjari da ka kyndon aiñ 144 CrPC bad la mana pyrshah bad bret pathar ïa baroh ki jait jaboh plastic sha ki wah bad ki wah duid bad u la maham ruh ban set phatok bad shain kuna ïa kiba leh pyrshah ia kane ka hukum.
U District Magistrate ula pynmih ka hukum bad ban pyntreikam ruh iaka jingbthah jong ka National Green Tribunal bad kane ka hukum kan treikam ha baroh kawei ka district.
Kino kino ki briew kiba ïaleh pyrshah ïa ka hukm bad pynkhein ïa ki kyndon jong ka Solid Waste Management Rules 2016 bad Plastic Waste Management Rules 2016 kin shah pynshitom hapoh ka kyndon aiñ katkum ka section 45 (A) jong ka Water Prevention & Control of Pollution Act 1974 kaba kynthup ïa ka jingshah set phatok kaba lai bnai lane ka jingshah dain kuna kaba T.10000 ne baroh ar ki jingpynshitom bad ka lah ruh ban bteng da ka jingshah kuna kaba T.5000 manla ka sngi ia kiba leh pyrshah.
Ki jaboh plastic kum ki bilor um ki pla plastic bad ki thermocol na Iawmusiang, na Iawthymme ba pyniaid da ka Jaintia Hills Autonomous District Council Jowai bad kiwei ki iew ba shisien shi taiew baroh ki jaboh ki tuid sha ki wah bad ki wah duid hadien bala hap slap bad kane ka pynjaboh ki um ki wah kaba ym bit ban pyndonkam ia u briew bad kaba kaba ktah ïaki jingim hapoh um kaba bad baroh ki jingthaw ba im kumjuh iaka koit ka khiah u briew.
U District Magistrate ula ioh ka report ba kane ka jingbret pathar ïaki pla plastic, thermocol bad kiwei ki jaboh jabain kila ktah ïa ki wah naduh ka Myntdu, ka Umiurem, ka Myntang, ka Umngot, ka Mynkjai, ka Mynriang bad kiwei kiwei.
Ka NGT ka la bthah ba dei ban pynthikna ïaka rukom bret jaboh jabain katkum ki kyndon jong ka Solid Waste Management ha baroh ki ïew shisien shi taiew bad dei ban pynthikna ban don ka jingkhuid jingsuba bad ban pyniakhlad iaki niut ki nier kiba kiba pyut bad kibym pyut bad ba ki nongshong shnong, ki nongshong ki dei ban don ka jingkitkhlieh ban pynkhuid iaka sawdong sawkun ka mariang ban suk ki pateng ban wan bad kiba mynta.
Ha kawei pat ka hukum, u District Magistrate jong ka West Jaiñtia Hills District u la mana ban shna bad ban sam bad ban die iaki plastic kiba duna ia ka 50 micron ka jingrben bad ia kino kino ki jait plastic ki bym lah ban kdew thikna ïaka jingrben katkum ka kyndon jong ka Plastic Waste Management Rules, 2016 ha baroh kawei ka district.
U District Magistrate u la pynmih ia hukum katkum ka kyndon aiñ 144 CrPC hadien ba la lap ïaka jingbret pathar iaki jaboh plastic, pla plastic ha jaka jngoh kai pyrthei bad ha kiwei kiwei ki jaka, kaba wanrah ka jingsah kut ki nala da ki jaboh plastic kaba wanrah ia ka jingma kaba khraw ia ka mei mariang bad ka koit ka khiah u briew.
Shuh Shuh u Superintendent of Police West Jaiñtia Hills Bah Lakador Syiem kum shibynta ban pyntreikam ïaka kyndon aiñ katkum ka section 101 Meghalaya Police Act 2010 ula kyntu ia baroh ki paidbah ba kim dei ban pynjakhlia iaki lynti synkieng paidbah bad baroh ki jaka jngohkai hapoh ka District lane ban pynwit pynthud iaka leit ka wan u paidbah.
Kino kino kiba leh pyrshah ki shah pynshitom da kaba set phatok katkum ka kyndoh aiñ hapoh ka section 102 jong ka Meghalaya Police Act 2010 bad ka kuna kaba T.5000/-  La kyntu ia baroh ki nongwan jngoh kai ban pynneh iaka jingkhuid jingsuba ki jaka jngoh kai bad ym bit ban bret pathar iaki jaboh plastic bad ki dei ruh ban rah iaka pla thep niut bad kine pla thep niut dei ban bret ha ki jaka ba dep bret niut.
JOWAI: U Lat jong ka Jylla ula khot ïaka dorbar weng Chairman jong ka Jaiñtia Hills Autonomous District Council (JHADC) hadien ba ki 22 ngut ki MDC kiba don haka liang synshar haka konsil kila phah ka shithi ba kim don jingshaniah shuh ia u Chairman ba mynta u Lakhon Biam.
U Lat ula khot ia kane ka dorbar haka 9 tarik une u bnaiNailur haka por 11 AM ha ïing dorbar jong ka konsil ban wanrah ïaka resolution ban weng ïa u Chairman katkum ka ADC Rules 107.
Ïa kane ka dorbar yn pyniaid da u Deputy Chairman jong ka Konsil u Ma Ailad Bhoi.
KHLIEHRIAT: Ka Society for Promotion of Tourism, East Jaintia Hill District, Khliehriat ha ryngkat ka jingiatreilang ka ophis jong u Deputy Commissioner, East Jaintia Hills District, Khliehriat ka la pynlong ia ka District Level Inter School Art and Culture Competition 2019 na ka bynta ki Upper Primary School (UPS) ha ka 3 tarik Nailur 2019 ha Community Hall, Khliehriat West Ka kong S Suiam, Research Office jong ka District Planning, East Jaintia Hills District kala plie pyrda ia kane ka iakop bad kala kynrtu ia ki samla pule kiba dangkhie dangsan ban shim bynta shitrhem ha kum kine ki rynsan iakop ban pyni ia ka sap ka phong kaba ki don kumjuh ruh ban pynneh pynsah ia ka koshor kaba ki kmie ki kpa tymmen jong ngi ki la saindur.
Kala ong ba da kaba iashimbynta ha kum kine ki jingiakop ki nongshong shnong kin pynithuh ialade ha khmat ka pyrthei ïaka rukom im bad ka kolshor bad kala iaroh ia ka society ba ha ka por kaba lyngkot eh ka la lah ban pynurlong ia kane ka jingthmu.
Ha kane ka jingiakop, hynniew tylli ki skul kiba la jop (Block level Competition) na ki ar tylli ki C&RD Block kata ka Khliehriat bad ka Saipung C&RD Block ki la wan ia shimbynta shitrhem.
Ki skul kiba jop ha kane ka jingiakop ki long kumne:-   Folk song (Group): First Prize – Sacred Heart UPS, Lamyrsiang, Second Prize: Little Star UPS Lad Rymbai bad kaba Third Prize: Lumjingshai UPS, Tluh.
Folk song (Solo): First Prize: Little Star UPS, Lad Rymbai, Second Prize: Sacred Heart UPS, Lamyrsiang bad Third Prize: Khliehriat Presbyterian UPS, Khliehriat.
English song (Solo): First Prize: Little Star UPS, Lad Rymbai, Second Prize: Iawpyngkat UPS, Khliehriat bad Third Prize: Sacred Heart UPS, Lamyrsiang.
Folk Dance (Group): First Prize Sutnga Government UPS, Sutnga, Second Prize: Sacred Heart UPS, Lamyrsiang, Third Prize: Khliehriat Presbyterian UPS, Khliehriat.
Art and Craft halor ka phang ban pyndonkam biang ia ki tiar kiba la dep pyndonkam shisien (Recycling Waste material): First Prize: Tep Kyndait UPS, Tuberkmai shnong, Second Prize: Sutnga Govt.
UPS, Sutnga bad ka Third Prize: Secret Heart UPS, Lamyrsiang.
Painting Competition – halor ka phang ban iada ia ka mei mariang (Save Mother Earth) First Prize: Sacred Heart UPS, Lamyrsiang, Second Prize: Little Star UPS, Lad Rymbai bad Third Prize: Lumjingshai UPS, Tluh.
Baroh 6 tylli ki skul kiba jop na East Jaintia Hills District kin mihkhmat iaka district East Jaintia sha ka State Level Art & Cultural Competition ka ban long naduh ka 11th – 13th Nailur 2019 ha nongbah Shillong.
U Bah F.M.Dopth, IAS, Deputy Commissioner, East Jaintia Hills District, Khliehriat ula long kum u kongsan ban pynhap pyrda ia kane ka jingiakop.
Haba kren kum u kongsan ula ong ba ka kolshor ka long ka stieh ban iada ia ka jaitbynriew lada ka kolshor ka duh baroh ngi la duh lut, kumta ban pynneh pynsah ia ka kolshor ka long kaba dawa bha ha kine ki sngi namar la ker sawdong ia ngi da ki kolshor jong kiwei pat ki jatbynriew kiba ngi shuh ia bud tyngneng.
U la kyntu ruh ba ngi dei ban burom ia ka kolshor kiwei khnang ba ngi ngin nang ban burom ia la ka jong ka kolshor bad u la ai khublei ruh ia ka society kaba la pynlong ia kane ka jingiakop kaba jop bad I la sam ia ki syrnod bad ka buskit da ka pisa sha ki nongjop baroh.
U Dr.P.Nongtdu, Principal ka Jaintia Eastern College ula pynpaw ka jingsngewnguh kaba khraw ia ka ophis u Deputy Commissioner bad ia u Bah Dopth uba la kyrshan borbah ban pynlong ia kane ka prokram kaba jop.
U la ai khublei kyrpang ïa u Langmon Bareh, Waheh shnong jong ka shnong Khliehriat West uba la shah sngewbha ban pyndonkam ia ka Community Hall jong ka shnong bad ruh ia u K.Bareh, Waheh shnong jong ka Khliehriat East, u J.Lyngdoh, Waheh Shnong jong ka Rymbai, u Elios Swer, Daloi jong ka Elaka Rymbai bad u Ma Firstly Syad kiba la wan sakhi ia kane ka jingiakop.
JOWAI: Ka Drama kyntiap seng jong ki MDC ha Jaiñtia Hills Autonomous District Council (JHADC) ka lah ban neh kham slem namar ba hadien bala mih khubor ba pynïasoh BJP ki 8 ngut ki MDC kala theh umpjah ia baroh ki plan bad kala pynkhih khohreh ïaki ar tylli ki seng sain hima sima ka UDP bad NPP ban pynlang pynlum iaki MDC jong ki.
Ka jingsaphriang kloi ka khubor ban pynïasoh BJP ki 8 MDC kaba ka jingïakren kala neh ar bnai lai bnai eiei, hynrei shi khlak kala pynpulom ïaka jingthmu kyntiap seng jong kiwei pat ki MDC ki bym pat paw kyrteng.
Ka UDP kala sdang ban khroh ïaki 4 MDC jong ka kiba la thmu ban phet seng bad kala khot jingialang haka 4 tarik une u bnai ha sor Shillong ban iakren halor kane ka mat.
Katba ki MDC ki NPP kiba jop haduh 12 ngut ha JHADC kila lum jingïalang ban ïakren halor kane ka kam kyntiap seng.
U Nongaiktien jong ki MDC ka National People’s Party (NPP) u Ma Phasmon Dkhar ula kam ba baroh 12 ngut ki MDC jong ka NPP ki dang long kawei ha ryngkat ka jingkyrshan ki 3 ngut MDC shimet bad u MDC shu sieh.
Ula ong ba ba haduh mynta ki MDC UDP ruh ki dang kyrshan ïaka EC kaba ialam u ma Thombor Shiwat bad kim pat ioh kano kano ka jingtip ba thikna halor ka jingthmu kyntiap seng ki 4 ngut ki UDP.JOWAI: Ka Jaiñtia Students’ Union (JSU) bad ka Hynniewtrep Achik National Movement (HANM) hapoh ka jingialam u Treiborlang R Suchen bad u Bah Lampharang Kharbani haka jingdonlang u President JSU Central Body Lawyerson War bad u General Secretaty JSU Jersom Shylla bad kiwei kiwei de ki dkhot haka 28 tarik une u bnai kila iakynduh ia u Myntri khynnah jong ka Sorkar India u Ramdas Athawale u ba bat ia ka tnat Social Justice and Empowerment jong ka Sorkar India.
Kine ki ar seng ki la ia kynduh ia une u myntri mar khmat ha Pine Wood Hotel Shillong bad la ai ruh sha u da ka dorkhat ha kaba ia dei ban pynthymmai ia ka Reservation policy ne quota ha kaba ia dei ban bhah kham bun ia ka hok thung kam thung jam bad ki khynnah pule kiba dei ki trai ri trai muluk jong ka jylla Meghalaya kiba kynthup ia ki Khasi, Jaintia bad u Garo ha ki ophis, hospital bad jaka pule kiba hap bad pyniaid da ka Sorkar pdeng ne Governtment of India khamtam ban bhah kham bun ki post nurse bad Doctor ha hospital NEIGRIHMS bad NEIAH, kumjuh haka skul bah NEHU khamatam ia ka post Lecturer bad Professor bad ki kam ophis, National Institute of Technology (NIT) kaban sa plie thymmai ha Sohra, ka jaka pule suh jain phong bad tiar phong ka NIFT kaban sa plie shen ha New Shillong ne Mawdiangdiang bad khamtam ruh nabynta ka bhah thung kam hapoh ka Meghalaya Rural Bank (MRB) ban thung noh kham bun ki ST ne trai ri trai muluk kiba kynthup ia ki Khasi,Jaintia bad Garo na bynta ka post scale -1 officer bad kiwei kiwei ki post ba kham heh.
Kine ki arseng hadien ba ki la ioh ban ai ia ka dorkhat ha u myntri khynnah ka sorkar pdeng ha Pine Wood ki la ioh ban ia kren bad iatai bad u kham bun por ha ing sah sorkar ha Tara Ghar hadien ba u lah wan phai na ka jingialang bad u Myntri Rangbah ka jylla ha secretariat.
U Treiborlang Suchen u lah ong ba ki arseng kin buddien ia kane ka issue bad u lah kyntu lem ia ka sorkar jylla ba ka dei ban shim khia ban bud dien bad ban ia kren bad ka sorkar pdeng ban bhah kham bun ka Reservation quota na bynta ki ST ha ki ophis bad hospital bad jaka pule ba pyniaid da ka sorkar pdeng namar ka jylla Meghalaya ka dei ka jylla kaba don kham bun ki Schedule Tribe kiba don ym duna ia ka 85 % ka jingbun paid bad kumba 25.5 lak na ka 36 lak ka jingbun paid hapoh ka jylla Meghalaya kat kum census ne Economical and Statistical Data -2017 jong ka sorkar jylla.
U Treiborlang ula ong ba kine ki ophis, skulbah ne hospital kiba pyniaid da ka sorkar pdeng ki dei ban thung nongtrei da ki trai ri bad lada kim thung kam myntoi eiei ba ki trai ri kin die jaka sha ki na bynta ban tei ki jaka pule bad hospital ki ba heh.
Bad ula ong bunsien la lap ba kine ki ophis, ki skul bah bad hospital kiba pyniaid ka sorkar pdeng ki wanrah ia ka wan tuid kiba nabar bad ka jingbuhai shnong ki nongwei nongar sha kane ka jylla abd kumta ula kyntu iaka sorkar ban shimkhia ba iakren halor ka bhah kam ki trai shnong ha kino ki ophis, skul bah, hospital ba pyniaid da ka sorkar pdeng.
U President seng kmie jong ka HANM u la ban jur ba dei ban dawa ia la ka hok long trai bad u lah ong ka sorkar jylla ka dei ban ia leh ban pynioh ia kane ka jingdawa ban bhah kham bun ia ki trai ri trai muluk bad ban pynthymmai ia ka Reservation policy hapoh ka jylla ha kaba iadei bad ki ophi, hospital bad ki jaka pule jong ka sorkar pdeng bad u lah bynrap shuh shuh da kaba ong wat ki company shimet kiba seng kam hapoh ka jylla ruh kidei ban ai lad ban rung kam da ki samla Khasi Jaintia bad u Garo.
JOWAI: U Deputy Commissioner, West Jaiñtia Hills District u Ma Garod LSN Dykes ula wer ïa baroh ki nongshong shnong, ki bor shnong ban shim kabu hapoh shibnai ban pynbeit ïaki jingbakla haka Electoral Roll.
“Ban ïoh ïaka E-Roll kaba beit bad kaba lait na ki jingbakla baroh ki nongshong shnong, ki bor shnong ryngkat ka tnad elekshon bad ki CSC ki dei ban iatreilang ban pynthikna ban pynbeit ïaka kyrteng thep vote khnang ba kyrteng thep vote kanlong kaba beit," la ong u DC haba plie ïaka Electors Verification Programme (EVP) kaba la buh ban pynbeit ïa baroh ki jingbakla hapoh shi bnai naduh 1-Nailur haduh 30 Nailur haka sngi Nyngkong ha CSC, Starline, Iawmusiang Jowai.
Kane ka EVP ka dei ka programme ban plie lad ïaki nongshong shnong ban pynbeit ïaki jingbakla haki Epic, ban pynrung kyrteng ïa kiba la palat 18 snem ka rta ki bym shym la ïoh lad ban pynrung kumjuh kiba la dap 18 snem ka rta.
Ka Kong B Blah EAC, Election kala ong ba ha kane ka program la pynshlur ïaki nongshong shnong ban mih shakhmat ban pynbeit ïaki jingbakla haka EPIC naduh ki kyrteng bad kynthup ïaka kyrteng kmie kpa, ka tarik sngi kha, ka house number ban kynthup lang ïa kawei pa ka longiing haka juh ka thup, ban buh ïaki dur kiba thymmai haka EPIC.Ha kane ka programme lah ban weng ïaka kyrteng kiba la khlad, kiba rah vote na kawei ka shnong sha kawei bad ban ai jingmut halor jinglong jingman ki jaka thep vote.
Ki kot ki sla kiba donkam ban rah ban pynbeit ïaki jingbakla haka E-Rolls kadei tang kawei, kata Indian Passport/Driving License/Aadhar/Ration Card/Identity Card for Govt.
/Semi Govt.
/Bank Passbook/Farmer ID da kaba pyndap iaka phorm lyngba ki BLO lane da kaba leh online lyngba ka NVSP portal lane ki paidbah kilah ban leit ha ki CSC kiba jan tam ban pynbeit ïaki jingbakla.
Ia kane ka jingpynbeit iaka kyrteng thep vote yn leit ialap ha manla ki iew, ki Higher Secondary School bad Kolej ban pynbeit ïaki jingbakla haka EPIC.Ïa kiba don jingduna haka bor met (PWD) la buh da u number 1950 ba kin phone sha ka tnad election ban iarap ïaki ban leh ia kaba donkam.
JOWAI: Phra ngut ki MDC jong ka Jaiñtia Hills Autonomous District Council (JHADC) kin pynïasoh bad rung noh sha party Bharatiya Janata Party (BJP).
Kine ki phra ngut ki MDC ki kynthup saw ngur na UDP ïa u Chairman jong ka JHADC u ma Lakhon Biam, u Dawan Lyngdoh, Krison Langstang, J Treilang Suchiang kiba na ka United Democratic Party (UDP).
Na ka Congress ki don saw ngut bad kine ki kynthup ïa u nongalam ka liang pyrshah ha JHADC u ma Awhai Andrew Shullai, Chairman barim jong ka JHADC u Arbor Hima Darnei, Holando Lamin bad u Aiborlang Shadap.
Baroh kine ki MDC yn pdiang burom da ka BJP iaki haka 31 tarik une u bnai ha sor Shillong.
Ka khubor ka iathuh ba ka jingpynsiasoh jong kine ki MDC sha ka BJP kam don kano kano ka jingthmu pynkylla nongialam, hynrei da ka jingrung jong ki MDC Congress sha ka BJP la sngewthuh ha JHADC kan ym don liang pyrshah shuh.
JOWAI: Ki samla pule jong ka ICFAI University Agartala na ka jylla Meghalaya ki la rai ban nym wanphai ïing kum ka dak ban pyni ka jingiatylli bad kiwei pat ki samla pule na ka thain Shatei Lammihngi katba ki bor pyniaid jong ka ICFAI ki la kam ba ka shongsuk shongshngain ka la wanphai biang ha University.
Kumban shu pynkynmaw hangne ba ka jingiakynad kala sdang na ka daw jong ka jingshah leh kynshlein kawei ka samla pule ha u samla ba na ka jaidbynriew Bengali hi, hynrei lawan iarap ia katei ka samla pule da ki samla pule jong kiwei ki jylla ka thain Shatei Lammihngi.
Katei ka jingiakynad hapdeng ki samla pule Bengali bad ki samla pule na kiwei ki jylla jong ka thain Shatei Lammihngi ka la jur haba kumba 300 ngut ki samla pule Bengali ki la wanhiar thma ha ka Sngi Ba Ar ha ka jaka pule ICFAI Agartala haba ki la pynjulor ia ki jaka sah bad ki kali kynthup kawei ka Eco Sports bad Jeep Compass ba dang thymmai jong uwei samla pule na ka Jylla Meghalaya bad Mizoram.
Ka kynhun tohkit bala phah da u Chief Minister ka Jylla ha ka jingialam jong u Deputy Inspector of General of Police ryngkat bad ki kmie kpa jong katto katne ngut ki samla pule ki la poi ha Agartala mynta ka sngi bad ki la iakynduh ia u Pro Vice Chancellor jong ka ICFAI U Bipab Hader.
Hadien ka jingiakynduh jong katei ka kynhun bad u Hader la rai ban shah ia ki samla pule na ka jylla kiba long 17 ngut ban leit phai sha la iing la sem.
Hynrei ki samla pule jong ka jylla ki la rai ban nym leit phai namar la shah tang ia ki ban leit phai iing ym ia baroh ki samla pule na ka thain shatei lam mihngi bad kum ka dak jong ka jingiatylli ki samla pule na jylla ki la rai ban sah beit ha university.
Ha ka kyrwoh bala pyllait da ka ICFAI, la iathuh ba ka University ka la shim ia ki lad ki lynti kiba donkam ban pynthikna ba ka shongsuk shongshngain kan wanphai biang ha katei ka jaka pule ha Agartala bad la bteng biang ia ki klass naduh mynta ka sngi.
Ka University ka la shim ia ka jingkitkhlieh kaba pura ban pynthikna ia ki lad jingiada ba pura ia ki samla pule bad ka la ioh ia ka jingkyrshan kaba radbah na ka Sorkar Tripura ban pynthikna ba kan nym don kano kano kaba sniew kaba jia ia ki samla pule jong katei University.
SHILLONG: Ka Khasi Students Union (KSU) ka la byrngem ban pynhiar kput ia ki Bengali ha Shillong lada jia eiei ia ki Samla Pule na jylla ha Tripura na ka daw jong ka jingiakynad hapdeng ki Samla pule Bengali bad ki Samla Pule na kiwei ki jylla ka thain shatei lammihngi kynthup ia ka Meghalaya.
Kumba yn shu pynkynmaw hangne ba ka jingiakynad ka lasdang na ka daw jong ka jingshah kren kynshlein kawei ka samla pule kynthei hala ki jong ki para jaidbynriew Bengali, hynrei lawan iarap ia katei ka samla pule da ki samla pule jong kiwei ki jylla ka thain shatei lammihngi.
Hynrei une u samla pule u la leit pan jingiarap na paralok jong u bad ka la saphriang ka khubor lamler bad ka don ka jingiakynad jong ki samla Bengali bad ki samla pule jong kiwei ki jylla.
Katei ka jingiakynad hapdeng ki samla pule Bengali bad ki samla pule na kiwei ki jylla jong ka thain shatei lammihngi ka la jur haba kumba 300 ngut ki samla pule Bengali ki la wanhiar thma ha ka Sngi Ba Ar ha ka jaka pule IFCAI Agartala haba ki la pynjulor ia katto katne tylli ki kali kynthup kawei ka Eco Sports ba dang thymmai jong uwei samla pule na ka Jylla Meghalaya bad ka Jeep Compass jong u samla pule na Mizoram.
Kane ka jingmaham ka la mih na ka shyntur jong u President Rangbah jong ka KSU u Samla Lambok Marngar haba iakren bad ki nongthoh kotkhubor mynta ka janmiet hadien ka jingiakynduh jong ka KSU bad ki kmie ki kpa jong ki Samla Pule ba pule ha IFCAI Agartala bad u Chief Minister ka Jylla u Conrad K Sangma.
U Samla Marngar u la ong ba lada jia eiei ia ki Samla Pule na ka Jylla ha Agartala ka KSU kan nym shim ia ka jingkhlieh lada jia eiei ia ki briew Bengali kiba shong basah ha Nongbah Shillong.
Ha kawei pat ka liang, u Sangma ka jylla ula ong ia ki nongialam ka KSU bad ia ki kmie ki kpa jong ki Samla pule ka IFCAI ba u la dep iakren bad u Chief Minister jong ka Tripura halor katei ka kam ban pynthikna ia ka jingshongshngain jong ki samla pule ka jylla ha Agartala.
U Chief Minister u la shim ia ka rai ban phah ia ka kynhun tohkit halor ka jinglong jingman ha Agartala ia kaban ialam da u Deputy Inspector General of Police ryngkat arngut ki SP bad katto katne ngut ki kmie kpa bad lada donkam katei ka kynhun kan wan ialam noh ia ki samla pule ka jylla sha iing haduh da wanphai ka shongsuk shongshngain.
Ha kawei pat ka liang, ki dkhot jong ka KSU ha ka jingialam jong u General Secretary Samla Donald V Thabah ki la leit khang khyrdep ia ka jaka pule IFCAI kaba don ha Dhanketi, Malki mynne ka sngi kum ka da ka jingpyrshah ia ka jingbymlah jong ka IFCAI ban pynthikna ia ka ka shongsuk shongshngain jong ki samla pule ka jylla ha IFCAI Agartala.
Ki bor pyniaid district ha ka jingialam jong u Executive Magistrate bad ki pulit ki la wan hiar mar mar sha katei ka jaka pule ban teh lakam ia kano kano jingjia.
Ha kawei pat ka liang, U Asssistant Inspector General of Police (A) u Bah G K Iangrai u la iathuh ba u DGP ka Jylla u la dep iakren bad u DGP ka Tripura khnang ban pynthikna ia ka jingpahara kaba biang ia ki samla pule ka jylla ha Agartala.
U la pyntip ba kino kino ki samla pule ne ki bahaing hasem jong ki samla pule ha IFCAI Agartala kiba donkam jingiarap ban pyntip sha u nombar 94363-37946 bad 60330-90114.
Ha IFCAI University ki don 17 ngut ki samla pule na ka Jylla Meghalaya kiba kynthup ia ki 11 ngut ki samla shynrang bad 6 ngut ki samla kynthei.
Shuh shuh na ka liang jong u Vice Chancellor jong ka IFCAI u la iakynduh bad katto katne ki samla pule na ka thain shatei lammihngi haba u la kular ban ai pahara kaba biang ia ki bad kyrpad ia ki ban nym leitphai sha la ki iing ki sem.
Katba ki samla pule pat ki pynpaw ba ki dang don ha ka jingshongsyier bad kila pan ban leit phai sha ki iing ki sem jong ki shipor namar haduh mynta mynne ka dang don ka jingbyrngem byrsit ia ki na ki samla pule Bengali bad ha kano kano ka por la ban jia jia eiei ia ki.
JOWAI: Ki samla pule jong ka ICFAI University Agartala kila poi sha u pud ban ïa klumar bad iakynad hapdeng para maki bad kala don ruh ka jingjia pynpait iaki kali motor bad ka jingpynpait iaki jingkhangiit haki jaka sah jong ki.
Kane ka jingiakynad jong ki samla pule kala jia hapdeng ki samla pule ka Meghalaya, Manipur, Mizoram, Nagaland, Assam, Tripura bad ki samla pule na ka jaidbynriew Bengali haka sngi ba Ar.
Ka khubor kaba iohlum na ki samla pule jong ka Jylla kila iathuh ba kane ka jia kala jia hadien ka jingshah kren kynshlein ki samla pule kynthei ha ki shynrang kiba na ka jaidbynriew Bengali haka sngi Nyngkong.
Kine ki kynthei kiba shah kren kynshlein kila ujor sha kiba pule khamslem ha katei ka skul bah, hynrei ka jingthmu ban ïakren pynbeit halor kane kam shym la poi shaei shaei bad kala wanrah pynban ïaka jingkynad hapdeng ki para samla pule.
La kynnoh ba ki samla pule na ka jaidbynriew Bengali haka sngi ba Ar kila hiar sha ki jaka sah jong ki samla pule kiba don ki khynnah na Meghalaya, Manipur, Mizoram, Nagaland, Tripura bad Assam bad kila pynpait pynpra ïaki kali motor jong ki samla pule na Jylla Meghalaya bad Mizoram bad iaki jingkhang ha ki jaka sah jong ki.
Kane ka jingiakynad kine ki samla pule kala wanrah ka jingshongsyier ïa kiba bun ki samla namar ba ki samla naka jaidbynriew Bengali kila nang pynlang paid ha ryngkat ka byrngem byrsit bad kila kynnoh ba ki shah niewbein ha kiwei pat ki samla pule na kiwei kiwei ki jaidbynriew bad ki jylla hapoh katei ka skul bah.
Kiba bun ki samla pule na Meghalaya, Assam, Manipur, Mizoram, Nagaland kumjuh ki Tripura kiba sah ha ki hostel kim nud mih shuh na kamra bad bun ngut ki kwah ban mih noh na katei ka jaka pule ban leit phai iing namar ka jingtieng.
Namar kane ka jingkynad kila hap ban pep iaka jongshong klas.
Ki nongialam ka Khasi Student Union hadien ba kila ioh jingtip halor kane ka jingkynad ki samla pule katei ka skul kila pyrshang ban iakren bad ki nongialam ka Twipra Students’ Federation (TSF) ban tem ïaka jingkynad ban ban wanrah iaka jingshong shngain ki samla pule.
KHLIEHRIAT: Ka Jaintia Youth Federation (JYF) hadien ba la ioh jingujor bad ka jingud jingnam u paidbah halor ka jingsniew tasam ka surok ha ka thaiñ Sumer kaba pynïasoh ia bun tylli ki shnong kala ka la leit ban jurip bad kala lap ba kane ka surok kadei ka surok ktieh kaba dap da ki thliew ki syar suda ha baroh shilynter.
Ka JYF kala lap ba kane ka surok kala sniew naduh ka shnong Lad-Larket, Pala, Kseh, Khahnar bad kiwei kiwei kaba la ktah jur ïaka iaid ka ieng u paidbah.
Kine ki shnong baroh ki dang hap hapoh ka Saipung Block bad hapoh ka 5 Sutnga-Saipung Constituency.
Ka jingsniew kane ka surok kala long shaba palat bad kaba la buh jingeh ia ki kali kiba iaid ba ieng namar ba ka long kaba khohruh khohram bad kaba dap da ka ktieh bad ki thliew ki syar.
Ha ka por slap wat ki kali heh kim lait ban iaid na kane ka surok bad ki sahkut ha shiteng lynti bad thud ka leit ka wan u paidbah, khamtam haba pang ba shitom.
U B Chyrmang, Secretary JYF East Jaiñtia Hills District ula ong ba kane ka jingsniew kane ka surok ka buh ïaki jingim ki paidbah nongshong kali bad ki nongshong shnong katei ka thain ha ka jingma.
Halor kane ka jingsniew kane ka surok ka JYF ka kyntu ia ki bor ba dei ban peit jong ka tnad Public Work Department (PWD) bad kumjuh ruh ia ki nongmihkhmat jong kane ka thaiñ naduh u MDC bad u Local MLA ba kin shim khia bad ban phah shna noh ia kane ka surok ban suk ka leit ka wan u paidbah.
SHILLONG: Ka Dorbar Shnong jong ka Shnong Barato kala leit ban ai dorkhat sha u Myntri Kam Pohïing ka Jylla u James K Sangma ha ka sngi ba ar ban dawa na u ban buh Police Out Post haka shnong Barato ban tem ïaki kam runar ruser kiba la jyllei katba nangmih ki sngi.
U MDC ka thain u Ma Aiborlang Shadap, ula ong ba kila ai dorkhat ha u Myntri Kam Pohiing ka Jylla ban pynkynmaw ïaki jingdawa kiba la buh ha khmat ka sorkar da ki phew snem ban kyrpad ban buh ïaka Police Out Post haka shnong Barato ban tem ïaki kam sniew.
Ula ong kane ka shnong ka hap ha khappud Meghalaya-Assam bad naka por shaka por ki nongshong shnong ki shah pyndik ha ki briew jong ka Assam.
Ula ong ba ka shnong Barato, ka hap hapoh ka Nartiang Polcie Station hynrei ba ka jngai ka jaka kim lah satia ban beh sha Nartiang haba jia kino kino kam sniew.
Ula ong ba u Myntri kam Pohïing ula ong ba un shimkhia ban peit halor kane ka jingdawa ban buh ïa ka ktem Pulit ha katei ki shnong ban shong shngain ki paidbah.
Ka Dorbar Shnong Barato kala pynkynmaw ïa ki jingjia ha ki por mynshuwa ba dang khlain ki seng kaikhlaw Karbi ha katei ka thain ka jur bah ka kam pyntriem jong ki bad mynta pat kiwei pat ki kam sniew kiba la jyllei ka dei ka jingkhaii beaiñ ïaki masi bad u droks ruh ula suh thied sha katei ka thain nalor ki batbor, pyniap briew bad kiwei kiwei.
Ka Dorbar Shnong Barato kala kyrpad ïaka sorkar ban buh ïa katei ka ktem pulit ha katei ka shnong katba lah kloi namar ba kane ka shnong kan pynkhreh ruh ïaka jingiaseng Synod kaba long ha u snem 2021.
La ong ba da ka jngbuh ia kane ka ktem pulit kan iarap ruh iaka shnong ha kaban pyniaid kali ha katei ka jingiaseng bad ban pynneh ruh iaka shongsuk shongsain ha katei ka thain.
Ha kane ka jingleit ai dorkhat ka Barato la iadonlang ruh u MLA ka thain u ma Nujorki Sungoh bad ki nongialam shnong ka Barato.
KHLIEHRIAT: Ka Dorbar Shnong Sonapyrdi, Elaka Narpuh East Jaintia Hills District kala pyllait paidbah ïaka riti treikam jong ka shnong bad ha kane ka riti treikam kaba thymmai la mana bad maham ïa ki nongshong shnong ba kim bit ban ïa shongkha khleh bad ki bar jylla.
Ha kane ka riti synshar shnong ka Dorbar Shnong Sonapyrdi la maham ba kino kino kiba shongkha khleh kin ngat haka jingshah pynshitom haka dorbar shnong kaba ïaryngkat kyrdan bad ka jingshah tait shnong namar ba ba kin duh lut a baroh ki lad jingiarap na ka shnong, la ong u kyrwoh bala phah da u Daiapherbha Lamare, Secretary Shnong Sonapyrdi.
Ïa kane ka riti treikam jong jong ka Dorbar Shnong Sonapyrdi la pyllait paidbah da u ma Pirit Talang Waheh Shnong barim haka 22 tarik une u bnai haka jingïadonlang ki nongialam shnong bad ki dkhot shnong.
U Bah Pirit Talang ha ka jingai jingkren jong u, u la ong ba ki nongshong shnong baroh ki dei ban bud ia kane ka riti treikam ka shnong bad u la ong ruh ba ki dei ban iatreilang bad ki nongialam shnong khnang ba ka jingpyntreikam ia kane ka riti treikam kan long kaba jop bad kan long kaba suk ruh ha ka ban pyniaid ia ki rukom treikam jong ka shnong.
Ka Shnong Sonapyrdi ka don la ka jong ka riti treikam naduh u snem 2001 bad la pynkylla thymmai katkum ka jingiaid bad jingkylla ka por bad kadei ka shnong ba nyngkong eh hapoh ka Elaka Narpuh kaba don la ki jong ki Riti Treikam (Constitution) ban pyniaid shnong ban pynneh ïaka jinglong kyrpang ka Shnong ka thaw, ka Riti Dustur u Khasi (Khynriam, Pnar, Bhoi, War).
JOWAI: Ka shnong Musiaw kaba hap hapoh ka Elaka Shilliangmyntang kala ïoh ïaka jingkieng doi doi kaba thymmai kaba shongdor T.23 Lak tam.
Ïa kane ka jingkieng la pyntrei lyngba ka skim Mahatma Gandhi National Rural Employment Guarantee Scheme (MGNREGS) jong u snem 2018-19 bad 2019-20.
Ka Musiaw VEC kala trei ïa kane ka jingkieng tang hapoh shi snem.
La sdang trei naduh u bnai Nohprah 2018 bad la pyndep ha u bnai Jylliew 2019.
Ka Musiaw VEC, kaba hap haka Laskeiñ C&RD Block.
Kane ka jingkieng doi doi ka don ha Wah Mynriang haka shnong Musiaw, West Jaiñtia Hills District.
Ki Shnong ba ïoh myntoi na kane ka jingkieng ki kynthup ïaka shnong Musiaw, Umsalang, Latymphu, Moobandu, Mynkrem, Thadbamon & Pdeiniadaw.
Na kane ka jingkieng ki paid nongshong shnong katei ka thain ki leit rep leit riang bad leit iew leit hat kumjuh ha kaban leit shim dawai sha Namdong PHC haba ïaid da ka kjat ong u Waheh Shnong ka Musiaw u ma Deimonmi Tang.
U Ma Deimonmi ula pynpaw ka jingsngewnguh ïa u BDO Laskeiñ u Bah FB Basan, u MDC Rudaioo Tang, Project Director, DRDA West Jaintia Hills bad ïa ki nongshong shnong ka Musiaw baroh kiba la ai ka jingïatreilang ban pyndep ïaka jingtei ïaka jingkieng kaba long ka jingkyrkhu ïa ki paidbah ka thain.
JOWAI: Ka lehniam Behdeiñkhlam jong ka Raij Mukhla ka la poi sha kaba kut haka sngi Thohdieng ha kaba haduh 10 tylli ki rot kila wan poi haka pung kyntang (Biar) jong ka Raij Mukhla kiba la wan rah na ki dong bapher bapher ka Raij Mukhla.
Ka Behdeiñkhlam ka Raij Mukhla, kaba dei ka Behdeiñkhlam kaba khatduh eh ban pyndep ha Rilum Jaintia.
Kane ka lehniam kala sdang naduh ka 21 tarik une u bnai bad kala poi sha kaba kut hynne ka sngi hapdeng ka jingiphuh iphieng bad la wan ruh ban sakhi da u Myntri Rangbah ka Jylla Conrad K Sangma, Samlin Malngiang Myntri ka tnad PHE, u Wailadmiki Shylla, MLA Jowai bad kiwei kiwei ki MLA, ki MDC, ki Dolloi bad kiwei kiwei ki riew rangbah.
Kane ka lehniam Behdeiñkhlam jong ka Raij Mukhla haka sngi khatduh la sdang naduh ka por 6 baje mynstep daka jing kyntiñ Khnong da ki Khun ka Seiñ Raij Mukhla ha ïing (Iung) Langdoh jong ka dong Mukhla Nongrim bud sa ka Shad ka nguh ka dem ha kawei pa kawei ka longïing ba pyndep da ki wasan.
Haka nohphai sngi la rah ïa ki rot ha Madan Slot Masi bad la pynhiar sha ka pung kyntang, ka biar.
Shuwa kane la wanrah Dieñkhlam na ka Wahshnong, Neiñshnong (Mukhla Umlangshor) U Ma Wailadmiki Shylla haba kren ban pdiang ia baroh kiba wan sakhi ia ka Behdeiñkhlam ka Raij Mukhla, ula ong ba mynshuwa ka Behdeiñkhlam la pyndep na ka bynta ban beh ïaka khlam, hynrei mynta pat la pyndep iaka Behdeiñkhlam ban beh ïaka jingsniew ka imlang ka sahlang.
U Myntri Rangbah haba kren ula ong ba ka Behdeiñkhlam, kala long kawei na ki tamasa kaba long kum ka jingpynithuh sha ka pyrthei ïaka Rilum Jaiñtia bad ka Jylla bad kane ka tamasa kala khring ïa ki nongwan jngoh kai na kylleng ban hiar sha kane ka thain ban sakhi iaka Behdeiñkhlam, kumta ula ban jur ba donkam ban pynneh pynsah ïaka kolshor bad ka riti ka dustur ban pynpaw sha ka pyrthei iaka jingriew spah ka kolshor ki jaidbynriew ka Jylla.
KHLIEHRIAT: Ka Khasi Student Union (KSU) Hingaria Unit ryngkat ka ka jingiadonlang ki trai jaka haka sngi Saitjaiñ kila leit khang iaka jingpyntrei ker sainar shiah ha ka shnong Hingaria namar ka jingbym ïoh bai musur khyndew.
Kumban shu pynkynmaw ba ha ka 17 tarik une u bnai ruh ka KSU Narpuh bad Huroi ryngkat bad ki trai shnong kila khang ïaka jingker sainar shiah (Indo-Bangladesh Border Fencing) ha Huroi namar ba ha kane ka shnong ruh ki trai jaka kim shym la ïoh ïaka bai lutksan.
Ia katei ka jingker sainar la khang halor ka jing kuman ka sorkar bad ka company ban siew bai khyndew sha ki briew kiba shah ktah ki jaka puta jong ki bad ki jaka rep wat hadien ba ka company NBCC kaba pyntrei ïa kane ka jingker sainar shiah kala ïaid shakhmat ban trei.
Ka KSU kala kynnoh ba naduh ba sdang ka jingpyntrei haduh mynta ki briew kim pat ïoh lut ïaka bai musur khyndew bad dei halor kane ka nongrim kila shim ïaka rai pynsangeh ïaka jingtrei sa ha kane ka shnong tad haduh ba kila ïoh lut ïaka bai lutksan.
U Deputy Commissioner ka East Jaintia Hills District ula kular ban shimkhia ban phah siew dep lut ïaka bai musur khyndew, hynrei haduh mynta kim pat ïoh satia katba ka jingpyntrei ka la iaid shait shait shakhmat.
Ki bor shnong kila leit buh iaki kyrteng ki briew bad ki jingthung jingtep kiba la shah ktah hynrei kam don kano kano ka dak ka shin ne phah jingtip sha ka shnong ne ki trai jaka.
U President KSU Hingaria Unit u SS Lamin ula byrthen ba ka KSU kam ailad ia kino kino ki bor sorkar ne company ban leh bor bad thombor ïaki trai jaka kiba shah ktah ki jaka rep jaka riang bad lada ki trai jaka kim ïoh ka bai lutksan kin nym ai lad ban ïaid ka jingker sainar shiah ha katei ka thaiñ.
U General Secretary ka shnong Hingaria u Garnes Talang, ula ong ka shnong kam don jingpyrshah ïaka jingker sainar shiah, hynrei ka long pat kaba sngewsih ba ki bor ba dei peit kim patiaw eiei ban siew ïaka bai lutksan sha ki trai jaka ba shah ktah ha kane ka jingker sainar shiah.
Ula ong shuh shuh ba kaba lyngngoh kalong ba ka NBCC kaba pyntrei ïa ka jingker sainar shiah kala shim jaka jubor da ki phew meter na ka bala mang bad ai u paidbah bad kane kala ktah jur ïaki trai jaka nalor ba kim ïoh ïaka bai lutksan.
KHLIEHRIAT: Ka Jaintia National Council (JNC) bad ka Jaintia Youth Federation (JYF) kila ïoh bat ar tylli ki truck kit masi kiba suba jur ba ki dei kiba thmu ban shalan tuh sha Bangladesh na Khliehriat haka por 1 baje nohphaisngi haka sngi Thohdieng.
Kine ki ar tylli ki trok kila kit haduh 57 tylli ki masi bad na kaliang u Allmiki Ryngkhlem Vice President jong ka JNC kila ong ba kine ki kali kim don kot don sla ne challan ban shalan ïa kine ki masi.
Ula ong ba ki suba jur ba kine ki masi dei kiba thmu ban shalan beaiñ bad mar mar kila pyntip sha ki Pulit jong ka Khliehriat bad kila kurup ïaki kali, masi bad bat ïaki nongniah ki trok.
Halor kane ka jngioh bat ia kine ki masi ka jingtohkit kala iaid shakhmat.
Ka JNC bad ka JYF kila kyntu ïaka aiñ ba kim dei ban pyllait ïa kine ki kali bad masi lada ki trai kim lah ban pynbiang kot sla ban shalan ïa kine ki masi.
Bad kila dawa ruh ban kem ïaki briew kiba donkti ban leh ki kam khaïi masi beaiñ.
Une u nongialam ka JNC ula pynpaw ba kila ioh bun ki jingujor ha ka jingiadei bad kane ka kam khaii masi tuh shaduh sha Bangladesh kaba la wanrah ïaka jingkiew dor ka doh masi ha iew ha hat.
Kane ka jingjyllei ka jingkhaii masi tuh sha Bangladesh ka plie lad ïaki nong Bangla ban rung beain shapoh ka jylla na ka bynta ban wad kam wad jam bad ka lah ban buh jingma namar ba jur ka jingwan buhai shnong jong ki sha kane ka thain la ong u Allmiki Ryngkhlem.
JOWAI: Ka Society for Urban and Rural Empowerment (SURE) ha ryngkat ka jingïatreilang bad North East Slow Food and Agrobiodiversity Society (NESFAS) kila pyntreikam ïa ka projek kaba hikai ïa ki paid nongshong shnong ha kaba ïadei bad ka jingdonkam ban bam ki jingbam batei met da kaba pynim bad pynkhlaiñ ïa ka jingbam tynrai.
Ha kane ka projek la hikai ïa ki paidbah shaphang ki shiphew thup ki jingbam kiba tei met bad ba donkam ban bam ym duna ïa ki san jait haka shisngi khnang ba ki briew kin ïoh ïa ka jingbam kaba bit babiang ne kaba tei ïa ka met.
Katkum ka kaiphod jong ka National Family Health Survey (NFHS-4) bala leh ha u snem 2015-2016 kala lap ba 63.8 percent na ki khynnah ba don haka rta naduh 6-59 bnai ki don ka jingpang duna snam, kumjuh ruh 45 percent ki kynthei ki bym armet kiba don ha ka rta 15-49 snem ruh kumjuh ki ïoh ïa kane ka jingpang.
Kumjuh ruh 58 percent ki kynthei kiba armet kiba don ha kane ka juh ka rta (15-49) ki ïoh jingpang duna snam.
Nalor kata 44 percent ki khynnah kiba don ha rta hapoh san snem ki duna ka jingjrong jong ki haba ïa nujor bad ka rta jong ki bad 15 percent ki don ka jingshitom duna jingkhia.
Kane ka pynshisha ba ki nongshong shnong ha kane ka jylla khamtam ki kynthei bad ki khynnah ki ïoh ïaka jingpang kaba mih naka jingduna ka bam kaba tei met.
Khnang ban pynsngewthuh ïa ki nongshong shnong ha kaba ïadei bad jingpynmih ïaki jingbam batei met, ka NESFAS bad ka SURE kila pynlong ïa ka jingïathir jingmut bad ki (Participatory Guarantee Scheme) PGS group, kumjuh ruh ki nongïalam shnong ka Shkenpyrsit haka 21 tarik une u bnai ïa kaba la lamphang da u Pius Rani u Senior Associate ka NESFAS.Ka jingmih na kane ka jingïathir jingmut ka long bala lap ba ki briew ha kane ka shnong ki rep jin haduh 25 jait ki jait jhur bad khyndai jait na kine ki dei ki jhur khlaw.
Nalor ki jhur kum u tyrso, ki jeit presbin babun, piskot, sohkhia, pathaw babun jait bad kiwei kiwei, ki jhur khlaw kiba don ha kane ka shnong kidei Jajew/ïajaw sñiuh, Tynkhieh, Salachet, Panai, Slashan, Jaraiñ, Tyrki, Jali bad ka Ïarut.
Lada ki briew ki briew ki bam tang ïa kine ki jhur kiba don ha shnong, kim dei shuh ban dang ïoh ïa ki jingpang duna snam ne kiwei pat ki jingpang kiba mih naka jingduna bam ïaki jingbam batei met.
La lap ruh lyngba kane ka jingïasam jingmut ba kiba bun na kine ki jingthung ki dei kiba biang bha ban rep bad ba kam don jingeh ban ïoh symbai namar ki nongrep ki dang ïa buh symbai hi.
La kyntu namar kata ïa ki nongrep ba kim dei ban rep tang ban die ne tang ban ïoh pisa, hynrei ba ki dei ban pyrkhat ruh ha kaba ïadei bad ka jingkoit jingkhiah la jong ba jong ki khun ki kti.
La kyntu ruh ïaki ba kin nangrep khambun ha ki snem kiban sa wan khnang ba ki ïoh die bad ban ïoh bam pura ïalade ruh.
Ha kane ka jingïamir jingmut la ïadonlang ruh u Secretary ka shnong Shkenpyrsit u ma Smenlang Kyndait, kiwei pat ki dkhot ka shnong, ki nonghikai haki skul ha kane ka shnong bad nongtrei jong ka SURE.U HH Mohrmen Seretary ka SURE haka jingkren jong u ula pynkynmaw ba ki briew ki lut pisa ha kaba leit shim dawai, hynrei lada ki bam ka jingbam kaba tei met kata hi kan ïada ïaki nakiba bun ki jingpang.
Ula ong ruh ba ngim dei shuh ban ong ba ngi ki nongrep baduk, ngim ïohlad satia ban bam ki jingbam bateimet namar ki jingbam ki don ha ki shnong jong ngi.
SHILLONG: Ka Hynniewtrep Youths Council (HYC), Ri Bhoi District kala pynpaw ka jingpyrshah kaba jur ia ka jingdawa ki jaidbynriew Lalung (Tiwa) kiba kam ïalade ba ki dei ki ritpaid bad ban ithuh noh ïa ki kum ki rit paid Schedule Tribe.
U Hercules Suting, General Secretary HYC, Ribhoi District ula ong ba ka HYC ka pyrshah ia kane ka jingdawa jong ki jaidbynriew Lalung (Tiwa) ban ioh jingithuh kum ki rit paid bad ka HYC ka pynrem ruh ia ka jingshim khia jong u MLA ka Mawhati ban pynksan ia ka jingdawa jong ki.
“Ngi iohi ba u MLA ka Mawhati u ong ha ki khubor ba lada kita ki Tiwa ki ioh ST kan ym ktah ia ka jingioh kam ki Khasi Jaintia bad Garo katkum ka reservation policy.
ka seng ka kwah ban iathuh ia u MLA ka Mawhati ioh kumno re kumno um tip ba ka hok jong ki jaidbynriew ba ioh Schedule Tribe kam kut tang ha ka reservation policy, hynrei kin ioh thied khyndew katkum ka Meghalaya Land Transfer Act," la ong u Hercules bad bynrap ba kin ioh bhah ha ka reservation policy jong ka central government na ka bhah ki ST, kin ioh bhah na ka 44 % job reservation ha ki grade C bad D jong ka central government ha Meghalaya.
Nalor kata ki lah ban lait siew income tax, ki la ban ioh thep vote bad long MDC namar ka AD rules jong ka KHADC bad JHADC ki shah lada ki long ki ST, kila la lait na ka aiñ Trading by Non Tribal jong ki district council bad kiwei kiwei.
Ka HYC kala pynpaw ba tang namar ba ki la sah slem ha them Ribhoi Kam mut ba ki la dei ki trai muluk bad dawa na u MLA ka Mawhati ba u dei ban wengnoh ka jingkyrshan ia ka jing dawa ST ki Tiwa bad ym dei ban leh politik ïa kane ka kam.
JOWAI: U Ma Dawan Lyngdoh MDC Mynsngat Khanduli ula plie ïa ka jingai jinghikai ban rep bun jait kaba tip kum ka Integrated Farming haka shnong Ksehrynchang, West Jaiñtia Hills kaba la pynlong da ka Society for Urban and Rural Empowerment (SURE) ha ryngkat ka jingïatreilang jong ka Bethany Society lyngba ka Meghalaya State Skill Development Society (MSSDS) haka sngi ba Ar.
U Ma Dawan Lyngdoh haba kren kum u kongsan ula kyntu ïa kito kiba wan ha kane ka jingai jinghikai ba kin shim khia ban pyndep ïa ka training bad ban pyrshang ban rep ïa kaei kaba la ai jinghikai ïaki khnang ba kin nangroi ha ka rep ka riang bad ba kin nang kiew ka ïoh ka kot.
U HH Mohrmen Secretary jong ka SURE ula ong ba yn ai jingai jinghikai haduh 16 jait ki rukom bad ki bynta kiba donkam ban pynroi bad pynbha ïa ka rep ka riang ki nongkyndong.
Kan kynthup ïa kata ka rukom rep kaba ki khot ka natural farming bad ka rukom ri jingri pat ka dei kata kaba ki khot ka Bokashi bad nalor kata yn hikai ruh ha kaba ïa dei bad kumno ban pynkylla jingbam ïa ki soh ki pai kiba mih ha ki shnong ki thaw.
Palat lai phew ngut ki longkmie kila ïashim bynta ha kane ka training ban rep bunjait kynthup ïa kam ri jingri kaban neh lai phew sngi lynter.
Naka liang jong u Waheh Chnong ma Malbi Timung ula sngew sarong bad ki longkmie bad samla kynthei jong ka shnong kila long kiba la kloi ban shim ïa kiba kum kine ki jingai jinghikai kiban pynmyntoi ïaki.
Ha kane ka jingïalang plie la ïadon ryngkat ruh u ma L.Niang uba long u Assistant Director Horticulture West Jaiñtia hills, u Dr D.Paswet u Senior Scientist na KVK, Jowai, u S.Slong BPM ka MSRLS bad ïa ka jingïalang la pynïaid da u Mardaoo Mynrchiang u dkhot jong ka SURE bad ïa ki kyntien ai khublei la ai da u Habandajop Lyngdoh naka SURE.KHLIEHRIAT: Ka Jaintia Eastern College, Khliehriat ryngkat ka jingiatreilang bad ka Meghalaya AIDS Control Society, Shillong ka la rakhe ia ka International Youth Day (IYD)-2019 ha ka 16 tarik Nailar halor ka mat “Ka jingpynbha iaka pule ka puthi".
U Dr.S.Shangpung, E.M, i/c Education, Jaintia Hills Autonomous District Council, Jowai, ula la long kum u kongsan.
Ha ka jingkren jong u, u la pynkynmaw ia ki samla pule shaphang ka jingdonkam jong ka pule puthi bad ki jinghikai pyntbit ha ki lain bapher bapher bad ban ai pat ia katei ka jingtip sha ki pateng ki ban dang wan.
U la kyntu ia ki samla pule bad ki nonghikai ba kim dei ban kut tang ban ioh jingnang jingstad bad ia ki kyrdan ba kham sha halor hynrei ki dei ban nang ruh ban long ki briew kiba stad bad ba shemphang ha ki jingpule ban wad bniah namar kane kan iarap ia ka ri bad ka jaitbynriew baroh.
La ioh ka jingkren kyrpang halor ka phang “The 4th Death Anniversary of Bharat Ratna Dr.A.P.J.Abdul Kalam and Vision India 2020" da u V.S.Rathore, IPS, Superintendent of Police, East Jaintia Hills District.
La pynlong ruh ia ki program jingshad bad jingrwai tynrai bad ka jingiakop bha briew ha kaba u Phraki Syrti, B.A 5th Semester bad ka Sandakini Rymbai, B.A 3rd Semester ki la rah ia ka nam Mr bad Miss Jaintia Eastern College ryngkat bad ka buskit.
Ha kane ka juh ka sngi la pynkup burom ruh ia ki samla kiba wan sha khmat (Outstanding Youth) jong ka East Jaintia Hills District kiba la ioh ia ka kyrdan jingpule Doctorate of Philosophy (Ph.
D), jingialehkai phutbol, niah kali (Motorsports), ka rwai ka siaw (Singing & Music) bad kiwei kiwei de.
Doctorate of Philosophy  Dr.Yoowanka Lyngdoh, Ph.
D (NEHU)  Dr.Bamonlang.
M.Dkhar, Ph.
D (NEHU)  Dr.Samalayanki Nongtdu, Ph.
D (NEHU)   Motorsports  Chiborlang Wahlang, (Motorsports)  Dame banshan Dkhar, (Motorsports)  Bhakupar Wahlang, (Motorsports)  Ha-o-manki Dkhar, (Motorsports)  Mr.Da-o hi Swer, (Motorsports)   Football  Halen Nongtdu, (India U-15 National Football Team 2019)   Singing and Music  Elza Catherine Rymbai, (Music)  John Patrick Rymbai, (Music) Ia kane ka jingleh burom la pyniaid da I Dr.P.Nongtdu, Principal, Jaintia Eastern College, Khliehriat bad I la pdiang sngewbha ia u kongsan bad ia baroh ki nongiashim bynta.
I Kong E.Nongtraw, nonghikai jong ka Education Department I la ai jingkren halor ka theme jong ka International Youth Day 2019 – “Transforming Education" bad I Dr.DS Diengdoh, Vice – Principal bad Programme Officer, NSS Unit u la ai ia ki kyntien jingkhublei bad pynwai.
KHLIEHRIAT: Ka seng Meghalaya People United Front (MPUF), East Jaiñtia Hills District haka sngi Balang hapoh ka jingialam u Kyrshan Blah President Khliehriat Circle ryngkat bad kiwei de ki dkhot ki la leit ai jingiarap da ka dewbilat sha kawei la longïing baduk.
Kane ka longïing baduk kadei jong ka Kong Meris Dkhar, kaba shong basah ha ka Dong Khliehdupon Ladrymbai, East Jaintia Hillls District.
Hashwa ban aiti ia kane ka dewbilat sha ka kong Meris la don ka jingialang kaba lyngkot kaba pyniaid da u Hamwer Bhoi Publicity Secretary.
U Kyrshan Blah, ula ong, ka seng ka ai ki jingai ki jingiarap ban kyrshan ia kiba duk katba ki lah ka bor khamtam sha kito ki longïing kiba donkam shisha iaka jingiarap.
Ula kyntu ruh ia kane ka long iing ba ki dei ban pyndonkam hok ia ka jingai jong ki wat la ka jingai kalong kaba rit ruh.
U Kyrshan u la ong ruh ba na ka liang ka seng kan iai bteng ban ai ka jingiarap sha kiba duk kiba donkam hok ka jingiarap katba kot ka bor, hynrei u kyntu ruh ia ki briew ba kim dei ban shaniah tang ha ka jingiarap jong kiwei hynrei ki dei ban long kiba trei shitom ha kano kano ka kam kaba ki trei.
Na ka liang u Michael Chyrmang President MPUF-EJH, u la ong ba ka jingnoh synniang jong ngi sha kiba duk ka long kawei na ki kam leh isynei bad iarap iaki para briew.
U kyntu ruh ia ki dkhot jong kane longïing ba ki dei ban long kiba trei shitom wat lada ka kam ka long kaba rit ne kitrei ha kano kano ka jait kam ruh kam pher hynrei tang ban trei hok iaka kam.
U la ong ruh ba ngi dei ban peit iaka nuksa jong ki dkhar (bar jylla) ba ki wan kamai sha poh ka jylla jong ngi haki kam barit ba ria ruh, hynrei da ka jingtrei shitom jong ki ki dap ki biang hi.
La ïoh ki kyntien kyntu kynpham na u ma Thynanda Sana uwei na ki dkhot ba rangbah jong ka MPUF.Ka seng ha kane ka sngi ka la pynkynmaw ruh ba ha une u bnai uba la dep ka seng ka la iohlad ban noh synniang sha kawei ka longiing ba duk ha ka shnong Kuliang (Umkiang) da ka ki tip sop iing.
JOWAI: Ka Apollo Tyres kala ai jingïarap da ki jersey ïalehkai football sha ka Ladthadlaboh Dorbar Shnong, kaba ïalehkai mynta ka aiom haka kyrdan 1st Division Football kaba pynïaid da ka West Jaiñtia District Sports Association (WJDSA).
Ïa kine ki jersey ne ki sopti ïalehkai football ka Apollo Tyres kala aiti sha ka Ladthadlaboh Dorbar Shnong haka sngi Balang haka jingïalang kaba lyngkot kaba long ha ophis jong ka dorbar shnong.
Ïa kane ka jingïalang la pynïaid da u Ma FC Chyne, Chairman ka Sports Committee Ladthadklaboh haka jingïadonlang u Area Manager jong ka Apollo Tyres u ma Embhah Dkhar, u Ma Blooming Lytan Dealer jong Apollo Tyres (Lytan Automobiles), u Acting Waheh Shnong, Ladthadlaboh Dorbar Shnong u ma Russel Nongrum, Symbud Waheh Shnong u Ma S Bareh, u General Secretary Ladthadlaboh Dorbar Shnong u ma ABM Shullai, u Sports Secretary Ladthadlaboh Dorbar Shnong u ma Helpme Shylla bad kiwei kiwei ki samla ïalehkai ka shnong.
U Area Manager jong ka Apollo Tyres u Ma Embhah Dkhar, ula ong ka jingthmu jong ka company ban synñiang da kine ki sopti jersey kadei kum shibynta ban ai mynsiem bad pynshlur ïaki nongïalehkai football ka Ladthadlaboh SC.Ula ong ba ka company Apollo Tyres ha kylleng ki ri ka pyrthei ka don bynta ban kyntiew ïaka kam sports bad kane ka dei ka sien kaba nyngkong ba kila synniang sha ki bor shnong ha kane ka thain.
“Watla ka jingai ka company kalong kaba rit, nga kyrmen ba phin pdiang hun ïa kane ka jingai ka jongngi bad kyrmen ba ngin nang ïatreilang shuh shuh nangne shakhmat," la ong u Area Manager ka Apollo.
U Waheh Shnong ka Ladthadlaboh Dorbar Shnong u ma Russel Nongrum haba kren ula ong ba ka dorbar shnong, ka jingpynlut jong ka haka kam sports kalong kaba bun bad ka shem jingeh bha ban pynmih pisa ban kyrshan ïaka kam ïalehkai ki khynnah bad ki samla ka shnong haka kam ïalehkai.
Ula ai khublei ïa u Area Manager ka Apollo Tyres bad dealers ha Jowai ïaka jinglong lakloi jong ki ban kyrshan ïaka shnong bad kyrmen ba kane ka company kan nang theh ki lad jingïarap jong ka na ka bynta ban kyrshan ïaka kam ïalehkai ka Ladthadlaboh.
U General Secretary Ladthadlaboh U Ma ABM Shullai ula ong ba ka dorbar shnong katkum ka jinglah ka bor kam ju khang lad ïaki khynnah bad ka samla ka shnong ban ïashimbynta haki kam ïalehkai khnang ba kin lah ban kiar na ki jingmlien kaba sniew kiba la jyllei haka imlang ka sahlang, hynrei ka jingeh pat kalong ba ka shnong ka ïakynduh kadei haka liang ka pisa pilain.
Ula ai khublei ïaka Apollo Tyres bad uba buh ka jingkyntu ba kan kner shuh shuh ïaka jingsynñiang sha ka shnong ban myntoi ki khynnah bad samla ïalehkai.
JOWAI: Ka Jaiñtia Youth Federation kala ïoh ban jied ïaki nongkitkam ba pura jong ka naka bynta ka samoi trei kam 2019-21 haka sngi ba Ar ha ophis treikam jong ha Mookyrdup, Ladthadlaboh, Jowai.
Ki nongkitkam ba thymmai jong ka JYF-Central Body:  President : U O.L.Tariang  Vice-President : U J.Pala & Mr.M.S.Ryngksai  General Secretary : U N.Rymbai  Joint Secretary : U S.Pajuh  Finance Secretary : U F.Rymbai  Publicity Secretary : U L.K.Rymbai  Sports Secretary : UT.Phawa  Organising Secretary : U K.Lapasam  Asst.Organising Secretary : U S.Ryngkhai  Education Secretary : U B.Chyrmang  Environment Secretary : U D.Lyngdoh  Socio Economic Secretary : U M.Amkhloo  Art & Culture Secretary : U K.Rymbai Shuwa ban sdang ïaka jingjied nongkitkam ba thymmai la don ka jingsngap ba jar jar kum ka dak ban kynmaw burom ia u president barim ka JYF (L) Poipynhun Majaw.
Ha kane ka jingpynskhem ïaki nongkitkam ba thymmai la iadonlang u Ma D.L.Rymbai, u ba long u President barim ka JYF, u la shim ia ka bynta ban pynban smai ia ki nongkitkam ba thymmai jong ka seng.
U Ma LD Lakiang, Founder President, u la shim ia ka bynta ban ot ia u cake ka jingdap 15 snem jong ka.
U DL Rymbai u la ai ki kyntien sneng bad u la kyntu ruh ia ki nongkitkam ba kin ialam lynti ia ka seng da kaba pyni ia ki kam kiba bha, da ka burom akor bad khamtam eh ban aiti lut ialade na ka bynta ka iap ka im ka ri bad ka jaid bynriew.
U la pynkynmaw ruh kumno ha ki por ba u dang long u nongïalam ba ki trei da ka mynsiem shitrhem bad kumno ka seng ka la lah ban leh shibun ki kam na ka bynta ka ri bad ka jaid bynriew.
Kane ka la jia dei tang lyngba ka jingialam ha ka jingtip Briew tip Blei bad khamtam da ka burom ka akor.
Shuh shuh u la ong ba ka kam shakri ka long kaba ngim lah ban lait na ki jingshah kdew kti ha kiba bun ki liang.
Hynrei ym dei ban pynsngap ia kum kine kiei kiei bad dei ban kynmaw ia kane kawei ba ka jingshakri ia ki para briew ka dei ka jingshakri ia U Blei.
U la ai mynsiem shuh shuh ia ki nongkitkam ba thymmai da kaba pynkynmaw ba lada ki leh ia ki kam babha katno katno ruh wat khmih lynti ba ki briew kin iohi ne peit hynrei lada ki leh bakla tang iwei iba rit tam ki briew kin iohi bad pynheh ia kata ka jingbakla bad u ong ym dei ban sngew eiei ia kum kita namar kane ka dei ka jingduna jong ngi ki briew.
Ha kaba khadduh u la ong ba u long uba la kloi ba iadonlang bad ka JYF ha kino kino ki por ba ka seng ka donkam ia u kum u nongaibuit aibor.
Na ka liang u Ma L.D.Lakiang (Founder President) u la batai lyngkot ia ka history jong ka Seng bad u la batai bniah ruh ia ka nongrim ba la seng ia ka JYF.U la ai ki kyntien sneng kyntien kyntu kynpham bad u la kyrkhu kyrdoh ruh ia ki nongkitkam ba thymmai.
“Ngi hap ban mat shibun ki jingeh bad ki dieng pynkiang ha ki jingialeh, hynrei ngim dei ban duh jingkyrmen bad dei ban poi shaka ka thong da kaba tur ia ki rai eh rai dam kiba pynwit ha ka lynti na ka bynta ka bha ka miat ka imlang ka sahlang," ula ong ma Lakiang bad ula pynpaw ba u long uba la kloi ban iadonlang bad ka Seng ha kino kino ki por ba ka Seng ka sngew donkam ia ka jingiarap jong u kum u kpa.
Khadduh la ioh ruh ia ka jingkren na u President ba thymmai u O.L.Tariang uba la khot u wer ia ka jingiatreilang baroh ki nongkitkam bad ki dkhot jong ka JYF.“Ngin ieng tylli lang baroh tang kum kawei, ym don ki bor ba lah ban pynthame bad pynkhyllem ia ngi hynrei lada ngi saphred ngin ym lah ban ieng pyrshah wat tang ia iwei iba rit tam," la ong U OL Tariang bad ha kajuh ka por u khot ia ka jingiatreilang ruh baroh ki dkhot ba rim jong ka seng la ki don ha kano kano ka jaka bad ka jingtrei, ba kin sngewbha ban don ryngkat bad ka Seng.
Ha kane ka sngi la lah ban iadon ryngkat ruh ki nongialam jong ka Jaintia Student Union (JSU -CB) naduh General Secretary u J.Shylla, Publicity Secretary T.Mukhim bad kiwei kiwei ki nongialam bad dkhot barim ka JYF.KHLIEHRIAT: Ka Khasi Students’ Union (KSU) Narpuh Circle lyngba ka Education Cell kan sam khusnam biang sha ki samla pule kiba pass bha haka thain Narpuh kaba la tip kum ka ‘8th Mait Shaphrang Academic Award 2019’.
Ïa kane ka khusnam yn ai sha kito ki samla pule ba wan ha ka kyrdan 1st Division ha ka exam SSLC, HSSLC bad kiba pass bha ha ki degree bapher bapher jong une u snem 2019.
U Secretary ka Education Committee samla Yooni Muksor u la ong ba ka jingthmu ka seng ban sam ïa kane ka khusnam kadei na ka bynta ban pynshlur bad ai mynsiem ia ki samla pule ka thaiñ jong ngi.
Ka KSU ka khor bad wer ia baroh ki samla jong katei ka thain ban sngewbha ban pynpoi ia ki kyrteng ha ryngkat bad ki mark sheet bad ka birth certificate xerox copy sha u Education Secretary ka KSU.Ïaki jingtip ba khambniah phone ha kine ki number 7005766741(Lumshnong), 6003188099 (Umkiang), 7005194298 (Lumshnong), 8794171032 (Huroi), 8787897288 (Sonapyrdi) ha lane shwa ka 07/09/2019.
Ia ka tarik ban sam ia katei ka khusnam, yn sa pyntip pat hadien ynda ngi la dep ioh pdiang ia kitei ki kot ki sla ba donkam.
KHLIEHRIAT: Ka Society For Promotion of Tourism, Khliehriat ka la pynlong ia ka District Level Youth Festival bad ka jingrakhe ia ka International Youth Day (IYD) – 2019 naduh ka 13th – 17th Nailar (August) 2019.
Ïa kane ka prokram la bei pisa da ka Chief Minister Youth Development Scheme (CMYDS) lyngba ka ophis jong u Deputy Commissioner, East Jaintia Hills District ha ryngkat ka jingiatreilang bad ka National Service Scheme jong ka Jaintia Eastern College, Khliehriat.
Ha kane ka District Youth Festival ki samla pule kum na ka skul Wapungskur Higher School, Khliehriat Presbyterian Higher Secondary School, J.E Higher Secondary School, St.Anthony’s College Byndihati Extension bad ka Jaintia Eastern College bad kumjuh ruh ka Sein khynroo khynlood, Lumputhoi ki la wan ban ia shim bynta shitrhem ban pyni ia ki sap ki phong halor ki jingshad bad jingrwai tynrai bad ha kiwei kiwei ki program.
Ka samla Kitbor Nongtdu, ka Hameki Lamoo na ka Jaintia Eastern College bad ka Gloria Chyrmang bad ka Medifullda Muksor na ka J.E Higher Secondary School ki la khur ia ka nam jop ha ka jingiakop dro dur (Drawing & Painting Competition) halor ka phang “Ban pynneh pynsah ia ka mei Mariang" (Conservation of Environment) bad ki jingrwai tynrai.
U Angkat Kumar (St.Anthony’s College Byndihati Extention), ka Santona Hajong, ka Brilliant Lapasam na Jaintia Eastern College bad u Ranjit Kumar na ka St.Anthony’s College Byndihati Extention ki long ki nongjop ha ka jingiakop thoh Esse (Essay Competition) halor ka phang “Ka bynta ki samla pule halor ka Swachh Bharat Abhiyan" (Role of Students in Swachh Bharat Abhiyan).
Ha ka 15 Nailar la pynlong ia ka Jingpyrta bad Jingialap (Slogan & Poster Campaign) ha ka jaka bala pynlong ia ka jingrakhe laitluid (Independence Day) halor ka phang “Slogan & Poster on Freedom Movement".
Haka sngi kaba bud 16 tarik Nailar ki samla pule bad ki samla shnong ki la ia shim bynta lang ha ka jingrakhe ia ka International Youth Day 2019 ba la pynlong da ka Jaintia Eastern College.
Ha ka 17th August kaba dei ka sngi khadduh jong kane ka District Youth Festival la pynlong ia ka jingiaid kjat (Trekking) halor ka phang “Ban pynneh pynsah ia ka mariang bad ban kyntiew ia ka kam jngoh kai pyrthei"(Eco-Tourism) sha Umlaru bad Wah Phe Phe ha ka shnong Rymbai kaba jngai kumba 15km.
Ha kane ka Festival u Dr.S.Shangpung, E.M i/c Education, JHADC kum u kongsan u la kyrkhu kyrdoh ia ka jinglehkmen bad u la sam ia ki buskit sha ki nongjop bad ka syrnod sha baroh ki nongiashim bynta.
La pynkut ia ka District Youth Festival ha ka 17th August ha Wah Umlaru, Rymbai da ka jingiashim bynta jong ki arspah san phew san ngut kynthup ia ki samla pule, NSS volunteers bad ki samla shnong ryngkat ka jingia dihsha lang bad ia ki kyntien ai khublei la ai da I Principal jong ka Jaintia Eastern College.
JOWAI: Ka KSU Barak Valley Circle kala kynnoh uwei u nongtrei forest guard ha Hailakandi District, Assam ula thombor ïa kawei ka jaka rep kwai jong ki Khasi ba shong ba sah ha ka shnong Khajura.
La kynnoh ba kane ka jingjia kala jia haka sngi Saitjaiñ ha kaba utei u forest guard ula pom bad jynrat naphang ïaki dieng kwai da hajar tynrai ha katei ka shong.
