Ka United States bad ka Australia, ki pynpaw ia ka jingsngew khia kaba jur halor katei ka jingknieh bor ki shipai jong katei ka Ri.
U nongkren, na bynta ka  National League for Democracy (NLD), U Myo Nyunt, u iathuh ba ka Suu Kyi lem bad U Win Myint, President lem bad kiwei ki nongialam, ki la shah set slung, mynta ka sngi, dang step phyrngab.
Mynta ka jing synshar ha katei ka Ri, la shimti da U  Min Aung Hlaing, uba dei u heh duh jong ki shipai ha Myanmar.
Shillong: Ka United Democratic Party (UDP) shen kan sa iakynduh ban ia kren halor ban pynkhreh na ka bynta ka election ha Garo Hills Autonomous District Council (GHADC), ka ban long ha ka 9 tarik u Iaiong 2021.
“Ngin sa ia khun na ka bynta ka election GHADC, hynrei na ka liang ka UDP kam pat pynbeit iano bad katno tylli ki seat ngin buh ia ki kyrtong ," ong U bah Jemino Mawthoh, general secretary, ka seng UDP.U la iathuh ruh, ba ki nongialam jong ka seng UDP, shen kin sa iakynduh ha Shillong bad Garo Hills ban iakren na ka bynta kane ka election.
U bah Mawthoh u la ong “Wat la ia mynta ka party UDP kam shem la don ki MLA lane ki MDC na Garo Hills, hynrei ngi long ki ba sngewsarong ba ka party ka don ia la ka jong ka vote share.
" U la ong ba ka jingkyrmen ban ioh jing jop ka dei kaba donkam,u nongialam ka UDP u la ong ruh ba ka party kan sa ia tai bha shuwa bad ki district president ha Garo Hills shuwa ban rai ban ai tiket ia u kyrtong u ba dei.
Haba kylli la ka UDP kan long kaba kloi na ka bynta ka ban iateh lok bad kiwei ki seng sain pyrthei, u bah Mawthoh u la ong ba ka party kam don mon ban iateh bad kano kano ruh ka party, namar ba ka la long ka ba pynkhreh ban iakhun marwei ha kane ka election bad u la bynrap ba ka party ka la rai ruh ia khun ha ka GHADC, ban lah ban wanrah ia ka jingsynshar ka ba khuid ha ka District Council.
“Ngi donkam ban wanrah ia ka synshar ka ba khuid ha GHADC bad ngin hap ban pynthikna ba kan ym dei ban don kano kano ka jingbamsap ha kane ka jaka," la ong u bah Mawthoh.
U bah Mawthoh u la ong ba ka seng UDP, ka long kaba pyrshah jur halor ka jingbamsap bad ka kyrshan na ka bynta ka jingtohkit da ka sorkar jylla, halor ka jingpyndonkam bakla ia ka pisa ha GHADC.“Ka hukum ka la mih na ka Nongbah Susa ban pynïap ia ki Jiw baroh hapoh ka Hima Persia bad la pynsheptieng, pynlyngngoh bad pynkulmar jingmut ia ka Nongbah bad Hima baroh kawei" (Esther)Ngi pule ia kane hukum ha ka kitab ka Esther (Esther 4) bad kane ka hukum ka la buh ia ki Nongsusa bad ki nongshong shnong, khamtam eh ki Jiw, jong ka Hima Persia ha ka jingsheptieng, jinglyngngoh bad jingkulmar jingmut kaba khraw.
Kumba long kiwei ki kitab ba rim kiba pynksan ba ki shynrang ki long kiba donbor bad ki long trai halor ki kynthei bad ki lah ban leh katba ki mon halor ka jingim ki, ka kitab ka Esther ruh ka dei ka kitab kaba pynpaw ba ki kynthei ki dei tang ki mar ki mata ba ki shynrang ne ka imlang sahlang ki lah ban thied, ban kam trai, ban leh katba mon bad ban bret ne kyntait noh lada kim sngewdonkam shuh.
Ha ka kitab ka Esther ka paw shai kdar ba ki kynthei kim lah ban ïeng ne rai hi na ka bynta ïalade bad lada ki shlan ban leh kumta ki ngat ha ka jingpynrem bad jingpynshitom jong ka aiñ, ka aiñ kaba khor bad ka aiñ jong ki Media bad ki Persia ka bym lah ban kylla.
Ha kawei pat ka liang, ka long ruh kaba phylla ba ha kajuh ka kitab la ïathuhkhana ruh shaphang kawei pat ka kynthei, kaba kyrteng ka Esther bad kane ka la pynlait im ia ka Jaidbynriew Jiw na ka jingshah pynïap ba shyrkhei.
Ïa ka kitab ka Esther la ju pule ha ka jingrakhe ia ka tamasa “purim" jong ki Jiw bad la ju rakhe ia ka tamasa “purim" hapdeng u bnai Rymphang bad Lber.
Ka tamasa “purim" ka dei kawei na ki tamasa bad ha kane ka tamasa ym don ki jinglehniam bad wat ka nam ka kyrteng jong u Blei ne Yahweh ruh kam paw ha ka kitab ka Esther.
Ka ktien “purim" ka wan na ka ktien “pur" kaba mut ka jingkhalai nusib bad kane ka kyntien ka mih ha ka por ba u Haman lem bad kiwei ki myntri jong ka Hima Persia ki la ïanoh “pur" ban tip ia ka ïa, ka sngi bad u bnai ban pyndep ia kata ka jingthmu ba sniew ban pynïap ia ki Jiw.
Hynrei da ka jingïasaid jong ka Esther ki Jiw ki la lait im bad kumta ban pynsah kynmaw ia kane ka jinglait im ki Jiw ki ju pynlong ia ka tamasa “purim" ha ka sngi ba khatsaw bad khatsan u bnai Adar bad ka jingmut jong ka tamasa ka long kumne- “u bnai uba la kylla jingkmen na ka jingsngewsih, uba la kylla jingim na ka jingïap bad ruh ka tamasa ka pynkynmaw ia ka jinglaitluid na ka jingshaïong bad jinglyngngoh bakhraw.
Ha kane ka tamasa la ju rakhe bad kynmaw kyrpang ruh ia ka Esther bad ka jingïasaid jong ka ha khmat u Syiem kaba la pynlait im ia ki Jiw na ki kti jong u Haman".
Ka khana kaba don ha ka kitab ka Esther ka long kaba skuiñ ban pule bad ki la mih shibun ki kot jingïathuhkhana, ki drama bad ki thiatar kiba la thaw halor ka jingim ka Esther, u Mordekai, u Haman bad kiwei.
Ka hukum ban pynïap ia baroh ki Jiw ka la mih na ka Nongbah Susa ha ka por u Syiem Serksis uba synshar ia ka Hima Persia bad ka Hima ka ïar naduh Ethopia shaduh India.
Ka Hima ka long kaba pawnam ha ka jingkhraw bor bad ka spah jong ka.
Ka Susa ka long kawei na ki Nongbah jong ka Hima bad ki nongthoh komnetari ki ong ba ka dei ka Nongbah kaba ki Syiem ka Hima Persia ki ju shong ha ka por tlang.
Katkum ka kitab, u Syiem Serksis u la pynlong ia ka jingkhawai na ka bynta ki rangbah nongsynshar ka Hima, naduh ki Lat jong ki probins haduh ki myntri, ki bakhraw, ki nongaibuit bad ki ophisar kiba shakri ha Ïing Syiem bad ki tnat synshar ba pher.
Kane ka jingkhawai ka la long kaba khraw bad ka la neh da ki taïew.
U Syiem u la khot bad pynbeit ba ha kawei na ki sngi jong ka jingkhawai, ka Bashti ka mahadei jong u kan wan sha ka jingkhawai bad kan pyni ia ka jingbha briew jong ka hakhmat ki kynrem ki lyndan jong ka Hima.
U Syiem u la hukum ia ka Bashti ban phong ka pansngiat, ban deng ki paila, ban riam itynnat bad phong ki jaiñ kiba remdor kiba la suh khnang na ka bynta kata ka jingkhawai bad kan pyni ia ka jingbhabriew bad ka jingitynnat ka met ka phad jong ka hakhmat ka tamasa jingkhawai.
Pynban ka Bashti ka la kyntait ia kane ka jingkhot bad pynkheiñ ia ka hukum jong u Syiem bad kam shym la wan sha ka jingkhawai.
Ka jingleh jong ka Bashti ka la pynbitar ia u Syiem bad u Syiem u la kynjoh ktien ia ki nongaibuit jong u ban leh kumno ia ka Bashti kaba la pynkheiñ bad ibeiñ ia ka hukum.
Ki nongaibuit ki la ai jingmut ban pynhiar khet noh ia ka Bashti na ka jinglong mahadei bad ba u Syiem un shim noh da kawei pat ka mahadei.
Kumta u Syiem u la pynlong sa kawei pat ka tamasa pyni dur bhabriew ban jied ia ka mahadei bathymmai napdeng ki thei bhabriew ba dang sotti jong ka Hima.
Ha kane ka tamasa pyni dur bhabriew napdeng ki spah ngut ki thei sotti u Syiem u la shem bad itynnat ia ka Esther, ka bakha jong u Mordekai.
Ka Esther ka dei ka thei samla bad ka bakha jong u Mordekai bad la pynheh pynsan ia ka da u Mordekai hadien ba ki kmie ki kpa ki la khlad noh mynba ka dang rit.
Ha kaba sdang ka Esther ka la buhrieh ia ka jinglong Jiw, katba u Mordekai pat u long uwei na ki nongialam jong ki Jiw bad u dei ruh uba shakri kum uwei na ki ophisar jong u Syiem bad u la ïoh ruh ia ka khusnam namar ba u la pynlait im ia u Syiem na ka kti ki riewrunar kiba thmu ban pynïap ia u Syiem.
Ka kitab ka ïathuhkhana ruh ba u Haman u rangbah nongsynshar ka Hima Persia, u long uba rhah bor bad ka jingbuaid bor jong u ka la palat liam.
U shu thied da ki sbai bad um salia ban pyndonkam da ki lynti bym dei tang ban ïohbor bad kiew kyrdan.
U Syiem u la kyntiew ia u sha ka kyrdan kaba halor tam jong ka Hima, halor jong kiwei ki myntri ne ki bakhraw.
Hadien ba u la kiew kyrdan bad ïoh ka jingsngewbha na u Syiem, u Haman u la pynmih ia ka hukum ban pynïap ia ki Jiw baroh kiba don hapoh ka Hima bad u la ïoh ruh ka muhor na u Syiem halor kata ka hukum.
Mar mar la pynsaphriang ia kane ka hukum da ki nongphet dak sha baroh ki probins jong ka Hima.
Ka hukum ka ong kumne- “…La pynmih ha ka kyrteng jong u Syiem Serksis bad shon muhor da ka sahti jong u.
Ki nongrah khubor ki la rah ia kane ka jingpynbna sha kawei pa kawei ka probins…Ka don ka jingbthah ba tang ha kawei ka sngi, ka sngi kaba khatlai jong u Adar, ia baroh ki Jiw-samla bad tymmen, kynthei bad khynnah dei ban pynïap…dei ban pynïap khlem jingisynei bad ia ki jingdon jingem jong ki dei ban shim noh" (Esther 3:12-14).
Nangta shuh shuh, “…ia ka hukum la pyntip paidbah ha Susa, ka nongbah jong ka Hima…u Syiem bad u Haman ki shong bad ïadih sngewbha katba ka nongbah Susa ka la don hapdeng ka jingkulmar".
(Esther 3:15)Ki nongshong shnong ka Hima,khamtam eh ki Jiw bad ka nongbah Susa ka la lyngngoh bad kulmar jingmut.
Kim peiphang shuh kaei kaba la jia bad balei ba la pynmih ia kane ka hukum? Kane jingïathuhkhana ka dei kaba la jia ha ki hajar snem kiba la leit noh bad kaei kaba jia ha kitei ki hajar snem kam don jingïadei ei ei bad kaei kaba ngi ïohi bad shem mynta ha kane ka juk “neo-liberal".
Wat la katta ruh ki don shibun bah ki jingjia kiba la jia bad kiba dang shu jia shen ha ka bri u Hynñiewtrep, ka Ri bad ka Jylla kiba pynsheptieng, pynlyngngoh bad pynkulmar jingmut ia ngi ki nongshong shnong.
Kawei ka jingjia hadien kawei pat, ka pynlyngngoh bad pynkulmar jingmut, hato ki aiñ bad ki rai jong ka Ïingshari ba ha khliehduh ka Ri ki treikam ne em? Naduh ba ka National Green Tribunal (NGT) ka la khang ia ka rukom tih dewïong ha ka dur jong ki thliew khnai bad ba ka Ïingshari pat ka la pynlait tang lada ka Sorkar ka pyntreikam ia ki aiñ bad ka rukom tih kaba long katkum ka stad saian ne “scientific mining".
Hynrei haduh mynta ym pat shym la pyntreikam satia ia ka “scientific mining", katba man la ka step pat lah ban ïohi ia ki trok kiba kit ia u dewïong bad ki ïaid lyngba ka nongbah Shillong.
Hato kine ki trok ki kit sah ia uto u dewïong uba la dep tih naduh shuwa ban khang ka NGT ha ka snem 2014? ne u dei uba dang shu tih thymmai? Ngi sah ha ka lyngngoh! Kawei ka Sorkar hadien kawei pat ki len bad ki pynksan ïalade ba kam shym la don ka jingtih bad jingshalan be-aiñ ia u dewïong.
U Myntri Rangbah ka Jylla ba mynta ruh u len bad pynksan nia ba kam don ka jingtih bad jingshalan be-aiñ.
Ka jingshisha pat ka long ba ha u Nohprah jong ka snem 2018, khatsan ngut ki nongbylla tih dewïong ki ïap ha ki par dewïong ha Ksan bad ha u bnai Kylla lyngkot 2021 hynriew ngut ki briew ki khlad ha ki thliew jong ki par dewïong ha Deiñshalalu.
Hato kine kiba ïap ki dei ki nongjngohkai pyrthei ne ki dei ki nongïalam lynti ia ki nongjngoh pyrthei?Ngi lyngngoh ruh ba ka Sorkar India haduh mynta kam kren shai halor ka Inner Line Permit (ILP) kaba ïadei bad ka Jylla.
Wat ka Sorkar Jylla ruh imat kam shai, ki seng saiñ hima ruh ki bym thikna bad kiba khih jingmut kumba khih u khah kat shaba beh ka lyer.
Ka jingdawa ia ka ILP la ka long kaba dang myntoi ne kam myntoi shuh ka long kawei pat ka mat ban ïatai, hynrei ka dei ruh ka ishu kaba la pynkhie ia ka jingïakynad bad jingïaumsnam bad haba khie ka jingïashoh-ïadat ka wanrah ia ka jingshongsyier, ka jingsheptieng bad jingduh bakhraw ha baroh ki liang.
Ka lah ban mih ruh ka jingkylli haduh katno ka ILP ka lah ban treikam ha kane ka juk “neo-liberal"? Ka don ka jingong ba ka Shillong ka dei ka shnong “dkhar" kaba heh tam bad ka jingïakynad ka mih na ka jingsngew sheptieng ïohba ngi shah tyllep ha ki heh paid “dkhar".
Katba kajuh ka khanasamari (2011) ka kdew ba ka jingdon ki “dkhar" ka la nanghiar bad lada ki khmat bad jingïohi jong ngi ki jngai tang kat ha them Ïewmawlong ne GS Road ne Lad Umsohsun ne Khyndai lad te kan buh jingeh shibun.
Ka Sor Shillong ka la nangïar bad kaba bun ka jaka ha New Shillong Township ka la kylla jaka Sorkar bad ki aiñ kiba kumno kin treikam hangta? Hato kin ïada bad ïarap ne em ia ki Trai Ri Hynñiewtrep?.
Kynmaw ba ka New Shillong kan dei ka “gated community" ne ka shnong jong ki kynroh bad phalor ïingbriew kiba jrong kiba ap pahara bha phra la ka sngi bad sa ki ksew kiba hynriew pruh ka rynïeng.
Ka New Shillong kam kheiñ la phi dei u khasi ne u “dkhar", phin ym lah ban rung bad mih laitluid sha kane ka jaka.
Lada phim don kajuh ka kyrdan, lada phi dei uba duk bad phim don spah, lada phi dei tang u ne ka nongbylla sngi ne nongtrei ïingbriew ne nongtreikynta yn ym don ba ithuh ia phi, yn ym don ba pdiang sngewbha ia phi bad yn ym don ba ñiew ïaryngkat briew bad phi ha kine ki “gated community".
Ka juk “neo-liberal" bad “market economy" kan nang pynshaïong shuh shuh ia ngi bad ka dei ka “single window policy", kaba bud ryngkhi ia ka “economic liberalization", kaba la pynlong ia ki nongsynshar bad ia ki khun ki hajar ka Ri Hynñiewtrep ban bynda bad die ia ki khlaw bad ki lum mawshun ha ki thaiñ Shella, Nongtrai, Lunmshnong, Thangskai bad kiwei sha ki kompani, ki bank bad ki heh saipan kiba na bar Ri.
Khatduh, ngi shaïong bad lyngngoh ruh halor kaei kaba la jia ha ka jingïakhih bad jingïaid rally ki nongrep ha ka 26 tarik Kylla lyngkot 2021? Pynban kane kam dei ban pynnoh mynsiem bad ngim dei hi ruh ban shu ngeit matlah ia ki khubor bad khana ki lad pathai khubor jong ki heh saipan (Corporate media).
Hadien ba la pynmih ia ka hukum ban pynïap ia ki Jiw ha Susa, u Mordekai u la bitar bad u la ïeng pyrshah ia kane ka hukum.
Ka Baibl ka ïathuh ba u Mordekai u la kyllan da u dpei baroh shi rynïeng bad shong hakhmat ka khyrdop ka ïingsyiem ban pynpaw ia ka jingbitar bad jingpyrshah.
Ym tang katta u Mordekai u la phah ktien sha ka Esther, kaba don ha ïingsyiem, kumne- “Wat pyrkhat ba phan kham lait im ban ia kiwei pat ki Jiw tang namar ba pha don ha ka ïingsyiem.
Lada pha sngap jar ha ka por kum kane, ka jingïarap kan wan na bneng ia ki Jiw…" (Esther 4:13-14) Ka Esther kam shym la pynsepei ia kata ka lad kaba ka don bad ka la leh la ka bynta ban ïasaid hakhmat u Syiem na ka bynta ki Jiw.
Ka Esther ka la phah ktien sha u Mordekai- “ To khie leit bad ïalumlang ia baroh ki Jiw ha Susa…ngan leit sha u Syiem, wat la ka long pyrshah ia ka aiñ.
Lada ka dei ia nga ban ïap na ka bynta kata, ai ngan ïap.
" (Esther 4:15-16).
Ka Nongbah Shillong ruh ka lyngngoh bad kulmar jingmut, hynrei ngi kyrmen ba kin nang mih ki riewïakhun kynthei bad shynrang.
Amen.
U Myntri ka thoh ka pule ka Meghalaya, I Ma Lakmen Rymbui,i la pynbna ba baroh ki college kiba hap hapoh Meghalaya kin sdang noh ia ki regular class jong ki naduh ka 1st February 2021 khnang,  ba ka jingai jinghikai kan iaid biang kumba ju long wat la ki protocol dei ban dang  pyntreikam ia ki  ha man la ki college.
Kane ka khubor babha ka la sdang pynkhie im biang ia ka jingnang jingstad jong ki samla khnang ba kin ioh dih biang sa shisien ia ki umpohliew ka jingstad.
Hynrei,haba phai pat sha ki skul,khamtam ki skul ha ki kyrdan  kiba khamrit(lower classes),khamtam eh  ha jaka  Sor, dang i kynjah slam slam lait noh  tang ki class IX-XII kiba la sdang ban long biang kumba ju long wat  hapdeng ki protocol ba dang don(existing protocols).
Katkum ka jingpynbna sorkar ba dang shen(lattest notification),ki class  bapher bapher jong u snem 2020 kin dang iai bteng shwa haduh u bnai March 2021 bad ki class thymmai(new session) jong ki class bapher bapher pat kin sdang pat naduh ka 1st April 2021 shaneng.
Kane ka mut ba,ki class bapher bapher ki lah ban kyntiew class(promotion) pat haduh u bnai March  2021.
Ka jingpynbna ka sngap jar jar(silence) halor ka jingkyntiew class  beit(direct promotion) ia ki class kiba kham rit.
La shu  ieh ha ka jingstad jong ki skul bapher bapher ba kin ai ia la ka jong ka  rai ban kyntiew (promoted)ne ban  pynsah  class (detained)ia ki khynnah.
Ki khynnah kiba la shah kyntiew class kin ioh shong noh ha ki class kiba kham heh (higher class) naduh ka 1st April 2021 bad kin pule ne thied noh da kiwei pat  ki kot pule ba thymmai.
Katba kito pat  kiba shah pynsah class (failed),kin shong shwa hajuh da kijuh ki kot pule barim.
Hynrei,don pat katto katne  ki skul hangne hangtai kiba iaid lait ia katei ka jingpynbna ka sorkar.
Don ki skul kiba la dep pynbna ia ka result ba ki la dep kyntiew class naduh ki bnai December 2020.
Don ruh kiba bud ia katei ka jingpynbna sorkar ha kaba ki dang iai bteng ban hikai da ki lynnong na ki kot rim.
Kiba la pynbna result ia ki khynnah,ki la dei ban shim ne hikai noh da ki kot thymmai(new text books) katba kiba bud ia ka jingpynbna sorkar pat ki dang hikai hi  da kijuh ki kot pule ba rim(old text books).
Kiba la pynbna result,ka slem palat ia ki ba kin ap ban  hikai bad shim class kat haduh u bnai April 2021.
Lada kim shim ruh,shisien ba ki la pynbna ia ka result,kan paw biej bha ia ki ban shim class da ki kot rim shisien ba la kyntiew class ia ki.
Hangne kein,ka mih biang ka jingbym ia ryntih(unfair) ha ki skul.
Kam long hi ruh ba kiwei ki skul kin  iaid shaid shaid da ki kot thymmai katba kiwei pat ki dang duriap ban hikai da ki kot rim.
Ka sorkar lyngba ka Education Department ka la dei ban ai ka jingpynshai kaba shai bha kdar khnang ba kan nym sah shuh ha ka umdum ia ki khynnah,ki kmie ki kpa ki bor pyniaid skul bad nonghikai ruh kumjuh.
Shillong: Ka Garoland State Movement Commission bad ka Garo Indigeneous Development Federation kiba long ki sengbhalang na Garo Hills, ha ka 28 tarik u Kyllalyngkot 2021 ki la ujor da ka ejahar ha u Superintendent of Police Resubelpara pyrshah ia kawei ka trok kaba la kit beaiñ ia u dewiong ha ka kyrteng jong u coke.
Ia kane la lap pylleiñ hadien ba kane ka trok khadar shaka kaba kit ia u dewiong, ka la kylla kynsan ha ka surokbah 62 ha katei ka jaka bad la ong ba kane ka trok ka la wan kit ia une u dewiong na ka thaiñ Shallang kaba hap ha West Khasi Hills District.
Agartala: U Speaker jong ka iing dorbar thawaiñ jong ka jylla Meghalaya, u Bah Metbah Lyngdoh uba leit kai ar sngi sha ka Jylla Arunachal Pradesh, u la leit ban jurip ia ka iing dorbar thawaiñ jong ka Arunachal Pradesh kaba don ha Itanagar mynta ka sngi thohdieng.
U Bah Metbah Lyngdoh ryngkat bad ki kynhun ophisar ki la don ha Itanagar, ban ioh jingtip bha shaphang ka jingtreikam jong ka National e-Vidhan (NeVa).
Ka National e-Vidhan kadei ka kynja tiar kaba la shna ha kata ka rukom jong ka juk kaba mynta kaba iathuh ha uno uno u ba pyndonkam ia kane ka tiar ia ki jingtip kiba bniah shaphang kane ka iing dorbar thawaiñ.
Ka iingdorbar thawaiñ jong ka Arunachal Pradesh kadei kaba nyngkong eh ha ka thaiñ shatei lam mihngi bad kaba lai ha ka Ri India ban don ia kane ka jait jingtreikam.
Ha katei ka jingleit jurip, u Bah Metbah Lyngdoh ryngkat bad u PD Sona uba dei u lamphang ka dorbar Arunachal Pradesh, ki la ia kren sani bha shaphang kane ka NeVa.
U Bah Metbah u la ong ba ka iing dorbar thawaiñ jong ka jylla Meghalaya ruh ka la rai ban wanrah ia kane ka rukom treikam ha ka jylla.
Shuh shuh u la ong ba ka iingdorbar thawain jong ka jylla ka ba dang tei ka la jan dep.
Kine baroh arngut ki speaker jong ki iing dorbar thawaiñ ryngkat bad kiba la don lang ha kane ka sngi ki la leit ban jngoh ia ka Assembly Complex bad leit jurip ruh ia ka Nokmey Namati Hall, Library, Dorjee Khandu Auditorium, NeVA Centre bad ka Assembly Hall.
Shillong:U Bah Prestone Tynsong, uba dei u Symbud Myntri Rang bah jong ka jylla, u la ong ba ka Sorkar Pdeng, ka shim khia ia ka ban pynbeit noh ia u pud u sam jong ki jylla ba shatei lam mihngi, hadien ba u Amit Shah u la kren shai ia kane ha ka jingialang, ba la pyn long da ka North Eastern Council(NEC) dang shen hangne ha nongbah Shillong ba dei ban pynbeit noh kloi kloi ia ki pud ki sam jong ki jylla baroh hangne ha North East ban lait na ka jing iakajia pud kaba iai mih khah khah na ka por sha ka por.
Shuh shuh u Bah Prestone, u la ong ba kane ka long ka sien kaba nyngkong ban iohsngew na u Myntri ka Sorkar Pdeng ba u kwah ban pynbeit noh ia ki pud ki sam jong ki jylla baroh kiba hap ha ka dong shatei lam mihngi bad lyngba kane ka jingong ka jong u Myntri ka pyni shai kdar ba ka Sorkar India ka shim khia ia ka jingeh ba ki paidbah jong ki jylla ki ud na ka por sha ka por ha kaba iadei bad u pud u sam.
Ha ka jingkren ba la ai da u Amit Shah u la ong ba u kyrpad ia baroh ki jylla jong ka North East ba kin ia shong, iakren bad pynbeit ia ki jingeh khnang ban ioh noh ia ka jingbha.
Shuh shuh u la ong, mynta ka shu don tang kawei ka jingeh bad kata ka long ba yn nym pat ioh ban iakren bad ka Sorkar Assam, namar kane ka jylla, kan sa don ia ka general elekshon ka ban sa long ha u bnai Iaiong lane ha u bnai Jymmang, kumta ka jingiakren ia kane ka mat kan sa long hadien da la dep ia kane ka elekshon.
Shillong: Ha ka 29 u Kyllalyngkot 2021, u Saleng Sangma uba dei u President jong ka Nationalist Congress Party(NCP) Meghalaya State Unit u la ong ba na ka liang jong ka seng NCP ka la rai ban pynieng tang 2 ne 3 ngut ki kyrtong na kane ka seng ha elekshon MDC jong ka GHADC ka ban sa long shen ha ka 9 tarik u Iaiong 2021.
Shuh shuh u Saleng u la ong ba ka seng kam don pisa ban pynieng shibun eh ki kyrtong ha man la ki konstitwensi ha kane ka elekshon ka ban sa long ha Garo Hills bad haba pynieng kyrtong ha ka elekshon, ka jingdon ia ka pisa ka long kawei.
U la ong ba lada u rai ban buh kyrtong kham bun u hap ban iarap beit ia ki ha ka liang ka pisa bad ha kane ka elekshon district council ka jingkyrshan na Delhi ruh kam da don bad dei na kane ka daw kaba pynlong ia u Saleng bad ka seng NCP ban rai ban buh tang 2 ne 3 ngut ki kyrtong ki ban ialeh.
Kawei ka daw kaba pynlong ruh ia u ban buh tang 2 ne 3 ruh ki kyrtong ka long na ka daw ba ka NCP ka dei ka seng National bad ka NCP hi ka kwah ban wanrah ia ki jingkylla ha kaba iadei bad ki kynrum kynram ha District Council bad ka jingbym ioh tulop ki nongtrei jong ka Council mynta la kumba lai snem eiei haduh ba ka la wanrah shibun ki jingeh ha ka ban pyndap pynbiang ha iing ha sem.
Shillong:Ka sorkar MDA myn hynnin ka sngi ka la pynlong ka jingialang ban shong bishar bniah halor ka jing long jingman jong ka khlam Covid -19 ha ka jylla ha ka ba ka la rai ban pynkhamti ha u Chief Secretary ka jylla ban khmih bniah kumno bad ha kino ki liang lah ban pynjynsur shuh shuh ia ki kyndon bad ka Sorkar ha ka taiew ka ban wan kan sa bishar ha shwa ban pyntip sha ki paidbah.
Haba iakren bad ki lad pathai khubor u Symbud Myntri Rang bah ka Jylla, u Bah Prestone Tynsong u la iathuh ba ka Sorkar mynta ka sngi ka la shong bishar biang (review) ia ka jinglong jingman ha ka Jylla na ka khlam, bad kumba ka paw ka Jylla ka la hiar bha ha ka jingdon ki briew kiba shah ktah bad kyrmen ba ka Jylla kan lah ban lait syndon na ka khlam.
“Ka Sorkar ka pynpaw ia ka jingkyrmen ba kane ka khlam kan kut noh ha kane ka Jylla, da ka jingkhmih lynti ruh ba yn nym shuh wat tang iwei ruh na ki nongshong shnong kiba dang don ia u khniang Covid.
Kumba ka long haduh mynta ka sngi sa tang 83 ngut ki briew ha ka Jylla kiba dang don ia u khniang Covid 19.
"“Halor kane la dep ban bthah ia u Chief secretary ba yn bishar bniah khnang ba la shem taiew kan ioh biang ban pynlong ia ka jingialang khnang ban lah ban pynjynsur ia ki SOP jong ka Covid -19, kane ka jingpynjynsur kan long ha ka ba iadei bad ka testing,bad ka transportation".
U la ong ruh ba kawei pat ka mat ba la iakren ha ka jingialang review ka long halor ka Jaika Shillong Dawki Road ha kaba la pynlong ia ka jingialang ha ryngkat ka Deputy Commissioner, ka tnad PWD bad ka tnad revenue.
Uu la iathuh ba halor kane ka Shillong Dawki Road ka jingsiew ia ka land Compensation ia ki trai jaka ka dang iaid shakhmat.
Shillong:U bah Titostarwell Chyne, U CEM jong ka KHADC, u la ong ba ka jingleh jong u myntri kam pohing ka sorkar pdeng u Amit Shah ka pyni ba ym suidniew ia ka jylla Meghalaya, namar ba ka dei ka jylla kaba rit.
Haba iakren bad ki lad pathai khubor, ha ka sngi palei u la ong ba ka jingleh jong u Amit Shah ka pynsngewsih ia kiba bun ki nongmih khmat ha ka jylla, namar ba um don por ban iakren, hynrei u la shu phah wan sha Delhi.
U la ong ruh ba lada wat haba u la wan ban iuhkjat ha Shillong ruh um shem la donpor ban ia kynduh ne ia kren, hato phi tharai ba sha nongbah Delhi, un ioh por ban kynduh ne ban iakren.
U la ong ruh ba ka jingleh bym suid niew jong ki nongialam na ka sorkar pdeng ka pynpaw shai ba ka la dei ka por ba ki District Council kin pynkhlain noh ia la ki ain ban pynkhlain ia ka ri bad ka jait bynriew.
U bah Titostrawell u la ia thuh ruh ba ha ka sngi ba wan u Amit shah ha ka jylla ka Council ka khlem phah shuh ia ki dorkhas sha u, hadien ba ki khlem ioh ia ka por, ban ia kynduh ia u.
“Ka KHADC ka kyrshan ia ka Sorkar jylla bad ia ki sengbhalang halor ka mat ba kin sa leit rah sha nongbah Delhi ha kine ki sngi ban wan bad ki MDC kin sa shong ka jingialang ban pynbeit la kin leit ne em sha Delhi ban kynduh ia u myntri kam pohing ka sorkar pdeng,"u la ong.
Shillong:Ka Executive Member In charge ka tnad Forest jong ka KHADC, ka kong Macdalyne Mawlong, ka la ong ba ka jingbuh ia ki khyrdop beain kiba khlem ioh bor, na kano kano ka tnad treikam jong ka KHADC ka wanrah ia ka jingpynbud nam ia ka tnad khlaw jong ka Council.
Haba ia kren bad ki lad pathai khubor na ka liang ka Kong Macdalyne, ka la ong ba ka jingbuh jong ka Council ia ka khyrdop ka long kaba shai, namar ba ki khyrdop jong ka KHADC ki don ia ki sign board, katba kiwei ki khyrdop ki bym don sign board ki dei ki ba shu khrong pisa beain na u paidbah.
“Lada ki paidbah ki lap ia kum kine ki khyrdop ki ba ym don kano kano ka signboard jong ka KHADC, ki dei ban pan ia ka jingpynshai ba ki dei ki khyrdop jong no bad ki briew kiba shah khrong pisa beain na kum kine ki khyrdop ki dei ban wan ujor sha ka KHADC, khnang ba ka Council kan lah ban weng mardor ia kum kine ki jingeh" la bynrap.
Ka la ong ruh ba kum ba la ju paw ba ki don ki jingujor, halor ki khyrdop jong ka KHADC man ka por, hynrei ka jingbuh ia kine ki khyrdop ka long ban kem ia ki kali ba kit beain ia ki mar khlaw bad kane ka dei ka hok ruh jong ka council ban dainkuna lane ban kem ia kum kine ki kam beain.
Shillong:Myn hynnin ka sngi ka 29 tarik u Kyllalyngkot 2021, u Myntri Rangbah ka Jylla, u Conrad K Sangma u la plie pyrda ia u mawnongrim ban tei ia ka surok Pasyih-Garrampani Road ha ka jingdon lang ryngkat u Symbud Myntri Rangbah ka Jylla, u Bah Prestone Tynsong bad kiwei kiwei ki myntri jong ka Sorkar.
Kane ka surok Pasyih Garrampani Road ka long kawei na ki surok bah kaba sdang na 8mer kaba la pyniasnoh da ka surok Jowai sha Ratacherra Road National Highway Road 6 bad ka ban kut sha Saphai hajan ka khappud jong ka jylla Meghalaya bad Assam.
Ka jingjrong jong kane ka surok ka long 47 kilomitar bad ka bynta jong kane ka surok ka long haduh 21 kilomitar haduh 47 kilomitar bad ia ka bai lut bai sep la mang lyngba ka Meghalaya Integrated Transport Project kaba bei tyngka da ka World Bank.
Ia ka jinglut jong ka jingtei ia kane ka surok ka long haduh 62.49 klur tyngka ba la aiti sha u Bah Rocky Dhar ban pyntrei ia kane ka surok uba la mihkhmat ia ka JV Dhar Construction Company bad ia ka jingtei ia kane ka surok la buh ban pyndep hapoh ka 42 bnai eiei.
Shillong:Hynnin ka sngi ka 28 tarik u Kyllalyngkot 2021, ka Meghalaya Pradesh Mahila Congress Committee haka jingialam ka Kong Jop Scot Lyngdoh, President; ha ka jingdon lang ka kong Cathelene Mar baniang, General Secretary ka Mahila Pra desh Congress Committee, Kong Milian Ryngkhlem kaba dei ruh Vice President ka State Mahila Congress ki la hiar sha Khlieh riat ban kyn duh ia u DM&HO ka East Jaintia Hills ban ai dorkhas sha ka Sorkar halor ki jing eh ba ka tnat ka koit ka khiah ka shem ha kaba iadei bad ka jing pynstet ban kyntiew ia ka CHC Khliehriat sha ka kyrdan Civil Hospital ka thain.
Ha katei ka sngi la don ryngkat u Working President ka Seng Congress jong ka East Jaintia Hills District u Ma Piwell Shylla kumjuh ruh u Ma Deibormi Syad uba bat kum President ka Block Congress Committee jong ka distrik ha Khliehriat ryngkat ki dkhot ka seng kiba la wan synran lang na Shillong.
Ha katei ka sngi la pyn sngew ba halor ka jing khapngiah ka jingeh ba ka CHC Khliehriat ka kynduh manla ka por, namar ba duna ban thung briew ka jing treikam ka long shisha kaba khia wat sha ki PHC bad Sub-Centre jong ka thain.
Ha ka jing iakren bad u DM&HO naka liang jong u khliehduh ka tnat ka koit ka khiah ka distrik, u la kular ban iai buddien bad shim khia haki bor ba dei ha ka Sorkar khnang ki jing donkam ba bun bad ki jingduna ba ki kynduh kin lah ban thaw lad khnang ban suk ki paid nong shong Shnong ka thain East Jaintia Hills.
Hadien ka jing kynduh jong ki, ia u DM&HO ki la ioh kynduh iaki bor ka distrik u ADC Bah S.Syiemlieh ban pynsngew sha u ba na ka liang ka DC ophis kin shim khia lang ban buddien iaka jing pynbeit ban kyntiew ia ka CHC Khliehriat sha ka Civil Hospital.
Naka liang jong u ADC ula mynjur ban buddien ia kane ka kam kaba kongsan khnang ban suk ki nongpang kiba hap leit shaduh Shillong ne Jowai ban shim dawai ne ban sumar.
La pynsngew ruh ba donkam ban buh iaka Blood Bank haka distrik khnang ba haki por ba donkam snam yn lah ban pynbiang ia kiba donkam.
Ha kane ka tarik, la ioh ruh ka jing pynskhem ia ki nongkitkam ka Meghalaya Pradesh Mahila Congress Committee ka distrik.
La ia wan shim bynta da ki longkmie bad ki riew paidbah ia kane ka jing pyn skhem.
Ha katei ka sngi la ioh ka jingkren na ka President ka Seng, Kong Jop Scot Shylla ha kaba ka la iawer bad ai mynsiem bad jing kyntu iaki longkmie ban wanrung dkhot haka seng Congress kaba don ka plan, ka jing angnud ban ialam iaka Party sha ka thong ban ioh ai ka jing shakri kaba skhem.
Hadien kane la ioh jingkren na ka Kong Milian Ryngkhlem Vice President ka Seng Kmie Congress bad kumjuh na u Working President ka Seng Congress ka distrik u Ma Pywell Shylla.
Ki la kyntu ba ki paidbah kim dei ban khein ba ka Congress ka la iehnoh iaki paidbah lane ka klet iaki, hynrei ka thmu ban wanrah sa shisien iaki nongialam ki nong treikam ba don ka jing khlieh iaka thain bad iaka Jaidbynriew hi baroh kawei.
Ki la kyntu ba kim dei ban pynsngap iaki khana hamsaia ba ka Congress ka lah duh lad, hynrei ban ailad iaka Party ban saindur iaka Jylla bad iaki jingeh jing teh ba bun da kawei ka lynti ba thymmai.
Ki iawer ia ki paidbah ka thain ba kin wan rung dkhot naduh ki samla, logkmie longkpa ki tymmen ki khro ba kin kyrshan iaka Seng khnang ba kan wad lad wad lynti ban kyntiew ia ka thain.
La ioh ki jing pynskhem ia ki dkhot thymmai harum.
Ka Kong Jhanika Siangshai kum ka President ka Mahila Congress Pradesh Committee iaka Distrik East Jaintia Hills, Kong Lasting Nongtdu Vice President, Vice President Kong Shimika Sungoh, General Secretary Kong Jenita Mukhim, Assistant General Secretary Kong Ieitlang Dkhar, Treasurer Kong Daman Swer, bad shiphew ngut ki dkhot ka Executive Committee kiba kynthup ia ka Kong Thailand Rymbai, Kong Riakorki Sungoh, Kong Shilainkini Siangshai, Kong Sunday Siangshai, Kong Sophilari Dkhar, Kong Ridahun Dkhar, Kong Dayoolang Lyngdoh, Kong Assesful Lyngdoh, Glorify Suchiang bad Kong Iokidabiang Langstang.
Shillong:U Chief Executive Member jong ka Khasi Hills Autonomous District Council, u bah Titostarwell Chyne, u la ong ba ia mynta hi ka District Council ka dang ieng ha kajuh ka nongrim ba kan ym ai jing mynjur, na ka bynta ban shna ia ka lynti rel ha Byrnihat Ri Bhoi District.
Haba iakren bad ki lad pathaikhubor u bah Chyne, u la ong ba na ka liang jong ka KHADC ka ieng ha ka juh ka nongrim ba kan nym ai NOC na ka bynta ban shna ia ka lynti rel ha Byrnihat Ri Bhoi District.
U la ong ba ka kamram jong ka District Council ka long ban peit bad ban iada ia ka hok jong ki rit paid bad lada kano kano ka kam kan ktah lane kan tyllep ia ka jait bynriew ka council kan pyrshah ia kata.
U la ong ruh ba ka jingbthah jong ka sorkar, ia ka Deputy Commissioner jong ka Ri Bhoi District ban lum ia ka jingialang ia baroh ki kynhun ba don bynta ban pan jingmut halor kane ka bynta ka dei ka kamram jong ka sorkar jylla.
“Hynrei na ka liang jong ka KHADC kan ap shuwa ia ka rai jong kane ka jingialang bad na ka liang jong ka District Council kan sa shim ia ka rai ia kaei ba kin leh, hynrei ngi ieng skhem ha ka nongrim ba ngin ym ai NOC ban shna ia ka lynti rel ha Byrnihat," u la ong.
Ka Ri Khasi Jaiñtia ka dei kawei na ki ri lum kaba don ha ka thaiñ shatei lam mihngi jong ka ri India.
Wat la ka don sha kyndong eh jong ka ri India, phewse ka long ka ri lum kaba ki briew ha India bad kylleng ki ri ha ka Pyrthei ki bna ia ka nam jong ka namar ka jingitynnad ka mariang bad ka jingdon ki mar kordor hapoh bad ha sla khyndew.
Ia kane ka jingshisha ngi lah ban lap bad ithuh na ka jingwan tuid ki briew na kylleng ki ri ka Pyrthei naduh ki riewpaitbah haduh ki riewkhraw ban wan jngoh ia ka.
I Rev.Dr.I kharkongor i la iathuh ba ka jingheh bad ka jingiar jong ka Ri Khasi na mihngi sha sepngi na shathie bad shatei ka long 7000 square miles.
Ha ka por ba ka Ri India ka ioh ia ka jingsynshar laitluid ha ka snem 1947 bad haba ia ka Pakistan la pyniakhlad na ka ri India (East & West Pakistan) kiba bun ki jaka ne shnong khasi la shah klun ha ka East Pakistan kaba long ka Bangladesh mynta.
Nalor nangta haba ka Meghalaya ka la ioh ia la ka jylla kaba pura da kaba pyniakhlad ia ka na ka Assam kiba bun ki shnong Khasi naduh na mihngi shaduh sepngi, nangta shatei bad shathie la shah klun ha ka jylla Assam.
Lada dei ba thew biang mynta ia ka Ri Khasi Jaintia kan sah sa katno ka jingheh bad jingiar jong ka? Kumba ka long ha ki snem ba la leit haduh kine ki sngi mynta, kiwei pat ki jaitbynriew na Ri thor Assam bad na Bangladesh ki ju wan pyndik bad pynthut man la ka por ia ka suk ka saiñ ki briew jong ngi kiba sah ha ki thaiñ Khappud (Border).
Kaba i ma ka long ba suki suki ki briew jong ngi kiba dei ki TRAI RI (KHASI JAIÑTIA) kin ieh noh ia la ki Ing ki sem bad ka shnong ka thaw bad kin wan ban shong na Assam kin wan ban buhai shnong riehtngen ha ki shnong bad ki Nongbah jong ka Khasi Jaiñtia (Shillong, Jowai, Nongstoin bad kiwei kiwei).
Katba kiwei ki jaitbynriew na Assam, ki wan ban buhai bad kam ei ia ki shnong.
Kumne na ka por sha ka por la shu shah kurup ei ia ki shnong Khasi jong ngi ha kiwei pat.
Kumne katba nangmih ki sngi ki por ka Ri Khasi Jaiñtia ka la nangrit.
Ki Sengbhalang bad ki kynhun trei mon sngewbha ki ia ksaid tyngeh na ka por sha ka por ban iada ia la ka jong ka Ri bad ka Jaitbynriew na ka jingwan buhai shnong ki mynder bad ki nongwei na kiwei pat ki jylla ha ri India bad na bar ri bad ruh na ka jingwan buhai shnong kiwei pat ki jaitbynriew bapher bapher na ka jylla ASSAM bad mynta lei lei wat na kiwei ki JYLLA kum ka Bihar, West Bengal bad kiwei kiwei.
Ki nongsynshar jong ngi mynta ki leh aiu, ne kin shu shong lyngngai sadhai ne? Ki Nongialam jong ngi ki la ialeh tyngeh bad kmen ruh ba ki la ioh jylla, ki la dei ruh ban kham kmen lada ki lah ban pynioh syndon ia ki Land Records ne ki kot ki sla kiba biang kiba ia dei bad u pud u sam ban nym wallam jingeh ia ka pateng kaba mynta bad ka ban sa wan.
Ka Sorkar Jylla, Ka District Council ryngkat bad ki sengbhalang ki la dei ban shim khia ban thaw ki lad baroh ban iada ia la ka jong la ri bad ka jaitbynriew na ka jingwantuid bad buhai shnong jong kiwei pat ki jaitbynriew bad ki nongwei na kiwei pat ki jylla bad na bar ri.
Haba phai sha ka Jaitbynriew Khasi ki la don shibun ki jingbatai kiba ngi la ioh, hynrei tang shi kyntien Ka Jaitbynriew Khasi ka dei ka jaitbynriew kaba dei trai ia kane ka Ri Lum KHASI JAIÑTIA baroh kawei.
La iathuh ba kat kum ka jinglum jingthoh da i Rev.Dr.I Kharkongor ki la don haduh San hajar shiteng ki kur Khasi bad dei kine kiba la pynlong ia ka JAITBYNRIEW KHASI bad ka ri kaba khraw shi tylli ha kane ka ri KHASI JAIÑTIA jong ngi.
Ha ka jingkylla jong ka por bad ha kane ka pyrthei shai bad ha ki jingkylla ka synshar ka khaddar, ngi i ba ka rukom sngewthuh bad rukom pyrkhat Khasi ruh ka la kylla.
Bunsien Ngi ia kren IEID RI bad IEID ia la ka jong KA JAITBYNRIEW, hynrei hangno ngi pynshong nongrim? Ngi ju ia kren ia U TIROT SINGH BAD IA U WOH KIANG NONGBAH bad ia ka MYNSIEM IEID RI bad ia KA JINGLENLADE JONG KI na ka bynta la ka jong KA RI BAD KA JAITBYNRIEW.Hynrei haba ia kynduh paralok ngi ju ia kylli PHI DEI I KHASI NE I PNAR? PHI DEI I BHOI NE I WAR? PHI DEI I KHYNRIAM NE I PNAR NE I LYNGNGAM? Bad haba ngi leit shabar na la ka RI BAIEID jong ngi NGI ONG NGI DEI U NONG MEGHALAYA.HYNREI KABA SNGEWSIH KA LONG IOH BA NGI KLET KLET NOH BAD SHEPTIENG NE BAN PYNITHUH IA LADE BA NGI DEI U KHASI KHAMTAM HABA NGI DON HA BAR LA KA JONG KA JYLLA NE HA RI NONGWEI.Bad kumba la ong ha khmat namar ka jingkylla ka rukom synshar khadar bad ha ka jingnangshai ka pyrthei, imat ka rukom sngewthuh bad pyrkhat Khasi ruh ka la nang kham khim bad jyndong.
Kaba sheptieng ka long ioh ngim kynmaw shuh ia lade ia la ka jinglong Khasi hynrei la pynper ha kata ka jingong jong ka jinglong KHYNRIAM PNAR BHOI WAR, Nangta ioh ba ngin klet ruh ia ki para khasi kiba shong ha LYNGNGAM.Ha kine ki sngi bunsien ngi ju iohsngew bha ia ka jingpyndonkam bad ki jingpyrta “KA BRI U HYNÑIEWTREP".
Bad kane ka jingpyrta ka la phriang bha lyngba ki kot khubor bad ki kor ai khubor bad wat ha ki jingialang ruh ban pynsngewthuh paitbah bad ban pyndei ruh ba ka RI KHASI JAIÑTIA ka dei tang ka “BRI".
I REV.DR.I Kharkongor ha ka kot lyngkdop kaba i la ai kyrteng “LAWEI U KHASI" i la thoh kumne, “KA JINGHEH BAD JINGIAR KA RI KHASI JAIÑTIA, KAT KUM KA MAP (PRE-BRITISH RULE) BA LA PRUID DAK KA LONG KUMBA HYNÑIEW HAJAR (7000) SQUARE MILES, HYNREI MYNTA KI NONGAI KHUBOR KIN PYNRIT IA KANE KA RI TANG BAD KA KPER SOH U NONG PYNTER NE KA BRI KWAI U NONGTYNGUR KABA DON HAPDENG HYNÑIEW HAJAR HADUH SHIPHEW HAJAR SQUARE FEET.Lada kane ka jingpynsngewthuh paitbah kan ioh ngam ha ka jaitbynriew Khasi khamtam ha ki khun samla, khlem pep kan wan ruh ka jingsngewthuh ba kiwei pat ki jaitbynriew sawdong ka Ri Khasi Jaiñtia ki lah ban kam bad knieh katba mon ia ki jaka bad ki shnong Khasi.
Mynshuwa ngi dang iohsngew ba la ju ia rwai “RI KHASI RI KHASI NGA IEID IA PHA" khamtam ha ki jingialang paitbah, Nga kynmaw kum u khynnah Skul L.P ha ka Skul Sorkar kaba don ha shnong mynstep mynstep ngi ju iarwai bha ia kane ka jingrwai.
Hynrei kat nangiaid ki sngi ki snem imat kane ka SUR BATHIANG JONG KA RI KHASI ka la nang jah bad lehse kan sa poi ka por ba ngin ym iohsngew shuh ia ka.
Ha ki jingkylla jong ka por bad ha ka synshar ka khadar la i kumba ia ka jaitbynriew la pyrshang ban ia BATE ha kita kat kum ki pud ki sam ha la ka jong ka Ri.
Kata la nang pyn ia bate ha kita KI KHYNRIAM, KI PNAR, KI BHOI, KI WAR katba la sdang ban klet ia la ki PARA KHASI NA LYNGNGAM.Ka Ri ka la nang rit, nang tlot, nang duh bor katba ka JINGSNGEW PHER JAITBYNRIEW ka la nang KSAN bad nang khraw ha la ka jong ka dong ha la ka jong ka thaiñ.
Kham bunsien ha ki jingialang kiba kham kyrpang ha kine ki sngi la pyndonkam da ka Jingrwai “Khynriam, u Pnar, u Bhoi, u War- u dei u pait khasi baiar".
Bad haba ngi kynud ia kane ka jingrwai ngi lah sdang klet noh ia KI PARARI na LYNGNGAM.Ka Thaiñ BHOI bad ka Thaiñ WAR ki dei tang ki jaka ne ki thaiñ kim dei re ka jaitbynriew, Ngim dei ban sngewthuh bakla ba NGI KI WAR ne KI BHOI ngi dei kiwei pat ki jaitbynriew.
Hynrei Ngi dei KI KHASI kiba sah ha thaiñ Bhoi bad ha thaiñ War jong ka RI KHASI BAIAR.Ka kyntien Bhoi ka mut SHEPTIENG kaba dei ka ktien ASSAMESE.La iathuh ha ka por ba ki AHOM ki mut hiar thma ia ka Ri Khasi ha ka spah snem kaba khathynriew mar ia poi ha RI BHOI ki hap ban phai dien noh namar kim lah ban bsut ia ka khlaw bah ha RI BHOI, nalor kata ki ia kynduh jingeh namar ka jingjur ka khieshoh bad kiwei kiwei ki jait jingpang.
Ki phai dien noh bad ong artad BHOI LAKE kaba mut ka jaka ne KA RI kaba Sheptieng.
Ki jaka ha Ri Bhoi ha kito ki por ki long kiba sheptieng namar kata la khot RI BHOI.Ha kajuh ka rukom ka kyntien ‘WAR’ ka mut ka ‘THEM’ lane ka ‘LHUH".
Hynrei mynta imat i kumba la ia pyrshang ban pynlong Jaitbynriew wat ia ki jaka ne ki thaiñ bapher jong ka RI KHASI.Ha ka kot kaba la ai kyrteng “Ka Jymbriew bad ka Thymmei long kur longjait u Khasi" i Pastor I Kharkongor i la ioh lum haduh 5204 tylli ki kur Khasi bad ki dang don kiwei pat ki kur khasi kiba ym pat kynthup ha kata ka kot jong i kaba i ong ba i dang donkam ban wad bad ban kynthup ha kata ka kot jong i ban iohi ia ka dur ka dar kaba shai ia ka jingdon ki kur Khasi ha Ri Khasi Jaiñtia.
I Pastor I Kharkongor i la thoh ruh kumne, “Ia kitei ki ki san hajar arspah saw ki kur bad ia kiwei pat kiba dang wad, lada donkam ban pynshisha ia ka jinglong kur Khasi dei tang ki bor DISTRICT COUNCIL bad bor Sorkar kiba ju ai certificate ki don ka bor ban pynshisha.
Hangne ngi ioh ba ka District Council ka hap shim khia ha kaba ia dei ban peit bha ia ki Kur Khasi kiba don ha ka Ri Khasi Jaiñtia kiba pynlong ia KA JAITBYNRIEW KHASI.Mynta ka Ri Khasi bad ka Jaitbynriew Khasi jong ngi ka dang iai don sah hapdeng ka THMA kaba nangrhem bad kaba nangeh katba nang mih ki sngi.
Lada ngi peit ia ka LAWEI jong ka teng teng ngi i ba ki long kiba i jngut namar la shah khyrwit lut ha man la ki liang.
U Pud u sam uba tikna ngim don hynrei tang uba shu mutdur, Ka jingeh jong ki PARADOH PARASNAM kiba sah ha ki Khappud naduh ka surok, ka rep ka riang, ka kamai ka kajih, ka koit ka khiah namar ki jaka sumar, ki surok bad kiwei ki jingdonkam ki long kiba ym biang baroh.
Ka thma kaba ngi kum ka jaitbynriew ka iatyngkhuh ha kine ki sngi ka long wat hapoh ha ngi hi, kata ka jingshah teh shah khum ki khun samla ha ka jingmlien ba sniew jong ki jingdih buaid bad kiwei ki jingsniew bad ki jinglong thrang snam, nangta ka jingshah teh ha ka jingbuaid spah bad bor kiba nud wat ban shim ia ka aiñ ha lade wat ban khñiot beiñ ia kiba rangli ki juki bad kiba pyndonkam ban thied ia ka hok bad ka jingshisha.
Ka spah ka pynmatlah ia ngi kum ka jaitbynriew la ka long ha ka jingjied ia ki Nongmihkhmat bad Nongsynshar jong ngi.
Ha ka kam synshar khadar la iohi ba kham shlur kiba mih shakhmat kiba kham ioh kham em, ki khun binong bishon katba kiba don ka MYNSIEM ban shakri bad kiba don ka thong kim SHLAN ban mih namar ki sngewthuh ba KA TYNGKA PLIAH KA KREN BRIEW.Namar ka juk ka long kaba IEID SBAI IEID BUROM BAD IEID IA LADE, tang ban lait ia lade LA DIE NOH WAT IA KA HOK BAD IA KA JINGSHISHA kiwei ki mat ngat ha ka jingeh bad jynjar ruh.
Lada ngi phai ha ka kam synshar shnong synshar hima ha kine ki sngi la iohi ba bun kita ki Rangbah Shnong ne Nongsynshar shnong kiba mih ban ioh long Nongsynshar da ka jingmut ban ioh eiei bad dei kane kaba i ma ba ka Ri bad ka Jaitbynriew kan shah thied lada la siang da ki Sbai Rupa kiba ibang ithiang.
Ka Kamai IA ka hok ka la SHAH thied noh ha KA JINGKWAH RHAH KI KYNDANG KWAH KI KHWAN MYNTOI.Dang shen ka jingeh kaba ngi iohi ka long ki briew kiba nabar kiba sah ha ka ri jong ngi ki la kylla long ki NONGPYNSHIT, KI NONGAI DING BAN PYNMEH DING bad BAN THANG noh ia kane ka RI BAIEID jong ngi lyngba ka SOCIAL MEDIA.Ki kwah ban pynshit bad pynkhluit ia ki SAMLA KA RI JONG NGI bad ia KA JAITBYNRIEW ba kin long kiba ia khih (Violent) bad kiba umsnam khnang ba kin nang ioh ban pynmih shuh shuh ki JINGPYRTA SHLA sha ka Ophis jong U PRIME MINISTER jong KA MEI RI INDIA.Ngim dei ban ngat ka JINGRIAM ka jong kine ki briew nabar kiba sah ha ri jong ngi kiba kwah pat ban pynjot ia ka RI JONG NGI.Ngim da donkam ban ia Umsnam hynrei TANG KA JINGIEID HOK bad BAN SUMAR hok ia la ka RI KHASI, ia la KA ÏING KA SEM, KA JAIT KA KYNJA, KA JAKA KA PUTA bad KA JAITBYNRIEW HI BAROH KAWEI.Kane ka jingiohi kaba ngi la iohi ba ki mih kiei ki JINGBYMSNGEWTYNNAD kiba mih ha kine ki jaka kiba ngi kum ka JAITBYNRIEW ngi la long kiba long paralok bad kiwei pat ki jaitbynriew ha mei India da kaba ki wan ban sah na bynta ki jingbylla ne kam khaïii pateng kiba mynta bad kiba kham mynshuwa.
Napdeng jong ki ki don kiba wan da ka jingmut ba bha ban seng kam bad don kiba thmu poh ban pynlong ia ka Ri jong ngi ka ri kaba ia kynad da ki buit sianti poh jong ki.
Ka donkam ka jingkyndit thiah noh jong ngi khamtam ia ki shnong ki thaw kiba ym pat don kiwei ki Jaitbynriew nabar ka MEI INDIA ba ngin long kiba trei hi ia la ki kam ki duk ha la shnong la thaw bad ngim dei ban shah thied ha ka JINGTHRANG SPAH bad ka JINGKANGAR SPAH BAD BOR, hynrei to ngin sumar ia la ki JAKA KI PUTA, KI LYNGKHA KI RISAI, KI BRI KI BSAH kiba long ki Nongkynti jong ngi ban ym shah knieh kynthed noh ha kiwei pat ki para nong India kiba nabar ka RI KHASI jong ngi.
Haba ngi phai sha ki SORKAR JYLLA kawei hadien kawei ki la shu ia lehkai ia kane ka mat ban iada ia ngi kum KI TRAI RI na ka JINGSHAH TYLLEP ha kiwei pat wat la ki SENG BHALANG ki ju kren na ka por sha ka por.
Ngi iohi ba kine ki NONGMIHKHMAT jong ngi ki long kumjuh bad teng teng YM I LAH SHANIAH ia ki.
Kam pher ki lah ban dei KI CONGRESS ne KI NPP ne KI BJP wat KI SENG RIEWLUM (UDP/PDF/KHNAM/HSPDP) ruh.
Ka ILP ka dei kawei ka mat kaba la ia kren bad dawa naduh kine ki phew snem ba la leit.
Hynrei Ngi iohi ba ka CONGRESS hapoh ka Jingialam u MUKUL SANGMA ha ka por ba ki don ha ka BOR kim kwah ban ai hynrei u la wanrah da ka MRSSA.Hynrei mynta une U MUKUL SANGMA u la pynrem ia ka NPP hapoh ka jingialam u CONRAD SANGMA ba kam lah ban ai.
Ka NPP lyngba u PRESTONE TYNSONG bad U CONRAD SANGMA ki pynrem ia ka Sorkar jong U MUKUL SANGMA bad ka CONGRESS ba ha ka por jong ki um mon ban ai.
Ki ia SAITKHUID IA LADE BAROH BAROH.Dang shen ngi iohi ba kine ki MLA jong ngi baroh ki la RAI SYNDON DA KA RESOLUTION halor ka ILP ban pynlong aiñ.
Hynrei mynta ka SORKAR NDA na DELHI hapoh ka BJP ka pynpaw ba kam mon ban ai wat la ka SORKAR JYLLA ka la rai syndon da ka RESOLUTION ruh.
Hynrei ia ka MANIPUR kaba khlem dawa bad pan ia ka ILP u Amit Shah Home Minister jong ka SORKAR NDA u la ai ILP ia kane ka jylla hapoh PARLIAMENT syndon bad u da ong ruh ba ka dei ka JINGAI SNGEWBHA JONG U MYNTRI RANGBAH DUH KA RI INDIA (Gift of PM) imat ba ka dei ka jylla ba la synshar da ka BJP.Hynrei une u Myntri um treh hi tdot ban ia kynduh bad ki Myntri SORKAR JYLLA ne bad ki SENGBHALANG ruh ha ka por ba u wan iuh kjat hangne ha NONGBAH SHILLONG myn ha ka 23rd Kyllalyngkot 2021 da kaba ai daw ba u bunkam palat kum u Myntri Sorkar Pdeng.
Bad u da don por bha pat ia ka ASSAM imat namar ka dei ka Jylla ba la synshar da ka BJP.Ka BJP Meghalaya kam i lah thaw pyrthei ne donbor wat la ki don arngut ki MLA ruh ne ioh kim pynpaw ne kren hi re ia kane ka mat hakhmat jong u AMIT SHAH ne u Narendra Modi ruh.
Haoid wat la ki pynpaw ba ki la ia kren ia kane ka mat bad U JP Nadda u President Rangbah kane ka Party ha Delhi, hynrei haduh katno kata ngim lah ban tip.
Ne tip ioh ba kane ka Party kaba hehduh bad riewspah tam ka pyrkhat na ka bynta ka Election ha ka Assembly ka ban sa wan ha kane ka jylla da kaba ka pyrkhat na ka bynta ka 2023? Namar ngi iohi dang shen ia uwei U MLA jong ka KHNAM uba la pynpaw ba un leit rung BJP lada ka lah ban ai ia ka ILP.Bad haba peit ia kine ki POLITICAL PARTY bad ki POLITICIAN la i ba ka dei tang ka jingiapyrkhat ban iohnong ha ka kam Politic.
Bad haba ngi phai sha kane ka kam ILP, la ngi ioh ne ngim ioh ruh ka JINGIALEH KAM DEI BAN KUT NOH BAN IADA IA KA LAWEI JONG KA RI JONG NGI na ka JINGSHAH KNIEH NOH HA KI PARA NONG INDIA bad NA KA JINGSHAH TYLLEP NOH da kaba RI, SUMAR BAD WAT DIE DUH NOH IA LA KA JAKA KA PUTA bad Ngin long TRAI ha la ka RI da kaba ym dei ban shah thied noh ha KI TYNGKA PLIAH kumba long i MEIRAD SPILITY LANGRIN LYNGDOH.Sa kawei ngim lah ban len ba KI DON KI BRIEW hapoh ka Ri kiba IEID SPAH haduh wat ban knieh kynthet na kti KI PARA DOH PARA SNAM ia ka HOK ka jong ki la ka long ka LYNGKHA KA RISAI ne KA BRI KA BSAH JONG KI, kum kine kim ia pher na ki NONGDIE RI nga nud ban ong.
Kam pher phi don ha ka jingim ka bym don spah hynrei phi don ka JINGIM kaba synshar da ka TIP HOK TIP SOT bad KA KAMAI IA KA HOK, na ka liang ka jong nga kum uwei uba wan na ka ing kaba ym dei uba RIEWSPAH nga phah ia ka JINGDUWAI PHIRAT TO PHIN NANG IAI LONG KIBA BAT IA KA TIP HOK TIP SOT BAN IADA IA LA KA RI.Bad ia kito ba shait mlien ban LEHBEIN ia ki RANGLI KI JUKI to kyndit thiah noh namar KA PATENG KI KHUN KI KTI JONG PHI KAN DON HA KA JINGMA LADA KI IM DA KATA KA JINGIOH KABA KNIEH NOH IA KA HOK KIWEI.TO NGIN IEID IA LA KA JONG KA JAITBYNRIEW,BAD NGIN BUROM IA KIWEI PAT KI JAITBYNRIEW,JINGIEID NYLLA BA SHISUR KA RI KA DAWANA NGI KI KHUN KA RI KA IAI SAWA.KA MYNSIEM BA SHYNRANG KA RI KA DAWA,BAN PEITNGOR IA LA RI BAD BAN KER BAN DA,IA LA KHYNDEW LA SHYIAP TO NGIN RI NGIN SUMAR,YM DEI BA NGIN DIE DUH HA KI NONGWEI NONGAR.Ka Jingpynkut ngan ai Kumno ia kane ka Trei Ka Ktah Ha Ri Khasi Jaintia?.
Shillong: U Conrad K Sangma uba dei u myntri rangbah ka sorkar jylla hynnin ka sngi ka 28 tarik u Kyllalyngkot 2021, u la kren shai ha ki lad pathai khubor ba un nym pynhiar shuki da lei lei ruh ia u Bah Lahkmen Rymbui na ka shuki kaba u bat kata kum u myntri ki kam pohiing hadien ba ka seng Bharatiya Janata Party(BJP) Meghalaya ka la dawa na ka Sorkar Meghalaya Democratic Alliance(MDA) ba ka dei ban pynhiar shuki noh ia u Bah Lahkmen Rymbui na ka shuki kaba u bat hadien ba u khlem shim la lah ban tem ia ka jingkhaii dewiong beaiñ ha kane ka jylla kaba la lam sha ka jingiap jong kito ki 6 ngut ki nongtrei bylla tih dewiong ki ba la iap hadien ka jinghap ka jong ki hapoh ka thliew kaba don ha East Jaintia Hills District.
Shuh shuh u Conrad Sangma u la ong ba kata ka jingong ban pynhiar shuki ia u Bah Lahkmen Rymbui ka dei tang ka jingsngew jong ka seng BJP, hynrei ym don dak jingkylli ban pynhiar shuki noh ia u une u Myntri bad ki jingkynthoh hi kidei tang jong ki katto katne na ka seng BJP ha kaba ka khlem ktah hi ruh ia ki nongmihkhmat na kane ka seng,u la ong ruh ka jingtohkit ha kaba iadei bad kane ka dang iaid shakhmat bad ka aiñ kan iaid beit kumba ka dei ban iaid ia uno uno uba don kti ha kane ka kam beaiñ.
Ki pulit, ki la siat da ka lyer pyn sat khmat bad bom da ki lathi, na ka bynta ban pynpra ia ka jing ia kynad hapdeng ki nongrep bad ki trai shnong, kiba don ha khappud jong ka Singhu, kaba dei kawei na ki jaka iakhih kaba heh bha jong ki nongrep.
U don uwei u heh pulit jong ka Delhi, (Alipur) Pradeep Paliwal, uba la mynsaw, ha ka jingshah pom ha uwei u briew, uba rah da ka wait lam.
La iathuh ba utei u briew, ula shah kem, hadien ba ula ktah kti ia utei u pulit, uba la tip kum u station house officer.
Ka jingjia ha Alipur, ka dei hadien ba ki trai shnong, ki la leit ban pynpaw pyrshah, halor ka jingjia, kaba la jia ha ka sngi Republic bad ha katei ka por, utei u heh pulit, ula leit ban teh lakam, ia katei ka jing ia kynad, hynrei, ula shah mait ha utei uba rah ialade, da ka waitlam.
Kitei ki trai shnong, ki rah da ki lathi bad ki leit kren pyrshah ia ki nongrep, kiba ialum ha katei ka jaka bad hangta, ka don ka jing ia kawang maw na baroh ar liang, tangba hadien katto katne por, la pyn jai jai noh, da kito ki nongap kiba don ban pahara ia ki nongrep.
“Kim dei ki trai shnong, ki dei ki kunda kiba la don ba ai nong ia ki, ki kawang da ki maw, ki petrol bom ia ngi.
Ki mut ban thang ia ki kali jongngi bad ngin pyneh hi triang bad ngin nym mih satia na kane ka jaka" ong U Harkirat Mann Beniwal, 21, uba na Khana District jong ka Punjab.
KHYNDIAT SHAPHANG KANE KA AIN KUM KA JINGLAMPHRANG :Kane ka ain la wanrah nyngkong ia ka sha ka iing dorbar thawain(LOK SABHA) jong ka ri da ka sorkar ba synshar haka bor kata ka dei ka NDA kaba la ialam da ka party BJP , bad la mynjur iaka haka 17 tarik u September 2020 da kane ka iing.
Bad ha RAJYA SABHA haka 20 tarik u September, hakajuh ka por u President ka RI ruh u la ai jingmynjur haka 27 September 2020.
Kane ka ain ka don lai tylli ki kyndon.
Artylli na ki lai tylli ki dei kiba thymmai bad kawei ka dei kaba la pynkylla na kaba lah don lypa (amendment) bad kita ki long kumne harum haka ktien nongwei:The Farmers’ Produce Trade and Commerce (Promotion and Facilitation) Act,2020Farmers (Empowerment and Protection) Agreement on Price Assurance and Farm services Act,2020Essential Commodities (Amendment) Act,2020.
KAEI KA JINGMUT JONG KANE KA AIN ?Ka kyndon kaba nyngkong jong kane ka ain ka kdew ba kan wanrah ka jingpynkiew ia ki nongrep bad ban ai ha ki iaka jinglaitluid ban die ym tang ha ki ‘Mandis’ ne iew dielang lane hapoh ka jingkhmieh jong ka kumba ki khot ka ‘APMCs’, hynrei lyngba kane ka ain ka shah ruh iaki ban die shabar ki jylla ruh.
Kane ka kyndon ruh ka ai jinglaitluid ia ki nongrep ban die ia ki marbam jong ki beit beit sha ki nongthied ne ki kompany.
Ka kyndon kaba ar ka kdew ba kan ai Ka jingiada iaki nongrep ha ka rukom ba ki nongdie bad ki nongthied ki hap ban soi da ka soskular, Kaba mut ba ka sorkar ka pynmih ia kane ka ain ha ka dur ba ki nongdie lane nongthied kim lah shuh ban pynkylla ia ka dor haba ki la dep iakut.
Bad shuh shuh, kane ka ain kan long ka atiar ban iada na ka jingiakhajia hapdeng u nongdie bad nongthied.
Ha kane ka ain kaba lai kaba la don lypa ka Essential Commodities Act,1955 , kala don ka jingpynkylla kaba ki khot mynta ka Essential Commodities (amendment) Act,2020.
Hakane ka ain ka jingpynkylla ka jong ki ka long ba ki weng noh ia ki marbam badonkam kum ki, symbai (prosbin,u dai,u rymbai, u motor bad kiwei kiwei), umphniang bam,u phan bad u piat naka jingjied ia ki marbam badonkam.
Lyngba kane ka ain ka sorkar kan shim hi ia ka rai, ha kaba iadei ban pyndap bad ka dor jong kine ki marbam lada jia kano kano ka khlam ne ka thma lane jia ba kiew dor ha kano kano ka por.
BALEI BA KANE KA AIN KA PYNLONG IA KI JYLLA BAN PYRSHAH KHAMTAM EH HA KI AR TYLLI KI JYLLA KITA KIDEI KA PUNJAB BAD HARYANA?Haba ngi phai sha kine ki ain shisien peit ngi Iohi ba ka sorkar ka la leh kaba bha tam eh naka bynta ki nongrep jong ka ri hynrei kaei pat ka jingmut jong ka sha lyndet ngim tip.
Haba ngi peit kot khubor ne ha ki news channel ha kine ki bnai ba la dep bad u snem ba la lah, kane ka jingiakhih pyrshah ka dang iai bteng bad tad haduh mynta ruh.
Katkum ba la iathuh na ka khubor “Times of India" kane ka ain ka wanrah ka jingduhnong kaba khraw ia ki jylla khamtam ia ki jylla kiba shaniah khambun ka jingioh khajna na ka rep ka riang.
Shuh shuh kane ka ain ka pynim tang ia ki nongrep kiba heh khamtam lei lei haba kam don shuh kata ka MSP(Minimum Support Price) kaba baroh shikatto lyngba kane ka MSP ki nongrep ki ioh jingiarap na ka sorkar bad lyngba ka jingweng noh jongki ia kane ka MSP ki nongrep kin shitom.
Haba phai shuh shuh sha ka jingdie shabar ka APMC ki nongrep kiba rit kin shitom jingeh haba kin leit die shabar kin hap ban kitkhlieh hi ia ka bai leit bai wan bad kumta ter ter.
Namar kata Kaei ba ki tieng ka long ba ki kompany hi borabor ki thmu ka long ban iohnong ialade , te haba ki wan kin ioh ban khnoit katba ki mon ia ki dor jong ki mar ki mata haba peit sha kawei ka liang pat ka jingiohnong kan long tang ia ki kompany.
Haba peit bha shaphang kane ka ain kaei kaba pyntieng shuh shuh ia ki nongrep kiba bun ka long ba lyngba ka soskular ba la iateh, ki kompany kin ioh ban teh lakam ia ki nongrep dakaba ai bynda ia ki ha ka rukom jong ki kor ki bor, ki iing ki sem, bad kiwei kiwei de.
Nakata ka daw ki nongrep ki sngewthuh ba lyngba kine ki jingpynbiang jong ki kompany lashai lashisngi kan long ka jingeh kaba khraw iaki haba kim lah ban pynbiang.
Shuh shuh, da kaba weng noh ia ki marbam kum ki symbai (prosbin, u dai, u rymbai u motor bad kiwei), u phan u piat na ka jingjied ia ki marbam ba donkam kiba dei ki marbam ba man la ki thliew iing ki donkam ia ki kan long kaba ma ha ka jingkiew dor.
Namar ba haba ki kompany ki ioh ban pynlum lang ia ki shijaka ynda la dep thied khamtam kum ki mar bym pyut bad kin pyllait ia ki ha ka por ba duna ka dor jong ki shisha kan kiew.
KA JINGKYNTHOHBun na ki riewshemphang lane ki riewstad ki kynthoh iakane ka ain da kaba ki ong ba kane ka ain kan pynmyntoi tang ia ki kompany ne ki riewspah bad ka sorkar hi kam pyrkhat ia uba duk ba rangli.
Ki sengsainpyrthei kiba don ha ka liang pyrshah(kum ka seng congress bad kiwei kiwei) ruh ki kynthoh ia kane ka ain da kaba ong ba kumno ba ka sorkar pdeng kaba don ha ka liang synshar ka pynlong ain ia ka haba kim don hapoh ka iingdorbar thawain.
Kane ka jingleh jong ka sorkar ba don ha ka bor ka long kaei kaei kaba lyngngoh bad ruh ka long kabym dei katkum ka ain.
Kumjuh ruh u myntri rangbah jong ka jylla Delhi u Arvind Kejriwal haba ai jingkren hapoh ka iing dorbar jong ki, u ruh ula kynthoh ia kane ka ain da kaba kubur ba kane ka ain kan nym wanrah ka jingkylla ia ki nongrep bad ula ong ruh ba kane ka ain kam don jingmyntoi eiei haba ianujor bad kaba mynshuwa.
U kynthoh ruh ba ki myntri ka sorkar BJP kim lah ban batai khyndiat ruh haba kylli shaphang ka jingmyntoi jong kane ka ain.
KA JINGDAWA JONG KI NONGREPBun ki nongrep khamtam ki nongrep jong ka jylla Punjab bad Haryana ki ialeh ban dawa na ka sorkar pdeng kata ka sorkar NDA ba la lam lynti da ka sorkar BJP, ban wanrah biang ia ka MSP (Minimum Support Price) kaba long kawei ka bynta ban iada iaki na ka jingduna ka jingiohnong.
Ka long kaei kaei kaba sngewsih haba ngi pyrkhat ia ki jingleh jong ka sorkar haba iadei bad kane ka ain, khamtam lei haba ngi phai sha ka jylla jong ngi bun hi ki mar ki mata lane ki marbam mardih ngi shaniah beit na shabar, bad lada kane ka ain ka treikam shisha ngi ruh ngin sa mad kajuh ka jingeh haba iadei bad ki dor ki mur, namarba shibun hi ki longiing kiba don hapoh ka jylla bad ka ri hi baroh kawei ki dangduna ha ka jingioh jingkot.
Lada jia lei ba u marbam uba ngi pyndonkam man la ka sngi un kiew dor katno tam lei kan long ka jingeh ia ngi.
Ngi ruh ngin ai mynsiem ia ki nongrep jong ka ri kiba pyrshah ba kane ka ain kan nym treikam.
Nga kwah trei News nga dei na Mawkyrwat da donkam nongtrei bad Rupang ban pyniar khubor na kylleng ka ri Khasi nga kloi ban trei ha kano kano jaka ruh sngewbha iarap Lem ia nga da Don jaka trei.
phi lah ban ioh khubor baroh kawei ka west khasi Hills?.
Shillong: Kawei ka trok kit maw, kaba don ia u number ML 05 M 0992, ka la hap sha ka riat kaba jylliew, ha Rngain, ha ka jaka kaba don hajan u mawkhong, lane kaba la ju tip, kum ka thiep Mawkhong.
Katei ka jingjia, ka dei ha ka por 4 baje mynta ka janmiet bad ia katei ka kali, la niah da U bah Sabaiti Lapasam (31).
Ka jinghap jong ka kali, ka la jylliew bha, hynrei u nongniah, u sahkut ha shiteng riat bad la sngewthuh ba ula mynsaw jur, na katei ka jingjia.
Ki pulit ka Pynursla, ki la leit mar mar sha katei ka jaka jong ka jingjia bad la iathuh ba la pynkit ia uba mynsaw sha Civil Hospital, Shillong.
New Delhi: Ka la don ka jingbthei bom ha ka nongbah Delhi, mynta ka janmiet, ha ka por 5.30.
Ym shym tip ban don kano kano ka jingmynsaw jong ki briew, haduh ba thoh ia kane ka khubor.
Ka jingbthei, ka jia ha khmat jong ka iing jong ka sorkar Israel, ha ka surok  APJ Abdul Kalam, kaba dei ruh ka jaka, kaba ka jing pahara ka khlain bha.
Ka jingbthei, ka dei ha ki maw kyndon bad ki la don katto katne tylli ki kali, kiba la or pait ki jingkhang iit jongki, na katei ka jingbthei.
Shillong:Ka Mawkyrwat Area Maxi Cab Owners and Drivers Association ki la rai ban pynhiar dor noh ia ka bai kali ki sumo sha ka 150 tyngka mar wei na Maw kyrwat sha Shillong naduh mynta ka sngi ka 28 tarik bad ia kane la rai hadien ka jingialang ba la long hynnin ka sngi.
Haba ai jingkren da U Bah Y G Lyngdoh, uba dei u Secretary jong kane ka Association u la ong ba hadien ba la ioh hukum na ka Sorkar Jylla lyngba ka Transport Department ban shah noh ia ki kali ba kamai ba kin kit biang kumba ki ju kit, ka synjuk ka la rai ban pynhiar dor noh ia ka bai kali sha kane ka thain.
Kane kan treikam ia baroh ki sumo, ki max bad ki bolero kiba hap ha ka shatri jong kane ka Association bad ka Association ruh ka la kyrpad ia ki nongleit nongwan ba kin iaishah lang namar ka jingkiew palat ka petrol kim banse ban pynkiew noh na ka 120 kumba shait long ha ki por bym pat don ka lockdown sha ka 150 mynta.
Shillong:Ka Khatarshnong Area Sports Club ka ioh ban plie ia ka Referee Workshop Programme hapoh shnong Swer mynta ka sngi 28 tarik Kyllalyngkot 2021.
Ia kane ka pro kram, ai jinghikai ia ki samla kaba 3 sngi ha ka liang kumno ban pyniaid ia ka phutbol la plie da U Bah Malcolm uwei na ki riew rangbah uba ieit bha ia ka phutbol.
Na ka liang ka KASC ka la khot ia U Bah Gavin M Mylliemngap MLA ban long kum u kongsan, hynrei u la pyntip ba dalade, ba um lah ban wan ba u don programme sha wei, hynrei kum u nong mihkhmat pat u la phah ia U Bah Malcolm ban wan ban plie.
U Bah Malcolm kum u kongsan ha ka jingkren,u la kyntu kynpham ia ka Khatar shnong Area Sports Club ba kan trei shitom wat la shibun ki jingeh khnang ba kan long ka jingmyntoi ia ki samla ha ka thaiñ hi baroh kawei.
Shuh shuh u la ban jur ia ka sorkar lyngba ka Sports Department ba kan shim khia ia ka jingeh jong ki referee namar ba ka kam ban long kum ki referee ka dei ka mon sngewbha namar haduh mynta kim ioh jingiarap satia lait na kaba shu ai sngewbha da kiba don ka mynsiem ban iarap.
Ha jingshisha, ka State Meghalaya ka dei ka state kaba sei bun ki player ha ki club ba heh ka ri nalor ba ka dei lypa kaba la ioh jingieit na ki paidbah ha ka liang ka Sports.
Kumta u la ban jur ba lada ka sorkar kan thaw da ki policy ban iarap ia ki referee ha ka dur ka stipen kan long ka jingmyntoi kaba khraw ia ki samla kiba thrang ban long kum ki referee.
Ha kane ka sngi la ioh ka jinghikai na U State Referee bah Iakmenlang Wankhar bad Bah Jeffrey James Shabong.
Ia ka jingialang lyngkot la pyniaid da u President bah Khambit Sing Khongshei bad la ioh jingkren khyndiat na U Genl Secretary Samla Iamangstone Mawkhiew.
Shillong: U Bah Prestone Tynsong uba dei u Symbud Myntri Rangbah jong ka Sorkar Jylla bad uba dei ruh u nongmihkhmat jong ka Pynursla Konstitwensi na ka seng National People’s Party(NPP), ha ka sngi palei, u  ngeit skhem ba ka seng jong u kan jop ha kane ka elekshon ka ban sa long shen ha GHADC bad ban tam bun.
“Lada phi kylli shaphang kaei ka jingjia ka ban sa jia ia ka NPP, ngan sa iathuh ia phi ha u 14 tarik Iaiong (kaba long ka sngi niew vote).
Ngi la tip kaei ka nombar ba donkam hapoh ka Council bad ngin sa tam bun," la ong u Bah Prestone Tynsong ha ki lad pathai khubor haba la kylli ia u ba ka NPP kan lam khmat ne em ha kane ka elekshon ka ban sa long shen.
Ki jingkynthoh ha ka jingpyndonkam bakla ia ka pisa ki la mih ha GHADC ha kaba ka seng NPP ka la shah kynnoh pyrshah ha ka seng BJP Meghalaya, kaba long ruh ka seng kaba iatreilang lang ha ka shatri jong ka Meghalaya Democratic Alliance(MDA) ha kane ka jylla.
Shipor, ka BJP ruh ka la iatreilang bad ka NPP ha GHADC.Shuh shuh u Bah Prestone u la ong ba ka jingpyndonkam ia ka pisa ha GHADC ka la don naduh ki por mynshwa.
"Ka jingkynnoh pyndonkam bakla ia ka pisa ha GHADC kam dei naduh ba ka NPP ka bat kum ka Executive Committe.
Ka la don lypa, takadaw ia ka jingtohkit la thung da ka directorate of local accounts", ula ong.
Shuh shuh u la ong , “Ia ka jingtohkit ha kaba iadei bad kane la tohkit da ka Directorate of Local Accounts namar ka donkam ban peit bniah bad peit sani bha ha kaba iadei bad ka bai lut bai sep.
Kane kan shim por bad ka jingtohkit ka dang iaid shakhmat".
Haba kylli ioh ki paidbah kim hun ne kim shaniah shuh ia ka NPP bad la kane kan ktah ne em ia ka seng ha ka elekshon ka ban sa long, une u nongialam ka NPP u la ong, “Ngam tharai kan ktah.
Ki paidbah ki don beit bad ngi bad ki iai kyrshan beit ia ka seng ka jong ngi.
".
Shillong:Ka seng Megha laya indigenous peoples Front (MIPF) mynta ka sngi ka la leit ban kynduh ïa U CEM ka KHADC u bah Titos Chyne ha kaba ïadei bad ka jingkiew dor palat ka petrol bad diesel.
Ha kaba ïadei bad kane na ka liang jong ka seng ka la kyrpad ïa u CEM ban shim khia ha kaba ïadei bad kane ka kam.
Haba ïakren bad u nongthoh khubor na ka liang jong u General Secretary jong ka seng MIPF u bah Donboklang Khongsit u la ong ba ka jingiakren ka long kaba ïaid beit.
Na ka liang jong ka seng la ong ruh ba kane ka jingleit ïa kynduh ka long ruh hapoh ka jingud jingnam jong ki paidbah.
“Hadien jong ka lockdown ngi la mad ïa ka jingeh jong ka jingkiew dor ka petrol ha kaba ka sorkar ka la shim khajna kumba T.5" ong u Bah Donboklang.
Hynne ka sngi na ka liang jong ka seng ka la buh ruh ïa ka dorkhas ha kaba ïadei bad ka Land Holding certificate kumba la pyntreikam ha JHADC.Ha kaba ïadei bad kane na liang jong ka seng ka la buh ruh ka dorkhas ha kaba ïadei bad ka register khyndew kaba khlaiñ ka ban pynsuk ïa ki paidbah ha kaba ïadei bad ki kam ha Bank ban shim ram haba donkam ha kano kano ka por.
Shuh shuh na ka liang jong ka seng ka la dawa ruh na u CEM ba un dei ban shim khia ha kaba ïadei bad kane ka kam.
Ha kaba ïadei bad kane na ka liang jong u Bah Donboklang, u la ïathuh ruh ba kane ka dei ka jing shim khia jong ki nongkitkam jong ka seng Shillong city bad na ka liang jong ka seng kan sa leh ïa ka kam ha kaba ïadei bad kane ka bynta.
Shillong: U Myntri ka tnad social welfare, u bah Kyrmen Shylla, u la ong ba lada da dei tang na ka jingjia accident  ki minister kin hap hiar shuki ka mut ba la hap ban kylliang minister man ka sngi.
Ha ba iakren bad ki lad pathai khubor, ha ka sngi palei u la ong ba na la jingjia accident ban dawa ba u minister un  hiar shuki noh kalong ka jingdawa kaba bakla kane ka long halor ka jingdawa jong u State BJP President u bah Ernest Mawrie u la dawa ia u myntri kampohing ba yn hiar shuki halor ka jingjia ha Sorkari ha East Jaintia District.
“Lada don kano kano ka jingjia accident ha surok kam mut ba u myntri ka tnad transport un hiar shuki noh, lane da don ba khlad ha hospital kam mut ba u myntri ka tnad ka koit ka khia un hiar shuki bad lada don jingjia na ka bor mariang kam mut ba u myntri ka tnad Disaster, un hiar shuki noh kumta kane ka jingjia ruh kan ym dei ban dawa ba u myntri kampohing un hiar shuki namar ka dei ka jingjia accident.
"“Kaba donkam ka long ba ki dei ban wad ia ka daw ka jingjia bad tang na ka daw ba don la jingjia accident ngin kylliang minister noh ka long ka ba bakla"u la ong.
U la ong ruh ba ka kam beain ka don beit ha kano kano ka ri baroh kawei ka pyrthei, hynrei ban dawa hiar shuki ka dei kaba bakla ka sorkar jylla kan ym ailad ia kano kano ka kam beain ha ka jylla.
U bah Kyrmen u la pynpaw ruh ka jingsngewsih halor ka jing khlad jong ki 6 ngut ki nongbylla ha Sorkari ha East Jaintia Hills District da kaba u ong ba ka long kaba sngewsynei ba 6 ngut ki nongbylla kiba la wan ban kamai jakpoh ki la duh ei ia la ka jingim ha kane ka jingjia.
Shillong:Ka jingtreikam jong u tnum Reliance Jio Telecom Service, ha Khanduli circle kam long kaba iaid beit iaid ryntih, katkum ka jingangnud u paidbah jong katei ka thain.
Shi bynta, ka jingdon jong u tei u tnum, ka long ka jingkyrkhu kaba khraw ia ki paidbah hynrei ka jingthut ban treikam ka long pynban ka jingtim kaba khraw na ka bynta u paidbah ba pyndonkam ia ka tei ka Service(Jio).
Shillong:I sangsot ban ïohi ba bun na ki paid nongkyndong kiba wan ïew wan Hat sha ïewduh ba ki hap ban ïaid lyngba ka um jaboh bad um kaba mih na ka jaka leitbar ne paiñkhana.
Ïa katei la lap lyngba ka surok ha Ïew Mawlong ka surok ban leit sha Ïewduh ha kaba ka nala kaba ju tuid na katei ka surok mynta lah bun sngi ka la dap da ki jaboh bad tuid lut ka um jaboh sha surok.
Da kaba shu peit bad ïohi katei ka surok ka la sma da ka um septic tank bad kaba la ktah bha ïa ka ïaid ka ïeng jong ki paidbah, khamtam ki khyllung khynnah.
Lah ïohi ruh ba jan baroh kawei ka nala baroh shilynter ka la shlei da ka um jaboh kaba la pynsyrtok shibun ïa kiba ïaid kjat na katei ka surok.
Lada ki bor ba dei peit kim shim khia katei ka surok kan sa long Ka jingeh ïa kiba bun kiba wan ïew wan Hat manla ka sngi khamtam ki paid nongkyndong.
Shillong:Ka Federation of Khasi-Jaintia and Garo People (FKJGP) ha ryng kat ka jingdon lang u Engineer ka PWD, u Principal ka Polytechnic, u kon traktor bad kiwei de ki nongkitkam ka seng, mynta ka sngi, ki la leit ban jurip ia ka jingtei ia ka Engineering College ha Mawlai kaba la sah teng, wat la ka sorkar barim ka la buh thong ban pyndep hapoh u snem 2020 bad la kyntu ia u Myntri ka Pule puthi ban shimkhia ban pyllait noh ia ka pisa khnang ba yn lah ban pyntrei noh ia ka kam ba dang sah.
U Education Secretary ka FKJGP u bah Khrawkupar Nongsiej haba kren sha ki lad pathai khubor, u la ong ba kane ka kolej la pyntrei naduh ka por jong ka sorkar jylla barim, hynrei tad haduh mynta ym pat shym la lah ban pyndep namar ba duna mang tyngka bad bym biang ki kontraktor ba shimti ban pyntrei ia kane ka kam.
Ka seng ka la pynpaw ia ka jinglyngngoh ba ka jingpyntrei ia kane ka kolej ka suki ha kaba kat haduh mynta ruh ym pat shym la lah ban pyndep bad la dawa na ka sorkar jylla ba ka jingtrei ia kane ka kolej dei ban pyndep noh kloi khnang ba ki khynnah kiba kwah pule ha kane ka lain engineering kin ioh bynta ban pule ha kane ka kolej namar bun ki khynnah ki bun ki bym ioh ban pule lyngba ka bhah jong ka sorkar jylla bad ki hap ban leit pule shabar bad kane ka buh jingeh ia ki namar don ki khynnah ba wan na ka longing ba duk ka ktah ia ka ioh ka kot jong ki.
U bah Nongsiej, ula ong ba mynshwa ka jingpyntrei ia kane ka jaka pule ka la don ka Joint Venture lyngba u Arengh bad u bah John Kharkongor, hynrei mynta ka sorkar ka la aiti ban pyntrei noh ha u bah Kurbah.
“Katkum ka Work Order, ka jingpyntrei ia kane ka jaka pule dei ban pyndep noh ha shwa 30 bnai bad ka jingpyntrei ia kane yn lah ban pynsted lada ka sorkar jylla ka pynkloi noh ia ka pisa yn lah ban pyntyllun sted ia ka kam," ong u bah Nongsiej.
Ia kane ka kolej la pyntrei lyngba ka jingbei tyngka na ka National Higher Education Mission kaba hap hapoh ka Rashtriya Uchchatar Shiksha Abhiyan bad ka sorkar jylla ka la mang T.21 klur tam na bynta ban pyntrei ia kane ka projek.
Na ka liang u Engineer ka PWD, u bah R Sutnga ruh u la kubur ba ka don ka jingslem ban shna ia kane ka projek ba la sdang naduh u snem 2017.
Katkum ka jingong u bah Sutnga, ula ong ba ki daw ba pynslem ban pyndep ia kane ka projek kadei namar ba kim biang ki kontraktor kiba shimti ban pyntrei ia kane ka kam hynrei dei tad naduh ba shimti u bah Kurbah ha u 2020, kane ka kam ka la iaid shakhmat haduh 75 percent ka jingtrei kam.
U la ong ruh ba ka jingdon ka jingpang Khlam ruh ka la ktah ia ka jingtreikam bad kawei ka jingeh ba ki iakynduh ruh kadei namar bym biang ki nongtrei bylla ba tbit.
U bah Sutnga, u la ong ba kam shim por ban pyndep ia ka projek lada biang ka pisa bad la khmih lynti ba yn lah ban pyndep ha u bnai Nohprah,2021.
Katba na ka liang jong u Principal ka Polytechnic College u bah WL Warjri, u la ong ba ha kane ka jaka pule la shna na bynta lai tylli ki tnad kynthup ha ka Civil Engineering, Electrical Engineering bad Computer Science Engineering.
Nongpoh:Ha ka sngi kaba u Bah Hamlet Dohling, Myntri ka Sorkar jylla u la leit ban iashimbynta ia ka Prokram ban pynwai noh ia ka Prokram 47th Field Assistant Training Course 2019-20 kaba la long hapoh ka Conservation Training Institute (CTI) Byrnihat, u la ong ba kum u Myntri sorkar uba dei peit ia ka Soil & Water Conservation, un sa trei shitom ban pynkylla ia katei ka CTI sha ka Directorate, khnang ba kan wanrah ka jingmyntoi ym tang ia ka jylla Meghalaya, hynrei ia ka thain Shatei Lam Mihngi bad khamtam eh ia ki Nongrep.
Ha ka jingkren u Bah Hamlet Dohling, u la ong ba kum u Myntri ka sorkar jylla, ba katei ka Conservation Training Institute ha Byrnihat, ka la donhok ba kan kylla long kum kawei na ki jaka ai jinghikai kaba heh tam ha Northeast, khang ba baroh ki jylla kiba don ha Northeast kin tip ia ka bad ka ban sa wanrah jingmyntoi ia ka jylla hi baroh kawei, namar katei ka jaka ai jinghikai ka iahap eh bad ka jingdonkam ki Nongrep hapoh ka jylla Meghalaya.
U Bah Hamlet Dohling, u la ai ka jingkhublei kaba kyrpang eh sha kitei ki samla kiba la pyndep hok ia ka ka Training lyngba ka CTI, ha kaba u la ong ruh ba ka jingtrei shitom jongki ha ryngkat ki nonghikai bad ki ophisar, kan sa long ka jingmyntoi kaba khraw eh ym tang ia ki nongrep, hynrei wat haba iadei bad ka kam ban pynneh pynsah ia ka mei Mariang.
Lyngba katei ka sngi, la sam ia ki khusnam lem bad ki Trophy sha kito ki samla kiba la wan shakhmat ha kaba pyndep ia ki Training kaba ki dei ban pyndep, namar kitei ki samla ki la leit ban wad jingtip na ki jaka bapher bapher kiba don ha Northeast.
Kiba la donlang ha katei ka sngi, ki kynthup ia u L.N Marak, Director, Soil & Water Conservation, u Bah D.Shallam, Additional Director ka Soil& Water Conservation, ka Kong S.Pohsnem, Jt.
Director CTI Byrnihat, u Bah J.Swer, Jt.
Director (HQR) Shillong bad kynthup naduh kito ki samla kiba la pyndep ïa ka Training bad ruh ki khynnah skulk a CTI Byrnihat.
Mynta u snem ki la don 20 ki nongshah hikai (trainees) kiba la pynrung kyrteng ha kane ka Training ba kynthup 6 ngut na Soil & Water Conservation Department, Jowai Territorial Division, Meghalaya bad 14 ki dei pat na Chakma Autonomous District Council, Kamalanagar, Mizoram.
Ki Subject ba la ai jinghikai ha kane ka training ki kynthup shaphang ka Soil and Water Conservation Engineering, Agronomy, Forest Engineering, Survey and Levelling, Soil Science, Forest Mensuration, Forest Utilization, Wildlife, Silviculture, Accounts and Procedures, Botany and Forest Law, Practical, Assignments, Games and Sports bad ki Social Works.
Shillong:Ka Seng FKJGP, hadien ba ka la ioh, ki jing u jor na ki paidbah nong shong shnong jong ka Sohryngkham halor ka jing kiew palat ki bill light, ka la ioh ban pynlong da ka jing ialang ha ka 26 tarik mynta u bnai bad la shem ba kam ia hap shuh ka jing kiew ka Bill light bad ka jing pyndonkam jong ki long ing; te na ka liang ka seng, ka dawa ia ka tnad treikam ba dei khmih ba kan shim khia ban pynbeit noh ia kine ki bill ba kiew palat pud bad lada ka tnad treikam kam leh ei ei halor kane, ka seng kam banse ban pynlong da ka jingiakhih ha khmat ka ophis treikam jong ki tnat bor ding, ong ka kyrwoh jong U bah Wallambok Kharmalki, President bad U Bah Tomba Nongbri, General secretary.
Shillong:Ha ka jingialang Cabinet, kaba la long mynta ka sngi, ka sorkar MDA, ka la mynjur ban pynlong ia ka General Elections na ka bynta ka Garo Hills Autonomous District Council, ha ka 9 tarik u iaiong 2021.
Haba iakren bad ki lad pathai khubor u bah Prestone, u la iathuh ba ka election na ka bynta ka GHADC kan long ha ka 9 tarik u iaiong bad ka jingniew vote kan long ha ka 14 tarik u iaiong 2021.
U bah Prestone u la iathuh ruh ka jinglut jingsep kaba la buh ban pynlut na ka bynta kane ka election kan long T.15 klur bad ia kane ka pisa kan bei ka sorkar jylla, hynrei ia kane yn sa ot noh ha ka por ba ai ia ka bhah sha kane ka council kane ka long namar ba ka GHADC ka don ha pdeng ka hiran pisa.
U bah Prestone u la iathuh ruh ba ban ioh lum ia ka khajna kham bun na ka bynta ka jylla,ka Cabinet ka la rai ban pynheh ia ka dor, na ka bynta ki briew ki ba kwah ia ka number kaba ki mon lane ka fancy number na ka dor ka ba ki la buh.
Halor kane u bah Prestone u la iathuh ba da ka jingpynkiew ia kane ka sorkar jylla lyngba ka tnad transport kan ioh ban lum ia ka khajna kaba long T.7 klur man u bnai.
Ka cabinet ka la pdiang ruh ia ka draft Meghalaya Electric Vehicle Policy 2020 ka ban sa trei kam naduh u 1tarik u iaiong 2021.
Ka Cabinet ka la pdiang ruh ia ka jingpynkylla ia ka rule 275 jong ka Meghalaya Excise Rules ban shah na kabynta ban don ki ‘On’ and ‘Off’ licenses wine shop ha Umroi Airport.
Kawei ka rai kaba ka cabinet ka la pdiang ka long namar ba duna ka supply jong ka GI pipes ha ka jylla Meghalaya na ka bynta ban pyntrei kam ia ka Jal JeevanMission, ka cabinet ka la shah ia ka tnad PHE ban shim ia ki GI pipes na kiwei ki nongshna nar um.
Shillong: Ka Seng Phira Hima Mawlong hapoh ka jingialam jong u Bah Shembhalang Chyne, General Secretary bad u bah W.Khyllep uba dei u Chairman, ki la pynpaw ia ka jingsngewkhia kaba khraw halor ka jingkynnoh da ki lai ngut ki bar jylla kiba la tip kyrteng kum u Prantush Sarkar, u Mridul Das bad u Binayak Roy ki bym dei ki nongshong shnong ka Elaka Mawlong ba ka don ka jingshah lehbein bad shah leh donbor ki bar jylla ki ba shong ba sah ha Ichamati.
Ka Seng hadien ba ka la pyrkhat sani bha halor kane bad hadien ba la tohkit bniah bha ka la shem ba ym shym la don kano kano ka jingshah banbeiñ ne ka jingshah lehdonbor jong ki bar jylla kiba shong hapoh u pud u sam ka Hima Mawlong kumba la kynnoh da kitei ki lai ngut hakhmat u Lat ka jylla.
Ka Seng baroh kawei ka pynrem jur halor jong kane ka jingkynnoh jong kitei ki lai ngut kaba long beaiñ bad kaba la pynsniewdur ia ka jingiadei jong ki trai shnong bad kiwei pat ki jaitbynriew kiba dei ki bar jylla kiba la ia im suk im sain la bun bun snem.
Kane ka la pynbudnam ruh ia ka shnong Ichamati baroh kawei kaba hap hapoh u pud u sam ka Hima Mawlong.
Ka seng ka maham jur bad mana tyngeh ba nangne shakhmat khamtam ia ki bar jylla ba kim dei shuh ban pynmih ki khubor hamsaia, khubor thok ne khubor lamler ban pynbun nam khlemakor ia ka shnong Ichamati kaba hap hapoh u pud u sam ka Hima Mawlong.
Na ka liang ka seng ka kyrpad jur ia ki bor ba dei peit naduh u Sordar Hima Mawlong, ka Khasi Hills Autonomous District Council bad ki bor sorkar ba kine baroh laingut ki la iaid lait khlem pyntip shwa ba kin leit sha u Lat ba kin tohkit bniah halor kane ka jingaikhubor lamler jong kine ki laingut bad ka seng ka dawa ruh ban pynshitom jur ia ki katkum ka ain.
Shillong: Na ka daw jong ka dorbar tlang, ka ban long naduh ka 5tarik haduh ka 12tarik Naiwieng 2020, kumta ka District Magistrate, East Khasi Hills, Shillong, ka la pynjari da ka section 144 Cr PC, kaba khang ban ialum briew palat 5 ngut, ha ka jingjngai kaba 500metre na ka iing dorbar kaba ha Rilbong bad nangta sa 100 metre na ka Meghalaya Secreteriat.
La khang ruh ban rah ia kino kino ki tiar kiba lah ban pyn mynsaw ia ki briew.
Kane ka kyndon, ka mih, hadien ba la ioh khubor, ba kin don ki ban shim kabu ban pynthut ia ka suk ka sain jong ka jingshong dorbar.
Shillong: U Symbud myntri rang bah ka jylla u bah Prestone Tynsong myn hynnin ka sngi, u la ong ba ka District Council kam lah ban kyntait ban pynthymmai ia ka trading laisen jong ki bar jylla ki ba dei ki nongshong shnong ba pura ha ka jylla.
Haba iakren bad ki lad pathai khubor, na ka liang u bah Prestone u la ong ba ka jing ai bad ka jing pynthymmai ia ka trading laisen kam hap hapoh ka jingpeit jong ka sorkar jylla, hynrei na ka liang ka sorkar jylla ka la bthah ia ki District council ba kim dei ban kyntait ban pynthymmai ia ki trading laisen ia ka barjylla ki ba la sah da ki phew phew snem.
U la ong ruh ba ka jingai jong ka trading laisen kan long kat kum ki kyndon jong ka Sixth Schedule bad ka District Council ka dei ban phah wad bniah bha bad lada ki dei ki bar jylla ki ba la sah da ki phew phew snem ha kane ka jylla kiba dei hok ban ioh ban pynthymmai ia ki trading laisen ki District Council kin hap ban ai.
Ha ba buh ia ka jingkylli ba kat kum ka kyndon jong ka Trading by non-Tribal Regulation 1954 ka batai shai ba ia ki kam kiba ki trai jylla ki la lah ban leh ka District Council ka lah ban weng noh ia ki trading laisen jong ki bar jylla, u la ong ba kata ka shong ha ki 3 tylli ki District Council bad na ka liang ka sorkar kam kwah ban tuklar eiei bad ki dei na ki District council ki batip kham bniah ia kata.
Hynrei kim lah ban shu ong ba ki la lah ban trei hi kim ai shuh ban trei ia ki bar jylla, kiba la im la heh la san ha kane ka jylla kata kam long ka ba biang namar ki briew ki ba la im da ki phew snem ban ym ai trading laisen kam long hynrei lait noh tang ia ki bar jylla ki ba sah tang da ki khyndiat snem kin hap ban peit bha shuwa ban ai ka trading laisen.
Nongpoh:Ki nongialam ka HYC, Ri Bhoi, hynnin ka sngi ki la leit ban kynduh ia u Prof J.K Chauhan, Dean ka College of Post Graduate Studies in Agricultural Science kaba hap hapoh ka Central Agricultural University (CAU) ICAR Uniam; kata hadien ba ki la ioh ia ka jingujor halor ka jingshah wengkam ia 5 ngut ki samla Khasi kiba trei kum ki nongap pahara ha katei ka jaka.
Ia katei ka jingleit ban kynduh ia u Proff.
J.K Chauhan, la lamkhmat da u samla Hercules Suting, President ka HYC ha Ri Bhoi, ha ryngkat ka jingdon u Samla Bryan Sohkhlet, Vice-President lem bad kiwei de ki dkhot ka seng.
Ha katei ka sngi, kitei ki dkhot ka HYC, ki la bitar shisha halor katei ka jingshah wengkam kynsan kitei ki 5 ngut ki samla khasi, kiba trei kum ki nongap pahara ha kane ka jaka mynta la 10 snem tam eiei, hynrei mynta pat ki la shah beh kynsan kynsan khlem ki daw kiba biang.
Kitei ki san ngut ki samla kiba la shah wengkam jubor na katei ka jaka pule, ki kynthup ia ka Bettiful Lyngdoh, Iaishanlang Kharsahnoh, M.Makdoh, Idalin Rani bad R.Makri, ha kaba ki la trei ha katei ka jaka la bun bun snem, hynrei mynta pat ki la shah behkam noh na katei ka jaka, kaba ki la trei ha kine ki snem kiba la leit noh baroh.
Haba iadei bad katei ka jingshah behkam kitei ki samla, u Bah Hercules Suting, u la ong ba ka seng ka pynrem jur halor katei ka jingshah behkam kitei ki Samla Khasi, namar la shu wengkam jubor ia ki khlem kino kino ki nongrim kiba biang.
U la ong ruh, ba ha ka jingiakren bad u Dean jong katei ka jaka pule, u la ai daw ba la wengkam ia kine ki samla khasi tang namar ba ki bor pyniaid jong kane ka jaka pule ka don hapdeng ka jingkyrduh pisa ban siew ia ka tulop sha ki nongtrei bad ruh u la kynnoh ruh ba don napdeng kitei ki nongtrei kiba la iaid lait na ki kyndon treikam jong katei ka jaka pule.
Na ka liang u samla Bryan Sohkhlet, u la ong ruh, ba ka HYC ka ieng halor ka nongrim ban peit ïa ka eh ka shon jong ki khun khasi khara, bad kum ka seng hi ka dawa na baroh ki kompani, ki jaka pule sorkar pdeng ne kino kino ki agency ba ki dei ban aikam aijam shwa ïa ki khasi kiba la lah ban trei ha ki kam bapher bapher.
Kitei ki nongialam ka HYC, ki la ong ba lada ki shem ba kitei ki 5 ngut kaba ki la wengkam namar ba ki la pynkhein ia ki kyndon, hynrei kim dei pat ban thungkam pat da kiwei pat ki jaid bynriew, pynban ki dei ban thungkam da ki briew Khasi Khara, namar lada ka seng ka lap ba thungkam da kiwei pat ki briew ba nabar, ka seng kam banse ban shim da kiwei pat ki lynti kiba kham tyngeh.
Shillong:U Director jong ka School Education and Literacy, u Ambrose Ch Marak, u la pynthikna ba ha u snem 2021, yn plie noh ia ka Domiasiat Government L.P School kaba don ha ka shnong Domiasiat, South West Khasi Hills District.
Ia kane u la kular ha ka jingleit iakynduh jong ka KSU South West Khasi Hills ha ka 28tarik u Risaw 2020 ha ophis treikam jong u ha Shillong.
Kum ban shu pynkynmaw ka skul sorkar ha shnong Domiasiat la pynduh noh ha u snem 2007 da ki bor sorkar, hadien ba kane ka shnong ka la pynpaw paitbah ba ka kyntait ia ka jingtyrwa jong ka Uranium Corporation of India Ltd ban ai jingbit na ka bynta ban tih ia u uranium hapoh kane ka dong.
Na ka liang ka sorkar ka la pynkynriah kam noh ruh ia ki nonghikai baroh arngut sha kiwei ki skul.
Kane ka jingshah pynduh noh jong kane ka skul ka la buh jingeh ia ki nongshong shnong jong kane ka thain na ba ki la hap ban phah skul noh ia ki khun jongki sha ki jaka ba jngai kumba 10 km na ka shnong jongki.
Ha kane ka jingleit iakynduh, ka seng ka la ban jur ba dei ban maramot noh mardor ia ka ingskul ba la jot rathai ha kane ka shnong mynta bad ban wanrah biang ruh ia ki posts.
Ia ki nonghikai ba la phah kynriah kam shawei na ka liang jong u Director u la kular ban pynthikna ban shim khia halor kane ka mat khnang ba ka skul kan ioh ban plie noh ha snem ba thymmai.
Ia ka kynhun jong ka seng ha kane ka jingiakynduh la ialam da u samla Forwardman Nongrem President KSU South West Khasi Hills District nad kiwei ki dkhot, ha ka jingiasynranlang jong u samla Raymond Kharjana Education Secretary KSU bad u samla Iashan Mukhim Asst.Organising Secretary KSU na ka Sengkmie.
Ka Lady Gaga, ka nongrwai ba khraw jong ka pyrthei, ka la mih madan hynnin ka sngi, ban kanbas ia U Joe Biden, u kandidet jong ka seng Democrats, ha  Pittsburgh, uba iakhun ia ka shuki President, pyrshah ia U Donald Trump, na ka seng Republican.
Mynta ka dei ka lad ba ngin siew kylliang ia U Trump, uba pynmih ia ki jingkren, kiba pohjait, da kaba u ong  ‘grab ’em by the p****’ (khniot ia ki na …….
).
“Mynta ka dei ka lad ba phin siew kylliang ia U Donald Trump,  uba shim ba ka nam jongu, ka ailad ba un ioh khem katba mon ia ki khun kynthei jongphi, ki samla kynthei, ki kmie bad ki tnga jongphi, na kano kano ka bynta jong ka met jongphi, katba u sngew mon" ong katei ka nongrwai, kaba kren bad ka rwai artad ha khmat jong u paid uba bun.
“Vote ia U Joe, u dei u briew, uba bha" ka la ong biang.
Ka Gaga, ka tem ruh ia ki jingrwai kiba ai kyrteng  ‘Shallow’ bad ‘You and I’ ha ka piano.
U Sarbananda Sonowal, myntri rangbah ka Assam, ula thoh kyrieh sha U Amit Shah,  myntri kam poh iing ka sorkar India, halor ka jing iap jong uwei u briew uba na Cachar district, uba don kti jong ki pulit ka Mizoram.
U Sonowal, ula pynpaw ia ka jingsngew lem, halor ka jingkhlad noh jong U  Intazul Laskar, uba la shah rahbor na  Lailapur Border Outpost jong ka Cachar, kaba don ha khappud ka Assam bad ka Mizoram, ha ka miet jong ka Lah Sngi U Blei.
U Sonowal, ula pynbna ruh ban siew bai lutksan kaba T.5lak ia kiba ha iing jong uba iap.
Ki pulit jong ka Mizoram, ki kam ba U Laskar, u dei u snar khaii droks bad ula shah kem ha ka janmiet jong ka Sngi U Blei, katba u dang rung sha Mizoram ban leit shalan droks sha Mizoram bad hadien ula iap ha ka jaka sumar, ong ka khubor na Aizawl.
U snar phutbol barim jong ka Manchester United, U  Ryan Giggs, ula shah kem hynnin ka miet, na ka daw ba u shoh ia tnga jongu, ka  Kate Greville.
La pyntip mar mar ia ki pulit, ha ka Sngi U Blei, ha ka por 10 baje mynmiet, halor ka jing ia kajia kitei ki shitnga, ha ka iing sah jongki ha Worsley.
U Giggs (46), uba dei U Manager ka Ri Wales, ula sangoh kham eh, ia ka tnga lajong, la iathuh da ki pulit jong ka Manchester bad ka tnga jongu, kaba dang 30 snem ka rta, ka la mong malu mala, tangba kam shym donkam satia ban leit shah sumar.
Kham hadien, ki pulit ki la pyllait noh ia U Giggs, da kaba u shim da ka jamin.
U jumai uba ka jing khynniuh jongu, ka long 4.4 ha ka Richter scale, ula khynniuh myn hynne shiteng synnia ha Assam, Manipur bad ha  Meghalaya bad la iohsngew ruh ha ki khappud jong ka Bangladesh.
U jumai u khie, ha ka por 1.30 mynstep jong ka sngi hat majai, ha kaba ka jing jylliew jong u jumai, ka long 10 km ha ka latitude kaba  26.69 sha ka bynta ba shatei bad ka longitude 91.15 degree sha mihngi bad la iathuh ba ka thymmei jong u jumai ka dei ha  Nongstoin jong ka Meghalaya.
Ka Nongstoin, ka don 81 kilometre na Guwahati, ka nongbah jong ka Assam.
La ioh sngew ia u jumai ha kylleng ki bynta jong ka Ri Khasi, ong ka khubor.1:13 phi Rupang, ym dei 1:30 namar nga dang shong ha kato ka pot.
Shillong: U symbud myntri Rangbah ka jylla bah Prestone Tynsong, u la ong ba ka jingai jingbit ban iaid ki truck na ka jingkieng Damsait ka long hadien ka jingleit jurip jong ki technical Expert na liang jong ka MeECL bad ka tnad  PWD.Haba iakren bad ki lad pathai khubor u bah Prestone u la ong ba wat la ka jingkieng Damsite ka la long ka ba rim, hynrei na ka liang ki technical expert hadien ba ki la dep jurip ia kane ka  jingkieng Damsite ki la pyntikna ba kane ka  jingkieng ka dang long ka ba shngain ban iaid  ki truck ki ba kit ia ka jingkhia ka ba long 40 MT.Halor ka jingpynbha ia ka jingkieng Dwar Ksuid u la ong ba ka jingpynbha ia ka jingkieng Dwar ksuid kam hap  hapoh  ka jingpeit jong  sorkar jylla, hynrei ka dei ka kam ram jong ka National Highways  Authority of India (NHAI) ban pynbha ia kane ka jingkieng.
U la iathuh ruh ba na ka liang u symbud Myntri rangbah u la dep ban khot ia ka jingialang bad u Project Director jong ka NHAI ban pynkloi noh ka jingshna pynbha ia ka jingkieng Dwar ksuid, khnang ban lah ban weng ia ka jingdheng kali.
U la iathuh ruh ba na ka liang ki traffic police ki la bthah  ruh ia ki por ba ki lah ban iaid kine ki truck kaba long naduh ka 9:00 baje mynmiet haduh kapor 6:00 baje mynstep khnang ban weng ia ka jingdheng kali.
U la iathuh ruh ka jingkieng Damsait ka la donkam ban shna thymmai ha kaba ka sorkar Pdeng ka la kynthup lang   ia ka jingkieng Damsite ruh ban shna pynbha noh shen.
Shillong: La lap ba don uba ioh pang covid 19 ha  A.W Thomas Girls Children Home ha Jaiaw Lumsyntiew bad ha ka Flat A-1, Sutnga Apartment ha Streamlet Road, Laban; kumta la pynbna ban khang dam ia kitei ki jaka, naduh ka 2tarik Naiwieng 2020.
Lyngba katei ka hukum, la khang ia kiba nabar ban rung sha kitei ki jaka haneng, ong ka khubor na ka District Magistrate, East Khasi Hills, Shillong.
Nongpoh: Ha ka sngi kaba ki dkhot ka HYC Ri Bhoi, ki la leit ban kynduh ia u Proff J.K Chauhan, Dean ka College of Post Graduate Studies in Agricultural Science kaba hap hapoh ka Central Agricultural University (CAU) ICAR Uniam, halor ka jingshah wengkam ki 5 ngut ki samla Khasi, kiba trei kum ki Nongap Pahara (Security) ha katei ka jaka, ka la wanrah ia ka khubor kaba sngewsih bad kata ka long ba utei u Proff J.K Chauhan, u la jubab da kaba ong ba la wengkam ia kitei ki 5ngut, ka dei halor ki nongrim ba ki ba duna pisa palat bad ruh u la ong ba kitei ki 5 ngut ki la pynkhien ia ki kyndon Ain, namar ka jingiadih Kyiad ka jong ki ha katei ka jaka.
Ha katei ka sngi, kaba kitei ki nongialam ka HYC, ki la leit ban kynduh ia utei u Proff J.K Chauhan, da ka jingthmu ban dawa na u ba u dei ban thungkam biang ia kitei ki 5 ngut kiba la shah wengkam, hynrei utei u Proff J.K Chauhan, khlem kano kano ka jingkhuslai, u la jubab beit beit sha kitei ki nongialam ka HYC, da kaba ong ba ka nongrim kaba la wengkam ia ki, ka dei namar ba ki dih Kyiad ha katei ka jaka, ki pynkhein kyndon bad nalorkata ba duna pisa katei ka tnat.
Wat la utei u Proff J.K Chauhan, u la jubab ia kitei ki jingjubab kiba eh bha, hynrei ki dkhot ka HYC, ki la iai ban ia u ba u dei ban thungkam biang ia kitei ki 5 ngut ki Samla Khasi, kiba la shah wengkam noh na katei ka jaka, wat haba ki la shakri ha ka jingtrei la kumba 10 snem ei ei.
Shillong: Ka Balang Catholic ha satlak ka pyrthei mynta ka sngi ka la rakhe ia ka sngi burom ia kiba la khlad noh kaba ju long man la u snem ha ka 2 tarik Naiwieng kumba la buh da ka Balang man la u snem.
Mynta ka sngi, ka Balang Catholic jong ka Jyllaniambah Shillong, ka la pynlong ia ka jinglehniam na ka bynta kiba la khlad noh ha u Lumjingtep jong ka Balang Catholic ha kylleng ki jaka kynthup ha u lumjingtep jong ka Balang Catholic, Cathedral Parish.
Ha kane ka sngi, la khang ia ki paidbah ba kin leit ban don bynta ha ka jinglehniam namar ka protocol kaba la buh da ka sorkar bad ki la don tang katto katne ki lyngdoh, ki brodar, ki rangbah balang bad ki volunteers kiba la khot kyrpang da ka Parish Pastoral Council.
U Rev.Fr.John Madur uba dei u Diocesan Administrator jong ka Jyllaniambah Shillong u la pyniaid ia kane ka jinglehniam na ka bynta ki mynsiem kiba la khlad noh kiba thiah ha une u lumjingtep uba don ha Laitumkhrah ha ryngkat bad u Fr.Pascal Lyngdoh uba dei u Parish Priest, Fr.Bernard Laloo bd kiwei kiwei ki lyngdoh.
Hadien ka Mass Bakhuid, la kyrkhu ia ki lumjingtep jong ki paidriewngeit ka Balang da ki phadar kiba la don bynta ha ka mass bakhuid bad la pynkut ia kane ka jinglehniam da ka jingkyrkhu kyrdoh na u Rev.Fr John Madur.
Na ka liang u Fr.John Madur, u la pyntip paidbah ba naduh ka 3 tarik, la shah biang ia ki paidbah ba kin leit sha lumjingtep ba kin pynlong jingduwai bad ka jingkynmaw burom ia la ki jong ki baieid kiba la khladnoh ha ryngkat ka jingbud ryntih ia ki protocols jong ka tnad ka koit ka khiah.
Shillong: Ha kaba ia dei bad ka jingplie noh ia ki skul u myntri ba dei ban peit ia ka tnad pule puthi u bah Lakmen Rymbui, u la iathuh ba ka rai jong ka sorkar ka dang long hajuh ha kaba kam pat shim kano kano ka rai ban plie noh ia ki skul ha ka jylla.
U la ong ba kum ba ka sorkar jylla ka la shim ia ka rai ha ban plie ia ki skul tang na ka bynta ki khynnah skul ki ban leit wad jingiarap ha duh ka 15 tarik u bnai Naiwieng  bad ia ka rai halor ka skul yn sa shim hadien ka 15 tarik mynta u bnai bad yn sa pynbna sha ki paidbah.
Ha kaba ia dei bad ki khynnah kiba shong ia ka Klass X, u la iathuh ba kan sa don ka jingia lang hapdeng ka tnad pule puthi jong ka jylla bad ka MBOSE ha ka 5 tarik u Naiwieng 2020 ban ia kren halor kane ka bynta.
U la ong ruh ba ha kane ka jingialang ka ban long ha ka 5 tarik u Naiwieng 2020  yn sa shim ia ka rai halor ka jingpynlong ia ka selection lane lada ym lah ban pynlong ruh yn sa rai ban leh kumno ha kane ka bynta.
U la iathuh ruh ba ka ne ka tnad pule puthi ka la dep ban bishar bniah halor kane ka bynta, hynrei haba shim ia kano kano ka rai hap ban shim na ka bynta ka jingbha lang jong ki ba bun balang ki khynnah skul ha ka ba ia dei bad ka pule puthi bad ha ka ba ia dei bad ka koit ka khiah jong ki.
Shillong: U Symbud Myntri rangbah ka jylla u bah Prestone Tynsong, u la ong ba ka jingbuh ia ka khyrdop iarung ia mih na duh ki jaka khappud kam lah ban khang ia ka jingwan rung tuh jong ki briew ki ba na bar ka jylla, hynrei ka dei tang ka jingpeitngor jong ki bor shnong kaba lah ban khang lad na jingwan rung tuh jong ki briew ha ka ne ka jylla.
Kane ka long ba hadien ban a ka liang jong ki MDC jong ka thain Ribhoi ki la iatai ha ka ingdorbar ha KHADC halor ka jingbyn myntoi ban buh ia ka khyrdop ha ka shnong Umling Ribhoi District.
Na ka ling u bah Prestone u la ong “Ban buh ia ka khyrdop ha khmat ki jaka khappud kam lah ban iada na ka jingwan rung tuh jong ki briew sha ka ne ka jylla  sa tang ban shu tei noh da ka kynroh kum ka Jerusalem ka ban lah ban khang  ba kin wan rung tuh sha ka ne ka jylla hynrei ka khappud jong ngi kam dei ka ba don tang 500 meter ba ngin long ban tei noh da ka kynroh bad kane ka jingiatai jong ki, ka long ka bym don jingmut  bad kum ki nongialam kam long ba kin kren biej kumta.
"U la ong ruh ba ha ka ing dorbar jong ka KHADC, ym don jingtip ia ka ei ka ba ki la ia tai, hynrei lada ia kren tang ha ki  Hima ruh kim  lah ban shna ia ki jaka rung ha man ki jaka bad kane ka jingiatai jong ki MDC ka long ka bym don jingmut.
U la ong ruh ba ka jingbuh khyrdop ha ki jaka khappud kan ym lah ban khang ia ka jingrung tuh jong ki bar jylla  bad na ka liang ka sorkar kan ym lah ban buh ia ki bor pulit ha man ka 5 km lane 10 Km, hynrei tang lyngba ka jingpeit ngor jong ki  bor shnong ki bor thaw ka ba lah ban khang ia ka jingwan rung tuh jong ki bar jylla sha ki shnong ki thaw.
U la ong ruh ba dei halor ka ne ka phang ba ka  Sorkar ka la ai jingpynrung ia ka bor jong ki dorbar shnong ha ka  MRSSA  ha ka ba ka ba sah mynta ka long sa tang ka jingai jingbit na u Lat ka jylla.
U la iathuh ba ha ka MRSSA ka ba ngi la phah sha u Lat ka jylla la pynkylla ha ka ba  la ai ia ki  bor shnong bad ki VDP ba kin long ki ba peit ngor ha ki shnong ki thaw namar ba  ki bor shnong ki long ki ba suk ban lap lada ki briew ki  rung tuh bad ki don ruh ka bor ban pan ia ki kot ki sla jong ki ta ki briew ki ba wan rung sha ka ne ka jylla.
Na ka linag ka sorkar jylla ka la shim khia ban pynkynmaw ia U Lat a jylla halor ban ioh noh ia ka jingmynjur ia ka MRSSA ka ba la sah kut da 7 bnai  lane 8 bnai.
U la ong ruh ba ka jingkhang ia ki briew ban wan rung tuh sha kane ka jylla kam dei tang  na ka sorkar jylla hynrei ka dei ka jingpeit bniah jong ki bor shnong bad ka jingbuh ia ka ja ka rung jaka (entry Point) ha Umling  ka long ban peit bniah ia ki briew ba wan rung sha ki jaka ki ba hap ha ki European ward ne ha ki Cantonment  area lane ha ki jaka Sixth Schedule area khnang ba kin ioh register  ia la de bad ba  ka sorkar kan lah ban shim khiah ban don ka shong suk shong sain.
U la ong ruh ba ka jingdon ki jaka rung (entry point) kan  iarap ia ka sorkar ba kan ioh ki jingtip ba ki briew ki ba dei ki bar jylla ki wan na ka  bynta katno sngi na ka bynta ka kam aiu bad haei kin sah.
Shillong: Hynnin ka sngi, la pynlong ia ka jingialang jong ki nongshong shnong ka Shella Bholaganj Block, East Khasi Hills District, Meghalaya lem bad ki shnong ba marjan, ha kaba ki la thaw ruh ia ka Coordination and Welfare Committee, Shella Bholaganj Block and adjoining areas bad katei ka dei na ka bynta ban wan rah biang ia ka jing ia sngew ieid sngew jan bad sngew shi para ha ka thain.
Ha katei ka jingialang, la pynrem halor ki kam shim kabu jong ki riew bymman ha ka thain Ichamati bad la dawa ia ki bor ba dei peit, ba kin pynshitom ia kitei ki bymman.
La pynsngew halor ka jing donkam ban thaw ia ka komiti, ban wan rah ia ka jing ia sngewjan ia ki nongshong shnong jong ka thain, khlem da sngew niam, sngew jaitbynriew.
Ha katei ka jingialang, la rai ruh ban iakren bad ka sorkar India,halor ki jingdonkam jong ki paidbah ka Jylla.
Hadien ba la ia kren sani, la mynjur ban thaw ia ka Coordination and Welfare Committee, Shella Bholaganj Block and Adjoining Areas bad ka komiti, kan iakren halor ki jing donkam jong ka Jylla bad kynthup ia ka Shella Bholaganj, ba kan wan rah ia ka jing myntoi lang ia baroh.
Ka komiti, ka dawa ruh ba ki bor ba dei peit, kin shim ia ki lad ki lynti ban pyn thymmai lane ban ai laisen lane ki jing mynjur, kat kaba shah, ba kito kiba shong ha ka thain, kin ioh ban kamai kajih bad pynbiang jakpoh ialade.
Ha ka jingialang, la jied President ia U Gopal Dey, Vice President ia U Naresh Chandra Singha, ia U Rotish Das, ia U Birendra Biswas, U Manoranjan Biswas.
La jied General Secretary, ia U Phoni Dutta bad ki don sa 30 ngut ki dkhot ka Executive Committee nalor kiwei pat ki nong kitkam.
Shillong: Mynta ka sngi,   ha ka jylla ki la don 71 ngut kiba pang na u COVID-19 bad ki la don haduh 117 ngut kiba koit ha ka shisngi.
Ha East Khasi Hills District kiba pang mynta ka sngi ki don 29 ngut, ha West Garo Hills ki don 2 ngut, ha North Garo Hills i don iwei, ha West Jaintia Hills ki don 36 ngut bad ha East Garo Hills i don iwei.
Kiba la koit mynta ka sngi na u khñiang jingpang coronavirus ha ka jylla ki la don haduh 117 ngut.
Ha East Khasi Hills ki don 83 ngut, ha Ri Bhoi District ki don 14 ngut, ha West Jaintia Hills ki don 5 ngut, ha West Garo Hills ki don 5 ngut, ha South Garo Hills ki don 8 ngut, ha East Jaintia Hills i don iwei bad ha North Garo Hills i don iwei.
Baroh kiba la koit mynta ka sngi ki la don haduh 8,579 ngut.
La iathuh ba ha ka jylla ki don 1,009 ngut kiba dang pang na u COVID-19, ha East Khasi Hills ki don 327 ngut kiba kynthup 24 ngut ki Armed Forces bad 303 ngut ki riewpaidbah, ha West Khasi Hills District ki don 51 ngut, ha South West Khasi Hills ki don 3 ngut, ha Ri Bhoi district ki don 258 ngut kiba kynthup 6 ngut ki Amred Forces bad 252 ngut ki riewpaidbah, ha West Jaintia Hills district ki don 101 ngut , ha East Jaintia Hills district ki don 21 ngut, ha West Garo Hills district ki don 159 ngut kiba kynthup 31 ngut ki armed forces bad 128 ngut ki riewpaidbah, ha South West Garo Hills district ki don 6 ngut, ha South Garo hills ki don 9 ngut, ha East Garo Hills district ki don 58 ngut bad ha North Garo Hills district ki don 16 ngut.
Ki lehnoh ba triem, ki la hiar thma mynta ka sngi, ia ka Kabul University, kaba dei ka sngi ba pynlong ia ka jing pyni ia ki kot, ha kaba la don lang ruh u nong mihkhmat ka sorkar Iran sha Afghanistan.
Ka jing ia khyrwit suloi, ka bteng haduh san kynta bad ha katei ka jing ia siat, ki la don 25 ngut kiba iap bad sa ki bun phew ngut kiba mynsaw, ha ka jing ia siat, ha katei ka University.
Shillong: Kum shi bynta ban rakhe ia ka lyngkhuh jingdap 25 Snem (Silver Jubilee) jong ka Seng Samla Shella, ha ka 5tarik Nohprah 2020, ka Seng ka khot sngewbha ia baroh ki Khynnah pule kiba dei ki Trai Shnong Shella kiba pule sha Shnong Shella ne marjan shnong ne Shillong ne shabar jong ka State naduh ka Kyrdan SSLC,HSSLC,CBSE,ICSE,Degree bad Professional Courses & ITI courses bapher bapher kiba ioh ia ka 60% shajrong ban pynkup burom na ka bynta ka Academic Excellence Award 2020 jong ka Seng Samla Shella.
Ka Seng ka kyrpad ruh ia kito ki khynnah ba kin sngewbha ban submit ia ki Admit Card, Marksheet bad Epic na ka bynta ban leh ia ka screening ha ne shuwa ka 20tarik Naiwieng 2020, ong ka kyrwoh na U Bah HS Sarubai, Education Secretary, Seng Samla Shella.
Contact no- 8794271337.
Ka jing syllen khlieh jong u lok, ka la poi sha ka jingkhie bitar jong ka lok bad nangta sha ka jing ia pyllait san shyieng syndon.
Katei ka jingjia, ka la jia ha Mumbai bad ka lok, ka la khie bitar tyngeh, haba ka lap ba u tnga jongka, ula buhrieh baroh shi katta, ia la ka jing syllen khlieh, da kaba u tap ia ka khlieh lajong da u shniuh ba shu thaw lane u wig.
Katei ka lok, kaba dang 27 snem ka rta bad ka trei kum ka  chartered accountant, ka la ujor ejahar pyrshah ia u tnga jongka, namar ba ula shu thok bad buhrieh ia la ka jing syllen khlieh jongu baroh shi katta.
Ki pulit ka  Naya Nagar, ki la shimti ia ka jingtohkit, halor katei ka jing ujor jong ka tnga ia la u tnga.
La iathuh da ki pulit ka Naya Nagar, ba U Kailash Barve, u dei uba 29 snem ka rta, u trei ha kawei ka kompeni bad ula ju buhrieh ia la ka jing syllen khlieh ia ka tnga jongu, tad haduh ba kitei ki arngut kin ia thoh ha U Nailur mynta u snem.
Ym tang katta, ka tnga, ka la ujor ruh ba u tnga jongka, um shaniah hi ruh ia ka bad u shait peit bha ia ki jing ia chat, ki mesej, ki jing iakren ba la record bad kiwei kiwei kiba don ha ka mobile jongka.
Nangta ka da ong ruh ba lada kan jin da la tip, naduh ka por ba dang shu ialang, ba u tnga jongka, u dei uba syllen khlieh, kumta kan jin da la kyntait mardor ia ka jing tyrwa ia poi kha jongu.
Ki pulit ka Naya Nagar, ki la kem ia utei u tnga, uba la shu thok ia ka tnga bad kumjuh ia kiba ha iing jongu, katba kum ki kyndon  ka Indian Penal Code, ba kynthup ia ka 498 (kaba pyn sah jubor ia ka briew kaba la don tnga, da ka jingmut ba sniew), 377 (ka jing ia shong tnga ba leh jubor), 406 (ka jing bym ia shaniah shi tnga), bad 500 (ka jing pynjah burom) bad ka  Sections 66 and 66(c) jong ka Information Technology (IT) Act.
Shillong: Ka East Jaintia National Council (EJNC) mynta ka sngi hapoh ka jingialam jong u President Bah Sambormi Lyngdoh, General Secretary Bah Nangjan Dkhar, kum shi bynta ban buddien ia ka jing pyrshah jong ka Seng iaka jing thmu ban pynlong ia ka jing pynsngew paidbah jong ka Star Cement Ltd ha phyllaw jong ka ophis u DC EJHD, halor ka jingthmu ban pynheh ia ka jingtih mawshun jong ka ha Brishyrnot.
Na ka liang ka seng ka la ia kynduh ia u Bah E Kharmalki,IAS, Deputy Commissioner East Jaintia Hills, ban pan jingshai halor ka sienjam kaba ki la shim halor ka jingthoh baka Seng ka la buh ha ka 20tarik Risaw 2020.
Ha kaba ia kren bad ki nongialam jong ka EJNC na ka liang u DC u la pynpaw ba ka Ministry of Environment, Forest and Climate Change, (Impact Assessment -II Division) lyngba ka jingthoh ba la phah ha ka 18tarik Jylliew  2020, kala bthah iaka Ophis u DC ban pynlong ia ka jing pynsngew paidbah  jong ka Star Cement Ltd.
ha phyllaw u DC lane ha District Head Quater, hadien ka jing thanda  jong ka jing saphriang u khniang COVID-19.
Shuh shuh ula bynrap kum u DC uba dang thymmai hapoh ka Distict ka kamram jong nga kalong ban bud ryntih ia kaei kaba la bthah ia u kum u DC, bad ula kren shai ba ka bor kam shong ha u ban kynriah ia ka jaka ban pynlong ia ka jing pynsngew paidbah na ka ophis jong u sha Brishyrnot, lait noh lada don ka jing iakhih lane ka jing pynthut ia katei ka jing pynsngew paidbah, um banse ban pynsangeh noh ia katei ka jing pynsngew paidbah.
Hadien ba mih naka Ophis u DC haba iakren bad ki lad pathai khubor na ka liang u President ka EJNC, u la ong ba ka Seng ha kane 11tarik mynta u Bnai (November) kan pynlong da ka jing rah lama iong hakhmat DC Ophis ka ban sdang naduh ka por 10.30 mynstep haduh 4.00pm, kum ka dak ka jing pyrshah iaka jingthmu ban pynlong ia ka jing pynsngew paidbah, jong ka Star Cement Ltd.
ha Phyllaw jong ka DC Ophis.
New Delhi: Ka Sorkar Pdeng ka lah pynjlan ia ia ka Emergency Credit Line Guarantee Scheme (ECLGS) da shi bnai haduh ka 30 tarik Naiwieng, 2020, lane haduh kata ka por ba lah pyllait ia ka pisa T.3 lak klur hapoh kane ka skhim, katba kloi, ha kaba iadei bad ka jingplie ia ki kam bapher bapher ba iadei bad ka ioh ka kot bad lah khmih lynti ka jingkiew ha ka jingdawa ha kum kane ka aiom jinglehkmen ba dang iaid mynta.
Kane ka jingpynjlan kan plie lad shuh shuh ia kum kine ki nongshim ram ki bym pat ioh ban shim ram hapoh kane ka skhim haduh mynta.
Ia ka ECLGS lah pynbna kum shi bynta ka Aatma Nirbhar Bharat Package (ANBP) ban plie lad ia ki MSME, ki business, ki riew shimet, bad ki nongshim ram MUDRA ba kin shim ram khlem da buh bynda haduh 20 % jong ka jingshah pisa jong ki haduh 29.2.2020.
Ki nongshim ram kiba don ka jingshah pisa haduh T.50 klur haduh u 29.2.2020 bad kiba die ba thied haduh T.250 klur ki don lad ban ioh jingmyntoi na kane ka skhim.
Ka sut hapoh kane ka skhim ka lah ban kot haduh 9.25% ia ki bank bad ki FI bad 14% na ka bynta ki NBFC.Ka jingjrong kine ki jingshim ram ki lah ban kot haduh4 snem bad ka jingpynjlan kaba 1 snem haba siew ia ka ram trai.
Katkum ki jingtip ba lah buh da ki jaka ai ram ba long dkhot ha ka portal ECLGS, ladep pyllait T.2.03 lak klur hapoh ka skhim sha 60.67 lak ki nongshim ram haduh mynta, katba T.1 48 lak klur ladep siew.
“Phi lah wan slem?" kylli u kpa bad u khublei.
“Lah bit hi" u jubab.
“Khublei" la wan ai khublei sa ka kmie.
Ki la ia shongkai katto katne por bad ka Ban ka la pynkhreh ja step ia u.
Katba ka Ban ka dang pynkhreh ka kmie bad u kpa ki nang iashongkai hangta bad la mih shibun ka jingiakylli pyrthew kumba ju dei ka rukom.
Ka jingiakren ka kham thew eh ia ka longiing longsem jong u da ka jingkylli kum ka kur aiu, katno ngut shi para, ki jingtrei bad kumta ter ter.
Ka kmie bad u kpa ka Ban ki la ihun jrut ia u briew watla kim da tip than hynrei tang shu peit ia u briew ka batai shibun.
“Ale bam noh nga la khad" la wan khot ka Miss Banrilang.
“To ia" u ong bad u bud nadien ka Ban.
Ki jingiakren ki la dep bad ka por ruh ka lah iaid lah jaid dap 2 baje janmiet.
U la leit noh bad la leit on da ka Ban.
Katba u dang niah ia ka kali hynrei ki jingmut jingpyrkhat jong u ki her sha ka jingiakren iashongkai bad u kpa bad ka kmie ka samla kaba u da i hun.
U la poi iing kumba 4 baje tam namar ba don ka blok kali.
Shwa ban thiah mynmiet, u Ferdinan u la iashongkai bad la ka kmie bad pynpaw lut ia kiei kiei baroh.
Ka kmie ruh ka sngewtynnad ba u iakynduh kum kata ka briew.
Ka ai jingmut ia u ba haba iakynduh para ba iajan jinglong ym donkam ban da tynjuh slem nang pynkhreh noh shaid-shaid lada kwah iathoh.
Kane ka jingong ka kmie ka la ai mynsiem ia u bad u sngewthuh ba ka kmie kam kwah ba un shong samla sah kumne.
Ka por ka iaid shaid shaid.
Baroh arliang kur arliang mamla ki la ia beit bad ym donkam kano kano ka jingwit jingwa.
Kine ki samla baroh arngut ki pynpaw ba ki kwah ban poi burom.
Kumta kiei kiei la pyndep katkum ka rukom kaba dei ia ka jingkyntierw kurim.
La pynbeit ba ka jingiathoh kan long ha u bnai January ha ka taiew kaba ar.
Kine ki ar longiing ki la pynkhreh shaid shaid ia ka kam hadien ba la dep iateh ktien.
U shynrang u khot ia kiba dei ban khot bad kumjuh ruh ka kynthei.
Kumba ju long hi, ka liang ka kynthei ka ju pynheh ia ka jingkhawai khamtam kito kiba don ba em.
“Phi i em Thei, ka mobai ka don la ka bynta bad lyngba jong ka ka wanrah ei ei.
Kham bunsien la ju kren lyngba jong ka, ka mar met lei lei tyngkhat eh" ong u Rangsan katba u dang pushara shun ia ka kamra.
“To wat nang than phi.
Ka dei tangba 50-50" ong ka Ban bad ka rkhie.
Haba ka jingiathoh kan dei sa tang shi taiew, ka kong Santa ka la wan iarap kam lang lyngkhot lyngkhai.
Katno ka jingishongshit kata ka jingpynkhreh.
U bah Phran une rymmuin, ka kong Rep kane ka i kmen bad katno tam ka nongiathoh kaba i phuh bha.
Ka kong Santa lei kaba kham nang pyndait bad kaba kren phak-phak ka iathuh khana shapaid bad ka rkhie kak shi kak.
“Ngan shad ha ban da hun" ong ka kong Santa bad ka rkhie,“Ka biang kein" ong ka kong Rep.
Ka sngi khraw jong ka Banrilang ka la poi.
La biang na shadong na iing sha iingmane.
Ka iingmane sha iing biang.
Katno ka iphuh! Ki kam ki iaid beit nadong shadong bad ka jingbam ka bam ka dih kaba la iaroh lut da baroh.
La khylliap noh ia kata ka sngi.
LA KUT.Ha kane ka taiew ban wan, U Rupang un pynmih sa kawei pat ka khana kaba sngewtynnad kaba la ai kyrteng ‘LANO PAT’ sngewbha ban nang iai pule.
Aizawl: Ki ar tylli ki seng bhalang jong ka Mizoram, ka Mizo Zirlai Pawl (MZP) bad ka Mizo Students Union (MSU), ki la thang hynnin ka sngi, ia ki minit jong ka jingiakren hapdeng U DC jong ka Mamit bad U DC jong ka Karimganj, kaba la long ha ka Sngi Saitjain.
Kitei ki ar seng, ki kynnoh ba U DC jong ka Mamit, u leit sha katei ka jingialang, khlem da ioh jingbit satia na ka sorkar Jylla.
Ka MSU, ka dawa ruh ban weng hapoh 24 kynta ia U DC jong ka Mamit, U Dr Lalrosama bad kumjuh ia U Superintendent of Police, U Shashank Jaiswal, bad la dawa ba dei ban weng noh ia kitei ki ar ngut na katei ka distrik khappud bad ka Assam.
U Lalrosama, u iathuh ba um shym leit sha katei ka jing ialang dalade hi,  hynrei, u leit da ka jingbthah jong ka sorkar Jylla.
U Lalrosama, u iathuh ba ha ka jingiakren bad U DC ka Karimganj, ula kren shai ba ki pulit jong ka Mizoram, kin nym kynran dien satia, na ka jaka ba ki don mynta ha khappud bad ka Assam, ha kaba u kam ba ki pulit ka Mizoram, ki don ha la u jong u pud u sam jongki hi.
U Secretary barim, ka tnat pla pisa jong ka sorkar India, U  Subhash Chandra Garg, ula shongthait noh, kum U Principal Secretary, ka tnat pla pisa ha U Jylliew 2019 bad ka jing shongthait jongu, ka dei na ka daw, ba ka Nirmala Sitaraman, myntri pla pisa, kam mon satia ia u, ba un trei bad ka.
“Ka Mrs Nirmala Sitaraman, ka don ka jinglong kaba pher, ka rukom pyrkhat jongka bad ka jingthmu na bynta ka ioh ka ka kot jong ka ri bad kumjuh ia ki ophisar, kiba ia trei lang bad ka.
Ka la paw shai naduh ba sdang, ba ka jing ia trei kam bad ka, ka long kaba eh shibun bad ba kan nym poi satia shaei shaei ruh, ban tur sha ka thong jong ka  $10 trillion ha ka jing riew spah ka India," thoh U Garg ha ka blog jongu, ha kaba iadei bad ka jing shongthait jongu, na ka kam.
“Na ka daw, kaba ngam tip satia, ka don ia ka jing sngew wit shaphang jongnga bad kam shaniah eiei ruh ianga bad kam hun mynsiem satia ban iatrei kam lang bad nga" ong U Garg.
“Ka Sitaraman, ka la iai ban, ba nga dei ban mih noh, na ka tnat pla pisa jong ka sorkar India, ha U Jylliew 2019 bad katei ka long, tang hapoh shibnai, ba ka shimti kum ka myntri pla pisa" ula ong shuh shuh.
“Ka la dei ban leit rah ia ka mang pisa, ha ka 5tarik Naitung, kaba long hadien 35 sngi, ba ka shimti kum ka myntri pla pisa.
Wat la ki don ki jingleh bym salia, kiba pynmih ia ka jing bym iahap satia ha ka rukom treikam, nga la rai ba kan leh katba lah ban nym thut ka mang pisa jong ka sorkar India" ong shuh U Gard.
Hynrei U Garg, ula dep rai lypa, ba un iehnoh ia katei ka kam jongu, naduh U Jylliew 2019.
U Garg, u dei ban long u Secretary pla pisa, ba trei slem eh ia ka kam, ha shwa ba un shongthait noh, kaba dei ha U Risaw 2020.
U Garg, u dei u ophisar IAS, uba naduh u snem 1983 bad u dei na ka Rajasthan cadre bad ula shimti kum U Secretary economic affairs ha ka  Ministry of Finance ha U Jylliew 2017 bad u shimti kum U Secretary Finance ha U Lber 2019.
Nongpoh:Ki ar-tylli ki thup jingrwai kaba la ai kyteng ‘LYNGA bad Let Me be There’ ia kaba la rwai da u Bah Stanwell Manih bad Kong Ibanri Syngkli, la pyllait paidbah hynnin ka sngi ha Bameri Resort, Umklai ha Ri Bhoi District.
Ia kitei ki ar-tylli ki thup jingrwai, la wan ban pyllait paidbah da u Bah S.Marsing, Asst Commandant ka 6th Battalion Umran Niangbyrnai, ha ryngkat ka jingdon u Paiem Wanphrang Syiem, Sirdar ka Raid Nongpoh lem bad kiwei de ki riew rangbah jong katei ka thain.
Ia kitei ki thup jingrwai, kitei ki ar-ngut ki la leit ak ha kylleng ki jaka hapoh ka Ri Khasi Jaintia bad ki paidbah ki lah ruh ban peit ha ki Mobile jong ki, lyngba ka Youtube kaba la tip kum ka PNS Entertainment.
Kitei ki riew rangbah kiba la pyllait paidbah ha katei ka sngi, ki la ai ka jingiaroh kaba khraw ia baroh kiba la don bynta ha ka ban pynbit pynbiang ia kitei ki jingrwai, nalorkata ki kyntu ruh ia ki ba ki dei ban nangiaid shakhmat bad ban trei shitom, khnang ba kin nangkiew ha katei ka sap kaba ki don.
Na ka liang kitei ki nongrwai bad kiba la don bynta ban iarap ha ka ban pynbiang ia kitei ki ar-tylli ki thup jingrwai, ki la kyntu ia ki paidbah ba ki kyrshan lem ia ki bad kata ka long ba kin peit ia kitei ki jingrwai kaba ki la dep ban pyllait paidbah ha katei ka Youtube Channel.
Nongpoh:Ka Mawhati Constituency, ka la dei kawei na ki Kon stitwensi ba la iaw bha ha Ri Bhoi bad ia katei ka Konstitwensi la shakri da bun ngut ki MLA, hynrei wat haba ka la dei kawei na ki Konstitwensi kaba la rim bha, pynban ka dei kawei na ki Kon stitwensi ba dang sahdien ha kiba bun ki liang bad haba ianujor bad kiwei ki Kon stitwensi kiba don ha Ri Bhoi.
Ki Nongmihkhmat kiba la shakri ia ka Mawhati constituency, ki kynthup ia u Bah Martin N.Majaw, u MLA ba nyngkong katei ka Konstitwensi, nangta u Bah S.R Moksha, uba la long MLA la arsien kynthih bud sa u Bah P.W Muktieh, u Bah Dondok Khymdeit, u Bah Julius K.Dorphang bad u Dasakhiatbha Lamare.
Ka long ruh ka jingshisha ba ka Mawhati Constituency, ka la dei kawei na ki Konstitwensi kaba la heh bha bad bun na ki briew kiba sah hapoh katei ka Konstitwensi ki dei tang ki nongrep.
Haba phai halor ka jingeh kaba la iakynduh da ki paidbah kiba hap hapoh katei ka Konstitwensi, la iohi ba kaba hakhmat eh ka dei u surok, hadien kata ki jaka sumar ne ki Hospital bad ki jaka pule puthi ne ki skul, kata khlem da kdew lut ia shibun bah ki jingduna haba iadei bad ki kam pynroi, kaba ki shnong hapoh katei ka Konstitwensi ki dei ban ioh ha kine ki snem kiba la leit noh baroh.
Halor ki surok, lah ruh ban ong ba la jan baroh ki surok kiba hap hapoh ka Mawhati Constituency ki dei kiba sniew bad ym lap wat tang kawei ruh kaba bha ne ka ban pynsuk ia ka leit ka wan u Paidbah.
Ka surok na Umsning-Mawhati shaduh Umsiang, kaba ka surok ba donkam tam na bynta ki paidbah katei ka Konstitwensi, ka dei ka surok kaba la sniew tasam bad kaba la khnium da baroh ki paidbah kiba sah ha ki spah tylli ki shnong kiba don ha katei ka thain.
Nangta ka surok na Umsning sha Mawrong Road, kaba dei ka surok ba donkam na bynta ki paidbah katei ka thain, la lap ba katei ruh ka surok ka la sniew, watla mynta la sdang ban maramot ha ki katto katne ki bynta katei ka surok.
Hynrei kaba kham sngewkhia eh ban iohi halor ka jingsniew ka surok hapoh katei ka Konstitwensi, ka dei halor ka Jingsniew ka surok na Liarbang sha Mawlasnai, kaba dei ka surok kaba donkam bha na bynta ki paidbah kiba sah ha katei ka thain khappud kaba la tip paidbah kum ka Block-2, hynrei ia katei ka surok ruh ym pat shna pynbha mynta la bun bun snem.
Haba phai halor ka jingdon ki jaka sumar paidbah, ka Mawhati constituency, ka don 3 tylli ki PHC, kata kawei ha Mawhati, ha Mawlasnai bad kawei pat ha Umtrai, ka shnong kaba don ha ki thain Umsiang.
Katba haba iadei bad ki jaka pule, ha Mawhati Constituency ym don skul sorkar, lait noh tang ha shnong Mawrong, kata ruh kaba dang shu plie ha kine ki khyndiat snem bad kaba hap hapoh ka RMSA, lait nangta hi la ioh jingtip ba ha Mawhati hi ym don skul sorkar.
Shillong: U Bah Kemdimlang Shangdiar, uba 65 snem, uba shong ba sah ha Nongmynsong, Umkdait, ula kyllon ha painkhana, kaba ha iing jongu hi, hynnin ka step.
Utei u rangbah, u dei uba la ioh pang covid 19, ha ka 30tarik Risaw 2020.
Ula khlad noh ha iing hi, hynnin ka step, ha ka por 10.30.
Shillong: Hynnin ka sngi, ia ka met jong I meiieid Spillity Lyngdoh Langrin iba la don 95 snem ka rta ha ka jingim tymmen ka jong I,  la tep ia I hajan ka jaka kaba la tep ia I kmie bad u kpa jong i ha Domiasiat.
Ha kane ka sngi palat 200 ngut ki paidbah na kylleng ki jaka ki la leit ban ai khublei khatduh ia ine I meiieid iba la ieng iada ia la ka jong ka jaka na ka jingtih ia u uranium uba don ha ka jaka ka jong I.Ha kane ka sngi la iadon ryngkat lang u Dr.Bremly Wanbantei B.Lyngdoh, uba dei u stad mariang, u Bah Daniel Khyriem uba dei u President barim ka KSU, u Bah Samuel Jyrwa uba dei u Chairman ka NESO, u Rev PBM Basaiawmoit,ka Kong Angela iba dei I nongialam jong ka Thma u Ragli (TUR), ki nongialam jong ka KSU, HANM, FKJGP bad katto kane ngut ki riewpawkhmat ka jylla.
Ia kane ka jinglehniam la sdang da u Bah N.D Syiem, uba dei u pyrsa kurim jong I meiieid Spellity, ryngkat bad ki jingkren bad ki jingpule ia ki khubor sngewlem jong u Bah Hamletson Dohling, jong I kong Agnes Kharshiing, na ka liang ka CSWO bad na ka liang ka Thma U Rangli.
Halor ka histori lyngkot la iathuh ba ia I meiieid Spellity la kha la kumno kumno ha u snem 1925 ha ka shnong Wahkaji kaba hap ha South West Khasi Hills District.
Ka dei ka khun kynthei kaba nyngkong jong u Netro Manik Lyngkhoi ha ka shnong Mawpungeit bad jong ka Tresila Lyngdoh Langrin.
La kha ia I ha ka niam khristan paka bad I la heh la san ha ka shnong Wahkaji.
Ha ka jingim khynnah jong I, I la sdang ban leit shong skul ha Wahkaji Presbyterian Mission School ynda I la dap 7 snem ka rta bad I la pyndep haduh ka klas 2.
Ha ka jingim jinglong samla jong I, ka long ka khun kynthei kaba marwei, ka im ka jingim kaba sngewrit bad ka ju kohnguh sneng ia ka kmie bad ia u kpa.
Ha u snem 1950, ka la iathoh shongkurim bad u Ringli Thongni bad ka la don 4 ngut khun na u.
Namar ka jingiapher jingmut bad la u lok, ki la poi sha ka shongkhlad noh.
Hadien kata, ka la poi shongkurim bad u Nearly Thongni na ka shnong Wahkaji ha kaba ki la don 5 ngut ki khun.
Baroh ki khun jong ka ki la don 9 ngut baroh kiba kynthup 6 ngut ki kynthei bad 3 ngut ki shynrang.
Ha kaba nyngkong eh, ki long tang ki nongleit ap masi leit ap muid ha Domiasiat.
Suki pa suki ki la leit ban shong shnong noh ha Domiasiat bad dei ha u snem 1968 ba ki la ioh ia ka syrnot shong shnong.
Naduh ba ka la shong la sah ha Domiasiat, ka la im da ka rep ka riang bad ka ri jingri.
Kam long ka briew kaba nang ba stad, hynrei ka long ka briew kaba don ia ka sap kaba kyrpang ban sumar briew bad ban ai dawai kynbat.
Ka la long ka nongai dawai bad ka nongsumar briew haduh ki sngi ba ka la noh ka rta.
I la long iwei na I longkmie ha kito ki por iba mad ia ki jingeh bad ki jingtynjuh ha kaba ka ding ka la bamduh ia ka iing jong ki haduh 3 sien, ka la duh ia ki khun kynthei jong ka hapdeng ka rta, ka jingiapait ia pra ha iing ha sem jong ka.
Kawei ka jingnoh synniang jong ka sha ka imlang sahlang ka long ka jingieng iada ia la ka jong ka jaka puta, ia ka khyndew ka shyiap bad ia ka ri ka jaitbynriew baroh kawei naduh u snem 1980 ter ter da kaba I la pyrshah ia ka sorkar ban wan khlong ia u Uranium na ka jaka ka jong I ryngkat bad katto katne ngut ki trai jaka ki trai khyndew.
Ki la pynpaw ia ka jingbymhun halor ka jingleit survey ki kompani wad mar poh khyndew ha ka shnong jong I.Ha u snem 1986, la ai ia ka temporary permission ha Domiasiat, hynrei la shem ba ka jingiateh jutang hapdeng I meiieid bad ka kompani la pynkhein lut.
Ha u snem 1990, ka sorkar ka la pynmih ia ka Pre-Military order ban shim session ia ki khyndew na ka bynta ka jingdonkam jong ka sorkar, bad I meiieid I la kyntait ia kane.
Kumta ka la rai kut bad ka la ai jingthoh sha ka sorkar bad sha u Myntri Rangbahduh ka Ri ban pynsangeh ia kane ka permission.
Ha u snem 1991, ka la boycott noh ia ka temporary permission.
Namar ba ki briew jong ka Atomic Energy ka dang iai bteng ia ka jing survey ka jong ki, I meiieid I la wad jingiarap na u Bah Hopingstone Lyngdoh bad na ki myntri ka sorkar bad dei ha u snem 1993-94 ka la ai syndon da ka notice sha u Director ka AMD bad sha u Myntri Rangbahduh ka Ri.
Ka thma barieh kam shym la kut ha la jingim jong I.ha u snem 2002, ka sorkar ka la phah ia ka jingpynbiej da ka pisa kaba heh, hynrei I meiieid I ong ‘Ka Pisa kam lah ban thied ia ka jinglaitluid jong nga’.
Ha u snem 2006, I meiieid I la donkti ha ka jingialam ia ka kur Langrin ban pynjot ia u mawnongrim jong ka UCIL kum ka dak ban pyrshah ia ka jingtih uranium ka UCIL ha katei ka jaka.
Ha ujuh u snem ka la leit ban sieh lama iong ban pyrshah ia ka jingwan jong u Lat ka jylla ha ryngkat ka jingthoh ha ka kyntien nongwei kaba ong “It’s better to be beheaded than to lost an inch of my land".
Ha u snem 2007, ka la ialam ia ki paradoh parasnam ban pyrshah ia ka sorkar ban pynlong ia ka public hearing ha ka shnong Domiasiat.
Watla bun ki jingshah kren bad jingshah kynthoh, I meiieid I la pdiang ia kine kum ka riewshlur kaba khlem rieh haduh ba in da jop.
Ha ka rta kaba 95 snem, I la don 9 ngut ki khun, 42 ngut ki khun ksiew bad 70 ngut ki khun miaw.
Na ka kpoh jong ine I meiieid, ki la kha roi haduh 121 ngut.
Ha ka jingring tymmen ka jong I, I la khie pang ha ka 15 tarik Nailur 2020 bad la sumar ia I tang hapoh iing.
Ka jingpang ka la bat ia I haduh shi bnai shiteng bad dei ha ka 28 tarik u Risaw 2020, I la khlad noh na kane ka pyrthei.
Naduh ka sngi ba I la khlad noh, ka sengbhalang KSU ka la don bynta naduh kti haduh kjat ban ai ka jingburom kaba khatduh ia ine I meiieid da kaba ma ki, ki la pynlut nadong shadong naduh ka bam ka dih, ka jingpynbiang baroh na ka bynta ka sngi on tep ia I meiieid.
Shillong: Na ki 155 ngut kiba ioh pang covid thymmai, ki don 81 ngut kiba ioh pang ha Ribhoi bad na kitei ki kynthup ia 70 ngut ki pulit bad nangta sa 9 ngut ki high risk contact.
Ka East Khasi Hills, ka don 41 ngut kiba ioh pang thymmai bad na kitei ki kynthup ia 13 ngut ki shipai bad 17 ngut ki high risk contact, nangta sa 4 ngut kiba wan phai nabar.
Shillong: Kiba ioh pang covid 19 mynta ka sngi, ki long 155 ngut bad kitei ki kynthup ia 79 ngut ha Ribhoi District bad na kitei ki riew paidbah, ki long 79 ngut.
Ka East Khasi Hills District, ka don ia 41 ngut kiba ioh pang thymmai bad kitei ki kynthup ia 13 ngut ki shipai bad 28 ngut ki riew paidbah.
Ka West Garo Hills, ka don ia 21 ngut ki riew paidbah, ka East Jaintia Hills, ka don ia 4 ngut ki riew paidbah, ka West Jaintia Hills, ka don 4 ngut ki riew paidbah, ka East Garo Hills, ka don 2 ngut ki riew paidbah bad ka South West Garo Hills ka don 2 ngut ki riew paidbah.
Kiba jem na ka jingpang, ki long baroh 117 ngut bad na kitei ki kynthup ia 97 ngut ha East Khasi Hills, ha kaba ki riew paidbah, ki don 96 ngut, ka West Garo Hills, ka don ia 8 ngut ki riew paidbah, ha kaba ki riew paidbah, ki long 7 ngut, ka West Jaintia Hills, ka don ia 6 ngut, Ribhoi District 4 ngut, North Garo hills 2 ngut.
Baroh kiba don ia ka jingpang, ki long 1,055 ngut bad ha East Khasi Hills, ki don 381 ngut, ha kaba ki riew paidbah, ki don 352 ngut, ka West Khasi hills, ka don 51 ngut, ka South West Khasi hills 3 ngut, ka Ribhoi District 270 ngut bad ki riew paidbah, ki don 264 ngut, ka West Jaintia Hills 70 ngut, ka East Jaintia Hills 22 ngut, ka West Garo hills 162 ngut, ha kaba ki riew paidbah, ki don 131 ngut, ka East Garo hills 57 ngut bad ka North Garo hills 16 ngut.
Kiba iap mynta ka sngi, ki long 2 ngut, iwei ha East Khasi Hills, iwei ha West Garo Hills.
Baroh kiba iap, ki la poi sha ka 90ngut.
Iaroh i’U Trai ka bor jong ka jingiaroh i’U Trai kan kdat noh ia ki jingpynwit baroh ba yn shah shkor ia ka ktien U Blei ba im ba don bor.
Nga ai khublei ieit ia phi baroh kiba ieit ban pule ban shah shkor ia ka Ktien U Blei, nga ban jur ym tang ban sngap hynrei to kohnguh bad leh ia ka Ktien U Blei, kaba don bor ban ialam sha ka Hima U Blei khlem jingpynwit bad khlem jingpynrem.
Ha kane ka sngi ngin ia puson ia ka shithi sha ki Galatia 5 lynnong bad ka dkhot kaba 19, “’Mynta ki jingleh jong ka doh ki long kiba paw, kiba long “KABA KLIM"(Fornication) don bunjait ki pop, ba U Apostol Paul U la jer ia ki, ha kane ka por, ngin ia kren kyrpang tang shaphang ka pop klim.
Kumba ong u briew jong U Blei, “ki long kiba paw".
Kham mynshuwa mynshuwa, ki briew ban kynmaw ia kata ka ktien ruh dang niar ban iohsngew , hynrei mynta ka la paw tyngkrein tyngkreiñ, pylleiñ pylleiñ, kiba leh kumta kim lehrain shuh, nga la iohi balei kim leh shuh namar don ki briew kiba ai mynsiem ba pynshlur ha ka jaka ba kin kren tyngeh ne maham ba ka long ka pop shyrkhei, hynrei ki syrpud ki syrpai, ki duwai ruh de namar ki ong ngi kwah pynbeit, hynrei ka jingpynbeit jong ki, ka long ban Pynskhem pynban ha ka jingduwai ki Pastor ki nongialap kata ka dei “Ka jingduwai kaba iap".
Ia kane u Nongiathuhlypa ba khraw jong U Blei – U Jeremaiah, U la dep iathuhlypa lynnong 23: dkhot 14 U ong, “Ha ki nongïathuhlypa ka Jerusalem ruh nga la ïohi ia kaba shyrkhei ; ki klim bad ki ïaid ha ka lamler bad ki pynkhlaiñ ia ki kti ki nongleh sniew, kumta ba ym don shuh uba phai noh na la ka jingbymman; ki baroh ki la wan long ha nga kum ka Sodom bad kiba shong ha ka kum ka Gomorrah".
Kane ka long kaba shyrkhei u virus ka pop klim, u la sar kylleng kylleng khlem don ba ïaleh thma ia une u khñiang ba shyrkhei eh, por hyndai haba leh pop klim, ki tait kur, ki tait shnong, tait thaw, ki da leh shisha shisha ia kiba leh kam sniew kam pop, hynrei mynta pat, wow, wow, ki leit ki wan sahuh, la tap dum ka pop awria ka pop klim, ym don shuh ba saham, wat ki nongsharai ba dei ban maham tyngeh ruh ki la lehraiñ kylla ha ki para nongsharai.
Ha kawei ka por uwei u Rangbah Balang u pyntip ia nga ban wan kloi sha kata ka Balang, u ong ba don ba kwah ban kylla kabamut, nga la leit da ka jingkmen nga la ap bad ki ki la ia wan baroh arngut, u lok bad ka lok.
Ynda nga la ia syllok nga shem u briew uba la iehnoh ia ka lok nyngkong jong u, bad u poi hangta ka dei ka lok ba ar lok klim.
Nga hikai kat kum ka ktien U Blei; u la saw kyrang ki ngap bad kaba kut ka jingiasyllok nga ong, nga ieh ha phi namar haba nga la kren bad nga ong nga ieh ha phi, namar haba nga la kren bad pyni ia ka lynti ka jingpdiang ne ka jingkyntait ka dei ka jong phi hi.
Nga duwai ia ki ba kin pdiang ia kaba la kren ha ki.
Kane ka dei ka kam kaba khraw tam jong ki nongsharai ha ki Balang Khristan baroh, U Esekiel 33:9, “Hynrei lada mem maham ia u bymman shaphang ka lynti jong u, ba un phai noh na ka hynrei um phai satia na ka lynti jong u, un ïap keiñ ha ka jingleh bymhok jong u, hynrei me me la pyllait ia ka mynsiem jong me".
Ko ki para nongsharai ha la ki jong ki kynhun Balang peit bha ia ka Ktien U Blei, kumno ka kren, kumno ka hikai, hato ka long ban pyntam ne pynduna? Peit na ka kitab Deuteronomi 4:2, “Phin nym pyntam ei ei ruh ha ka ktien ia kaba nga hukum ia phi, lymne pynduna na ka ba phin ioh sumar ia ki hukum U Trai Uba U Blei jong phi ia kiba nga hukum ia phi".
Jingp 22:19.
“Te lada uno uno ruh un shim na na ki ktien jong kane ka jingïathuhlypa U Blei Un shim noh na ki ktien jong kane ka jingïathuhlypa U Blei Un shim noh ia ka bynta jong u na U dieng ka jingim, bad na ka nongbah kaba khuid bad na kiei kiei ruh ia kiba la thoh ha kane ka kitab".
Katto katne ngin peit kumno U Jisu U kren ia kane ka pop klim bad ki jingkren U Apostol Paul.
U Jisu U ong Mat 5:31-32, “La ong ruh uno uno uba pyllait noh ia ka tnga jong u, un ai ha ka ia ka kot iehnoh , hynrei nga ong ha phi, ba uno uno ruh u ban pyllait noh ia ka tnga jong u lymda tang na ka bynta kaba klim, u pynklim ia ka, uno uno u ban shongkurim bad kaba la iehnoh, u ruh u klim".
U Jisu U wan sha ka pyrthei ban pynim ia kiba pop hynrei Um pyndam noh ia iwei na kiba rit eh jong ka Ktien U Blei, hynrei U pynskhem pynjanai ia ki.
Bun ki briew kiba pynshong nongrim ha “Ka kot iehnoh".
Ha kawei ka por nga la ong markhmat ia uwei u Pastor kumno phin leit pynïathoh ia kiba klim? U ong ki la don ka kot iehnoh, ba la ïoh na ka District Council.
Oh nga sngew shyrkhei lada ki Pastor kin pynshong nongrim ha ka kot iehnoh ne ka kot pyllait noh, ka mut ki la burom ia ka aiñ, haba ka long pyrshah ia ki Ktien ba kordor U Nongpynim ba donbor tam.
U Jisu U ong Matt.19:6 “Namar kata ia kaba U Blei U la pynïasoh lem, to u briew wat pynïakhlad".
Kane ka ktien kaba shai kat ka sngi u bnai hynrei ki briew ki pynïaid da khongpong.
U juh u Pastor uba pynbna ha kawei ka jingïathoh shongkurim u juh u sa pynïathoh ha wei pat ia kiba klim.
Uba leh kumta un hap ha ka jingpynrem kaba shyrkhei tam.
U Apostol Paul uba la kren bad ïai kren u la pynkynmaw jur ia kiba ngeit “ban kyndiah noh na kaba klim" 1 Thes 4:3.
U la maham jur ia ki Balang ha ki por ki Apostol “Ban kyndiah noh na kiei kiei bad na kaba klim" U ong ruh 1 Kor 5:11, “Hynrei nga thoh ha phi ban nym ia lok lem bad uno uno ruh ba khot parabangeit ia u; lada u long uba klim".
Ha kaba pynkut ia ki jingkren ka Ktien U Blei ka shithi u Paul sha ki Galatia 6:21, “Shaphang kiba nga la maham lypa ia phi, kumba nga la maham mynshuwa ba kita kiba ïaileh kat kita kiei kiei, KIN NYM ïOH IA KA HIMA U BLEI".
Ka jingkhot bad ka jingkyntu jur ia kiba ngeit bad khamtam ia ki Nongsharai , Tymmen basan, Rangbah Balang, ki Nongialap, ki Pastor, ban kiar raimaw raidieng na “KA POP KLIM" ïoh ngat ha ka jingpynrem bad ka jingbishar ba triem U Blei ba khrawbor.
U Trai Un iarap bad Un kyrkhu ia phi baroh kiba pule ia ka Ktien U Blei na ka bynta ka burom jong U hi AMEN & AMEN…….
Katno ka long kaba kordor bad kaba ai jingsngew shngain ban tip ba U Blei Uba ngi shakri, U la kular ban ai ka jubab haba ngi kyrpad haba ngi pan, U kular ban sngew ia ngi, U Nongiathuhlypa Isaiah U ong 65:24, “Te kan jia ruh haba kim pat khot kyrpad, ngan phai ktien , bad katba ki dang kren , ngan sngew".
U Blei Uba dap da ka jingieit bad ka jingisynei , U long kum u kpa bad ka kmie , kiba la tip lypa aiu ki khun ki donkam bad shwa ba kin pan ki la ai shwa ma ki ia la ki jong ki khun.
Kaba nyngkong : to ngin peit ia kaba jia ha ki sngi U Abraham, ynda u khun jong u, u Isaak, ,u la dei ka por ban buh kurim ia u, u la aiti ha u shakri rangbah, ka ing jong u, ba un leit wad ia ka briew sha ki parakher paramer, u Abraham u don ka jingngeit ba U Blei hi “Un phah ia ki Angel ha shuwa jong U".
Uta u shakri jong U Abraham u dei u briew uba riewblei uba wad ia ka mon U Blei, haba un leh ia kano kano ka kam kaba U Kynrad jong U, U phah ia u.
Barabor u aiti ha U Trai ha ki jingduwai kum ka jingduwai ne ia kren ia kut bad U Blei.
Ynda U la leit bad iaid lynti haduh ba U la poi harud nong, kaba ka jingduwai jong U, Jen 24:42-45, “A Trai U Blei U Abraham U Kynrad jong nga, lada mynta me pynpoi bha ia ka lynti ha kaba nga iaid ha khmih mynta nga ieng hangne hajan ka pukri um , to shah ba kan jia ba kata ka samla ka ban sa wan ban tong um bad ha kaba ngan sa ong, “To shah nga kyrpad ia pha , ba ngan dih khyndiat na u khiew um jong pha, bad ba kan ioh ong ha nga, To ma me men dih, bad ia ki ud jong Me ruh ngan tong um, to ai ba kata hi kein kan long kaba U Trai U la thung shai ban long ka tnga ia u khun u kynrad jong nga, Te haba ngam pat dep ong ia kane ha la ka dohnud ha khmih ka Rebekka ka lawan mih noh bad u khiew tong um ha ka tyrpeng jong ka, bad la hiar sha kata ka pukri bad ka la tong um ruh; ynda kumta nga la ong ha ka , to ai ha nga ban dih, nga kyrpad ia pha, te ka la ai ha u ban dih bad ka la ai ha ki ud ruh".
Um pat kut ka jingiakren bad U Blei kane ka samla ka lawan poi.
Kane ka long ka khubor shuwa ban ong, “AMEN"U la jubab ia ka jingduwai.
Kane ka la jia shisha kumba ong U Isaiah U la iathuhlypa.
Kajuh ka kitab U Isaiah 58:9, ka ong “Ynda kumta men khot bad U Trai Un sngew, men kyrpad , Ute Un ong “Nga hangne".
U Sekharaiah ruh uwei na ki nongiathuhlypa jong U Blei 13:9, “kin khot ia ka kyrteng jong nga, bad ngan shah shkor ia ki".
U Jisu ruh U la kular kumba U Blei Uba U Kpa U la kular, Luk 11:9, “Nga ruh nga ong ha phi, to pan te yn sa ai ha phi, to wad te phin sa shem ruh, to tied te yn sa plie ia phi".
Parabangeit bad ki lok baroh, to ngin tip bad ngin ngeit ba U Blei bad U Jisu Khrist ki kular jong ki, ki long kiba neh bad ki bym kylla da lei lei ruh.
U Jisu U ong ia ki synran jong U Mk.11:24, “Namar kata nga ong ha phi ba kiei kiei baroh kat kaba phi pan, to ngeit ba phi pdiang ia kita, te phin sa ioh".
Nga khot ia phi bad ia nga , to ngin ioh ia ka jingngeit ba haba duwai haba ngi pan, to ngin tip ba U Trai U la lah jubab lypa ia ki jingduwai jong ngi, te ngin ioh pdiang shisha.
U Blei na ka bynta ka burom jong U, Un kyrkhu … AMEN & AMEN…….
La shim jingkhein, ba palat 90 milion ngut ki nong America, ki la dep thep vote haduh mynta, ha ka jing iakhun elekshon President ha katei ka Ri.
La iathuh ba kane ka jingthep vote, ha kane ka kynti, ka dei kaba don bun tam ki nongthe vote ha ka Ri America, haba ia nujor ha kane ka spah snem kaba mynta.
Ha u snem 2016, ki don tang 65 percent kiba thep vote President.
Ki don bun bah kiba la dep thep vote bad kitei ki la thep vote da ka email, lane don kiba  la leit thep vote dang kloi, ban lait na ka jing ia thyngngian ha ka sngi thep vote, ka 3tarik Naiwieng 2020.
Haduh mynta, U Donald Trump, u dang shah tam ha U Joe Biden, ha kaba la kynnoh, ba U Trump, ula pheil, ha kaba ialeh pyrshah ia ka khlam corona, kaba la pyniap ia  229,000 ngut ki briew ha United States.
Ki stad ki shim ba ha kane ka kynti, kin palat ia ka 138 million ngut kiba thep vote ha u snem 2016 bad la iathuh ba ha u snem 2016, ki don tang 47 million ngut kiba thep vote, ha shwa ka sngi ialeh elekshon.
Ha ki 20 tylli ki jylla, ki don 19.9 million ngut ki democrats, kiba la dep thep vote, katba ki Republican, ki don 13 million ngut kiba la dep thep vote bad sa 10.1 million ngut kiba khlem seng kiba la dep thep vote, tangba ym shym la ioh jingkhein satia, kitei iano ki leit vote.
Ka khubor jong ka Fox News, ka iathuh ba U Joe Biden, u tam da 8 point, ha ka jing iakhun haduh mynta ka sngi lane kaba pyni ba  U Biden, u ioh 52 percent, katba U Donald Trump, u ioh 44 percent.
Ka jingthep vote President, kan long ha ka 3tarik Naiwieng 2020.
Guwahati: Kane ka sorkar, kan trei kam, sa tang 3, 4 bnai bad kumta, kam don jingmut ban iakren kam pud ia mynta, ong U Himanta Biswa Sarma, myntri ka sorkar Assam, ha ki kotkhubor hynnin ka sngi.
Hynrei U Sarma, ula pynsngew ba ka sorkar Assam, kan sa duriap tyngeh ban iakren ia u pud bad ki jylla jong ka thain shatei lam mihngi, ynda kin thaw ia ka sorkar thymmai ha katei ka Jylla, hadien ka elekshon, ka ban sa long shen sa khyndiat bnai.
Hadien ka elekshon, ka jing iakren, kan iaid stet bha bad ki jylla bapher ka dong shatei lam mihngi, namar ba ka dei ka jingkwah jong ka sorkar India bad ka seng BJP ha Assam, ong U Sarma.
“U Amit Shah, myntri kam poh iing ka ri, ula iakren bad ki jylla bapher jong ka thain shatei lam mihngi bad ula pynkhreh bha ia ka home work jognu halor kane ka mat bad katei kan jia, hadien ka elekshon 2021" ong U Sarma.
Na ka liang u myntri kam poh iing ka Mizoram, U Lalchamliana, ula kren shai, da kaba ong “U pud jongngi, u dei uba la dep ia mynjur, naduh u snem 1875 bad ki briew jong ka sorkar, ki pynshit ia ki paidbah ba kin pakhang surok ban khang ia ka jingpoi ka bam ka dih sha ka jylla jongngi.
Ka long kaba sngewsih ba ia kane ka jing ia kynad, la nang kynshoit da ki briew sorkar jong ka Assam".
Hynnin ka sngi, ka jingiakren hapdeng ki  Deputy Commissioner ka  Karimganj ha Assam bad ka Mammit ha Mizoram kam shym poi satia shaei shaei ruh  bad ka jing iakren lei hapdeng  Deputy Commissioner ka Cachar district jong ka Assam bad ka Kolashib district jong ka  Mizoram, kam shym long satia bad la iathuh ba ki paidbah ka Mizoram, ki la khang lynti ia U DC jong ka Kolashib, ba un leit sha katei ka jingialang.
“…Balei ba phi sheptieng…?"- ki kyntien ba u Jisu u kren ha ki synran kiba shong ha ka lieng kynda kaba la jan ngam jyllop ha ka duriaw na ka daw jong ka eriong bad jingat phyllung kaba jur.
Kane ka jingjia kam don jingiadei ei ei ruh em bad ngi, hynrei ka pynkynmaw ia ngi ba ngi dei ban jop ia ka jingsheptieng.
Ym lah ban len ba ka jingsheptieng ka tyllep bad pynjem khnap ia ka jingim bad kumta ka khubor ka long ban jop ia ka jingsheptieng.
Ka jingsheptieng ka don ar bynta, wei, ka jingsheptieng ia ki bor kiba thombor bad pyniap.
Ar, ka jingsheptieng ban duh ia ka bor, ka pyniap ia ka jingiatiplem bad ki briew kim salia ban leh ia ki kam runar bad ban iaid da ka lynti bym dei tang ban ioh bat ia ka bor.
Ka jingsheptieng ia ka bor ka tuh noh ia ka jingim ba pura, ka pyniap ia ka jingkmen bad jingkyrmen ha ka jingim.
Ka jingsheptieng kam ai lad ia ngi ban long, ban san bad ban im kumba ngi dei ban im ha ka jinglaitluid bad jingheh mynsiem.
Ka jingsheptieng ka pyndkoh ia ka jingroi bad jingkiew shaphrang ka longbriew manbriew, ka imlang sahlang bad ka Ri.
Ka jingsheptieng ka pur kylleng ka pyrthei bad ki Jylla ka Ri India namar ba ki seng bad kynhun jong ki hehpaid ki pynsyier-pyntieng ia ki briew ha ki rukom bapher.
Ki riewshitniam jong ki niam kiba hehpaid, la ka long ki riewshitniam Khristan ne Jiw ne Musulman ne Bhudist ne Hindu, ki lehmeng bad leh hanga mei halor kiwei.
Ki trai ri trai muluk (indigenous people) kum ha dewlynnong West Papua ki shah thombor, ki shah knieh jubor ki lum ki wah, ki mar poh khyndew bad ki shah pyniap ha ki shipai ka Ri Indonesia.
Kumjuh ruh ha Ri India, ki Tribal, Dalit, Adivasi, ki riewngeit Musulman bad kiwei de ki ritpaid ki im syier mynsiem bad ka jingleh donbor jong ki kynhun riewshitniam Hindu i kumba ka la khie rasong biang ha kine ki khyndiat snem.
Ha kine ki khyndiat sngi ka Nongbah Shillong ruh ka la shong syier namar ka jingiakynad bad ka pynlyngngoh pat ba kane ka mih ha ka por ba lap ia ka jingbthei ki “top buh jakhlia Uranium" ha Nongbah Jynrin bad ruh ha ka por ba mih ka jingpynbna ba ka CAA kan treikam noh shen.
Ym lah ban len ba ka kynhun synshar ha Ri India lada ka dei na kano kano ka rong kin ym sangeh ka jingthrang ban klun tylli ia u Uranium bad kin ym pyndam ia ka jingthmu barieh ban pynkylla Ri Hindu ia ka India?Ka Jingrwai Salm kaba ong, “Shisha la nga iaid ruh ia ka them ka syrngiew ka jingiap, ngan ym sheptieng ia kaba sniew, namar me don ryngkat ma me bad nga…" (Salm 23:4) ka dei ka jingrwai kaba ngi ju sngewtynnad ban pule ha ki por jong ki jingeh bad jingdukha mynsiem.
Don ki riewstad Baibl kiba batai ba kane ka dei ka jingrwai ba u Dabid u rwai shaphang ialade ha shuwa ba un long u syiem ka Hima Israel.
Ha shuwa ba u Dabid un long syiem, ka Hima Israel ka long kaba tlot bor bad ka im hapdeng ki hima kiba khlainbor bad kiba hiar thma dusmon kat ia ba don.
Ka la don ka por ba ka synduk ka jutang jong ki jiw ka la shah knieh ha ki nongphilistia bad ka la long ka jingjem daw bad jingjem rngiew kaba khraw.
U Dabid ha shuwa ba un long syiem u la ialeh thma pyrshah ia u Golaiat bad ki nongphilistia ha ka them Ella.
Ha kane ka thma ka la don ka jingiapyniap bad jingiaumsnam ba shyrkhei bad katkum ka Baibl, ka Ella ka dei ka them jong ka jingsheptieng bad jingiap kaba u Dabid ryngkat ki khun Israel ki la iaid lyngba.
Ha ka jingrwai Salm ba 23 u nongrwai u rwai shaphang ka them jong ka jingiap bad ka jingsheptieng.
Ym lah ban len ka jingsheptieng ka teh mraw bad pynduh ia ka mynsiem iakhun.
Ka jingsheptieng ka kjap ia ka bor pyrkhat, ka pynlynga-pynpisa jingmut, ka pynduk, pyntroin bad pyniap.
Ka jingsheptieng ka pynkha ia ka jingpang khlieh bad ki jingpang kiba ktah ia ka bor pyrkhat bad bor jabieng.
Ha ka por jong u Jisu nalor kiwei ki jingpang, ka jingpang khlieh ne jingpang ba ktah ia ka bor pyrkhat ka jur bha.
Ki riewstad ki batai ba kawei na ki daw jong ka jingpang khlieh ka dei ka jingduk bad jingkyrduh.
Ka jingduk ka pyndukha mynsiem bad ka pynsheptieng ia ki briew bad ka jingsheptieng ka ktah ia ka bor pyrkhat jong ki.
Hoid ym lah satia ban ioh ka jingkhein ba thikna, hynrei ka don ka jingiakren ba ka jingkhang dam bad jinglynshop ka khlam Corona ka la ktah jur ia ka jingim bad ka la ktah ruh ia ka jingkoit jingkhiah bad ka bor pyrkhat jong ki briew.
Ka jingjah bad jingphet lamwir ki briew na la iing, ka jingiap kynsan bad jingbthat jubor ia la ka jong ka jingim ka paw kumba ka kiew ha kane ka por khlam? Ym lah ban len ba ki nongshong shnong ki sheptieng ym tang ia ka khlam hynrei ki sheptieng namar ka jingim, ka ioh ka kot bad ka kamai kajih ka la julor.
Ki samla kiba bun ki la duh kam bad baroh ngi sheptieng bad artatien shikatdei ia ka lawei?Ka jingsheptieng kam dei ka dak kaba bha.
Ka jingsheptieng ka pynkha ia ki jingsniew ba bunjait.
Kum ka nuksa, lada ki nongshong shnong ha ka Ri ki im syier mynsiem ka jingim ka long kaba sangsot bad kordit bad ka Ri kan ym san ne roi ne kiew shaphrang lano lano ruh.
Ka jingsheptieng ka lah ruh ban pynbor ia ki briew ban kieng atiar, ban ialeh da ka wait, ki suloi bad ban iaumsnam.
Niuma,ka jingkieng atiar kam iarap ei ei ruh em, ka pynjot bad pyniap pynban; kumjuh ruh ka jingiadung-iapyniap kam pynjop iano iano ruh.
Hoid ka don ka jingpyrkhat bad ka jingsheptieng ba ka jaidbynriew Hynniewtrep kaba ritpaid ka lah ban shah tyllep bad jah rngai na sla pyrthei.
Kumta ngi iakhun bad iaksaid tyngeh ban iada ia ka jaidbynriew.
Hynrei mynta to ngin iatai bniah ia kaei ngin iada? kumno ngin iada? bad na kaei ngin iada?Ka ba nyngkong, ngin iada ia ka khyndew ka shyiap, ki khlaw ki btap bad ka mariang- kawei ka dei ban shai kdar ba baroh ki trai ri, ym dei tang kawei ka kur ne katto katne ngut ki hehspah, ki dei ki trai jong ka bri , ka khyndew, ki lum ki wah bad ki khlaw ki btap.
Khnang ba baroh ki trai ri kin ioh kynti ia ka khyndew la dei ban pynduh noh shi syndon ia ka jingpynlong mar khaii ia ka khyndew, dei ban buh pud ia ka jinglong trai halor ki ri kynti bad dei ban khang pyrshah ia ka jingpynkylla ri kynti ia ki ri raij, ki ‘law shnong bad ‘law kyntang.
Uwei pa uwei bad kawei pa kawei ka trai ri ki dei ban don shi lyngkhot ka khyndew ban rep bad ban shong iing.
Ki Dorbar Shnong ne ki Dorbar Raij ne Dorbar Hima ki dei ban khmih bad pynthikna ban don ki ‘law shnong ne ki khyndew raij ha man la ki Hima bad Shnong.
Ka ba ar ban pynneh ia ka khein kur khein kha khlem da pynbakla da ki ain kiba noh shilliang bad kiba niew bein ia ki kynthei bad ki longkmie.
Ka tynrai tang jait-thaw jait thymmai kaba la buh la seng da ki longshuwa ka dei ban neh.
Kumjuh ruh ka tynrai ban don ka nongri-nongda, ka nongsumar-nongrap ia ka nongtymmen bad ruh ka ban kit ia ka khia ka shon ka pang ka jhia ha ka kur ka kpoh kan iai bteng.
La donkam eh ban ngam kham jylliew sha ka mynnor ban wad bad thud ia ki syrwet jingshai ki ban lam khmat ia ngi sha ka lawei bad hapdeng ki jingkylla kiba bun.
Na kaei ngin iada? ngi im ha ka juk “Neo-liberal era" ka juk khwan myntoi bad ka jingrhah spah jong ki katto katne ki riewshimet.
