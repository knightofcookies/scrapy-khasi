M Nichols-Roy, Babu Wilson Reade bad kiwei ki la phah ïa ka notis, tarik 27-7-23 sha baroh ki Syiem, Myntri, nongsynshar bad ki riewpaidbah ban ïalum bad wan sha ka Dorbar ka ban long ha Shillong ha ki tarik 4 haduh 6 September 1923.
Lyngkot ka notis ka thoh kumne, “Phi tip mynta ha kane ka ri Indïa ka jingkhih bad jingïaleh kaba jur ba ki nong India hi kin ioh synshar ïa la ka ri.
Naduh ka snem 1921 ka jingsynshar ïa kane ka ri India…da ka Sorkar Bilat ka la sdang ban kylla…Lehse hapdeng shiphew snem naduh mynta kin bun shibun eh ki nong-India ki ban shim ïa ka jaka ki Phareng…te ka dei eh ïa ngi ban ïa kyndit bynriew ban pyrkhat ïa la ka ri ha ka jingïadei bad kata ka jingsynshar thymmai…Ngim dei shuh ban samthiah.
Lada ngim khih kloi mynta ngin babe hadien ka bym lah ong shuh…"Ha ka bui kaba nyngkong jong ka Khasi National Dorbar, Tarik 4-6 September 1923, la thoh ïa ki kyrteng jong ki 54 ngut ki rangbah bad kiwei de ki riewpaidbah kiba wan sha ka jingïalang kumba 300 ngut.
Kine ki kynthup ïa ki Syiem bad Myntri jong ki Hima Khasi bad ki riewpaidbah.
Napdeng kitei ki spah ngut, ka paw ruh ka kyrteng jong ar ngut ki Pastor ka Balang Khristan bad kita ki long, Rev J.J.M Nichols-Roy bad Rev Mon Lyngdoh na Laitumkhrah.
ñiuma, ka Khasi National Dorbar ka dei ka jingïalang ban ïakren-ïatai ïa ki kam hima-sima, pynban kine ki ar ngut ki Pastor ki dei ki briew kiba proh bad ka rynïeng rynïot jong ki ka long kaba khraw bad ka imlang sahlang ruh ka ñiewkor ïa ki.
Kine ki Pastor ki ïoh sngew ruh ïa ka jingud jingnam jong ki paidbah kiba lynga bad pisa jingmut.
Ha ka sngi nyngkong jong ka Dorbar la jied ïa u Join Manik, Syiem ka Hima Sohra ban long kum u Chairman bad ïa u Hajom Kissor Singh kum u Secretary.
Hadien kata la plie ïa ka jingïatai bad ki dkhot ki la ïashim bynta shit rhem ban ïatai ïa ki mat ki jura bad ki la buh jingtyrwa halor ki aiñ kiba la wanrah ha ka Dorbar.
Hapdeng ka snem 1924 bad 1928 lai tylli aiñ bad kita ki long; (i) ka Aiñ Long Khun Hima Ha Ki Hima Khasi, (ii) Ka Aiñ Bri Khyndew Ha Ki Hima Khasi bad (iii) ka Aiñ Hiar bad ïoh Pateng, la wanrah bad ïatai sani ha ka Dorbar haduh saw snem lynter tat haduh ban da mynjur bad pynlong aiñ da ka Dorbar.
Ha ka Dorbar kaba la long ha ki 1 bad 2 tarik October 1925, ka Khasi National Dorbar ka la ïatai bad pynbeit halor ki ar tylli ki mat kiba kongsan, kawei ka long halor ka jingkylli uei ne kaei ki Khasi? bad kaba ar ka jingïashim bynta jong ki kynthei ha ka synshar khadar.
Ka Dorbar ka la mynjur ïa ka jingtyrwa ba ki kynthei kin long ki dkhot ba pura jong ka Khasi National Dorbar.
Na ki dulir ba lah ban lum bad hadien ba la pule bniah ïa ki ki kam jong ka Khasi National Dorbar lah ban pynshai shynna ba baroh ar ngut ki Pastor, kata u Rev Mon Lyngdoh bad Rev J.J.M Nichols Roy ki la long kiba kongsan bad ki la noh synñiang shi katdei da ka jingtip bad jingshemphang ba jylliew jong ki shaphang ka history bad dei riti jong ka Jaidbynriew.
Nalor nangta, ka jingngeit tynrai jong ki ha ka hok ka shi kyntien bad ka jingïalong mar ryngkat ka la tbeh jingshai ïa ka Ri baroh kawei.
Kine baroh ar ngut ki Pastor ki dei kiba suh thied ha u thning jong ka jinghikai Methodism jong ka Balang Khristan Methodist Presbyterian, kham hadien pat ki la mih na ka Balang Presbyterian bad seng la ka jong ka Balang trai ri.
U Rev J.J.M Nichols Roy u la ïarap ban seng ïa ka Balang U Blei ne Balang Trumpet ha ka snem 1902, katba u Rev Mon Lyngdoh u la seng ïa ka Balang Trai Ri U Khrist ha ka snem 1924.
Na ki jingthoh lah ban ong ba shuwa ka snem 1887 u Rev Mon Lyngdoh u la shong shnong ha Lum Mawrie ha Laitumkhrah bad katkum i Bah D.L Warjri, “u Babu Mon Lyngdoh u khun jong u Rïang Bareh bad u poikha bad ka Shamai Mawrie.
U long u rangbah uba ïar ka pyrkhat pyrdaiñ bad uba sbun…U long u Pastor bad ka jingim jong u ha ka jingïadei bad ki para briew ka long katkum ka jingngeit jong u.
"La ordain Pastor ïa u Babu Mon Lyngdoh da ka Balang Welsh Calvinistic Methodist Presbyterian ha ka Assembly kaba long ha Shangpung ha ka snem 1913.
Ka jingtip kaba jylliew kaba u don halor ka riti, ka dustur bad ka histori jong ka Jaidbynriew ka paw ha ki ar tylli ki article kiba u la thoh bad pynmih ha ka Kot Khubor U Nongïalam Khristan ha ka snem 1912 bad 1915.
Ki kyrteng jong ki article ki long, (i) Ka rukom kheiñ jait ki Khasi bad Synteng bad (ii) Ka dustur ioh bynta ki kur bad ki khun na ka kamai u kpa ha ri Khasi bad Synteng.
Ka jingtip bad jingshemphang jong u Babu Mon Lyngdoh halor ka kheiñ kur, ka hiar bad ïoh pateng, ka jingïalong mar ryngkat bad ka bynta ki kynthei ha ka synshar hima ka phalang ha ka article kaba nyngkong.
Katba ha ka article kaba ar, u Babu Mon Lyngdoh u kren shaphang ka kheiñ kha, ka burom kha, ka ïoh bad ka hïar pateng na ka liang u kpa.
Katkum u babu Mon Lyngdoh, ka jinghikai Khristan ban ieid, ban burom ïa ka kmie bad u kpa ka snoh bah ha ka saiñ pyrkhat tip kur tip kha jong ki Khasi.
Ha kawei pat ka liang, U Rev J.J.M Nichols Roy u dei uwei na ki hynriew ngut ki khun jong u Khah Than Roy bad Ka Rimai Syiemlieh.
La kha ïa u ha ka shnong Mawsiarwait ha Shella ha ka snem 1884 bad hadien u la long u riewdkhot jong ka Balang Presbyterian ha Shella ha ka snem 1899.
Hadien ba u la pyndep ïa ka primary school la phah ïa u sha Shillong ban pyndep ïa ka high school ha Shillong Government School.
Nangta u la leit bak sha Calcutta ban bteng shuh shuh ïa ka jingpule bad dei ha Nongbah Calcutta ba la tynruh ïa ka jabieng bad saiñdur thymmai ïa pyrkhat-pyrdaiñ ba luilui jong u bad u la pynïar bad pynkhraw shuh shuh ïa ka jingtip bad jingshemphang.
U Rev J.J.M Nichosl Roy u la sdang ïa ka jingïaid lynti ha ka saiñ hima naduh ka por ba u la shah jied kum u nongmihkhmat sha ka Legislative Council jong ka Assam Province ha ka snem 1920 bad u la long ruh u nongsaiñdur ïa ka Sixth Schedule bad ïa ka Dorbar District Council hapoh ka United Khasi & Jaiñtia Hills District ha ka snem 1952.
Ha ka Dorbar kaba la long naduh 11 haduh 13 tarik August 1924, u Rev J.J.M Nichols-Roy u kren shaphang ka jingma ba ki Hima Khasi kiba rit ki lah ban shah nguid ha ki heh paid Hindu bad Musulman bad u ong kumne, “ Lada ngin ong ai ba kin duh noh ki hima Khasi bad ngin ïa ngam lang bad ki para nong India, ngi sngew sheptieng, namar ki rukom laitluid jong ngi…ki rukom jingpyrkhat jong ngi ki ïa pher na kiwei ki para nong India…ka long ka bym lah ïa u Khasi ban ngam lang bad kiwei ki nong India".
U la kynthoh ruh ïa ka jingduna bad jingtlot ki Hima Khasi bad u kylli, “Ngi peit sha la ki Hima Khasi pat.
Hato ngi i don jingshngaiñ? Em kata ruh em! Haei ngin shngaiñ? Ka don ka jingbymsngewthuh ka jingbympyrkhat ïa ka jingïap jingim ka jong ka ri Khasi.
Ha ka jingbishar ngi iohi ka jingduna.
Ha ka jingnang jingtip ngi iohi ka jingduna.
"U Rev J.J.M Nichols Roy u la kren khlem sheptieng ban pynpaw ïa ki jingangnud jong ki riewlum bad khamtam eh ki Khasi bad ruh u pynpaw ïa ka jinglong ba kordor jong ka jaidbynriew Khasi ka bym don ka jingpynïapher jait lymne ka jingkheiñ poh jait bad khraw jait ïano ïano ruh, hynrei baroh ki ïalong mar ryngkat.
Katba ha ki jaka thor bad kiwei ki jaitbynriew ri thor kim don ïa kane ka jinglong.
Haba pynkut, ki Khasi ki don la ki jong ki khana ba kordor ha ka history jong ka Ri India.
Ka Jaidbynriew ka angnud ïa ka jinglaitluid ba pura khnang ba ki nongshong shnong shynrang, kynthei bad kiwei kin ïoh ban ïashim bynta pura ha ka saiñhima bad ki kam bapher.
Kumta ïa ka Khasi National Dorbar ruh lah ban khmih na kane ka phang.
Shillong Nailur 10: Ka Meghalaya State Legal Services Authority (MSLSA) ha ka Sngi Saitjaiñ kala pynlong ïa ka National Lok Adalat ha baroh ki district jong ka jylla Meghalaya.
U Member Secretary jong ka Meghalaya State Legal Services Authority Bah E Kharumnuid lyngba ka kyrwoh ula pyntip ba ka MSLSA kaba dei hapoh jongka National Legal Services Authority (NALSA), ha ka jingpynlong ïa ka National Lok Adalat, ka la shong tian bishar ia ki 837 tylli ki mukotduma bad ïa ki 450 tylli ki mukotduma kiba dang shateng la tian bishar na ka bynta ban ïoh pynbeit noh.
La tian bishar ïa 1287 tylli ki mukotduma ha kaba la lah ban pynbeit haduh 235 tylli bad ka kuna ka la kynjoh sha ka T.84,47,480 Lak tang ha ka National Lok Adalat.
Shilong, Nailur, 10: Ka Sorkar India lyngba ka Food Corporation of India (FCI) ka la pyllait paidbah ïa u kew bad ïa u khaw lyngba ka Open Market Sale Scheme (OMSS) (D) ha ka dor T.29 shi kilo na ka bynta u khaw Non-FRK bad T.29.73 shi kilo na ka bynta u khaw FRK.Ka FCI, Regional Office, NEF Region kaba peit ka bynta ka Jylla Meghalaya, Mizoram bad Tripura ka la sdang ban die ïa u kew bad ïa u khaw lyngba ka OMSS (D) sha ki nongthied ba la ïoh jingithuh naduh ka 28 tarik, Jylliew, 2023.
Ïa ka Notice Inviting Tender (NIT) yn sa thep manla ka sngi thohdieng ha ka MJUNCTION Portal bad yn pynbud pat sa ka jingdie lilam manla ka sngi Balang.
Haduh 4650 Metric Ton u kew bad 1900 Metric Ton u khaw la die haduh mynta na ki Depot bapher bapher kiba don hapoh ka thaiñ Shatei Lammihngi.
Na ka bynta ka E-auction ka ban sa wan ha ka 13 tarik mynta u bnai, haduh 800 Metric Ton u kew bad 3000 Metric Ton u khaw yn sa tyrwa lyngba ka OMSS (D) scheme.
U kyrwoh ba la phah da u General Manager (R) ka FCI-RO NEF u la pyntip, na ka bynta ka jingmyntoi jong ki nongbam bad paidbah ka FCI ka khmihlynti ba ki nongthied ba la rejistar ki lah ban ïashim bynta ha ka jingdie lilam ka ban sa long.
Shillong, Nailur 10 : Ki shipai BSF Meghalaya ha ka 09tarik mynta u bnai da ka jingtreilang bad ki pulit ka jylla ki la ïoh ban kurup shibun bha ki dawai, ki jain bad ki dur ïit kiba shongdor haduh kumba 88 lak tyngka kiba thmu ban leit shalan beain sha Bangladesh na ka khappud kaba don ha South West Khasi Hills.
Katkum ka kyrwoh na ki BSF la ong ba ka kynhun jong ka 193 Bn, ryngkat ka kynhun jong ki pulit Meghalaya ki la ïoh ban bat noh ïa ki ar tylli ki bolero pickup hajan khappud Gumaghat.
La ïathuh ruh ba kitei ki kali ki kit shibun ki dawai, ki sari bad ki dur ïit kiba thmu ban khaii sha Bangladesh.
La ong ruh ba ki draibar jong kitei baroh ar tylli ki kai ki la shah kem noh namar kim lah satia ban ai ka jubab kaba shai lane ki kot ki sla kiba biang ban pynshisha ïa ki mar ba ki kit.
Kumta ïa kitei ki briew ba shah kem ryngkat bad ki tiar ba ïoh kurup la aiti noh sha ki pulit ban leh ïa kaba donkam katkum ki kyndon jong ka ain.
Ha kawei pat ka jingkhynra, la ïathuh ba hadien ba la ïoh ïa ki jingtip kiba bniah, ka kynhun na ka 43rd Battalion jong ki BSF Meghalaya, ryngkat ka jingtreilang bad ki pulit Meghalaya ki la ïoh ban kurup haduh 9000 kilo u kwai tyrkhong kiba shongdor haduh 18lak tyngka.
Ka kyrwoh ka ong ruh ba ïa kitei ki kwai la lap na kawei ka iing ba shu ieh iing jah hajan Rongra, ka thain kaba don ha khappud jong ka South Garo Hills.
Khliehrïat, Nailur, 10: Ka jingpynsngewthuh paidbah kaba lai bnai kynthih halor ka jingpang HIV/AIDS da ka Meghalaya AIDS Control Society (MACS) ka la poi noh sha kaba kut ha ka sngi Saitjaiñ ha ryngkat ka jingïatreilang bad ki bor synshar jong ka East Jaiñtia Hills District bad ka ophis jong u District Medical & Health Officer (DM&HO) East Jaiñtia Hills District bad kiwei kiwei ki tnat.
Ha ka jingpynkut ïa kane ka jingpynshai paidbah la sakhi lang da u Myntri ka Sorkar Jylla u Bah Kyrmen Shylla uba long ruh u MLA jong ka Khliehriat Constituency uba la long kum u Kongsan, u Chairman jong ka Meghalaya State Health Advisory Board u Bah Mayralborn Syiem, u Addl.Deputy Commissioner ka East Jaiñtia Hills District u Bah Gautam Warjri, u District Medical & Health Officer u Dr.Dominic Shylla, u Dr.B.Decruse, u Project Director jong ka MACS bad u Dr.L.Myrthong, Deputy Director (Medical) MACH.Haba kren ha ka jingïalang u Bah Kyrmen Shylla, u la ong ba kane ka jingpynshai paidbah ka long kaba seisoh dei lyngba ka jingïatreilang namarba ha kane ka pyrthei kaba mynta ki don shibun ki jingeh ha kaba ïadei bad ka koit ka khiah ha kaba donkam ban wad ki lad ki lynti ban long kiba koit ba khiah.
U la ong ba ka jingpynshai paidbah halor ka koit ka khiah ka dei kaba donkam bha bad donkam ruh ban don ka jingïatreilang bad kiwei kiwei ki lad ai jingsumar, dei ban don ki nongshna polisi, ki nong wad bnïah bad donkam ruh ïa ki paidbah nongshong shnong bad donkam ruh ban kyntiew ïa ka koit ka khiah jong ki nongshong shnong.
U la ai ruh ka jingïaroh ïa ka Meghalaya Aids Control Society kaba la lamkhmat ha kane ka jingpynshai paidbah ïa ka koit ka khiah ha East Jaiñtia Hills District da ka jingïatreilang bad ki bor synshar distrik kumjuh ruh ka ophis jong u District Medical Health Officer ka East Jaiñtia Hills District lem bad kiwei kiwei ki tnat.
U Bah Mayralborn Syiem haba kren jingkren u la ong ba ka long kaba donkam bha ban ïatreilang ban pynkhlaiñ ïa ka jingïalap paidbah shaphang ka jingdonkam ka koit ka khiah khamtam ha kaba ïadei bad ka jingpang HIV/AIDS ha ka imlang ka sahlang.
U la kyntu ruh ba donkam ban pynlong ïa kane ka jingpynshai paidbah sha kiwei kiwei ki distrik da kaba kyntu ïa u Project Director jong ka Meghalaya Aids Control Society (MACS) ban pynlong ïa kane ka jingpynshai paidbah ha Ri-Bhoi District.
Ha kaba ïadei bad ka jingpang HIV/AIDS, u la ong ba ki jingpynshai paidbah ki dei kiba donkam bha ba ki paidbah kin sngewthuh bad lyngba ka jingïatreilang yn sa lah ban kyntiew ïa ka koit ka khiah bad ban kyrshan ïa kito kiba la ioh ïa ka jingpang HIV bad ruh ban ïaleh ban tehlakam ïa ka jingsaphriang ka jingpang HIV.Haba kren shaphang ka jingkynrei jong u drok, u Bah Mayralborn Syiem uba long ruh u MLA jong ka Nongpoh Constituency u la pynpaw ka jingsngewkhïa namar ka jingkiew stet shaba palat ka jingkhaiï drok bad u la kyntu ïa ki khun samla ba ki dei ban kiar na u drok.
U la pynshlur ba ki dei ban ïashim bynta ha ki kam bapher bapher ki ban kyntiew ïa ka imlang ka sahlang ha kaba ki nongmihkhmat pat kin leh ïa kaba bha ban pyntreikam ïa ki polisi ban kyntiew ïa ki lad iohkam iohjam jong ki samlaU Dr.B.Decruse, uba dei u Project Director jong ka MACS, u la batai bad pynshai halor kane ka Health Campaign kaba la dep pynlong lai bnai kynthih ha East Jaiñtia Hills District.
Kiwei pat kiba la ai jingkren ki kynthup ruh u Bah G.Warjri, u Dr.Dominic Shylla bad u Dr.A.M Lanong uba dei u Deputy Director Mainstreaming jong ka MACS.Ha kane ka sngi, u Bah Kyrmen Shylla bad u Bah Mayralborn Syiem ki la pyllait paidbah ïa ka kali Mobile ICTC Van bad u Dr.L.Myrthong u la pynsmai ïa kiba don lang ha ka jingïalang ban tehlakam ïa ka jingsaphriang ka jingpang HIV/AIDS kumjuh ruh ban hikai ba ym dei bad peit beiñ ne peit poh ïa kiba pang HIV.La sam ruh ïa ki khusnam sha ki kynhuh bapher bapher jong ka tnat ka Koit ka Khiah, sha ki NGO kiba ai ka jingïatreilang kiba kynthup ka TLS, SETU, 1 LT, SURE, SACS, Bansara Eye Care, Nethralaya, National Institute of Paramedical Technology, sha ki College, sha ka tnat District Social Welfare, ka tnat treikam jong ka Block Development Officer, MHIS, ki Waheh Shnong, ka Kyrmen Foundation bad sha ki karkhana dewbilat bad sha ka DISHA Khliehriat lem bad ïa ki doktor.
Jowai, Nailur, 10: San ngut shiparalok na ka shnong Mooshrot ha ka sngi Saitjaiñ ki la leit ban ai sngewbha da ka dewbilat haduh 20 byrni sha kawei ka skul ban shna thymmai ha ka shnong Mooluber, West Jaiñtia Hills District kaba hap ha ki thaiñ Block-1.
Kine ki shi paralok kynthup ïa u samla Franky Lyngdoh, u samla Justice Paul Lyngdoh, u Romingstar Lamare, u Remdor Lyngdoh bad u Kamio Bïam.
Ïa katei ka skul dei kaba shu sdang ban shna tang ar kamra klas na ka bynta ki khynnah jong ka shnong Mooluber ba kin ïoh ban leit skul ha katei ka skul kaba la khmih da ka Balang Presbyterian Mowluber ha ryngkat ki rangbah jong katei ka shnong.
La ïathuh namar ka jingbym don skul ha katei ka shnong, ki kmie ki kpa ki shem shitom bha ban phah skul ïa la ki khun khamtam ha katei ka dong baroh ki khynnah kim shym la ioh lad ban leit skul sha ki shnong kiba kham jngai namar ka jingduk bad ka jngai ban phah sha kiwei pat ki shnong ba marjan.
Na ka liang jong kine ki samla ki la kyntu ki kyrpad ïa kiwei ki paralok ki sengbhalang ne ki riewshimet ba kin sngewbha ban khmih lem ïa kum ka kine ki bynta ba donkam kyrpang da kaba kner ban ai ka kti ka mon kti ka diang da kaba noh kylluid mynsiem sha katei ka skul na ka bynta ban kyntiew ïa ka pule ka puthi ha katei ka thaiñ.
Kine ki san ngut shiparalok ki la pyntip lada don kiba kwah ban kner ki jingïarap sha katei ka skul kin sngewbha ban telephone ha u Secretary jong ka skul u Ma Wadjingsuk Bïam lyngba u Mobile Number: 918787780858 bad ha ka juh ka por uba long ruh u nonghikai bad u nongkhmih ïa ka skul.
Shillong, Naitung, 22: Ka Meghalaya State Commission for Women (MSCW) ha ka sngi Saitjaiñ ka la dawa tyngeh ïa ka Sorkar Pdeng bad ïa ka Sorkar Manipur ba ki dei ban kem bad ban pynshitom lut ïa baroh kiba don kti ban pynïaid lyngkhuid ïa ki arngut ki kynthei ha ka jylla Manipur kaba dang don mynta ha ka jingïaumsnam bad ka jingïakynad kaba jur hapdeng ki jaitbynriew Kuki bad k Meitei.
Ka Commission ka la kyntu ruh ïa ki bor synshar jong ka Jylla Manipur ban pynthikna ïa baroh ki briew kiba la kylla lanot ha ka jingïakynad jaidbynriew ba ki dei ban ïoh ïa ki lad jingïarap bad ki jingïada kiba biang.
Ha u kyrwoh ba la phah sha ki lad pathai khubor, ka Commission ïai ban ba kum kine ki jingjia ba pyntriem ki buh jingma ïa ka burom bad ka ijot jong kawei pa kawei ka kynthei bad ïa ki khynnah ha ka ri.
“Kano kano ka jingthombor ïa ka long rynieng jong ka kynthei ka dei ka kam ka bym lah lah satia ban pdiang ha ka riti synshar jong ka ri synshar paidbah," la ong ka Commission.
Haba pynpaw ïa ka jingkhia mynsiem halor ka jingpynkheiñ ïa ka hok longbriew manbriew, ka Commission ka la pynpaw ba ka jingpynlong sohpdung ïa ki jaidbynriew rit paid bad ïa ki jaidbynriew kiba tlot ka long ka bym lah ban pdiang bad kaba pynsngewkhia haduh katta katta.
Ka jingjia ba dang shen, kaba la pynkhynwin ïa ka ri baroh kawei, ka la dawa ïa ki Pulit jong ka Jylla Manipur ban kem mardor sa ïa uwei pat uba donkti katkum ka dur kaba paw ha ka video kaba la saphriang ha ka Social Media ha ka 19 tarik mynta u bnai, ka pyni ïa ki arngut ki kynthei kiba la shah pynlaw lyngkhuit bad shah pynïaid hakhmat u paidbah byllien.
Ka Commission ka la pynpaw ruh ka jingsngewnguh ïa ka National Human Rights Commission (NHRC) bad ïa ka Ingbishar Supreme Court kiba la shimkhia mardor ïa kane ka kam.
Ka Ingbishar Supreme Court, kaba la dap da ka jingkyndit kaba khraw halor ka video ba la pynsaphriang, ka la kynthoh ba ka jingpynlong sohpdung ïa ki kynthei ban leh ïa ki kam pyntriem ka dei ka bym lah satia ban pdiang ha ka ri synshar paidbah.
Halor kane ka jingjia, ka Ingbishar ka la hukum ïa ka Sorkar Pdeng bad ïa ka Sorkar Manipur ba kan leh eiei noh mardor, ban ai jaka riehtngen bad ban ai ïa ki lad jingïada bad ban phah ïa ka kaiphod halor ki kam ba la leh.
Ka Manipur ka la bthei na ka jingïakynad jaidbynriew kaba la jia naduh ka 3 tarik Jymmang, 2023, ha kaba ki jaidbynriew heh paid kiba buhai shnong ha them Imphal ki la ïaumsnam bad ki riewlum Kuki kiba sah ha ki jaka rilum.
Kane ka jingïakynad kaba dang neh haduh mynta ka la sakhi ïa ka jingduhei haaduh 160 ngut ki mynsiem briew bad bun ngut kiba la mynsaw jur.
Ka jingïaumsnam ka la khie hadien ki jaidbynriew Kuki ki la pynlong da ka jingïaid paidbah ban pyrshah ïa ka jingdawa kyrdan Scheduled Tribe (ST) da ki jaidbynriew Meitei.
Ka Commission ka phah ruh ïa u kyrwoh pyntngen sha ki bahaing hasem jong ki lanot kiba la mad ïa ki jingshah pyntyrha ba harrukom bad ïa ki jingduhnoh ïa ki baieid bathoiñ bad ïa ka ing ka sem.
Shillong, Naitung 22 : Ka ïing Bishar Supreme Court, ka la pynsangeh (stayed) ïa ka hukum jong u Deputy Commissioner (DC) ka East Jaintia Hills ban pynpra ïa ki karkhana coke, kiba don hapoh ka District.
Ka ïing Bishar ka la pynmih ïa kane ka hukum ha ka 21 tarik Naitung haba shong bishar ïa ka mukotduma ba la mudui da ka DRUK Fuels Limited pyrshah ïa ka Sorkar Jylla bad kiwei kiwei ki kynhun.
Kane ka hukum ka la mih na ka ïing bishar u Justice Surya Kant bad u Justice Dipankar Datta.
Hynrei ka bishar ha ka juh ka por ka la aibor pat ïa u Deputy Commissioner ka East Jaintia Hills ba un khang khyrdep ïa ki karkhana coke ba kin ym treikam satia.
Dang ha ka 12 tarik Naitung, ki bor District ka East Jaintia Hills ki la pynpra ïa 2 tylli ki karkhana coke beaiñ kiba la pynïeng khlem da ïoh ïa ka Concent of Established na ka Meghalaya State Pollution Control Board (MPSCB).
Kine ki artylli ki karkhana coke beaiñ ki kynthup ïa ka M/S Halari Coke Plant kaba don ha Sutnga Elaka, East Jaintia Hills bad ka M/S Shauryansi Coke kaba don ha Wah Samier, Sutnga, East Jaintia Hills.
U Deputy Commissioner ka District u A Baranwal u pyntip ba ïa kine ki karkhana coke la leit ban pynpra da ka kynhun kaba ïalam da u Bah J Shylla, MCS, Additional Deputy Commissioner ha ryngkat ka kynhun ki Pulit na ka Ophis u Superintendent of Police, ka Meghalaya State Pollution Control Board bad ka District Commerce & Industries Centre,Une u Khliehduh ka District u pyntip ba ïa kane ka sienjam la shim haba pyntreikam ïa ka Office Order No: EJHD/GENL.261/COKE/Pt.
IV/2023/151 ba 7 tarik Naitung, 2023 bad ka Order No: EJHD/GENL.261/COKE/Pt.
IV/2023/152 ba 11 tarik Naitung, 2023.
U pyntip ba ïa kine ki hukum la pynmih namar ka jingsngew ba kine ki karkhana beaiñ ki lah ban pyrshang treikam sopsop da kaba pyndonkam ïa u dewiong ba mih na ka thaiñ, kaba pynshlur pat ïa ka jingtih dewiong beaiñ hapoh ka District.
Shillong, Naitung 22 : Ka United Democratic Party (UDP) hynin ka sngti ka la kyntu ïa ki paidbah nongshong shnong ka Manipur ba kin sangeh noh ka jingïaum snam khnang ba sa shisien yn lah ban wallam biang ïaka suk ka sain ha ka jylla.
“Ka jingïa kynad ka wanrah ïa ka jingïaumsnam bad kan ym sangeh shuh lada ailad ba kan ïai bteng.
Ka jingsuk ka lah ban wanphai biang tang lada ki nongshong shnong ka Manipur hi ki pynbeit bad burom ïa ka hok jong kiwei pat," ong u General Secretary ka UDP, Bah Jemino Mawthoh ha ka kyrwoh.
Da kaba kam ba ka thain shatei lam mihngi jong ka Ri kam lah ban bteng ïa kine ki jingïakynad kan ïai bteng u Bah Jemino u la ong ruh ba ka juk ba ka thain shatei lam mihngi kadei ka jaka ïa kynad ka la kut bad kumta ka por ka la dei ban pynlong ïa ka thain ba kan kiew noh ha ki kam pynroi.
Shuh shuh utei u nongïalam ka UDP u la ong ruh ba kum kitei ki jingjia ba sngewsih ha Manipur dei ban pynrem jur da baroh.
“Kum uwei na ki nongshong shnong bad u nongïalam ngi dawa ïa ka jingtuklar jong ka sorkar pdeng bad baroh kito kiba don bynta lang ban wanrah biang ïa ka suk ka saiñ ha Manipur," u la ong.
Ha kajuh ka por u la pynrem jur ruh ïa kito kiba donkti ha katei ka kam riewkhlaw pyrshah ïa ki longkmie bad dawa ba dei ban leh da kaba tyngeh ïa kitei ki kam riewkhlaw.
Shillong, Naitung, 22: Ki samla pule jong ka skulbah North Eastern Hills University (NEHU) hapoh ka shatri jong ka NEHU Student Union (NEHUSU) ha ka sngi Saitjaiñ ki la pynpaw ka jingsngewdiaw bad ka jingpyrshah halor ka jingshim rai kyrkieh da u Vice Chancellor (VC) u Prof.P.S Shukla ban pyntreikam ïa ka National Education Policy (NEP) 2020 naduh 1 tarik Nailar 2023.
Kane ka jingpyrshah jong ki samla pule, ka long hadien shi sngi ba ki nonghikai College kiba don hapoh ka shatri jong ka Meghalaya College Teachers Association (MCTA) ki la pynpaw ka jingpyrshah ïa ka jingshim rai jong ka skulbah North Eastern Hills University (NEHU) ban pyntreikam noh mardor ïa ka National Education Policy (NEP 2020.
Ha ka jingïakren bad ki lad pathai khubor u Finance Sectary jong ka NEHUSU u samla Mandor Diengdoh Swer ula ong, “ki don shibun ki mat ha ka NEP 2020 kiba sngewtynnad bad kiba shongnia ban kyntiew bad ban wanrah jingkylla ïa ka pule puthi ha baroh kawei ka ri India bad ha Meghalaya.
Ngim pyrshah ïa ka NEP hynrei ngi sngew ba kane ka rai jong u Vice Chancellor ban pyntreikam naduh 1 tarik Nailar ha baroh ki College kiba hap hapoh ka jingkhmih ka NEHU ka long kaba shu leh kyrkieh shaba palat namarba ki dang don shibun ki kam ba donkam ban leh na ka bynta ban pynthikna ba ka jingpyntreikam bha ïa ka NEP ha Meghalaya ka long kaba ïaid beit ïaid ryntih.
"U samla Mandor ula ong ba la donkam sa kumba shi snem eiei ban pynkheh ïa ki jingdonkam na ka bynta ban pynthikna ba ka jingpyntreikam ïa ka NEP ha Meghalaya kan long kaba seisoh bad kaba ïaid beit ïaid ryntih.
U la kam ba ki dang shibun ki College bad ki jaka Pule ha kylleng ka Meghalaya kiba dang duna ki nonghikai kiba tbit ïa ki Sobjek bad ki don ruh ki College ha sor bad khap sor ki bym don lut ki tnat Pule.
U Vice President jong ka NEHUSU u samla Easterson Sohtun ula ong ba kane ka jingrai kyrkieh da u VC ban pyntreikam noh ïa ka NEP naduh 1 tarik Nailar 2023 ka paw hi ba u Vice Chancellor ul a shim rai marwei khlem da kheiñ snep ïa ka rai jong ka Academic Council jong ka NEHU.U samla Easterson ula ong ba wat na ka liang jong u Myntri ka tnat Pule Puthi u Rakkam Sangma dang shen ula kren shai ba ki don ki College ha Meghalaya ki bym pat kotbor ban pyntreikam ïa ka NEP mynta u snem 2023 bad dei namar kane ki nonghikai bad ki samla pule ki sngewdiaw bha halor kane ka jingrai kyrkieh u Vice Chancellor ban pyntreikam noh naduh 1 tarik Nailar ïa ka NEP ha Meghalaya.
Imphal, Naitung, 22: Ka Sorkar Manipur ka la rai ban kit da ka liengsuiñ ïa ki jaidbynriew Meitei na ka Jylla Mizoram naduh ka sngi u Blei.
Kane ka rai ka long hadien ba ki jaidbynriew Meitei ki la shah byrngem ha ka kynhun kieng atiar PAMRA na ka jylla Mizoram hadien ba ka video ka la saphriang halor ka jingshah pynïaid lyngkhuit arngut ki kynthei Kuki hakhmat ki paidbhur Meiti.
Ki Pulit ka Manipur tang shu paw pyrthei kane ka jingjia, ki la kem shwa ïa saw ngut kiba donkti bad mynta ka sngi ki la ïohkem sa ïa uwei uba la paw dur ha ka video kaba la saphriang ha ka 19 tarik mynta u bnai.
Ïa ki san ngut kiba la shah kem, ki Pulit ki la ïoh ban set along 11 sngi na ka bynta ban pynlong ïa ka jingtohkit katba ka ing jong uwei napdeng kiba donkti ka la shah wiang ding bad shah pynjulor ha ki paidbah kiba dap da ka jingbitar.
Ïa ki liengsuiñ ba kyrpang ba la pynbiang ban kit ïa ki jaidbynriew Meitei kiba pule bad kiba trei ha Mizoram, kin long na Aizawl sha Imphal; na Aizawl sha Silchar, Assam, ka tyllong khubor.
Ki bor pynïaid ïa ki liengsuiñ kiba mih na Lengpui, Mizoram, ki la ïathuh ba ki don kumba 60 ngut ki Meitei kiba la leit phai sha Imphal bad don ruh kiba la mih noh na Mizoram da ki Bos bad ki Taksi.
Ki dkhot barim jong ka kynhun kieng atiar Mizo National Front (MNF) ki la kyrpad ïa ki jaidbynriew Meitei na ka Jylla Manipur kiba sah ha Mizoram ba kin mih noh na ka jylla na ka bynta ka jingshngaiñ jong ki namarba ka jinglong jingman ka la nang sniewdur hadien ka jingïaumsnam kaba la jia na ka jingïakynad jaidbynriew ha ka Jylla Manipur.
Ha u kyrwoh ba la pynmih na nongbah Aizawl ha ka sngi Thohdieng, ka Peace Accord MNF Returnees’ Association (PAMRA) ka la ong ba ka jinglong jingman ka la nang sniewdur bad kam long shuh kaba shngaiñ ïa ki jaidbynriew Meitei ba kin dang sah ha Mizoram na ka daw ki kam riewkhlaw ba la leh da ki runar ha ka jylla Manipur.
“Haba ïadei bad ka jingjia, kano kano ka jingjia kaba sniew ka lah ban jia ïa ki jaidbynriew Meitei ha kum kane ka khep, ka PAMRA ka kyrpad ïa ki paid Meitei kiba don ha Mizram ba kin leit phai noh sha la ka jong ka jylla khnang ban lait na kino kino ki jingjia kiba sngewsih," ong u kyrwoh.
Ki samla Mizo ki la dap da ka jingbitar ïa ki kam riewkhlaw bad ki kam bymman ba la leh da ki Meitei pyrshah ïa ki jaidynriew Zo lane Kuki ha ka Jylla Manipur.
Ka Association ka la ong ba ki (Meitei) kan ym shim ïa kano kano ka jingkitkhlieh lada mih kino kino ki jingjia lada kim (Meitei) pynsngap ïa ka jingkyrpad bad lada kim mih noh na ka bynta ka jingshngaiñ ka jong hi.
Khliehriat, Naitung 22: U President jong ka Voice of the People Party, u Bah Ardent.
M.Basaïawmot lem bad u General Secretary ka VPP, u Dr Ricky.
AJ.Syngkon, mynta ka sngi ki la wan ban pynshai paidbah halor ka synshar khadar kaba khuid ba suba, ïa ka jingïalang la khot pynlong da ka VPP Khliehriat Circle ha Khliehriat West Community Hall.
Haba kren ha ka jingïalang, u Bah Ardent Basaïawmoit, u la ong ba kum ka jaitbynriew dei ban long kawei shi tylli, khynriam u pnar, u bhoi, u war, ym dei ban ailad ïa kano kano ka jingmut ne jingpyrkhat ka ban wanrah ïa ka jingïa pait ïa pra.
U la pynshai ïa ki nongrim ba ka party ka ieng ban wanrah ïa ka jingkylla dur ha ka synshar ka khadar hapoh ka jylla, ban pynduh pyndam ïa ka jingbam sap, u la kren ruh ïa ka jinglong jingman ka politick ha ri lum Jaiñtia bad ong ba ka politik ha Jaiñtia ka ïapher na kiwei pat ki jaka, namar hangne ka don ka jingïa byrngem briew, ka jingleh jubor u la ong ba kane ka dei kaba sniew bad ai nguh ïa u Blei ba u la sei ïa ka VPP ha kaba ka party VPP hi ka pynrem ïa kaba kum kane ka politic, u la ong ruh ba ka long kaba donkam ban tip kumno ban jied ïa ki nongmihkhmat.
U la ong ruh ba ka VPP ka pynrem jur ïa ki kam bansap, namar dei na ki kam bamsap kaba pynlong ïa ka jylla ban hiar ar sut, kumjuh ruh ka jingpeit shiliang khmat ïa ki samla wad kam wad jam, u la ong ruh ba ka ka sorkar kaba khuid ka dei ban warah ïa ki lad sumar ba biang, ki skul, ki college ban kyntiew ïa ka jingnang jingstad, ka dei ban kyntiew ruh ïa ka ïoh ka kot jong u paidbah, kam dei ban pynlut phut than ïa ka pisa, hynrei ka dei ban pynkhlaiñ ïa ka pla tyngka jong ka sorkar, haba kren shaphang ka synshar khadar u la kynthoh ruh ba ka sorkar ym dei tang ka bam sap, hynrei la ïohi ruh ba ka la don ka jingpyrshang wat ban bam duh ïa ka hok jong ki paidbah, haba kren shaphang ka mariang u la ong ruh ba ka VPP ka kwah ruh ban ki kam kiba trei kim dei ban pynsniew ïa ka mariang.
U President jong ka VPP Khliehriat Circle, u Bah Damewanhi Rymbai, u la ong “Ngi ïohi ba ka la dei ka por ban pynrung kyrteng noh sha ka party na ka bynta kito kiba kwah ban pynïasoh bad ka VPP, hooid kiwei kiwei ki pary kim ju patiaw ban trei, ki shu pyndonkam tang da ka pisa ha shwa ka ar ne lai taiew ha shwa ka election"U Bah Dame, u la ong ruh ba ka VPP ka buh thong ban pynïair bad pynkhlaiñ ïa ka party sha baroh sha ki jaka wat sha ki jaka ba kyndong ruh, u la ïathuh ruh ba kumba long mynta te ym long ïakren namar tang shu ïakren ïa ka kam hima sima lah shah peit poh bad shah kren ba ka VPP kan nym lah ban thaw pyrthei namar kam pyndonkam pisa “Kiba bun ki dkhot ki sngew duh mynsiem, namar ha East Jaiñtia Hills ka jingmut jingpyrkhat jong ki paidbah ka distict ka mut beit ba tang shu rung sha ka paty ka long ban ïoh jingmyntoi, hynrei ka jingthmu jong ngi pat ka long ba kiba rung sha kane ka party ka long ban wanrah ïa ka bha ka miat ban wanrah ïa ka jingkylla, ym ban ïohnong shimet bad ngin nym ailad ïa kino kino ki briew ki ban rung sha ka party ki ban shim kabu na ka bynta ban myntoi shimet, hynrei ngin pyrshang ban hikai bad ban pynshai ba ki dei ban don ka jingkitkhlieh ban kyntiew ïa ka imlang ka sahlang, don ruh kiba pyrkhat ba lada pynïasoh bad ka VPP ka long kaba eh namar ba ngim don eiei ban ai, ngin trei shitom, ngin khapbrip ki khmat, ngin set ïa ki shkor haba wan ki jingkren pynrem, ki jingkren pynduh mynsiem" ong u Bah Dame.
Ha kane ka sngi la ïoh ruh ban pynrung kyrteng ïa ki briew kiba na East Jaiñtia Hills District, kiba kwah ban pynïasoh bad ka party VPP.Shiilong, Naitung 23: Ka long ka burom bad ka jingsngew sarong ïa ka jylla khamtam ïa ka skul ïewrynghep Secondary School, Mawnianglah ha kaba i wei i khynnah kynthei, kata u ïaraplang Nongrum, i ba dei i khun jong I Bah Ristarwell Warlarpih bad I Kong Dapbiang Nongrum, ba Shong ba sah ha Shnong Smit, Nongmadan i ba dang pule ha ka Class – VIII i la shah jied ban leit pyntbit ïalade sha ka Baichung Bhutia Football School (BBFS), ka ba don ha Mumbai, Maharashtra.
Ka ïaraplang Nongrum ka dei kawei na ki thei ïalehkai kynsai ba mih madan mynta ha ka lympung SSA Women’s League na ka Laitkor Sports Club.
Dang ha kane ka sngi Saitjaiñ jong ka taïew ba ladep i la lah ban btin lynti ïa ka kynhun jong ka Laitkor sha ka final jong ka Women’s League 2023 da kaba khyrwit ïa ka hat trick pyrshah ïa ka Lumparing ban jop da 4-1 kol.
Tang mar ïadep ka jingïakhun semi final hynnin ka Sngi Saitjaiñ ka la leit ïa snoh noh bad katei ka shlem ai jinghikai phutbol kaba la tip da ka , Baichung Bhutia Football School (BBFS).
Shillong, Naitung, 22: Ki ar tylli ki Regional Committee jong ka jylla Meghalaya bad Assam kiba la ïakynduh lang ha ka Saitjaiñ ki la rai ban ïakren pynbeit shwa tang ïa ki lai tylli ki jaka kiba don ha ka jingïakajia pud hapdeng ka Jylla Meghalaya bad ka Jylla Assam.
Kine ki lai tylli ki jaka ki kynthup ïa ka Deshdomrea, Nongwah-Mawtamur bad Borduar.
Katba ïa ka Block-II, kine ki ar tylli ki Committee ki la rai ban ïakren pynbeit kham hadien namarba ka dei ka jaka kaba kham kyllaiñ bad kaba kham jwat.
Ha ka jingïalang kaba la long ha Assam State Guest House, Koinadhara, Khanapara, na ka jylla Meghalaya ba la khlieh da u Symbud Myntri Rangbah ka jylla Bah Prestone Tynsong kum u Chairman la synran lang da ki MLA ka Ri-Bhoi ba kynthup ïa u MLA jong ka Jirang Constituency u Bah Sosthenes Sohtun, u MLA jong ka Mawhati Constituency u Bah Charles Marngar, u MLA jong ka Umroi Constituency u Bah Damanbait Lamare, u Chief Executive Member (CEM) jong ka Khasi Hills Autonomous District Council (KHADC) Bah Pynïaid Sing Syiem, kynthup ruh u Deputy Commissioner jong ka Ri-Bhoi District u Arpit Upadhyay bad ki ophisar katba ïa ka Regional Committee na ka jylla Assam la lamkhmat da u Chairman u Atul Borah bad u Chandra Mohan Patowary kiba dei ruh ki Myntri jong ka Sorkar Assam ryngkat ka jingdonlang jong ki ophisar.
Ka jingïalang jong kane kine ki ar tylli ki Komiti ka la rai ban ïakren shuwa ïa ka Desh Domreah, ka Nongwah Mawtamur bad ka Borduar, katba ïa ka Block-II yn sa ïakren kham hadien.
U Chairman jong ka Regional Committee u Bah Prestone Tynsong, ha ka jingïakren bad ki lad pathai khubor u la ong, ‘ngi la rai ban shong jingïalang biang ha ka 25 tarik, Nailar, ban bteng ïa ka jingïakren bad ban leit jurip ruh ïa ka desh Domreah ha ka 26 tarik, Nailar ban tip ïa ka jinglong jingman jong ka jaka.
"“Nangne shakhmat ngin sa nang ïakynduh shuh shuh ban ïa pynbeit ïa ka jingleit sorjamin ïa ka Nongwah Mawtamur, ka Borduar bad ka Block-II," u la ong.
“Ha kaba ïadei bad ka Block-II u Chairman jong ka Regional Committee na ka Jylla Assam u dei u Pijush Hazarika bad ngin sa ïakynduh ha ka jingïalang bad u ban ïakren pynbeit na ka bynta ka Block-II," ong u Bah Prestone.
Haba kylli, ula ong, “ha kum kine ki kam kiba la sahteng da ki phew snem, la 50 snem tam, ban ong hun ruh kam long, ban ong nym hun ruh ym dei.
Ngin hap ban shim ïa kaba bha tam bad ngi hap ban sngewthuh lada ngim shim ïa ka rai ngin ym lah ban pynkut noh ïa kane ka ishu namarba na uwei u snem sha uwei pat u snem ka nang mih shi nang mih bad ka nang sniew shi nang sniew.
"“Ngi la bthah ïa ka District Council lyngba u CEM bad ïa u Dy.CM uba peit ïa ka tnat Elaka ba kin pyntip lypa ïa ki Rangbah Shnong, ki Syiem bad ïa ki Sordar ba kin dup leh la ka jong ka kamram khnang ba ngin da la leit jurip lang (na ka Regional Committee jong ka Jylla Meghalaya bad Assam) ba kan ïaid beit ïaid ryntih ka kam ka jam," la ïathuh u Bah Prestone.
Jowai, Naitung 23: Ka lympung ïalehkai phutbol Independence Day Cub Under-17 Football Tournament 2023 bala pynïaid da ka West Jaiñtia District Sports Association (WJDSA) kaba la long ha kane ka sngi siatjaiñ ha madan Kiang Nangbah Stadium, Dongmihsngi Jowai.
Haba phai sha ka jingïakhun ka Mukhla Raij kala lah ban pynliem da 1-0 kol ïa ka Evergreen Mukhla, ïa ka shikol na ka Mukhla Raij la thep da u Sanga Sumer haka minit kaba 60+1.
Katba ha ka jingïakhun kaba ar kila poi noh sha ka jingïakhaid khlem da don kiba thep kol, hadpeng ka Dulong pyrshah ïa ka Mulang Ialong.
Ka jingïakhun mynta ka sngi nyngkong 24 tarik kan long hapdeng ka Lumpariat pyrshah ïa ka Luti Tuber Ialong haka por 1 baje shiteng nohphai sngi, katba ka Tpep-Pale kan ïakhun pyrshah ïaka Mooknor Thadmuthlong haka por 3 baje nohphai sngi.
Shillong, Naitung 23: Kum shibynta ban sei madan ïa ki samla kiba Bouncer Association of Meghalaya ryngkat bad ka jingïatreilang bad ka Shillong College ka la ïoh ban pynlong ïa ka rynsan ïakhun kti ïa kaba la tip da ka Inter College Arm Wrestling Championship ha ka Sngi Saitjaiñ jong ka taïew ba ladep ha Shillong College kaba la sdang naduh ka por 9 baje mynstep, bad ki la don palat 250 ngut ki nongïashimbynta kynthei bad shynrang.
Ha ka jingplie pyrda ïa kane ka Championship i kongsan i dei i Dr.E.Kharkongor – Principal jong ka Shillong College, nangta i Bah Andrew A.Jyrwa – i ba dei i Rangbah Shnong jong ka Laitumkhrah bad i P.S.Nongkynrih.
Katba ha ka jingkhylliap pyrda, i Bah John Kharshiing – President, MSOA bad ruh Vice-President jong ka National Rifle Federation of India i la long kum i kongsan ryngkat bad i Fantin Joseph Lakadong – MDC jong ka 17 Malki-Laitumkhrah Constituency, Mawthoh – DSO, East Khasi Hills, Larina Nongpyiur – Representative, Meghalaya AIDS Control Society.
Ha kane ka sngi ki la don ruh katto katne kiba la shah khot sngewbah (Special Invitees) kiba kynthup ïa i Kong Pristimai Jyrwa Nongsiej – Proprietor, JN Suzuki Mawblei (two wheeler dealer), Arwin Rumnong – Proprietor, Synergy Gym, Samkhamti Diengdoh, Entrepreneur, Osmand Nongbri – MD, Meghalaya Cooperative Apex Bank.
Nalor kane ka Championship la ïoh ruh ban pynlong ïa ka prokram ai jinghikai lane ka Awareness Programe ha kaba ïadei bad ka jingnang kiew ka jingpang HIV AIDS/ bad ruh ka jingkyrni jong ki khynnah ha u Drok lyngba ka tnat Meghalaya AIDS Control Society bad ruh na ka Social welfare Department.
Haba phai sha ka jingïakhun kti, ki nongpynïaid ki la ïoh ban bynta ïa ki nongïalehkai ha ki kyrdan bapher bapher da kaba thew kilo, ïa baroh ar kynthei bad shynrang.
Ha ka kyrdan ïakhun jong ka 55 kg below jong ki shynrang, ïa ka kyrdan ba nyngkong la jop da u Shemladbha Khongwir (Seng Khasi College), wan ba ar u Benison Marweiñ (Govt.
Boys Higher Secondary School) bud sa u Shanbhalang Rynjah (St Anthony’s College) ha ka kyrdan ba lai.
Ha ka thup jong ka 65 kg below jong ki shynrang, la jop da u Imonmi Suchiang (Synod College), kyrdan ba ar da u Reily M Kharsyntiew (Shillong College) bad u Damewan Kharjana (Synod College).
Ha ka kyrdan 75 kg below la jop da u Andy L Mylliem Umlong (Institute Software and Technology), ba ar u Tolammame Mylliem Pdah (Shillong College), nangta u Bamang Tajik (St Dominic Nongthymmai).
Ha ka thup kyrdan 75 kg shajrong (above) ïa ka kyrdan ba nyngkong la jop da u Heiwamut Laloo (Kiangnongbah College), Saka Korelhei (K.L.Bajoria College) nangta u Dasien Miki ñiangti (Shillong College).
Haba phai pat sha ka thup ïakhun jong ki kynthei, ha ka kyrdan 50 kg below, la jop da ka Pynsuklang Lyngdoh (Seng Khasi College), ba ar i Da-i-hunshisha Mawlong (Seng Khasi College) nangta u Alberis Sten (Women’s College).
Ha ka kyrdan 55 kg below pat la jop da i Parkles T, Lyngkhei (NEHU), bud sa i Daphinia Kurkalang kyrdan ba ar (St.Mary’s College) bud sa i Jasmine Synrem (St.Mary’s College).
Katba ha ka kyrdan 60 kg below ka Rituka Sarki (B.B.S.Collge) ka la wan ha ka kyrdan ba nyngkong, wan ba ar ka Bahunshisha Marwein (Seng Khasi College) bad wan ba lai da i Dakarabha Dkhar (Shillong College).
ïa ka kyrdan 60 kg above la jop da ka Yirmi Jagoi (Women’s College), wan ba ar i Durka Padit (Shillong College) bad kyrdan ba lai da i Phidalin Mary Pathaw (St Anthony’s H.S.School).
Haba phai sha ka jingïakhun hapdeng ki lahduh jong ki kyrdan bapher bapher lane kata ka Champion of Champion (COC), napdeng ki kynthei la jop da ka Yirmi Jagoi jong ka Women’s College katba na ki shynrang la jop da u Shemladbha Khongwir jong ka Seng Khasi College.
Katba na ka liang jong u Maïanbok Marweiñ u la ïoh pdiang ïa ka khusnam kaba kyrpang (Special Prize) kum u Best Athlete ha kane ka Championship.
Ki nongjop na kane ka rynsan ïakhunkti jong ka Inter College kin sa ïoh biang ban ïashimbynta sa ha ka Shillong Arm Fight-All India Championship 2023 ka ban sa long shen.
Ka jingma kaba khraw tam ïa kano kano kajaidbynriew ha kane ka sla pyrthei kadei kajingklet ne bym tip shuh ki longdien ïa la ki khla ka wait, ki riewkhraw pyrkhat kiba la ïeng ïaleh ban pyllait im ïa la ka jong ka jaidbynriew naka jingshah thombor jong ki bor synshar ki nongwei bad ha ka juh ka por na ka jingshah long mraw sah shi junom.
Lada kylli bha na ki ba bun ki longdien aiu ki tip ne bna ïala ki khla ka wait, ne shaphang ki riewkhraw pyrkhat ka jaidbynriew, ka jubab ban ïoh kan long kham niar kiban da tip bniah bha, hynrei ka shu long thohmut thohmat, ne don ruh kiba shu jubab da kaba shu antad, namar ha ki skul ba ki shong pule, ki khynnah kim ïoh jinghikai ne jingnang tip kaba paka naka bynta ki khla ka wait jong ka ri, kiba la ïeng ïaleh ban ïada ïala ka jong ka jaidbynriew, na ka jingwan ban thombor, ban dakhol ïaki jaka bad ban seng nongrim syndon ïaka jait jingngeit niam kaba thymmai.
Kum ka jaidbynriew, ngi ïeng sarong ka khlieh namar katba nang mih ki sngi, ka seng ki samla pule ka jylla, ka shim ha la ka lyngkor da kaba ïai tei ïaki mot dur, jong ki khla ka wait ka jaidbynriew, katta kum u Tirot Sing Syiem, Syiem ka Hima Nongkhlaw, u Kiang Nangbah, ïa kaba ngi ngeit skhem ba kin dang ïai bteng ba kan pynim ne ban pynneh bad ruh ban pynsah shuh shuh ïa kiba bun ki khla ka wait ka jaidbynriew, kiba la ïeng ban ïada ym tang da ka thma, hynrei wat kiba la ïeng ban ïaleh da kaba pynim ruh syndon ïaka tynrai jingngeit, nangta haka thoh ka tar, ka rwai ka siaw ka put ka tem tynrai.
Ngi la im ïa long ïa man ha ka juk kaba ïa ki khana sahnam pateng la pateng la lah ruh ban wanrah ha ki dur ba-im, da kaba ki nongthoh kot kiba batai shaphang ka jingim ki khla ka wait, mynta ngi lah ruh ba ngin saiñ dur saiñ dar ïaki ha ki rukom ban shna pynwandur ïaki ha ka phlim, lehse ka khana (animation) shaphang ‘U Syiem’, ka donkam bha ba kan ïoh ba kan rung noh shi syndon ha man la ki kamra jong ki skul kiba don ha ri Khasi-Jaiñtia, namar da ka jingïohi ïa kano kano ka kynja phlim, ka shong junom ha ka jabieng jong ki khynnah, ha kaba kim nym lah shuh ba kin klet ba pleng kum ka jaidbynriew ka don shisha ïa ki khla ka wait jong ka ri, ki bym ïapeiñ ïa u sbai ba u nongwei u la bret ha ka lynti ïaid ka jong u ban lait na ka jingshah kthong, hynrei ki lum ïala ki rang ïapom, ban pynïeng kein ïala ka jong ka daw, ban im ka pateng longdien kaban wan.
Shuh shuh ka por ka la dei ba ki bor pynïaid skul ha kane ka ri lum Khasi Jaiñtia, ki don kam ba kin pynrung ruh ïaka kynja jingpule kaba kham kyrpang sha ki khynnah, katta ka long ïaka sobjek shaphang ki riewkhraw, ki khla ka wait bad ki myllung kiba kum ka jaidbynriew ki la mih paw, ha kaba ka kam shlur ka jong ki, ka jingïar ka pyrkhat ka pyrdaiñ bad ki kyntien ba ki la thoh ha ka sur ka poetry, da shisha ym tang ba ka shu ktik ïaka jingmut haba pule ïaki, pynban ka da kyrsoi naduh ka thwei jong ka dohnud, ban nang ban ieit bad ban sharai kynthop ïala ka jong ka jaidbynriew.
Ka jingdon ki sobjek ba kyrpang, kan ïai pynim ïaka jaidbynriew, kaba khlieh la ki sngi, ki eriong ki erngit ki ïai wan ban beh, ki narsaw ki ïai bteng ba kin sam lyngba ïa kane ka jaidbynriew.
Dei lyngba ka jingdon khnang ki sobjek ba kyrpang, ba kum ka jaidbynriew, kan lah ban ïai bteng ban sei madan shuh shuh ïaki riewkhraw, ki khlaka wait bad ki riewshemphang kiban ïeng ïaleh naka bynta ban pynim bad ban pynneh ïaka jinglong kaba kyrpang kum ka jaidbynriew.
Hynrei ka jingeh ka long ba ha man la ki rympei iing, ban shong ha sawdong ka lyngwiar dpei ban sei ïaki tien sneng kitien kraw ïala ki khun ki kti, ki para ki pyrsa kam don shuh, namar ba baroh baroh la ïa im shisha ha katta ka juk kaba la shu ïabeh ïaka kamai spah, ha kaba ym don shuh ka por kaba kylluid kaba ka kmie u kpa, u kñi kin ïoh ïaka por ban ïoh ban ïasyllok shi iing shi sem.
Shuh shuh don lei lei kiba la tynneng jubor bha ïa la ka jinglong kaba kyrpang, ha kaba wat ka ktien ka thylliej ban ïakren ïa khana ha iing ka sem, la kren pynban da ka ktien nongwei, hana ba ym sngewnang shuh ban kren ïala ka jong ka ktien, namar ha skul ne kolej ïaka sobjek jong ka ktien Khasi la kyntait ne weng noh shi syndon ïaka sharud bad bym treh ban bteng ban pule ïaka.
Lada kum kine ki jingpyrkhat ki wan ba kin ïai rung ha kane ka pateng kaba mynta, aiu pat kein kan jïa ïa kane ka jaidbynriew naka bynta ka pateng kaban dang wan.
Ki jaidbynriew bakhraw tam ha ka pyrthei ki ïai im namar ha kaba nyngkong ki ïeng ïaleh ban pynim shwa ïa la ka jong ka ktien, ki da pynïeng rasong ïaka khana jong ki khla ka wait, ïala ki riewkhraw, ki da nguh da dem ne ban da bud shisha ïaki matti ba ki longshwa ki man shwa ki ïalam ïaki.
Kumta, ki khynnah skul bad ki samla pule jong ka jaidbynriew, wat riej ne wat tïeng ne sngewleh rain ban nang bad ban tip ïa la ki jong ki khana sah nam jong ki khla ka wait bad la ki jong ki riewkhraw, pynban ha ino ma ino I por iba kylluid, shim ïaki kot bad pule pynleit jingmut bha shaphang jong ki, ha kaba ha lyndet phin sa lap bad shem ïaki kynja symboh pyrkhat kiba long kum ki mawlynnai kiban long pat ki spah bah ïaka jingim kaba man la ka sngi ka jong phi.
Shillong, Naitung, 23: Ka Seng Kur Warjri ka la nang ïai pynïar ïa ki sengshnat ha kylleng ka Ri Khasi ha ka ba la pynskhem ïa ka shnat ka ba laiphew-wei ha Siejiong, Mawkasiang.
Ha ka jingïalang ka ba la long ha 17tarik Naitung, 2023, ki rangbahkur na ka Seng Kmie jong ka Seng Kur Warjri ki la pynskhem ïa ka Sengshnat Siejïong bad la jied ïa ki nongkitkam ban pyntyllun ïa ka kam kur.
Kane ka jingpynïar ïa ki seng shnat ka long artat kum ka jingpynkhreh na ka bynta ka Rakhe Lyngkhuh Arphew-San Snem jong ka Seng Kur Warjri, naduh ba la seng ha u snem 1998.
ki rangbahkur ba la ïa don lang ki long u Khliehrangbah, Bah George Warjri, Saiñpynïar, Bah Sunshine Warjri, ki Nongkynpham jong ka seng, Bah P Barkos O Warjri bad Bah Rudy Warjri bad kiwei kiwei ki para rangbah na ka Sengkmie.
Ki nongkitkam ba la jied na ka bynta ka sengshnat Siejiong ki long u Bah Donbor Warjri, Khliehrangbah, ki symbud khliehrangbah, Bah John Shemphang Warjri bad Kong Sharina Warjri, Bah Selius Warjri, Saiñpynïar, Bah Bapyndapbiang Warjri bad Kong Alferine Warjri, ki symbud saiñpynïar, Kong Barisha Warjri, Batsaipan, saiñpynïar pathai, Bah Filbert Warjri bad u rangbah Nongkynpham, Bah Hording Warjri.
Kiwei pat ki riewdkhot nongkitkam jong ka seng shnat ki long u Bah Banteilang Warjri, Lamphrang Warjri, Wanbor Warjri, Ronald Warjri, Sngewhun Warjri, Wansngewbha Warjri, Kong Regina Warjri, Nangroibha Warjri, Bah Donald Kynsai Warjri bad Niris Warjri.
Nongpoh, Naitung, 23: Namar ka jingbym biang thikna ka Network jong ki ar tylli ki Company kiba ktah ïa ki nongshong shnong kiba pyndonkam ïa ki Mobile Phone lyngba kitei ki Netwrok, ka Seng Samla Tyrso Pyllun ka la dawa syndon na kitei ki Company ba ka dei ban pynbiang thikna ïa ki network jong kitei ki ar tylli ki Company.
Katkum ka kyrwoh ba la phah da u Pynsuk Sten bad u Samla Player Mashli kum ki nongïalam ka Seng Samla Tyrso Pullun, ki la pynpaw ka jingsngewkhia halor kane ka jingbym biang ka network ka Company Airtel bad ka Company Jio, ha kaba bun ki nongshong shnong ki pyndonnkam ïa ki Mobile Phone lyngba kitei ki Network, hynrei ka jingbym biang thikna ka network ka la pynsyrtok ïa ki paidbah Nongshong shnong ban im khlem ka Network ha kaba ka juk mynta jan baroh ki la pyndonkam da ki Mobile Phone.
Ki la pynpaw ruh lada khlem ka Network jan baroh ki kam ki jam ki shah ktah ha kaba ha kane ka juk stad ba mynta ki hap ban pyndonkam da ki Mobile phone bad ruh wat ki kam online, namar tang shu duh network ki paidbah ki la lamwir bad kim ïoh lad shuh ba phone lane pyndonkam ïa kiba bun ki kam ki jam kiba pyndonkam da ka Nerwork.
Shuh shuh, kitei ki samla ki la dawa na kitei ki Company ba ki hap ban pynbiang mardor ïa ka Network da kaba ai por ruh hapoh ka 1 taiew bad lada kitei ki Company kim lah ban pynbiang ïa ka Network kum ki samla kim banse ban shim da kiwei pat ki lad ki lynti na ka bynta ka jingmyntoi jong ki paidbah nongshong shnong, ki la bynrap.
Khliehriat, Naitung, 23: Ki nongïalam bad ki dkhot jong ka Khasi Students Union Narpuh Circle lem bad ki Waheh Shnong jong ka thaiñ Narpuh, ha ka jingialang ba kyrpang ba la pynlong ha hotel Sweet Chile ha Mynkre, ki la ïakren shaphang ka jinglong jingman ka surok national highway ha Narpuh (NH-6) kaba la julor bad sniew shaba palat bad ong ruh ba Ka KSU Narpuh Circle lem bad ki Waheh Shnong na Narpuh kin sa shim ïa ka synjam kaba tyngeh ban leh da ki kam lada ka sorkar bad ka NHAI ki dang leh mynthi ban maramot ïa ka surok NH-6.
La ong ruh ba kin sa leit ruh ban ïakren bad ki heh jong ka NHAI kumjuh ruh bad ki bor sorkar ban dup tip shai ïa ka daw ba balei haduh katne-katne ka jingshah ïuhroit bad jingshah ieh beiñ ka thaiñ ha ki liang baroh, naduh ki surok, ki lynti syngkien bad kiwei kiwei ki kam pynroi ban kyntiew ïa ka thaiñ, khamtam eh ha kaba ïadei bad ka surok.
Ha ka jingïalang, ki la shim ïa ka rai ba hadien ka jingiakynduh bad u Deputy Commissioner ka East Jaiñtia Hills District kumjuh ruh bad ki heh jong ka NHAI, lada ki dang sngap kuman, katei ka kynhun na Narpuh kan sa pyni da ki kam, ki paidbah baroh baroh kiba ïaid lyngba na kane ka surok national highway ki ïohi bad ki sakhi ruh ïa ka jinglong ka surok bad ruh ki ju iakynduh jingeh ha ka ïaid ka ieng khamtam haba lap ka pang ka shitom.
Ha katei ka sngi, ïa ka jingialang la pynïaid da u President KSU Narpuh Circle, u bah K.S Suchiang ha ka jingdonlang ki dkhot bad ki rangbah shnong jong ka thaiñ.
Nongstoiñ, Naitung, 23: Watla ki bor ka sorkar lyngba ka tnad pulit ki la trei shitom bad ïakhun tyngeh ban rat diengkhong ïa ki nongkhaïi drok kiba la pynshong syier ym tang ka imlang sahlang, hynrei haduh mynta ki nongkhaïi ki dang ïohlad ban pynngop ïa ki khynnah bad ki samla ha utei u jingdih pynbuaid.
Dang ha kane ka sngi saitjaiñ la ïoh ban ïakren bad bah S.Myrthong uwei u rangbah na kawei ka shnong ha ki thaiñ Rambrai, ha kaba u la pynpaw ïa ka jingsngew bynñiaw ba utei u jingdih pynbuaid u la sdang ban ïoh rung ha katei ka thaiñ, kaba la buh ïa ki longkmiie long kpa ha ka jingsngew buhkhoh, namar ka jingsheptieng ïoh ba ki khun ki kti jong ki kin ngat ha ka jingshah pynngop ha ki riew shim kabu.
U bah Myrthong u la ong ruh ba ka dei ka sien ba ha katei ka sngi saitjaiñ ka dei ka sien kaba nyngkong eh ba ki nongshong shnong kin lap ba ki la sdang don ki samla kiba pyndonkam ïa utei u jingdih pynbuaid.
Haba ki la lap ki riew rangbah ki la pynlong ïa ka jingïakynduh ba kyrkieh ha kaba ki la khot lang ruh ïa ki katto katne ki samla kiba la sdang ban pyndonkam ïa u drok na ka bynta ban tohkit na ei ki ïoh.
U la ong ruh ba hadien ka jingtohkit kaba bniah bha, kitei ki samla ki la ïathuh ba ki don ki briew kiba la wan rah bad ha kaba nyngkong ki leh jan bha na ka bynta ban pynlong paralok.
Hadien kata ki ai ha ki ba kin pyrshang ban dih khlem da siew dor.
Nalor kata ki la phla ruh ba hadien ba ki la ai ei arsien lai sien ban dih ka la don ka jingkwah, hynrei kitei ki paralok kim ai ei shuh bad ki hap ban siew da ka pisa.
U bah Myrthong u la ong ruh ba namar ka dei ka sien ba nyngkong ki rangbah ki la ong ba kim pat kwah satia ban ïathuh ïa ki kyrteng jong kitei ki samla bad ïa ki lad ba ki nongkhaïi drok ki pynpoi.
Namar ba ki dang pynap shrip ban tip bniah ïa ka por ba ki ïa leit ïa wan bad kynda ki la tip bad pynthikna ïa ka leit ka wan ka jong ki, kin sa pyntip sha ki bor pulit ba kin pynap shrip ban kem ïa ki, namar ki rangbah jong ka thaiñ kim kwah ba utei u jait jingdih pynbuaid un kynrei ha katei ka thaiñ.
Ha kajuh ka por u la ong ruh ba ka por ka la dei ïa ki rangbah shnong, ki sengbhalang, ki samla shnong, ki senglongkmie bad ki paitbah ba kin shim ïa ka jingkitkhlieh ban ïaleh pyrshah bad ban rat diengkhong ïa utei u jait jingdih da kaba kin don ka jingïatreialang kaba jan bha bad ki bor pulit namar lada khlem ka jingïatrei lang yn ym lah ban rat dyngkhong.
U la kyntu ruh ïa baroh ki longkmie longkpa ba kin peit ngor bha ïa ki khun jong ki khamtam ïa kiba dang hapoh arphew snem, namar ba ki dang long kiba ngeit biej bad kiba kwah ban ïalong paralok bad kiwei pat, hynrei lada ki bakla ban jied dei hangta ba ki shah pynngop ha ki kam sniew ba bun rukom.
Mawkyrwat, ‘Naitung, 23: Kum shibynta ba ki khynnah skul ki lah ban tehlakam ïa ki jingshah thoh shah khukor lyngba ki kor ki bor jong ka Internet, ka ophis District Legal Service Authority (DLSA), South West Khasi Hills District ka la ïoh ban pynlong ïa ka prokram ai jingpynshai kumno ban tip halor ka jingsniew lyngba ki Internet bad ki bor Computer ba la tip ruh kum ki ‘Cyber Crime’, ha kaba ïa kane la pynlong ha Mawranglang Presbyterian Secondary School, Mawranglang, South west Khasi Hills District.
Ka kong Nosmi Hahshah, Chief Legal Aid Defence Counsel jong ka District Legal Services Authority (DLSA), South West Khasi Hills District haba kren ha ka jingïakren ba lyngkot ka la kren bad ai jingtip ha ki khynnah skul halor ka ‘Information Technology Act’ bad ka ‘Juvenile Justice Act’ ba kum ki khynnah skul ki dei ba tip bad kumno ban leh nangne shakhmat.
Ha ka jingkren jong ka, ka la ong shuh shuh ba ha kine ki juk ba mynta shibun kiba pynbiej bad ki nongshukor ki dei ki briew ki la pyntbit ïa lade lyngba ki kor Computer ban ïoh ban thok bad ban shukor ïa ki paidbah da kaba ki ki pyndonkam lyngba ki Internet ban pyngnop ïa ki briew.
Ka la ong ruh ba ha kine ki sngi, bun ki briew ki la shah pyngnot ruh wat lyngba ki number phun, ki WhatsApp, ki Facebook, ki apps bapher bapher da kita ki nongshukor ne thok ki da pynbiej ha kita ki nongpyndonkam da kiba bun rukom.
“Don ki briew kiba thok da ki phun ban ong ba ki card ATM jong phi ki la kut, te ka la dei ka por ba phin pynthymmai noh, bad kita ki nongphun kin ong ba phin ïathuh ïa u number card bad ki lah ban pan ruh ïa u Pin Number ban shukor", ong ka kong Hahshah.
Namarkata, ka la kyntu ïa ki khynnah skul ba ïa kiba kum kine wat ïathuh ei ei ruh em halor ki kam ba ïa dei bad ki bank namar ki shukor bad ïa ki PIN Number ruh wat napoh bank ruh kim ju kylli.
Ka la kyntu ruh ba kum ki khynnah skul, ha kum kine ki juk ba mynta ki dei ban long kiba stad ban pyndonkam ïa ki mobile phun lynba ki internet bad ïa ki Computer bad kiar ban ïathuh lut ïa ki jingdonkam shimet khamtam ha kaba ïa dei ki jingdonkam ha ki Bank Account ne ki jaka kynshew pisa ki jong ki, maham ka kong Hahshah.
Ïa ka jingïalang ha kane ka sngi la pynïaid da Principal jong ka Mawranglang Presbyterian Secondary School, u babu B.P Nongsiej, u babu A.Lyngdoh uba la ai ki kyntien pdiang sngewbha bad bud sa ka jingkren khublei na uwei u nongtrei hapoh ka ophis District Legal Service Authority (DLSA), South West Khasi Hills District.
Nongpoh, Naitung 23: Ka Ri Bhoi People’s Council (RBPC) kum kawei na ka seng kaba dang shu dep ban suit ban shor thymmai ha ka them Ri Bhoi ban ai ïa kata ka jingshakri na ka bynta ka bha ka miat bad ka roi ka par ki paidbah ha Ri Bhoi District, nalor shibun ki jingangnud bans hakri na ka bynta ban kyntiew ïa ka dong Ri Bhoi ka la shim ruh ïa ka rai ban ïa khun pyrshah ne ban pynduhjaid halro ka jingkynrei jong u drok kaba la buh jingma na ka bynta ka lawei jong ki khun samla kane ka District.
Kum ban pynkynmaw, ïa kane ka seng la suit la shor da ka kyrteng ba pura ka Ri Bhoi People’s Council (RBPC) ha ka 17 tarik u Naitung 2023 ha Nongpoh, kaba dei ruh ka lyngkhuh sngi ïap ba 188 snem u Syiem Tirot Sing, uba dei u khlawait ka jaid bynriew ba ïa khun pyrshah ïa ki Phareng bad uba la len lade ruh ïa ka jingim na ka bynta ka jinglaitluid ka jaid bynriew na ka jingsynshar donbor ki Phareng (British).
Haba kren ruh ha katei ka sngi kum u Convener kane ka seng bad u ban sa shimti ruh ïa ka lyngkor nongïalam kum u President ka RBPC, u Samla Jason Lennox Nongrum, ha katei ka sngi u la kren maitphang halor shibun ki jingthmu jong ka seng (issue) kiba dang sahteng ha Ri Bhoi bad nalor shibun ki mat kiba u la kren ban ïakhun pyrshah ïa u drok bad kiwei ki kam sniew ka dei ka mat kaba hakhmat eh ba kane seng kan sa shim khia ban ïa khun thma na ka bynta ban pynduhjaid ïa ka jingkhaïi beaiñ ïa u drok.
U la ong ruh ka seng ka shim khia ban phai khmat na ka bynta ban ïakhun thma pyrshah ïa u drok, ka dei namar ba kum ka seng ka la ïohi halor ki jingshah ktah jong kiba bun ki khun samla kiba la ngop ha u drok, ba u drok u pynjot ym tang ïa ki khun samla bad u ktah ruh ïa ka ïing ka sem bad wat ïa ka imlang ka sahlang kaba pyntroiñ ïa ki samla bad wat ïa ka jaid bynriew.
Haba kren halor kane ka jingangnud ka seng ban ïa khun pyrshah ïa u drok uba la bsuh khlieh ym tang ha ki jaka sorkar bad uba la ïoh lad ruh ban rung sha ki shnong nongkyndong, u Bah Jason Lennox Nongrum, u la ong ruh ba ka seng kan shim khia ban trei borbah na ka bynta ban khanglad ïa kane ka jingkhaïi beaiñ ïa u drok khnang ba ki khun samla kin lait na ka jingshah pynjot ha une u drok u ba long u nongshun jong ka imlang ka sahlang.
Shuh shuh, u la kren shai ruh ba ka seng kan sa shim khia ruh ban ïa kren sha ka sorkar jylla ba kan thaw ïa ki lad ki lynti na ka bynta ban ïa khun thma pyrshah ïa une u drok bad na ka liang ka seng ka la dawa ruh na ka sorkar ba ka dei ban buh noh da kita ki Rehabilitation Centre ha Ri Bhoi khnang ban ai ka jingshakri kaba kyrpang na ka bytna kito ki samla kiba la ngop ha u drok bad ruh ban dang lah ban ïalap pyrshah ïa u drok ba kum ki khun samla da lei lei kim dei ban ktah ïa u drok uba long u nongshun jong ki samla bad ka imlang ka sahlang, u la bynrap.
Nongstoiñ, Naitung, 23: Ka seng Hynñiewtrep National Youth Front ha ka sngi saitjaiñ, ka la ïoh ban pynthymmai noh ïa ki nongkitkam jong ka Nongstoiñ pyllun, ha kaba u bah Edward Thangkhiew Assistant General Secretary ka HNYF sengkmie, u la ïoh ban wan ban pyntian smai ïa ki dkhot jong ka, ha ka jingïalang ïa kaba la pynlong ha ophis treikam jong seng kaba don ha sor Nongstoiñ.
Ki dkhot kiba thymmai jong ka HNYF Nongstoiñ Pyllun na ka bynta ka samoi treikam 2023 haduh 2026, ki kynthup ïa u bah Phaskal Nongrum kum u president, Tibarwell Marweiñ General Secretary, Charlie Mawlieh kum u finance bad kiwei kiwei.
Ha katei ka jingïalang la ïadonlang ruh u bah B.Marbaniang President rangbah ka HNYF WKHD, bah T.Swer bad la pynïaid ïa katei ka jingïalang da u bah Smalling Nongsiang Vice President HNYF WKHD.U bah Edward Thangkhiew haba ai jingkren kum u kongsan, u la ïathuh ba ïa ka seng HNYF la seng da ka seng HNLC naduh u snem 1996, ban trei na ka bynta ka jaidbynriew ha kaba paw pyrthei bad ba ki Khasi haduh mynta kim pat dei ki nong India kiba pura hynrei la shu leh donbor ïa ka jaidbynriew.
“Ka tynrai ban ïaleh pyrshah ïa ki mynder ka mih na u Wickliffe Syiem u ba dei u Syiem khynnah ka Hima Nongstoiñ, la bud ïa ki dienjat da ka seng HNLC bud pat sa ka HNYF", ong utei u rangbah ha katei ka sngi pyntian smai ïa ki dkhot ka HNYF Nongstoiñ Pyllun.
Khliehriat, Naitung, 22: U General Secretary ka Voice of the People’s Party (VPP), Dr.Ricky AJ Syngkon ha ka sngi Saitjain u la ong ba ka pisa ka dei tang ka shakri bad kam lah satia ban long ka kynrad ïa u briew naba dei ma u uba shna ïa ka.
Ïa kane u lakren ha ka jingïalang paidbah ba la pynlong da ka VPP ha Khliehriat ha ryngkat ka jingdonlang u President Rangbah ka Party, Bah Ardent Miller Basaïawmoit nalor kiwei kiwei ki nongïalam ba rangbah ka party.
“Kumno ïa ka pisa ba shna hi da u briew, ka kot kan long kynrad ïa u briew, ngi hap ban sngewthuh ba ngi bat ma ngi ïa ka jinglong kynrad.
Balei ka VPP ka mih, ha u snem 2020-2021 ngi la ïa shong ïa pyrkhat bad haba peit ïa ka jinglong jingman ka jylla ngi ïohi ïa ki kaiphod kiba pyni ïa ka dur, ka dar jong ka jinglong ka jylla jong ngi, kat shaba ngi phai ngi la hiar, ngi la hiar ha ka khuid ka suba, hiar ha ka khaïi ka pateng, hiar ha ka jingnang jingstad, kumjuh ruh haba phai sha ka koit ka khiah, ka rep ka riang bad kiba bun ki liang ka la hiar sha trai.
," u la bynrap shuh shuh.
Nalorkata, u la buh jingkylli ruh ba um tip shuh kaei kaba la jia ïa ka jylla ha kine ki sanphew snem.
“Ah lada ki briew jong ngi kin sngewthuh ïa kata ka dor jong ka synshar khadar kaba beit kaba khuid ka jylla jong ngi ka la kylla dur da kumwei pat.
Kum ka party, ngi sngewthuh ba ka synshar ka khadar ka dei ka kam kaba kyntang, ka dei kaba la buh beit buh ryntih da u Blei naduh ki por ka hima Israel, ki syiem kiba kohnguh ïa u Blei, kum ha ka por jong u Moses uba ïalam ïa ki khun Isreal, te haba don ki nongsynshar kiba shakri ïa u Blei ka ri Isreal ka dei ka ri kaba dap ki jingkyrkhu.
"Shuh shuh u la ïathuh ruh ba ha ka por ba ki sdang ïa ka party, ki la pyrkhat ba kam long satia kaba suk ban pynkylla ïa ka synshar khadar.
“Hynrei ngi kum ka party ngi sngewthuh ba haba ngi phai khmat sha u Blei ym don kaba eh, dei u Blei u ban ïaleh na ka bynta jong ngi, naduh ba sdang ka party ngi ïohi ïa ka ksang kti jong u Blei kaba la ïalam ïa ngi, kumta ngi la mih shakmat ban kren shaphang ka synshar khadar kaba khuid ba kyntang.
Ngam artatien ba u Blei un ïarap ban wanrah ïa ka synshar khadar kaba khuid bad ïa kane ka kam synshar ka shong ha phi ki paidbah.
"Nalorkata, u ong ruh ba ki sngewnguh ïa u Blei uba la sei ai ka VPP, ka party kaba ieng na ka bynta ka ri bad ka jaidbynriew na ka bynta ka jylla da ka thong ban kyntiew pat ïa ka nam ka burom jong ka ri kaba baroh ki ju sngew sarong ha ki por ba la leit noh.
U ong ruh ba ki don ka jingkyrmen na ka bynta ka pateng ka ban wan namar ki kwah ban ïalam ïa ka ri ka jaitbynriew sha ka lawei ba phyrnai da ka lynti ka hok bad kaba shisha, kaba don ka jingkyrmen bad don ka jingshngaiñ.
Shillong, Naitung, 23: Khnang ban kyntiew ïa ki karkhana pynmih phlim ha ka jylla u Myntri Rangbah u Conrad K Sangma myn ha ka Sngi Thohdieng u la ong ba ka sorkar kan tei da ki cinema hall ha man la ki district bad ka thong ka long ban pyndep ha man la ki district hapoh kane ka samoi san snem.
U la pynpaw ïa kane haba kren haka por ba pyllait ïa ka phlim “ Rapture" ba la pynmih da u Dominic Sangma bad kaba la rung ruh ban shah bishar bniah ha ka film festival ka ban long ha Switzerland.
“Ngi kitbok bad kyrmen ba kane ka phim jongu Dominic kan jop ha ka kyrdan ban bishar bniah ïa ka bad na ka liang ka sorkar ka kloi ban ai kano kano ka jingïarap lada donkam ha kano kano ka por" ong u Myntri Rangbah.
Haba pynpaw ba u Dominic un long uwei u nongai mynsiem ïa kiwei ki para nongthaw phlim ha ka jylla , u Myntri Rangbah u la ong “ Lada ki briew kum u Dominic ki ïoh jingithuh hakhmat ka pyrthei namar ka jingtrei shitom nga ai mynsiem ïa kiwei ki nongthaw phlim ruh ba kin bud ïa kane ka nuksa".
U la ïathuh ba ka sorkar mynta ka dang pynkhreh ïa ka polisi ban kyntiew ïa ki phlim ha ka jylla, u la ong shuh shuh “ Nga la dep pynbna ha ka mang tyngka ba ngin ai jingïarap ïa ki nongpynmih phlim na ka jylla khnang ba kin lah ban pynmih ïa ki phlim kiba itynnad bad lada ki donkam da ki kor ki bor ruh ngin thaw lad ban ïarap ïa ki".
Nalor kata ngi la rai ruh ba ïa ki phlim festival yn ïai pynlong ha kane ka jylla khnang ba kan long kum ka jingai mynsiem bad pynshlur ïa ki nongthaw phlim na ka jylla ba kin tip bniah bha namar kane ka karkhana phlim ha kane ka jylla ruh ka dang biang bha wat lada ngim pat lah ban da sngewthuh haduh katno kan ïarap ban ai kam ai jam ïa ki khun samla, ong u Myntri Rangbah.
Shillong, Naitung 23 : Ka Voice of the People Party (VPP) mynta ka Sngi U Blei ka la ther tyngeh ïa ka sorkar jylla ba ka sngap jar halor ka rai jong u Vice Chancellor ka NEHU ban pyntreikam noh ïa ka National Education Policy (NEP) 2020.
Nalor kane ka dawa ruh na u Myntri Rangbah u Conrad K Sangma ban weng noh ïa u Myntri ka tnad pule puthi u Rakkam A Sangma namar um lah ban peit bad ïalam ïa ka tnad pule puthi.
“ Ka jingsngap jar jongka sorkar halor kane ka rai jong u VC ka NEHU ban pyntreikam ïa ka NEP 2020 ka la pynbitar ïa baroh.
Kaei kaba pynlong ïa ka sorkar jylla ban sngap jar halor kane ka jingrai leh donbor u VC ka NEHU, kylli u Vice President ka VPP u Dr Kara H Shen.
U la pynpaw ba ki paid nongshong shnong ka jylla ki kwah ban ïoh ka jingpynshai na u Myntri Rangbah ne na u Myntri ka tnad pule puthi.
U Bah Shen u la kynnoh ruh ba kumba ka paw une u myntri ka tnad pule puthi imat um lah ban peit bad ïalam ïa k a tnad pule puthi bad dawa ba u myntri rangbah u la dei ban buh da kiba lah ban peit ïa kane ka tnad.
“ Ka lawei jong ki khun ki kti jong ngi kam lah ban long ne ban pynkitkhlieh da u briew u bym lah ban pynïaid ïa ka tnad ne ban synshar ïa ka tnad pule puthi" ong u bah Shen.
Ha kaba pynpaw ka jingbym hun ïa kane ka sorkar MDA u la banjur ïa u myntri rangbah ban kham pynduna ka jingkren bad trei da ka kam.
U la pynkynmaw ba ha u Nailur 2020 mar ïa pynbna ka kynhun myntri ba la mynjur ïa ka NEP 2020 u myntri rangbah u dei uba nyngkong eh ban pynbna ba ka sorkar kan pyntreikam ïa kane ka policy.
Khlem da pyrkhat jngai u myntri rangbah u khlem phah pynkhreh kumno ban pyntreikam ïa ka policy khamtam ha ki klass kiba kham shalor.
Ka long ka jinglehraiñ ba haba ka NEHU ka pynbna ba baroh ki jingpynrung Class sha ki Undergraduate jong ki College ha Meghalaya ki hap ban ïaleh ïa ka eksamin CUET ba la pynïaid da ka National Testing Agency ha kaba ka sorkar jylla ka hap ban leit nguh leit dem ïa ka sorkar pdeng ban pyllait ïa ka jylla Meghalayaq na kane ka test.
Shuh shuh ki samla pule ha ka jylla ki duh noh ïa ka jingthrang jongki ban ïai bteng ïa ki jingpule ha ki Post Graduation tang namar bym don ki testing centre ha ka jylla.
U la pynkynmaw ba dang ha ka 1 tarik u Jylliew 2023 u myntri ka tnad pule puthi u Rakkam u la pynbna ba ka jylla kam pat lah ban pyntreikam ïa ka NEP 2020 ha ki college na ka bynta u snem 2023-24.
U la kylli, kaei ka daw bah ba la pynlong ïa ka jylla ban rai pyntreikam noh ïa ka NEP tang hapoh arbnai hadien ba la dep kren u myntri ba ym pat lah ban pyntreikam.
Kiei ki lad ki lynti ba ka sorkar ka la shim ban pynlong ïa ki College ban pynkhreh ban pyntreikam ïa ka policy.
Hato u Myntri ka tnad pule puthi u duna bad tlot haduh katne ba u VC ka NEHU un ïoh leh donbor halor ka rai jong ka sorkar jylla kumba la kren da u myntri ka tnad pule puthi.
U la kylli shuh shuh Hato ka sorkar jylla ka tieng thot thot haduh katne ban pynsngewsih ïa u VC ka NEHU bad ïa kita ki heh saiñ pyrthei na Delhi? Kiei ki jingpynkhreh ka sorkar ban pynbit pynbiang khamtam halor ka jingkiewdor nadong shadong da ka jingpyntreikam ïa ka NEP.Hatp ka sorkar jylla ka la tip ba lada pyntreikam ïa ka NEP khlem da pynkhreh janai kan pynpep skul ïa kiba bun ki samla pule nalor ba ka jylla Meghalaya ka long kaba duk tasam.
Ka VPP ka dawa ba ka NEHU ka dei ban ïamir jingmut bha bad baroh kiba ïadon bynta shwa ba kan shim ïa ka rai ban pyntreikam ïa ka NEP.Namar ym lah ban pdiang da lei lei ruh ban shu pyntreikam jubor bad leh donbor ïa kane ka policy.
Shillong Naitung 23: Ka Synjuk Ki Kynthei Katholik, Shillong Archdiocese (SKKSA) da ka jingsngewkhia mynsiem, ka pynrem jur halor ka jingjia ha Manipur, ha kaba ïa ki riewkynthei lah leh bym kheiñ briew bad lah sloit ïa ka burom jong ki da kaba pynïaid lyngkhuit bad leh be-i-jot da ki riewbymman.
Ka Synjuk ka la pynlong ïa ka jingïalang ba kyrkieh ha ka 22 tarik u Naitung 2023 ban duwai kyrpang na ka bynta kito ki riewkynthei kiba la shah ktah ha ki riewbymman.
“Ngi dawa ïa ka Sorkar Kmie bad ka Sorkar Jylla Manipur ba kin shimkhia halor jong kane ka kam, ban pynshitom jur ïa kito ki riewthrang snam katkum ba shong ka aiñ namar kane ka jingjia ha Manipur ïa ki kynthei ka la pynsuhjer bad pynlehraiñ ïa ka ri India hi baroh kawei, bunsien ki kynthei hi ki kylla long ki sohpdung ha ka ri jongngi" la pynpaw ki nongïalam ka Synjuk haka kyrwoh khubor.
Ka Synjuk ka la ong ruh ba dei ban kynmaw ba ki kynthei ki long ka bor bad jingim jong ka Ri, wat nym niewbeiñ ïa ki bad wat nym pynsah dak ïong ha ka jingmut jingpyrkhat jong ki kynthei.
Shillong, Naitung, 23: Ka Synjuk Ki Nongsynshar Shnong Ka Bri U Hynniewtrep (SNSBH), kaba long ka kynhun jong ki khlieh nongsynshar shnong ha ka sngi U Blei ka la dawa ïa ka Sorkar Pdeng ban pynjari da ka President’s Rule ha Manipur khnang ban wanrah biang ïa ka shongsuk shongsaiñ.
Ha ka shithi ba la phah sha u Myntri Rangbahduh ka ri Narendra Modi, u general secretary jong ka SNSBH u Bah RL Blah u la ong, “dei ban pynjari da ka Presidents Rule ha Manipur khnang ban wanrah biang ïa ka shongsuk shongsaiñ bad ba ka Sorkar kan ïoh biang ïa ka jingshahniah.
"“Hadien ba la pynjari ïa ka jingsynshar President, dei ban pynlong ïa ka jingtohkit ban lap ïa kiba donkti ban kynshoit bad kiba pynkhih thma halor kane ka jingjia.
Ïa kine ki briew dei ban pynshitom katkum ki kyndon jong ka aiñ," u la ong.
U Bah Blah u la ong ba ka Sorkar ka dei ban siew bailutksan sha baroh ki lanot jong ki jaidbynriew khnang ba kin dup lah ban tei thymmai biang ïa ki jingjulor.
“Donkam ban phah ïa ka kynhun ka bym ïashah liang bad ka bym don bynta eiei bad kano kano ka seng saiñ pyrthei lane kano kano ka jingtuklar khnang ba yn dup lah ban wanrah ïa ka jingïasuk ha ka jylla Manipur," ula ong.
Haba pynpaw ba ka ka pyrshah jur ïa ki kam bymman ba la leh pyrshah ïa ki kynthei ha Manipur, u Bah Blah u la ong, “ha Manipur ka la pluh ha ka por ba phi la long kum u Myntri Rangbahduh jong ka ri India.
Ngi hap ban ong ka jingjia namarba hi la pyni ïa ka jinglah jong phi ha kiba bun ki liang bad kum katkum ka bor jong phi ka la pynngeit ïa ngi ba ka jingïakynad ha Manipur kan kut tang lada phi leh ïa kata.
".
Shillong, Naitung, 23: Ka Employment Monitoring Cell jong ka Khasi Students’Union (KSU) ha ka sngi Palei ka la phah da ka dorkhas sha u Myntri Rangbah ka Jylla Conrad Kongkal Sangma ban pynbeit mardor halor ka thungkam thungjam ha Post Office na bynta ka post Gram Dak Sevak (GDS), Asst.Branch Post Master (ABPM) vad Branch Post Master (BPM).
Ha ka dorkhas ba la soi da u Chairman jong ka Employment Monitoring Cell u Bah Rueben Najiar bad u Secretary u Bah Manly Nongpluh, ka seng ka la kam ba ha ka jingwad bniah ka la lap ba manla ka por ba ju lait ki kam ha Post Office, kiba bun ki dei hi ki bar jylla kiba ïohkam namarba ki kyndon ban ïohkam ki long kiba dei ba nang ïa ka ktien Phareng bad Hindi bad kane ka long kawei na ki daw kaba long diengpynkiang ïa ki paidbah jong ka jylla.
“Watla na ka liang Seng ka la kyntu ïa ki bor pynïaid halor kane bad u Myntri Rangbah u la thoh sha ka Ministry of Communication, ka Sorkar Pdeng halor kane ka bynta bad yn sa pynrung ïa ka ktien Khasi bad Garo.
Hynrei ka Seng ka lap ba kane kam shym la ïarap namar ba ym pat weng ïa ka ktien Phareng bad Hindi bad bun ki bar jylla ki ïoh beit ban aplai bad ka jingïoh marks kham bun ha ka Matric ka pynlong ïa ki ban shah jied ha ka Merit List bad kane kam ïahap satia ban shu jied tang da da kaba pynshong nongrim na ka Merit List khlem pynshong nongrim pat ïa kiwei ki bynta," la ong ka seng.
“Na ka liang ka Seng ka ïaiban ba kine ki Post dei beit ban ïoh da ki trai jylla namarba ka kam kan kham suk ha kaba ïadei bad ka ktien ka thylliej bad ka jingtip ki jaka bad ki briew kiba wan nabar kin eh bad pyntyllun ïa ka kam," la ïai ban ka seng.
“Ka Seng ka dawa ïa u Myntri Rangbah ka Jylla ba u dei ban pynbeit ïa kane ka kam bad ba dei ban weng noh ïa ka ktien Phareng bad Hindi bad ba dei ban pynrung tang ïa ka ktien Khasi bad Garo khnang ba ki trai jylla kin ïohkam ïohjam ha Post office," la dawa ka Seng.
Shillong, Naitung, 23 : U Myntri Rangbah ka Jylla u Conrad K.Sangma ha ka sngi Thohdieng u la ong ba ka jingtyrwa jong ka shnong Baikam yn sa ïakren biang ha ka jingïakren pynbeit pud hapdeng ka Regional Committee jong ka Jylla Meghalaya bad ka Assam.
“Ngi la ïakren ïa kane bad ka Assam bad ngin sa pynsngew ïa kane ka jingtyrwa ha ka jingïalang,"la ong u Sangma ha ka jingïakren bad ki lad pathai khubor haba jubab ïa ka jingkyrpad jong ki paidbah ka shnong Baikam ban don hapoh u pud u sam jong ka Meghalaya.
U Myntri Rangbah u la pyntip ba ïa kane ka kam yn sa rah da u Symbud Myntri Rangbah Bah Sniawbhalang Dhar uba dei ruh u Chairman jong ka Regional Committee.
Dang shen mynta ka taiew, u Bah Dhar u la pyntip ba la bthah ïa u Deputy Commissioners jong ka East Jaiñtia Hills bad ka Cachar District ban leit sorjamin ïa ka shnong Baikam bad ban phah ïa ka kaiphod sha ki Regional Committee jong ka Jylla Meghalaya bad ka Assam.
Ïa kane ka rai la shim ha ka jingïalang kaba la long dang shen ha ka shnong Umkiang, hapdeng ki nongmihkhmat na ka jylla Meghalaya bad Assam ban ïathir ïatai halor ki jingïapynbeit pud.
“Baroh arngut ki Deputy Commisisoner jong ka East Jaiñtia Hills bad ka Cachar kin sa leit sorjamin bad kin sa phah ïa ka kaiphod sha ki dkhot ka Regional Committee jong ka Meghalaya bad Assam.
Hadien kata, ngin sa phah ïa ka kaiphod sha ki Sorkar Jylla bad sha ki arngut ki Myntri Rangbah ban shim rai halor kane ka kam," u la ong.
Katkum ka jingong jong u, ka shnong Baikam village (kaba hap hapoh ka Ratacherra Sector) ka don kumba 37 tylli ki rympei ing kiba dei ki Khasi-Pnar bad ïa mynta kane ka shnong ka hap sha ka jylla Assam.
Shillong, Naitung 23 : Ka Hynniewtrep Youth Council (HYC) ka la dawa na ka sorkar jylla ba kam dei satia ba kan kyrkieh ban pdiang bad pyntreikam ïa ka National Education Policy (NEP) 2020 kaba thymmai ha ka jylla.
Ka Council ka la ong ruh ba ki la thoh ruh sha ka tnad pule puthi ka sorkar jylla pyrshah ïa ka jingthmu jong u Vice Chancellor jong ka skulbah NEHU ban ïaid shakhmat ban pyntreikam ïa ka NEP, 2020 ha ki jaka pule kiba don ha ka jylla naduh kane ka samoi 2023.
“Ka Council ka pynpaw ba kum kitei ki rai ba shim da u Vice Chancellor jong ka skulbah NEHU ban pyntreikam ïa ka NEP 2020 ha ki college ba pynïasoh bad ka NEHU ha kajylla khlem da syllok lang lane pan jingmut lang na ki jaka pule kan long pyrshah pynban ïa ka thong bad ka jingthmu jong ka NEP 2020," ong u Education Secretary ka HYC, Bah Enlang Sawian haba kren ha kane ka Sngi U Blei.
Shuh shuh u ong ruh ba ka Council kam dei ba ka pyrshah ïa ka jingpyntreikam ïa ka NEP 2020 namar ki ïohi ba ka thong jong ka, ka long na ka bynta ban pynkylla ïa ka pule puthi.
“Hynrei, naba bun ki jaka pule ha ka jylla kim pat da biang ïa ki jaka pule bad ruh kiwei ki jingdonkam ba bun, nangta ka jingbym pat syllok lang ïa baroh la ka long naduh ki paidbah, ka sorkar jylla, ki kmie ki kpa, ki nonghikai, ki samla pule kumta yn ym lah ban kot sha ka thong jong katei ka Policy," u la ong.
Kumta, na ka liang ka Council ka dawa ba ka tnad pule puthi jong ka sorkar jylla ba kadei ban bishar bniah biang bad kam dei satia ban leh kyrkieh ban pdiang bad pyntreikam ïa katei ka NEP ba thymmai ha ka jylla," u la bynrap biang.
Shillong, Naitung, 22: Ka jingpynslem jong ki bor ka NEIGRIHMS Hospital haduh kumba saw kynta eiei ban ai jingsumar ïa uwei u samla bar jylla uba la tip kyrteng kum u Suraj Prasad Gupta, 22 snem, ba sah ha Rilbong, Shillong uba la mynsaw ha ka jingjia aksiden ha Umïam ha ka sngi U Blei ha ka por kumba 11 baje mynstep, ka la pynkhie bitar ïa ki paralok jong u bad ïa ki bahaïing hasem jong u kat haduh ba ki la hap ban ïapynibor bad ki nongap pahara jong kane ka Hospital.
Ha ka jingïakren bad u nonglum khubor, ki paralok jong u Suraj Prasad Gupta ki la kynnoh ba ki nongsumar jong kane ka Hospital kim shym la ai jingsumar kyrkieh ïa u Suraj naduh ba la pynpoi ïa u ha NEIGRIHMS Hospital ha ka por kumba 11:30 baje mynstep haduh ka por 3 baje nohphai sngi.
Ki la kynnoh shuh shuh ba ki nongai jingsumar jong kane ka Hospital ki la shu ieh beit kumto haduh saw kynta watla une u samla u la don hapdeng ka jingphlei snam na ka jingjia aksiden hadien ba ki Nurse jong ka Hospital ki la kam ba ym don doktor.
Ha ka video ba la ring hi da ki paralok jong u Suraj ïa kiba la ai sha u nonglum khubor, la ïohi ba ki bahaing hasem bad ki paralok u Gupta ki la khie bitar bad pyrshang ban ïa nia bad pynibor bad ki nongap pahara hakhmat ka Emergency Room jong ka hospital.
Ha ka khubor kaba mih ha ki katto katne ki kot khubor bad kiwei pat ki lad pathai khubor U Bah Ronnie V Lyngdoh u nongïalam ka liang pyrshah ha ka Dorbar Thaw-aiñ bad uba dei na ka seng Congress u la kynthoh ba ka jingkiew ka jingduk ha ka jylla Meghalaya ha kaba ka la long kaba ar na sha tdong (ka jylla kaba duk tam ka dei ka Bihar), ka dei na ka daw ki daw kiba bun.
ïa kane ka jingkheiñ (survey) la leh da ka NITI Aayog kaba dei ban peit pyrman ïa ka ïoh ka kot bad ka jinglong jingman ha ki jylla baroh.
U Bah Ronnie Lyngdoh u la kdew kti ïa ki politishan, ki babu sorkar (bureaucrat) ïa ki nongïalam niam, ïa ki briew ka jylla hi bad ïa ki lad pathai khubor.
U Bah Ronnie u ong ba ki briew ki jied ïa ki nongthaw-aiñ ki bym shonghok ban kit ïa ka lyngkor kaba khia kum ki MLA kiba dei ban long kiba ïohi jngai bad kiba pynlut por ha ka ban thaw ïa ki skim ki ban ïarap ïa ki paidbah khamtam ban thaw ïa ki lad ïoh kam ïoh jam.
Hynrei ha kine ki 50 snem ba la leit ngim ïohi shisha ïa kum uta u nongïalam u ban shakri shuwa ïa ki paidbah ban ïa kaba pynbit pynbiang shuwa ïalade bad ïa la ka ïing ka sem.
Utei u rangbah u la kdew kti ruh ïa ki babu sorkar kiba u ong ba ki kheiñ sting palat ïa la ka kam bad ba ki long ruh kiba suki ban pyndep ïa la ka kamram.
ïa ki nongïalam niam u ong ba kim pynshai bad pynsgewthuh ïa ki paidbah ïa kum kino ki seng politiks bad ïa kum kino ki nongthaw-aiñ dei ban jied.
Nalor kata U Bah Ronnie u la kynnoh ruh ïa ki paidbah nongjied ba ki kmen toh-hoh ïa ka pisa bad kim bishar bha ïano ba ki jied ban long nongïalam ïa ki ha ki san snem ki ban wan.
Khatduh eh U Bah Ronnie u la kynnoh ruh ïa ki lad pathai khubor (media) hana ba kim pynshai bha ïa ki paidbah kumno ba kin jied ïa ki nongsynshar bad ruh ba kim kdew ïa ki jingbakla jingduna jong ki sorkar na ka por sha ka por.
Kane ka jingkynnoh ka long kaba sngewphylla namar kat ba lah ban sngewthuh, mangi kiba dei shibynta jong ka media ngi ïa ksaid miet la bad sngi ban wad jingtip ïa ki kam bamsap hapoh ka sorkar bad ban pynmih paidbah ïa kita na kawei ka sngi sha kawei pat.
Ka kamram ka media ka long ban pynmih paidbah ïa ki jingduna ha ka synshar khadar, ban kdew lang bad ki sabut ïa ki jingbamsap ha ki tnad sorkar bapher bapher.
Lada ym dei ba ka media ka pynmih ïa kine baroh hato ki paidbah kin tip hi shaphang kita ki kam tuh kam thiem hapoh ka sorkar.
Ki kotkhubor baroh bad ki channel YouTube bapher bapher ruh ki kdew ïa ki jingdkoh ha ka jingtrei kam ka sorkar.
Te sa katno pat ki lah ban leh.
Ka kamram jong ka media ka long ban wanrah ïa kine baroh ki khubor hakhmat ki paidbah.
Dei ki paidbah bad khamatam eh kita ki seng bhalang kiba dei ban shim khia ïa kine kiei kiei baroh ki jingdkoh trei kam ka sorkar bad ban pynbor ïa ka sorkar ba kan pynbeit ïa kita ki jingduna baroh.
Ki nongthoh khubor kim lah ban leit ruh sa sha ïingbishar ban leit rah ïa kita ki jingleh palat jong ka sorkar.
Dei ki paidbah kiba don ka jingkitkhlieh kiba dei ban leh ïa kita ki Public Interest Litigation (PIL) lane ka jingmudui hakhmat ka ïing bishar halor kiei kiei kiba ktah ïa ki paidbah na ka daw ka jingtlot ha ka synshar khadar.
Don katto katne ki riew shimet kiba sngew khia ïa ka jinglong bih ka lyer ha ki jaka ba la seng ïa kita ki karkhana coke ha kylleng ki district ba mih u dewiong.
Dei namar ba don katto katne kiba leit ujor ha ka ïingbishar ba ka sa mih kata ka order ba dei ban pynkhyllem noh ïa kito ki mot kiba mih tdem pum shi pum ha West Khasi Hills bad East Jaintia Hills.
Ngi dei ban sngewnguh ïa kum kito ki briew kiba shim khia ïa ki kam bhalang.
Kaba nga kwah ban kylli ïa U Bah Ronnie ka long kane- hato kam dei ka kamram jong kita ki MLA kiba shong ha ka liang pyrshah ban tih lut shaphang ki kam bamsap baroh? Ka seng Congress hato ka lah ju leit ujor sha ïing bishar halor ka jingtih be-aiñ ïa u dewiong hadien ba la khang ïa kata naduh u April 2014? Lada ka seng Congress kam shym leh ïa kata, ka dei ban jubab balei ba ym shym leh.
Ka jingduk ha ka jylla Meghalaya ka dei na ka daw ba lah bun palat ki khun ha man la ka ïing ka sem katba ka jingïoh pat ka sah kumjuh.
Ym ju long satia ban kren ïa ki longkmie jong ngi kumno ban pynjlan khun namar ki ong ba ka Balang kam shah.
Hato ka Balang ka ïarap ban pynheh pynsan ïa ki khun ki kti kiba shu kha iwei hadien iwei? Toi ki Balang ki dei ban pyndonkam ïa ki seng kynthei jong ki ban batai lem ïa ki longkmie kiba kham duna ka jingsngewthuh ba lada bun khun palat ka jingduk ka ap ban klun ïa ki.
Ynda la bun than eh ki khun ym lah shuh ban pyndap pynbiang ïa ka bam ka dih, ka kup ka sem, ynnai ïa ong ïa ka pule -puthi.
Bunsien kane ka pap ka hiar pateng la pateng.
Ka khynnah kaba dang 12 ne 13 snem ka rta ka pep skul noh bym lah kyrshah shuh na ïing ne ba ym lah ban pass ha ka eksamin.
Mar ïa pep skul tang katto katne por ka la ïoh briew noh bad sdang ban ïoh khun iwei hadien iwei.
ïa kane ngi ïohi bha ha ki nongkyndong.
Lada ngi lah ban bat ïa ki khun samla kynthei bad shynrang haduh Klas 10 lehse ka jingïohkhun khynnah kan jin da la duna shibun.
Ha ka jingpeit kiba bun, dei kane ka jingbun khun eh kaba wanrah ïa ka jingduk ha kane ka jylla ha kaba ki jait kam ki duna.
Haduh mynta ki briew ki dang ap hi tang ïa ka kam sorkar.
Ka por ka la poi ba ki nongthaw aiñ ruh kin da ngam kham jylliew ha kino ki jingeh jingshon kiba ka jylla Meghalaya ka shem.
Kam myntoi ban shu kynnoh tang ïa kiwei na ka bynta ki jingdkoh kiba mih ha ka imlang sahlang bad ka synshar khadar.
Shillong, Naitung 23 : Hato don kiba shim kabu ban pynpulom ïa ka jingkren ïasuk ne dei ba leh hi ka seng Hynniewtrep National Liberation Council (HNLC) ban dawa pisa na ki heh saipan ne ki nongkhaïi heh spah ha ka jylla ka long ka jingkylli kaba khraw eh hakhmat jong baroh, namar dang ha kine ki khyndiat sngi kiba bun ki heh spah hangne ha ri lum Khasi bad Jaintia la kynnoh ba ki la ïoh pdiang ïa ki shithi dawa pisa ha ka kyrteng ka seng HNLC.Kane ka la jia ha ka por ba ka jingkren ïasuk hapdeng ka seng HNLC- ka sorkar pdeng bad ka sorkar jylla ka dang ïaid shakhmat mynta.
ïa kane ka shithi la soi bad phah da u M.Rynjah uba kam ba u dei u Finance Secretary ka seng lane da u Synshar Khymdeit uba kam ba u dei u Area Collector jongka seng uba peit ïa kane ka East Khasi Hills bad Ri Bhoi.
Kiba ïoh pdiang ïa kine ki shithi dawa pisa ki dei naduh ki nongkhaïi bar jylla bad ki trai jylla ruh bad la pynpaw ba ka dei ruh ka khajna (Income Tax) ba dei ban siew sha ka seng na ka bynta une u snem 2023.
Ha katei ka shithi ba la phah la pynpaw “Ka tnad Finance jongka seng HNLC ka la ïoh jingtip bha halor ka kamai kajih jong phi bad katno ka jingdon spah jongphi kumta ka seng ka la hap ban lum ïa ka Income Tax na ka jingïoh jongphi".
Ym tang katta ha ka shithi la byrngem ba ka seng kan ym shim ka jingkitkhlieh lada jia ei ei ïa kito ki bym siew ïa kane ka jingdawa ïa kaba yn leh da ki shipai jongka.
Ka jingdawa ka long hapdeng ka 15 haduh 80 lak tyngka bad la maham ruh ha katei ka shithi ba ym bit da lei lei ruh ban pyntip sha ki pulit.
La ïathuh ba da ki phew ngut ki nongkhaïi ki la ïoh pdiang ïa kane ka shithi ha kine ki khyndiat bnai ba la dep.
Lada dei ba leh ka seng HNLC kumno pat kan wan sha ka miej jingïakren ka long ka jingkylli jong kiba bun ba la ïoh pdiang ïa kane ka jingdawa pisa.
Namar ha ka jingïakren kawei na ki kyndon ba ka seng HNLC ka la dawa ka long ban map lut ïa baroh ki jingshah pynngat kyndon aiñ jong ki dkhot bad nongïalam ka seng khnang ba ka jingïakren kan ïaid beit shakhmat.
ïa kane ka mat ka seng ka la pynpaw ha ka jingïakren bad ka sorkar pdeng bad sorkar jylla ha ka 24 tarik Jylliew 2023.
Dang ha ka 20 tarik mynta u bnai pat u Myntri Rangbah u Conrad K Sangma u dang ong ba ka sorkar kan bishar sani ïa kine ki jingdawa jongka seng HNLC ban map lut ïa baroh ki jingshah pynngat kyndon aiñ ki nongïalam bad dkhot jongka seng.
“ Kiei kiba lah ban leh ha ka bor jongka sorkar jylla ngin bishar bniah katba lah namar ka don ka jingkwah ban poi noh sha kaba seisoh ka jingïakren tangba ha ka juh ka por ka long kaba eh bha namar kane ka kam kam shong tang ha ka bor jongka sorkar jylla hynrei ka sorkar pdeng lyngba ka tnad kam pohiing ka don bynta lang ha kane ka jingkren ïasuk bad kumta hap ban ïoh ka jingïamynjur lang.
Hynrei kumba nga ju ong ba ngin pynïaid shakhmat ïa ka kam ban ïohi ïa ki jingseisoh namar ngi kwah ban poi sha ka jingïasngewthuh jingmut bad jingshongsuk shongsaiñ ka ban ïaineh shitra.
Hooid na ka liang ka sorkar jylla ka shim khia bha ïa ka kam ban poi sha ka thong bad ngin pyrshang katba lah na ka liang jong ngi ban ïakren bad ïa pynbeit bad ka tnad kam pohïing ka sorkar pdeng khnang ba da ka jingïamynjur lang yn shim ïa ka rai" ong u Myntri Rangbah.
Shillong, Naitung, 22: Da ki phew spah ngut ki jaidbynriew Kuki, Zo, Vaiphei kiba sah ha kane ka nongbah Shillong bad kynthup ïa kiba la wan phetrieh sha kane ka jylla Meghalaya ki la dawa ïa ka Sorkar Pdeng bad ka Sorkar Manipur ban wanrah biang ïa ka shongsuk shongsaiñ hapdeng ki jaidbynriew Kuki bad ki jaidbynriew Meitei ha ka Jylla Manipur.
Ha ka jingïalum paidbah ha Don Bosco Square, Laitumkhrah, Shillong, la sakhi ïa ki jaidbynriew Kuki, Zo, Vaiphei ryngkat bad ka riam iong bad la ki mombati ha la ki kti ki la pyrta, “ngi dawa ïa ka jingsuk ha Manipur’ bad rah ruh ïa ki plakad ba la thoh ïa ki kyntien pynrem ïa ki Meitei, ïa ka Sorkar Manipur bad ka Sorkar Pdeng bad kynthup ki kyntien sngewlem ïa ki Kuki kiba la shah pynïap bad mad ïa ki jingshah pyntyrha har rukom.
La sakhi ruh ïa ki trai jylla Khasi bad kiwei kiwei ki jaidbynriew kiba wan synran lang ha kane ka jingïalum paidbah ba la pynlong da ka Manipur Support Group.
Ka Jylla Manipur mynta la ar bnai tam ka la sakhi ïa ka jingïakynad hapdeng ki Kuki bad ki Meitei kaba la khie haduh ka 3 tarik, Jymmang, 2023.
Da ki hajar ngut ki jaitbynriew Kuki ki la kylla phetwir bad mad ruh ïa ki jingshah pynjulor ki ing ki sem, ki jingshah pynïap bad dang shen arngut ki kynthei Kuki ki la shah pynïaid lyngkhuid ha ki runar Meitei kat haduh ba kane ka jingjia ka la pynkhihwin ïa ka ri India baroh kawei.
Ka nongïalam jong ka KAM ka Kong Angela Rngad ha ka jingïakren bad ki lad pathai khubor, ka la ong, “ki paidbah nongshong shnong jong ka nongbah Shillong kiba la ïalum lang mynta ka sngi ki la pyrshah ïa ka jingkhie ka thma pohing ha Manipur kaba la kynjoh mynta la ar bnai tam.
Ka ladei ka por ïa ngi baroh ha kane ka thaiñ ba kum kine ki jingïaumsnam ha ka Jylla Manipur bad ïa ka jingïaisih ba la pynsaphriang, ka dei kaei kaei, kaba kito kiba bat ïa u lakam synshar ki tip shai kdar bad ha ka jingshisha dei ma ki, kiba hap ban shim ïa ka jingkitkhlieh.
"“Ki la pynkhih ïa ki kynhun pyntriem, ki la sei ïa ki kynhun kieng atiar bad ailad ïa ki kynhun kieng atiar ban leh ïa ki kam pyntriem da kaba pynlong sohpdung ïa ki mynsiem briew bad ki la pyndonkam ban pynïashrut ïa ki Kuki pyrshah ïa ki Meitei bad ki Meitei pyrshah ïa ki Kuki," ka la ong.
“Ka Sorkar u Biren Singh bad ka Sorkar u Modi ki dei ban jingkheiñ ïa kaei kaba la jia ha Manipur.
Ngi hap ban sangeh noh ka jingïakdew kti markylliang bad baroh ki shympriah kti jong ngi ki hap ban kdew sha ka Sorkar.
Ngi hap ban dawa ïa ka jingshisha.
Kine ki dei ki kam bymman ki bym lah satia ban pdiang.
Ki jingshah thang ki ing ki sem, ki jingshah pynïap bad ka jingshah pynïaid lyngkhuid jong ki arngut ki kynthei bad ka jingpynlong sohpdung ïa ki kynthei ha ka jingïaumsnam.
Haba kum kine ki jingjia pyrshah ïa ki kynthei ki wan jia, ki lah ban jia ha kano kano ka jaka, ngi hap ban mih lang shakhmat da kawei ka sur ban pynrem bad ngi hap ban phah ïa u kyrwoh uba shai ba ngin ym ailad ba kane ka thaiñ jong ngi kan shah pynsynjor, ban shah pyndonkam ha ki nongsynshar donbor kiba ñiat ïa ki runar ban kynshoit ïa ka jingïaisih bad ka jingphiah arliang," la kynthoh ka Kong Angela.
Ka Kong Pelcy Snaitang kum ka riewkynthei kaba long ruh ka President barim jong ka BJP Mahila Morcha Meghalaya State Unit, ka la ong, “haba ngi ïohi ïa ka video ha ka Social Media ba arngut ki kynthei ki la shah pynïaid lyngkhuit hakhmat ki paidbhur ha Manipur bad ka jingshah thombor kaba ngim pat ju ïohi mynno mynno ruh, ka ktah shisha ïa ka mynsiem bad ïa ka jingsngew jong ngi kum ki longkmie.
Dei na kata ka daw ngi wan ban ïasnohkti lang ban pyni ïa ka jingsngewlem bad ka jingbym pdiang ha ka imlang ka sahlang la ka dei ïa ki Khasi ne ïa ki dkhar ne ïa kino kino ki jaitniam ne ki jaidbynriew kiba don hapoh ka ri India baieid jong ngi.
Kum ka longkmie ka ktah ïa ka jingsngew bad kum ïa kine ki jingjia ngim lah ban pdiang ha ka imlang ka sahlang.
"“Ka ka jingshah pynïaid lyngkhuit jong ki arngut ki kynthei (Kuki) ka la ktah shisha ïa ka longryngieng jong ngi ki kynthei bad ngi ïohi ba bun ki jylla jong ka ri India ki la ieng pyrshah ïa ka jingthombor ki Meitei pyrshah ïa ki kynthei Kuki.
Ma ngi ruh kum ka jaidbynriew ba tipbriew tipblei ngi pyrshah jur ïa kane ka jingjia," la ong shuh shuh ka Kong Snaitang.
Uwei na ki nongïalam ka Manipur Support Group u la ong, “ngi ïalum lang mynta ka sngi hangne ban pyrta ïa ka jingsuk bad ban pynkut noh ïa ki jingïaumsnam ha ka jylla Manipur.
Ka Sorkar Manipur ka dei ban ai jingkheñ bad ka Sorkar kaba don ïa ka bor ka dei ruh ban don ïa ka mon bajwat ban wanrah biang ïa ka shongsuk shongsaiñ.
" Shwa ban pynkut ïa ka jingïalum paidbah, la sakhi ba la thang ïa ki mombati sawdong u durmot jong u Don Bosco ha Laitumkhrah bad ïa ki kynroh jong ka skul St.Anthony’s LP School bad ha ki lynti ïaid kjat ba don markhap bad kane ka jaka.
Ha kane ka sngi, la ïohi ruh ba ki jaidbynriew Kuki, Zo, bad Vaiphei kiba la ïashim bynta ha kane ka jingïalang ki la riam da ki jaiñ iong kum ka dak ban pynpaw ïa ka jingsngewsih kthang halor ka jingïaumsnam hapdeng ki Kuki bad ki Meitei ha Manipur.
Jowai, Naitung, 23: Ka Namdong Block & Laskeiñ Block Border Area Peace Committee (NB&LBAPC) ha kane ka sngi saitjaiñ ka la pynlong ïa ka jingïalang bah kaba nyngkong naka bynta ban ïalum kawei ka jingmut kumno ban wanrah ïa ka jingïatylli kum ki nongshong shnong kiba shong ba sah ha ki jaka Khappud ka Block-1.
Ka jingthmu jong kane ka jingïalang ka long shi bynta ban pynrung ha ki jingmut jingpyrkhat jong ki nongshong shnong khappud ba kin wan ha kawei ka sur bad ban ïaleh nangne shakhmat ïa ki jingeh ba ïakynduh da ki phew phew snem bad ki briew ka Assam.
La pynsngew na ka por sha ka por ki paid Pnar kiba shong basah ha khappud kim don ïa kata ka jingïatylli lada wan ki jingshah lehbieñ da ki briew jong ka Assam (Karbi) bad kane ka jingbym don ka jingïatylli ka dang ïoh lad shuh shuh ïa kitei ki briew jong ka Assam ban leh katba mon.
Ha kane ka jingïalang da kawei ka sur ki la rai nangne shakhmat da ka jingïatylli kawei lada don kino kino ki jingwan lehbor da ki briew ka Assam, kin long kiba la khreh na baroh shi lynter ki shnong khappud ban ïaleh pyrshah.
La wan ban ïadonlang ha kane ka sngi naduh u Syiem ka Hima Mylliem u Paiem Laborious S.Syiem, u Wondel Passah nonghikai bala shongthiat na ka St.Edmund’s College, u nongïasaid aiñ ba rangbah u ma Erwin K Sutnga, u ma M.M.Thaiang uwei na ki nongïakhun uba dang bteng haduh mynta ban pynwan biang ïa ki shnong Pnar shapoh ka Jaiñtia.
Ki Waheh Shnong naduh Khanduli, Moolaber, Moojem, Moobhar, Mukroh, Lapangap, ki dkhot ka KSU ha ryngkat ki paidbah naduh ki longkpa, ki longkmie bad ki khun samla ka Khanduli.
Ïa ka jingïalang ha kane ka sngi la pynïaid da u u Chairman ka NB&LBAPC u ma Aiborlang Shadap uba long ruh u MDC ka Barato, uba la ong “lada ngin don ka jingïadei lok para ma ngi hapdeng ki shnong khappud kan buh jingma shi katdei eh" kumta la thaw khnang ïa kane ka Committee ban ïa pyntylli baroh.
U Paiem Syiem ka Hima Mylliem bah L.Syiem ha ka jingkren ula ong kaba nyngkong eh donkam ban sngewthuh ïa ka jinglong trei la jong khnang ban nud ban kren ïa ka jingshisha, ula pynkynmaw ba ka Ri Khasi Jaiñtia ka la ïoh kyrpang ïa kine ki lum bathiang dei lyngba ka Dorbar Blei ba nyngkong ha sahit bneng da kita ki khadhynriew skum ki khadhynriew trep.
Kumta ïa u pud jong ka Ri Khasi la tip ïa ka naduh kita ki por ba wan hiar ki khun u Hynñiew trep hynñiew skum na sahitbneng kaba don ïa ka u pud u sam naduh ka kjat lum ka Meikha shaduh pynthor ka Sarma, na Rilang ha Kupli kata ka dei ka pud jong ka Ri Khasi Jaiñtia.
Hynrei mynta ka Assam ka la ïoh ban kyntur bad kam jubor ha kiba bun ki jaka.
Shuh shuh ula ong kane ka jia bad ki jingeh ki mih baroh dei ka jingbakla ha ka por ba ïoh ïa ka Hill State, namar ha kata ka por la pdiang ïa ka jylla khlem da don ïa u pud u sam ba pura katkum ïa ki jaka ka Ri Laiphew Syiem Khadar Daloi.
Ha ka ïadei bad ka jingpynbeit pud ki ar jylla na ka liang ki ar Myntri Rangbah (Assam bad Meghalaya) kin sa wan hiar sha Khanduli ban jurip ïa u pud u sam, kumta u kyntu ïa baroh ki 36 shnong jong kitei ki thaiñ ba kin pyrta kawei ka sur ba ‘kane ka dei ka ri umsnam jong u Ni u kong, kane ka dei ka Ri jong ngi bad kadei ban hap hapoh Meghlaya’.
U la kren shai da ka jingïatylli lang kawei ‘ym don jingeh ba kitei ki shnong Pnar jong ka Block-1 kin wan phai biang shapoh Meghalaya hadien ka jingpynbeit pud ki ar jylla’.
Shillong, Naitung 24: Hynnin ka Sngi Saitjaiñ jong ka taïew ba ladep, la ïoh ban pynhap pyrda noh ïa ka lympung lehkai kaba la tip da ka 1st women’s futsal and men’s veteran futsal 4forall cup 2023, ïa kaba la sdang naduh ka 17mynta u Naitung.
Na ka liang jong ki kynthei, ka Lumparing SC ka la ïoh ban rah ïa ka burom hadien ba ka la pynliem ïa ka Synrop FC Team A da 4-1, bad ka West Jaintia Police ki la jop ha ka men’s veteran da kaba pynliem ïa ka PFH FC da 6-3.
ïa ka nam Best Player Women’s – la khur da i Veronica Paton (Lumparing SC)Youngest Player Women’s – Baphinrisha Kharsamai (11 snem rta), katba ïa ka Best Player Men’s Veteran – Niwan O Gatphoh (West Jaintia Police) Oldest Player Men’s Veteran – Tenzing Khriem (63 snem).
Ha kane ka sngi la don ryngkat ruh bad i Bah Lamphrang Blah, Chairman KHADC, Bah Fantin Lakadong, EM KHADC, Kong Isawanda Laloo, IAS, Director Sports and Youth Affairs.
Mawkyrwat, ‘Naitung 24: Ka Kyntiew La-I-Sap Multipurpose Organizations (KLISMO) Mawlangwir ka la ïoh ban plie pyrda ïa ka lympung ïalehkai kynjatbol kaba la tip kum ka 2nd Independence Women Football Tournament 2023 ha kaba ïa kane la pynïaleh ha ryngkat ka jingïatreilang bad ka ophis u District Sports Officer (DSO), South West Khasi Hills District, Mawkyrwat ha madan Pyndenïewlyngdoh, Nonglang, South West Khasi Hills District.
Ha kane ka sngi sdang la ïoh ban pynïalehkai sdang ïa ka Brigh Future SSCC kaba na Mairang pyrshah ïa ka Ïawpaw Football Club na Nongnah, ha kaba ka Brigh Future SSCC na Mairang ka la jop pyrshah ïa ka Ïawpaw FC da 5 – 0 kol bad ïa ki 5 tylli ki kol jong ka Brigh Future SSCC la ïoh ban thep da ka Jamhun Ryntathiang 3 kol, ka Airi Khongsit 1 kol bud sa na ka Julita Nongbri 1 kol.
Ha kane ka jingïalehkai na ka liang ki ‘thei ïalehkai jong ka Ïawpaw FC watla ka la ïaleh ban thep ïa ki kol ki jong ki hynrei haduh ka ba kut jong ka jingïalehkai kim shem la lah ban pynphai wat tang shi kol namar ka jinglah ban kyrda na ka liang ki ‘thei ïalehkai jong ka Brigh Future SSCC.Kiwei pat kynhun kiba la ïoh ban pynialehkai ha kane ka sngi ki long, ka Jashiar Sports Club ka la shah rem noh da 3 – 2 kol ha ka Dirang Football Club lyngba ka Tie Breaker, ka Jakrem Presbyterian Higher Secondary School ka la jop da 4 – 3 kol ha ka Tie Breaker pyrshah ia ka Selajong Football Club bad ka Pyndenumsaw Football Club pat ka la jop noh da 4 – 3 kol pyrshah ia ka Jakrem Sports Club ha ka Tie Breaker.
Ïa kane ka 2nd Independence Women Football Tournament 2023 la wan ban plie pyrda da u bah F.D.Ramsiej u la long kum u kongsan bad kum ka dak jong ka jingplie u la ïoh ruh pynher ïa ka lama jong ka seng.
U bah Benjohnson Lyngdoh u la pynïaid ïa ka jingïalang ba lyngkot i jingkren lyngkot na u bah F.D.Ramsiej kumjuh ruh na u bah Lambokstar Marweiñ ha ryngkat da ka jingïadonlang naduh ki nongkitkam jong ka Kyntiew La-I-Sap Multipurpose Organizations bad ruh ki nongtrei napoh jong ka ophis u DSO, Mawkyrwat.
Jowai, Naitung 24: Ka lympung ïalehkai 3rd U Adelbert Laloo Memorial Trophy jong ka kyrdan 3rd Division Football Tournament 2023, ba la pynïaid da ka West Jaiñtia District Sports Association (WJDSA) kaba la long mynta ka sngi ha madan Kiang Nangbah Stadium, Dongmihsngi Jowai.
Haba phai sha ka jingïakhun kaba nyngkong ka Mookyrdup kala pynliem da 2-0 kol ïa ka Umshangiar, ïa ki kol na ka Mookyrdup la thep da u Daohi Kharbih haka minit ba 15 bad u L.Niang haka minit ba 52.
Ha ka jingïakhun kaba ar ka Sohmynting Dongneiñ ka la pynliem da 2-0 kol ïa ka Khlieh Myntdu Neiñshnong ïa ki kol na ka Sohmynting Dongneiñ la thep da u Shan Dkhar haka minit ba 18 bad u Saiñbor Kassar haka minit ba 70.
Ka jingïakhun lashai ka sngi 25 tarik kan long hapdeng ka Youth Social Welfare Pynthor pyrshah ïa ka Nangbah Mooknor ha ka por 10 shiteng mynstep, katba ka Tpep-Pale kan ïakhun pyrshah ïa ka Lumkhangdong Kyndongtuber haka por 12 baje shiteng sngi.
Jowai, Naitung 24: Ka lympung ïalehkai phutbol Independence Day Cub Under-17 Football Tournament 2023 bala pynïaid da ka West Jaiñtia District Sports Association (WJDSA) kaba la long mynta ka sngi ha madan Kiang Nangbah Stadium, Dongmihsngi Jowai.
Haba phai sha ka jingïakhun ka Luti Tuber Ialong ka la pynliem da 1-0 kol ïaka Lumpariat, ïa katei ka shi kol na ka Luti Tuber Ialong la thep da u Denis Mulieh haka minit ba 36.
Katba ha ka jingïakhun kaba ar kaba la long hapdeng ka Tpep-Pale pyrshah ïaka Mooknor Thadmuthlong kila poi noh sha ka jingïakhaid da mar shikol 1-1.
Ïa ka kol na ka Tpeppale la thep da u Jopibromitre Dkhar haka minit ba 33, na ka liang ka Mooknor Thadmuthlong la thep da u Heinthrang Lyngdoh haka minit ba 30.
Ka jingïakhun lashai ka sngi 25 tarik kan long hapdeng ka Dongmihsngi pyrshah ïa ka 7 Wasa haka por 1 baje shiteng nohphai sngi, katba ka Mynthong kan ïakhun pyrshah ïa ka Sohmynting haka por 3 baje nohphai sngi.
Shillong, Naitung 24: Ka lympung ïalehkai phutbol jong ki lahduh na ki 12 District kiba hapoh ka jylla kaba la tip kum ka State Level Subroto Mukherjee Cup Football Tournament 2023 ka la ïoh ban jam shakhmat hynne ka Lah Sngi U Blei kiba la pynlong ha lai tylli ki madan ïalehkai, kiba kynthup ïa ka SAI Training Centre, Madan Heh Mini Stadium kaba ha Mawlai Phudmuri bad ha Third Ground, Polo (MFA Turf).
Haba phai sha ka jingïalehkai jong ki khynnah ba dang hapoh 14 snem ka rta jong ki shynrang (Under-14 Boys), la ïoh ban pyndep haduh saw tylli ki jingïakhun, ha ka jingïakhun kaba nyngkong ka St Peters Hr Sec School (West Khasi Hills) ka la ïakhaid mar 1 kol bad ka Bamil LP School Mansang (East Garo Hills).
ïa kine ki kol la ïoh ban thep da u Banshanskhem Nongphud (33 minit) na ka bynta ka St Peters bad u Tengba A.Sangma na ka kynhun ba ïakhun pyrshah.
Hadien kane, ka Mawbidong Sec School (South West Khasi Hills) ka la shah pynbam kput haduh 12 kol ha ka Umphyrnai Presbyterian (East Khasi Hills), bad ïa ki kol la thep da u Robindor Kyrsian (4,8,40 min), Ricky Kharkongor (10,37,42min), u Gonestar Marwein (35,55 min), Baniar Kharsahnoh (54,57 min), Donestar M.Ngap (10 min), Bankitbok Mylliemngap (32 min).
Katba ha ka lahduh jong ka Eastern West Khasi Hills, kata ka Little Stars English Medium Sec School ka la khur namjop da 5-0 kol pyrshah ïa ka Rongsang A.Bagre Sec School (South West Garo Hills), bad ïa ki kol la thep da u Kerbinson Marwein (13,22 min), Ebenezer Sun (36 min), Kishan Wahlang (52 min), Rishan Lyngkhoi (58 min).
Ha ka jingïakhun ba khadduh hapdeng ka H.K Sing Sec School (West Jaintia Hills) pyrshah ïa ka Monfort Hr Sec School (North Garo Hills), ka jingïalehkai ka la jam sha kaba kut khlem don nongthep kol.
Haba phai pat sha ki jingïakhun jong ki samla lud shynrang ba hapoh ka 17 snem ka rta (Under-17 Boys), ka North Liberty Hr Sec School (West Jaintia Hills) ka la ïakhaid mar 1 kol bad ka Sibsingh Memorial Govt Hr Sec School (West Khasi Hills).
ïa ki kol la thep da u Rio Marboh na ka bynta ka North Liberty bad u Rishandabok Marwein ïa ka Sibsingh.
Ha ka jingïakhun kaba bud, ka Assam Rifles Public School (East Khasi Hills) ka la jop haduh 5 kol ïa ka Bakenang Sec School (North Garo Hills), ki kol la thep da u Phermanbha Lyngdoh (2 min) Emanbha Marbaniang (21,39,41 min) Milli August (29 min).
Ka Ri Bhoi Myngken Christian Hr Sec School ka la mad namrem da shi kol ha ka South West Garo Hills Okkapara Sec, bad ïa ka kol la thep da u Weltin Sangma ha ka minit ba 54.
Ka East Jaintia Hills Rymbai Presbyterian Hr SecSchool ka la jop salit da shi kol ïa ka Eastern West Khasi Hills Mairang Presbyterian Hr Sec School, lyngba ka kol na u Bankerbha Dkhar (28 min).
Haba phai pat sha ki jingïalehkai jong ki samla lud kynthei ba hapoh 17 snem ka rta (Under-17 Girls), kaba la pynlong ha Madan Heh Mini Stadium, Mawlai, ka West Khasi Hills Sibsingh Memorial Govt Hr Sec School ka la pynbam haduh 6 kol ïa ka South Garo Hills Telekali SSA UP School, bad ïa kine ki kol la thep da ka Younishna Thabah (23,42,52,26 min), Philasakhi Marngar (27 min), Ibadondor Nongsiet (50 min).
Ka East Khasi Hills Iewrynghep Sec School ka la pynjemkhnap ïa ka West Garo Hills Monfort Dilni Bolchugre da kaba thep haduh 7 kol, bad ïa kine ki kol la thep da ka Ibalari Nongrum (2 min), Ibashembha Khongsit (4,29 min), Ibabarihun Nongsiej (33,58 min), Larihun Songthiang (55 min), Melari Lyngdoh (59 min).
Ka Ri Bhoi Saiden Sec School ka la jop da 7 kol ïa ka North Garo Hills Rongrong Union UP School bad ïa kine ki kol la thep da i Rimeka Khongkai (9,39 min), Daiamon Makhroh (1,14,45,56 min), Baltera G.Momin own goal (28 min).
Ka West Jaintia Hills North Liberty Hr Sec School ka la jop da 6-1 kol ïa ka Eastern West Khasi Hills Little Stars English Medium Sec School.
ïa ki kol na ka bynta ka North Liberty la thep da i Samaka Nongrum own goal (3 min), Dakini Shylla (8 min), Daphimon Khyriem (20,46 min), Beatify Shylla (29 min), Eiladki Ksoo (31 min), katba na ka bynta ka Little Stars la thep da i Evamerry Myrthong (9 min).
Yn sa ïoh ban pyntyllung biang ïa ki jingïalehkai mynta ka sngi.
Nongstoiñ, Naitung 24: Kiba bun ki shnong nongkyndong ha West Khasi Hills haduh kine ki sngi, ki dang pyndonkam ban kit jingkit da ki kulai na ki steshon kali ban pynpoi shaduh sha ki shnong ki thaw jong ki.
Ka daw ka dei namar ka jingbym pat don ïa ki surok kali kiba biang kiba lah ban poi sha ki shnong ki jong ki.
Ha kine ki khyndiat sngi ha ka jingleit jurip jong u nongthoh khubor jong ka Shlem ïa ki shnong ha ka thaiñ Ri Lyngngam, la lap ba ki dang don bun tylli ki shnong ha katei ka than ki bym pat don surok bad ïa ki marbam mar dih kum u khaw, shini, mluh bad kiwei kiwei la pynpoi sha ki shnong da kaba kit da ki kulai.
Nalorkata la lap ruh ba ki don ki shnong kiba la don ki surok, hynrei tang shu wan u slap ki kali kim lah shuh ban ïaid, namar ka jingsniew ba palat liam.
Haba ïakren bad ki katto katne ki nongshong shnong, ki la ïathuh ba teng teng ki don ki kali kiba shu ïaid jubor, hynrei ki hap ban khreh lypa la ki nar lyngka, mohkhiew ban khyllie maw bad tih khyndew, na ka bynta ban pyndap ïa ki thliew ki syar tang ban pynpoi sha ki jaka ba ki mut ban leit buh bad pynpoi ïa ki mar bam mar dih bad kiwei kiwei.
Mawkyrwat, ‘Naitung 24: Ka Kur Lyngdoh Paliar Mawkyrda Lai-Kpoh Lai-Kynthei (KLPMLKLK) mynta ka sngi ka 24 tarik u ‘Naitung, 2023 da ka jingsngewkhia ka la lum ïa ka Dorbar Kur ban don ka jingïakren bad ïatai sani kumno ban leh halor ka jingweng noh jong u Syiem ka Hima Nobosohphoh Syiemship ïa u bah Stophainly Lyngdoh Paliar kum u Lyngdoh jong ka Kur khlem kino kino ki jingtip jong ka Kur baroh kawei bad ïa ka jingïalang la pynlong ha ka Hall ha Shnong Umdohlun, South West Khasi Hills District.
Ka jingthmu jong kane ka jingïalang kur ka long ban shim ïa ka rai ne ki synjam kiba kumno kum ka kur kan leh nangne shakhmat ha kaba ïadei bad ki kam jong ka jingleh donbor jong u Syiem ba ula leh lyndet ïa jingweng Lyngdoh jong ka Kur ïa u bah Stophainly Lyngdoh Paliar bad kumjuh ruh halor ka jingthung Lyngdoh Kur ïa u bah Phaiborlin Lyngdoh khlem kano kano ka jingïaleh kaba da ka lynti ne lum ïa ka Dorbar.
Haba kren ha ki lad pathai khubor, u bah Bresswell Lyngdoh Paliar, Adviser jong ka Kur Lyngdoh Paliar Mawkyrda Lai-Kpoh Lai-Kynthei u la ong ba halor kane ka jingpynlong ïa kane ka jingïalang Kur ka long na ka daw jong ka jingpynkyndit ïa ka kur ka jait baroh kawei ba ha ka 4 tarik jong u bnai ‘Naitung, 2023 ka la mih kawei ka hukum na u Syiem jong ka Hima Nobosohphoh Syiemship ba la weng bad suspend ïa ka jinglong jong u Lyngdoh jong ka Kur.
“Ngi sngewkyndit namar ha ka jinglap jong ka Kur baroh kawei ba u bah Stophianly Lyngdoh Paliar u Lyngdoh ïa uba kum ka Kur ka la dep ban jied naduh u snem 2018 u khlem leh kano kano ka kam kaba bakla pyrshah ïa ka Kur", ïathuh u bah Bresswell.
Shuh shuh u la ïathuh ba une u Lyngdoh ïa uba kum ka Kur ka la dep jied bad ba u Syiem ruh u la dep ban ai syrnod u la treikam beit naduh u snem 2018 bad haduh ka 4 tarik jong mynta u bnai ‘Naitung, 2023 kim shym la lap satai kano kano ka kam ba u u leh marwei, hynrei ïa ka jingujor pat la ïoh tang na uwei u briew kata na u bah Breston Lyngdoh Paliar ym na ki paidbah.
“Ha ka jingshisha lada don kano kano ka jingujor ne complain, la dei ban wan beit da ka dorbar ne u paidbah, hynrei pynban u wan tang marwei", ong u bah Bresswell.
Hadien kata ba la wan ka jingujor ha ka ophis jong u Syiem ka hima, u la ïathuh u syiem ruh u la khot ïa ki nongmihkhmat jong ka Kur ban ïakren ïa shai, hynrei ha ka sngi ba u la buh ban ïa kren uta u syiem u khlem wan bad kita ki nongujor ruh ki khlem wan mih ban don ka jingïakren kumta ka la shu kut noh pynban ka shu mih beit ha ka 4 tarik u ‘Naitung, 2023 ba la weng noh ïa u bah Stophianly Lyngdoh Paliar kum u Lyngdoh jong ka Kur baroh kawei.
Namarkata, ka rai jong ka dorbar jong ka Kur ba la pynlong mynta ka sngi ka la shim beit ba Kum ka Kur baroh kawei kan leit beit hapoh ka ïingbishar ne ka High Court ban pynsngew halor ka jingleh jong u Syiem jong ka Hima Npbosohphoh Syiemship namar ka la long kumba u la shu leh donbor ha kaba u la shu thung Lyngdoh khlem ka jingtip jong ka Dorbar Kur baroh kawei kumba la thung ïa u bah Stophianly Lyngdoh Paliar ha u snem 2018.
“U syiem, ki sordar ne wat ki nongsynshar ïa ka kam paidbah ba lada don uwei ne ar ngut kiba wan ujor ne wan kyrpad ïa kano kano ka bynta bad hangta u shim beit ïa ka rai ban pyntreikam ne dkhat beit ïa ka bor synshar, ka jingjot ha ka synshar ka khaddar bad ka imlang ka sahlang ka la ap lypa", pynpaw u bah Bresswell.
Shuh shuh ka rai dorbar mynta ka sngi ka la pynpaw ba kam don jingshaniah shuh ïa u Syiem jong ka Hima Nobosohphoh Syiemship, bad kam ithuh ruh ïa uta u Phaiborlin Lyngdoh u Lyngdoh ba la thuh hi da u syiem bad ban khang ruh ïa u Phaiborlin Lyngdoh ban un wan synshar ïa ka Kur Lyngdoh Paliar Mawkyrda Lai-Kpoh Lai-Kynthei baroh kawei bad halor kine ki bynta kum ka Dorbar ka la ïatai snai ruh ban ai jingtip ruh ha ki bor jong ka distrik kata hapoh ka ophis Khasi Hills Autonomous District Council (KHADC), ophis Deputy Commissioner (DC), South West Khasi Hills District bad kumjuh ruh ha ophis jong u Superintendent of Police, South West Khasi Hills District bad lada une u Syiem jong ka Hima Nobosohphoh Syiemship un phah wan ban synshar donbor hapoh jong kane ka Kur Lyngdoh, ki la rai ba jia katba jia long katba long kum ki paidbah jong ka Kur kin ïeng ïaleh pyrshah.
Katba ha ka jingkren jong uwei na ki Sordar jong ka Shnong Umdohlun, u bah Srotling Thongni uba la ïeng ban kren ruh na ka bynta ki hynriew tylli ki shnong, u la ong ba kane ka jingleh jong u Syiem ka Hima Nobosohphoh ka long kaei kaei ka kam ka bym lah ban pdiang da lei lei namar ha ka por ba ki jied Lyngdoh hapoh ka Kur, ki Sordar Shnong ki don ka jingïatreilang hynrei ha ka por ba weng pat une u Syiem u la shu leh marwei khlem da don kano kano ka jingïakren ïasngewthuh jingmut.
“Kawei pat kaba pynlyngngoh ruh ïa ngi ki Sordar Shnong ka long namar baroh shikata, ka Kur Lyngdoh bad ki Sordar Shnong ki don ka jingïasngewthuh jingmut kumno ban pynïaid beit ïaid ryntih ïa ki kam hapoh ki shnong ki thaw hynrei phewse mynta da kane ka jingleh jong u Syiem ka la pynkyndit ïa ki bad pynlyngngoh ruh", ong u bah Srotling Thongni.
Ïa kane ka jingïalang la lamkhmat da u Adviser jong ka Kur Lyngdoh Paliar Mawkyrda Lai-Kpoh Lai-Kynthei (KLPMLKLK), bah Bresswell Lyngdoh Paliar ha ryngkat ka jingïadonlang jong ki nongïalam ba hakhmat jong ka Kur kumjuh ruh ki Rangbah, ki longkmie bad ki samla jong ka Kur lem ruh ka jingwan lang ki Sordar jong ki hynriew tylli ki shnong ba kynthup ïa ka shnong Demnar, Nongdiloiñ, Umdohlun, Mawkhlait-ngap, Mawpat bad Mawpat-Nongrim ki shnong kiba hapoh ki jaka jong ka Kur Lyngdoh Paliar Mawkyrda Lai-Kpoh Lai-Kynthei.
Ka Repport jong ka NITI Aayog, dang shen ka la buh ïa ka Meghalaya kum ka jylla kaba ar ha ka jingduk tam ha ri India.
Kaba duk tam kadei ka Bihar.
Ha ka thaiñ Shatei lammihngi pat kadei ka jylla kaba duk tam.
Hynrei da peit ka jingleh ka sorkar pat i kumba ka Meghalaya kadei ka jylla kaba riewspah shibun, haba ka jingthungkam ïa ki heh ki haiñ kiba khlem da pass Interview ne ka Political Appointment pat ka lobgf kaba shyrkhei haduh katta katta.
Kata kadei ka jingthung kam Chairman, Co- Chairman, Vice Chairman, Deputy Chairman bad kumta ter ter.
Ñiuma, ki Sorkar jong ka jylla Meghalaya naduh ka snem 1972 lehse ki don ki Post jong ki Chairman, ki Co Chairman, ki Deputy Chairman bad kumta ter ter ha ki Board, ki Corporation bad kiwei kiwei de ki bor treikam jong ka sorkar.
Ka daw ka long ban don ki briew ki bym dei ki briew ki bym dei ki Minister ban long kum ki khlieh jong kine ki bor treikam.
Tangba ka jingïapher ka long ba ki kam Chairman ki don tang khyndiat eh bad kata ruh dei tang kiba shah jied kum ki MLA, kum u Chairman Planning Board bad kiwei kiwei.
Hynrei katba nang mih ki sngi bad ha kine ki sorkar kiba hadien lei lei te ka shuki Chairman, Co Chairman, Deputy Chairman, Vice Chairman ka lah long tang kum ka jaka riehtngen ne ka rehabilitation centre ïa kito kiba lah rem ha ka elekshon, kata kiba dei na ki Political Party kiba don ha ka sorkar.
Kaba jur eh ka jingthung Chairman kadei naduh ka por jong u Dr.Mukul Sangma, nangta bud sa ka sorkar u Conrad ha ka MDA-1 bad mynta ha ka MDA-2 lei lei, ka jingbun kiba shah thung kam Chairman kaba ym ithuh i thaw shuh.
Ha ka jylla kaba bun ki Samla ki dang don hapdeng ka jingkyrduh kam, imat na ka bynta ki Politician te ym don satia ka jingkyrduh kam.
Hynrei ka jingkylli kaba mih ka long hato donkam ban don haduh katne katne ki Chairman ha ka jylla? Kaei ka kam jong ki bad ka jingkyli kaba kham khraw ka long kaei ka Contribution jong ki sha ka roi ka par jong ka jylla.
Nangta ruh hato ka sorkar ka ju shim ïa ki jingai jingmut jong kine ki Board, ki Corporation ha ka jingtreikam jong ka?.
Ne ka shu dei beit tang ka lad aikam aijam ïa ki briew jong ki Party ha kine ki bor treikam.
Uba bun balang hi um sngewtynnad bad um ïahap satia ïa kane ka jingthung kam Chairman kaba khlem pud jong kane ka sorkar bad jong ki sorkar kiba la leit, namar ka dei tang ka jingpynsyrwa kai ïa ka pisa jong u paidbah bad la ïohi ruh ba kine ki bor treikam kim don contribution eiei sha ka roi ka par ne ka ïoh ka kot jong ka jylla.
Ym ju kham ïohi ba kine ki Corporation,ki Board kin shong jingïalang bad lada ki shong ruh imat ki shu shong tang ban ïoh ka sitting allowance lada ki don.
Ka jinglut na ka bynta ban siew ïa kine ki shuki Chairman kan long beit da ki klur tyngka ha ka shi snem tang ka jingsiew kum ka tulop ne kum ka honorarium ïa ki, katba u luk u lak pat u hap trud ïa ka maw ka dieng.
Ki nonghikai da ki bnai kim ïoh tulop.
Kaba kham i komik na kane ka jingthung kam Chairman ka long ba ki politician kiba u paidbah u la kyntait ha ka elekshon ruh ki dang ïoh jaka ha ka sorkar kum ki Chairman.
Nangta ki don lei lei kiba shah thung kum u Nongaibuit syndon jong u Myntri Rangbah ka jylla.
Kumno u Politician uba la shah kyntait ha ki paidbah por elekshon un dang long u nongaibuit jong ka u Myntri Rangbah.
Kane ka jingleh jong ka sorkar imat kam kheiñ snep ïa u paidbah uba man la ka sngi u hap ban trei shitom wat tang ban ïoh ka bam kaba thikna, uba shah ïa u slap ïa ka lyer, uba shah ïa ka jingshit jong ka sngi.
Kaei eh kata ka Privilege ba kine ki Politician ki don.
Kaei ka contribution jong ki sha ka imlang sahlang ne sha ka jylla baroh kawei.
Kane kadei kaba ki paidbah kin hap ban buh jingkylli ïa ka sorkar.
Jowai, Naitung 24: Ka Hynñiewtrep Integrated Territorial Organization (HITO) West Jaiñtia Hills District hapoh ka jingïalam u President samla Wanbiang Pulang bad u Secretary samla Cresene Ksoo hadein bala ïah ïaka jingujor naki nongshong shnong na kylleng ka Ri-Lum Jaiñtia kila leit ba sakhi hi dalade bad la lap ïa shibun ki jingduna haki liang baroh hapoh kane ka jaka ai jingsumar Maternal & Child Health Hospital (MCH) kaba don ka Panaliar, Jowai.
Naka liang ka seng kala leit ban ujor shisein don shaka ophis treikam u District Medical and Health Officer Jowai halor katei ki jingeh bala mad da ki nongleit ai jingsumar ha katei ka Hospital la don ruh kawei ka jingujor ba ki nongtrei jong katei ka jaka ai jingsumar kila kheiñsting ban sumar ïa iwei ki heprit bad i khlad noh tang naka daw ba leh torti bad leh mynthi halor ka jingkyrpad jong ki kmie ki kap jong itei i hep rit ban sumar ïa i bad haba ki kwah ban mih noh na katei ka jaka ai jingsumar ban leit noh sha kiwei ki hospital ruh kim kren ei ei hynrei kila shu leh mynthi.
Ka seng ka la ong ba ngin nym shongthait halor kine ki jingjia kiba la jia naka por sha kapor khamtam haki Hospital sorkar bad ka seng kan wad bniah bad ban pynshitom ïa kum kita ki nongtrei kiba shu leh mynleh khlem da pyrkhat shuh ïaka ïap ka im bad shen ka seng kan sa leit ujor noh sha ka myntri ka tnad ka koit ka khiah ban dawa pynshitom ïa kitei ki nongtrei.
Ka seng kala dawa ruh ban khang shwa shipor ïa katei ka MCH Jowai tad haduh ban da biang lut ki jingdonkam baroh la pynkut ka kyrwoh na ka seng.
Nongpoh, Naitung 24: Ha kane ka jingïapynbeit pud pynbeit sam hapdeng ka sorkar Assam bad ka sorkar Meghalaya kaba dei ruh ha ka wat kaba ar, ka Ri Bhoi Peoples’ Council (RBPC) ka la kyntu jur ïa ka sorkar Meghalaya ba ki 18 tylli ki Shnong ba hap ha ka Raid Nongtung ha ka thaiñ Block II, ki dei ban hap sha ka jylla Meghalaya bad ym ban pyngngat ïa ki sha ka jylla Assam.
Haba ïa kren bad ki Nongthoh Khubor, u Convener ka RBPC, u Samla Jason Lennox Nongrum u la ong ba ka seng ka la ioh jiingtip ba hapoh u pud u sam ka Raid Nongtung ki don haduh 34 tylli ki shnong, hynrei napdeng kitei ki 34 tylli ki shnong la pynhap ba ki 18 tylli ki shnong ki dei kiba dang don ka jingïakajia pud hapdeng ka Assam bad ka Meghalaya bad katkum ka jingshisha kitei ki 18 tylli ki shnong ruh ki dei kiba hap sha ka Jylla Meghalaya katkum ki kot ki sla ne katkum ki jingshisha naduh kulong kumah.
U la ong ruh kumba la ioh lum jingtip da ka Seng, kitei ki 18 tylli ki shnong ki dei hi ki shnong ba bun da ki jaid byrniew Khasi suda naduh kulong kumah ha kaba ïa ka khyndew ka shyiap la long trai da ki Khasi bad ki hap ruh ka jingsynshar hapoh ka Raid Nongtung jong ka Hima Khyriem Syiemship, hynrei kane ka jingkynnoh ba kitei ki shnoing ki hap ha ka jingïakajia pud hapdeng ka Assam bad ka Meghalaya ka dei tang ki kam buittuh ka sorkar Assam.
“Ka seng ka tip shai ruh ba wat kito ki shnong ruh kim kwah satia ban leit sha ka jylla Assam bad ki kwah hi ban don sha ka jylla Meghalaya bad ha kane ka jingïapynbeit pud ka sorkar Meghalaya lyngba ki Regional Committee ki dei ban da tih bniah shuwa ban shim ïa ka rai katkum ki kot ki sla ne jingshisha kiba dei naduh kulong kumah" ong u Samla Jason Lennox Nongrum.
Shuh shuh, u la ong ruh ba ka seng kam kwah ba kane ka jingïapynbeit pud ha ka wat kaba ar kan long kum ha ka wat kaba nyngong ba bun ki jaka jong ka Meghalaya ka la leit sha ka jylla Assam bad ha kane ka wat kaba ar, ka sorkar Meghalaya kam dei ban shu shim rai kyrkieh dei ban da bishar bniah ïa ki kot ki sla, ka jinglong jingma jong ki paidbah, ka jingsngew jong ki paidbah ha kitei ki shnong khappud, namar katkum ka jingshisha kitei ki 18 tylli ki shnong kim dei satia kiba hap sha ka jylla Assam bad ki dei hapoh ka jylla Meghalaya bad la shu pynhap jubor kum kata ka jaka ba ïa kajia pud hapdeng ka Assam bad ka Meghalaya katba kiba bun ki nongshong shnong ki dei na ka jylla Meghalaya, u la bynrap.
Khliehriat naitung 24: Watla ki bor district jong ka East Jaiñtia Hills District, ki la pynbna ïa ka jingpynjari îa ki kyndon aiñ 144 CrPC ba ym bit ban pynieng kali halor ki jingkieng ha ka thaiñ Sonapyrdi hynrei ki thymmei khubor ki ïathuh ba ki dang don beit ki kali kiba dang pynieng halor ki jingkieng khamtam halor ka jingkieng ha ka wah Lukha bad kane ka jia khamtam ha ki por ba don ka jingdheng kali ha ka thaiñ.
Ki thymmei khubor ki ïathuh ruh ba watla ka la don ka signboard kaba la buh ha ka jingkieng ha ka wah Lukha, hynrei ym don pat wat tang uwei u pulit ruh u ban ieng ban ap pahara ha katei ka jingieng, ka jingbym don ki pulit ha katei ka jaka ka pynlong ïa ki nongñiah kali khamtam kiba ñiah ïa ki kali heh ba kit jingkit ba kin pynieng ïa ki kali halor ka jingkieng ha ka wah Lukha.
Kane ka jingpynieng ïa ki kali heh ka lah ban warah ïa ka jingjulor ka jingkieng bad lada katei ka jingieng kan pra ne julor kan buh jingeh ïa ki paidbah ka thaiñ bad ïa ka jylla Meghalaya hi baroh kawei, namar ka dei tang katei ka jingieng kaba pyniasoh ïa ka jylla Meghalaya bad kiwei kiwei pat ki jylla kiba mar jan kiba don ha ka thaiñ shatei lam mih ngi, kumjuh ruh dei na kane ka lynti hi ba ki kali kiba kit jingkit ki ïaid lyngba man la ka sngi ban pynpoi ïa ki mar ki mata kynthupnki mar bam shapoh ka jylla bad kumjuh ruh lyngba kane ka jingkieng la ju phah ïa ki mar sha kiwei pat ki jylla, kane ka jingkieng ha ka wah Lukha ka dei ruh kaba hap hapoh ka national highway 6 ha East Jaiñtia Hills District.
Na ka liang ki paidbah jong ka thaiñ Sonapyrdi ruh ki la pynpaw ka jingsngew khia halor ka jingpynieng kali halor katei ka jingkieng khamtam ki kali heh kiba kit ïa ki jingkit kiba khia, namar ki kwah ban katei ka jingkieng kan neh bad katei ka jingieng ka dei ruh ka jaka kaba ki briew kiba na jan bad na jngai khamtam ki nong jngohkai pyrthei ki ju sngewtynnad ban ieng peitkai nalor ka jingkieng.
Ka daw ka long ba namar nalor kane ka jingkieng lah ban iohi shynna bha ïa ka wah Lukha bad lah ruh ban iohi ïa ka khlaw ba rben ba ju tip kum ka Narpuh Wildlife Sanctuary, ki paidbah ki la pynpaw ba lada ki kali ki ieng (parking) ha katei ka jaka kan buh jingma ïa ka tei ka jingkieng kaba itynnad kaba pyn phuh pyn phieng ïa ka thaiñ.
Shillong, Naitung 24 : U MDC ka BJP na Tura, Bernard N Marak ha ka sngi U Blei u la ong ba kin sa pynmih ïa ka jingrwai ‘Once’ kyrpang na ka bynta ki lanot ha ka jingïakynad kaba la jia ha ka jylla ha Manipur.
Ha kajuh ka por u pynpaw ruh ïa ka jingthrang ban pynlong da ka jingïaduwai lang kumjuh da ki kynja concert ha ka constituency jong u ban duwai na bynta ka jingsuk bad na bynta ki lanot na ka jingkynad ha Manipur.
“Ka Manipur ka la pluh bad bun ki mynsiem briew ki la shu duhei, ki iingki sem ki la phetwir lut na ka daw ka jingkynad hapdeng ar tylli ki Jaidbynriew.
Ki paidbah ha kawei pat ka liang ki pyrshang ban pynlong politik da kaba kynnoh ïa ka sorkar ba don ha ka bor synshar ha Manipur hynrei katei ka jingkynad jaidbynriew kadei kaba palat ïa ka bor ban tehlakam," u la ong.
Shuh shuh u ong ruh ba ïa kum kitei ki jingjia ki la sakhi ruh ha kane ka jylla ha ki khyndiat snem mynshwa hynrei ha ka por ba synshar ka jingdum dei tang ki jingduwai kaba treikam.
“Tang u Blei marwei uba lah ban wallam biang ïaka jingsuk ha Manipur," bynrap biang u tei u MDC ka BJP ha ka kyrwoh.
Shuh shuh u ong ruh ba katei ka jingrwai ba ai kyrteng ‘Once’ la shna da kaba buh hakhmat ba ha ki khep ba baroh ki jingkyrmen ki la duh, dei ka jingngeit kaba ai biang ka bor bad ka jingkyrmen.
".
Shillong, Naitung 24 : La kynnoh ba ka kynhun ki riew runar, ha ka sngi Nyngkong, ka la leit thombor ïa ka jaka leh niam ki Hindu ba la tip kum ka Shiv Temple kaba don ha Mahadev Khola bad shoh ïa ki riewngeit katba ki dang wan leh niam.
Kane ka jingjia ka la jia ha ka por 12 baje eiei bad ki Pulit mynta ki dang tohkit ïa kane ka jingjia bad dang shong bishar ïa ki video ba la ring lyngba ki CCTV ban lah pynithuh ïa kine ki runar.
Namar ka jinglehniam Sawan jong ka sngi Nyngkong kaba lai, ki la don bun ki riewngeit kiba wan sha ka Temple hynrei kynsan kynsan, ki riew runar ki la wan rung ha kane ka Temple bad shu shoh naphang ïa ki riew ngeit kynthup ïa ki nong shongdukan hajan kane ka jaka mane blei.
La kynnoh ruh ba kine ki runar ki la knieh bad shoh ïa ki riew ngeit kynthei kiba wan ban tyrwa um sha u Blei ha kane ka temple ha kaba bun ngut ki la mynsaw.
La ong ba hadien kane ka kam thombor, kine ki runar kila phet krad na kane ka jaka bad ki bor pynïaid kane ka jaka mane Blei ki la pyntip mar mar sha ki Pulit ba kin wan tohkit.
Ki bor pynïaid ka Temple ki la pyntip ruh ba kum kine ki kam thombor ha kane ka jaka mane Blei ka dei kaba la jia la bun sien.
Ki Pulit ki la register case halor kane ka jingjia bad ka jingtohkit ka la ïaid shakhmat ban ithuh ïa ki briew ba donkti bad ban leit kem ruh ïa ki.
Katba u Superintendent of Police u pyntip ba nyngkong kane ka jingjia ka la sdang na uwei u briew uba la wan sha Mahadevkhola bad pan ïa ka jingdih Amul Cool na kawei ka dukan.
Une u briew ula pan ïa kane ka jingdih da kaba ong ba un sa siew hadien hynrei namar ka jingkyntait ka trai dukan, une u briew ula kawang da u snepkor ïa ka trai ha kaba la mih u khun ban tuklar bad poi sha ka jingïashoh.
U ïathuh ba hadien shiteng kynta, une u briew ula wan biang bad saw ngut kiwei pat ki briew ban thombor ïa kane ka kynthei bad ïa u Khun bad ki la tuh ruh ïa ka pisa na ka dukan jong ka shuwa ba kin phet krad.
Ki Pulit ka Jhalupara haddien ba ki la ïoh jingtip ïa kane, ki la leit mareh wut wut ban pynlong ïa ka jingtohkit.
Ki Pulit ki la register case ia kane ka jingjia ha Lumdiengjri Police Station.
Nongstoiñ, Naitung 24: U In-charge Deputy Commissioner ka West Khasi Hills District ha ka kyrwoh khubor ba la pyllait mynta ka sngi, u la ïathuh ba ha ka 21 tarik u Naitung 2023, sa hynriew (6) tylli ki karkhana saiñ dewiong beaiñ coke plants ha Nonglangpar (Kyllonmathei), la dep ban pynpra biang da ka District Administration.
Kine ki karkhana saiñ dewiong beaiñ ki dei kiba don ïa ki GPS coordinates 25.5190919, 90.8995700, 25.5208271, 90.9044355, 25.5205754, 90.9086536, 25.5109713, 90.9109536, 25.5151790, 90.9095365 bad 25.5031661, 90.9119360.
U in-charge Deputy Commissioner u la bynrap shuh shuh ba ka jingpynpra ïa ki karkhana saiñ dewiong beaiñ kan dang ïai bteng.
Jowai, Naitung 24: U Chairman ka Jowai Municipal Board (JMB) ma Lasooki D Lakiang ula pynpaw ka jingsngewrem halor ka jingsdang biang ban lumthup ïa ki ñuit ha ki bynta ka surok jong ka Iawmusiang kata ha Lad Thomas Jones bad ha madan siat thong ka Sieñ Raij Jowai.
Ula ong kane ka dei tang na ka daw ka jingbym don shuh ïa ka jingkitkhlieh kum ki briew halor ka jingkhuid jingsuba jong ka shnong ka thaw, kiba la hun ban leit bret ïa kitei ki ñiut kiba wanrah na ki ïing ki sem kat shaba ki lap.
Shuh shuh ula ong hadien bala dep pynlong ïa kynduhlang mynta ka sngi kata naduh u Deputy Commissioner ka WJHD, ki bor pynïaid ka Thomas Jones, Mission Hospital bad ki nongkitkam ka KJP Synod kila shim ïa kawei ka rai ryngkat ki bor pynïaid kali (traffic) bad ka PWD ban weng noh ïa katei ka jaka pynïeng ïa ki kali kamai Tourist (Alto) ha Lad Thomas Jones da kaba pynïaid noh da ki kali na baroh arliang u surok (Two-Way).
La pyntip na ka bynta ka jaka ban pynïeng ïa kitei ki kali kamai la pynbeit noh ha Loomsooïung New Hills haka jaka jong u ma N.Challam, khnang ban katei ka jaka ba rung sha Thomas Jones kan long kaba kylluid bad kaba khuid ba suba.
Ha ka juh ka por la mana ba ym dei shuh ban pynlong jaka breit ñuit ïa katei ka jaka, na ka bynta kito ki dukan kiba don ha surok ki dei ban buh lang bad ki CCTV khnang ban lap ïa kino kino kiba leh pyrshah bad yn pynshitom katkum ka aiñ.
Kum ka tnad JMB kaba peit ïa ka jingkhuid jingsuba ïa ka shnong Jowai hi baroh kawei, ula pyntip wat ïa ka jaka siat thong la mana ba ym dei shuh ban leit bret pathar ïa ki ñiut ha katei ka jaka, hynrei la buh kyrpang ïa ki Bin heh tang na ka bynta kito ki dukan kiba dei hok ban leit thep ïa ki ñuit hapoh kitei ki Bin.
Na ka bynta ban pynbha pynbiat ïa ka surok Thomas Jones ula ong shen yn sa ïakren bad u MLA ka Jowai halor kumno ban pynitynnad ïa katei ka jaka.
Shillong, Naitung 24: U Myntri ka tnad pule puthi ka sorkar Jylla, u Rakkam Sangma, u la ong ba wat lada ka NEHU ka la ong ban pyntreikam noh ia ka National Education Policy naduh u bnai ban wan, hynrei na ka bynta ki College bym pat kloi ban pdiang,ki lah ban sdang ha u snem ban wan ruh.
Haba iakren bad u Nongthohkhubor, u Rakkam, u la kubur ba bun ki College kiba la pynpaw ba kim pat kloi ne pdiang ban pyntreikam ia ka NEP 2020 mynta ka snem.
Dei namar kane ka daw ruh ba ka Sorkar ka la thoh sha ka University ban ailad tang pyntreikam tang ia kito kiba la long kiba kloi bad kito kiba lah pdiang ban pyntreikam.
Lah ban kdew hangne ba na ka liang ka Meghalaya College Teacher’s Association(MCTA) ka NEHUSU ne ka Seng ki Samla pule NEHU bad ka Seng VPP ki la pyrshah ia kane ka jingthmu ka NEHU da kaba pynpaw ba ki College ki dang ïakynduh bun ki jingeh.
Shillong, Naitung, 24: Ki runar bym lah ban ithuh durkhmat ha ka Lah Sngi U Blei ha ka por kumba 12 baje mynsngi ki la thombor naphang ïa ki kynthei kiba ju die jingdie hajan ka Shiv Temple kaba don ha Mahadev Khola.
Katkum ka jingïathuh jong ki kynthei kiba la shah thombor ha ki runar kiba don hapoh 10 ngut eiei, la ong ba kine ki runar ki dei kiba ju wan jingthied manla ka por na kane ka jaka hynrei mynta ka sngi kine ki runar ki la pyrshang ban shu knieh jubor ïa ki jingdie khlem da siew pisa.
La kynnoh ruh ba kine ki runar ki la lute bad shoh ïa ki kynthei kiba don ha kane ka jaka ha kaba katto katne ngut ki la mynsaw ha kane ka jingshah thombor.
Hadien kane, ki runar ki la phet krad lailum laiwah sha ka khlaw kaba don markhap bad ka Mahadev Khola.
Ha ka jingkren bad ki bor pynïaid jong ka Shiv Temple, ki la pyntip ruh ba kum kine ki kam thombor ha kane ka jaka ki ju jia na ka por sha ka por.
Ki Pulit jong ka East Khasi Hills District hapoh ka jingïalam jong u Superintendent of Police (City) u Bah Vivek Syiem, ki la leit marmar sha kane ka jaka tang shu ïoh jingtip halor kane ka jingjia ban pynlong ïa ka jingtohkit kaba bniah.
Ïa mynta ki Pulit ki la pynlong ka jingtohkit kaba bniah da kaba peit lyngba ka CCTV ba la pyndait ha kane ka jaka khnang ban ïohkem ïa ki runar kiba donkti.
Ki Pulit ki la pynjur ïa ka jingpahara hadien kane ka jingjïa khnang ban ai jingïada ïa ki briew kiba sah hajan jong ka Shiv Temple kaba dang hap hapoh ka jingpeit jong ka tnat Forest ka Sorkar Jylla.
Nongpoh, Naitung 24: Ha kawei ka jingjia aksiden kawei ka kali Maruti Swift kaba don ïa u Registration Number ML 05 T 9723 kaba dang wan buh briew na kad liengsuiñ Guwahati ban kiew sha nongbah Shillong kala leit ban rung hi ha khrum kawei ka trok ka ba la sniew bad ba dang ïeng harud surok bah National Highway 6 haka shnong Dulongnar ha Ri Bhoi bad ha katei ka jingjia 2 ngut ki briew kila mynsaw.
Katkum ka khubor bala ioh lum katei ka jingjia kala jia hynne ka step haka por kumba 8 baje eiei ha kaba u nongñiah katei ka Swift u dang wanphai na Guwahati, bad kit ruh ïa uwei u briew ba thmu ban hiar ha Umsning, hynrei namar ka jingshoh samthiah utei u nongñiah um lah shuh ban tehlakam ïaka kali bad rung beit ha khrum katei ka trok kaba la pynlong ïa utei u nongñiah ban mynsaw malu mala bad utei u ba shong lang u la kham mynsaw jur haki bynta jong ka khlieh bad durkhmat.
Naka liang ki paidbah kiba la iohi ia katei ka jingjia kila leit mar mar ban ïarap bad pynkit da ka 108 sha Civil Hospital Nongpoh ban ioh ïaka jingsumar kaba kham kloi bad naka liang ki bor pulit ki dang pynlong ka jingtohkit halor katei ka jingjia.
Shillong, Naitung, 24: U MLA jong ka Voice of the People Party (VPP), North Shillong Constiuency u Bah Adelbert Nongrum u la pynrem jur bad dawa ruh ïa ka Sorkar ban thung da ka jingtohkit halor ka jingbym don jingkitkhlieh jong ki Doktor bad ki Nurse jong ka NEIGRIHMS Hospital ïa ki nongpang kiba wad jingsumar kyrkieh na kane ka hospital.
Kane ka jingpynrem jong u Bah Adelbert, ka long halor ka jingduhei jong u Suraj Prasad Gupta, 22 snem ka rta na Rilbong ïa la ka jingim tang namarba ki nongsumar jong ka NEIGRIHMS Hospital ki la pynap ïa u haduh saw kynta wat hapdeng ka jingmynsaw kaba jur na ka jingïatakhuh ka thuk thuk kaba u shong bad kawei ka kali Thar kaba don ïa u nombar jong ka Jylla Assam kaba la jia ha Umïam ha ka Sngi u Blei.
“Ka dei ka jingjia kaba sngewsih kthang ba kat ka Hospital jong ka Sorkar Pdeng kaba la ïoh ïa ka kyrdan Centre of Excellence kam shym la lah ban ïada ïa ka jingim jong ki briew.
Kam ïahap shuh ba ka NEIGRIHMS kan dang bat ïa ka kyrteng hospital bad ladei ban weng noh da kaba ujor sha ka Medical Council of India (MCI)," ong u Bah Adelbert ha u kyrwoh ba la phah sha ki lad pathai khubor.
“Ka dei ka jingleh bym don jingkitkhlieh da ki bor pynïaid.
Nga pynrem jur ïa kane ka jingjia na ka daw ka jingbym don jingkitkhlieh jong kito kiba don ha ka kamram ba la bynshet ha ki.
Ka dei ka jingleh bym kheiñ briew ïa kaba ngi dei ban pynrem lut da baroh.
Kan long ka jingpynlehrain ïa ka jylla jong ngi bad ïa ki nongai jingsumar," u la ong.
“Kiba hap ban shim ïa ka jingkitkhlieh ki dei ban shah pynshitom katkum ka ain jong ka ri.
Ka Sorkar Jylla ka dei ban tuklar halor kane bad ka dei ban thung da ka jingtohkit kaba khlaiñ namarba kane ka jingjïa kam ïapher shuh na ka kam bymman," la kynthoh u MLA jong ka North Shillong Constituency.
Khliehriat, Naitung 24: Ka Jaiñtia Students Movement, mynta ka sngi ka la leit ban buh da ka jingthoh ha u Deputy Commissioner West Jaintia Hills District bad lyngba kane ka shithi ka seng ka dawa na u myntri rangbah ka jylla, u Conrad Sangma ba dei ban pynurlong ïa ka nongbah Jowai kum ka Spring Capital.
Shuh shuh ha ka shithi ba la soi kyrteng da u President JSM, u bah Leningstar Rymbai bad u General Secretary, u bah Roitre Dkhar, ka seng ka la pynpaw ba katei ka jingthmu ban pynlong Spring Capital ïa ka Jowai ka dei kaba u myntri rangbah ka jylla hi u la dep khlei ïa ka kular myn ha u bnai nohprah jong u snem 2022, ha ka por ba u wan ban plie ïa u maw nongrim ban shna ïa ka Mini Secretariat ha JowaiLa ong ruh ba kane ka jingdawa ka dei ruh halor ka nongrim ba ha ka jylla Meghalaya ka don lai tylli ki thaiñ ba kynthup ka ri lum Khasi, ka ri lum Garo bad ka ri lum Jaiñtia bad ka don ruh lai tylli ki District Council, ka Khasi Hills Autonomous District Council, ka Jaiñtia Hills Autonomous District Council bad ka Garo Hills Autonomous District, napdeng kine, ka ri lum Jaiñtia ka dei ka thaiñ kaba ju pynioh khajna bha ïa ka sorkar khamtam ha kito ki por ba dang shah bad ailad ban tih bad khaiï ia u dewïong.
Na ka liang ka seng ka ka khmih lynti ba ka sorkar kan shim khia halor kane ka jingdawa jong ka seng ban pynlong ïa ka Jowai kum ka Spring Capital ha West Jaiñtia Hills District kaba long ruh ka jingkwah jong baroh ki paidbah jong ka ri lum Jaiñtia.
Ïa katei ka jingthoh ba ka seng ka phah sha u Myntri rangbah ka jylla, la phah copy ruh sha u Chief Secretary jong ka jylla.
Nongstoiñ, Naitung 24: Ka Nongstoiñ ne ka West Khasi Hills hi baroh kawei ha ka lah Sngi U Blei ka la ïoh sa kawei ka College bad kata kadei ka Synod College, Nongstoiñ.
Ïa kane ka College la Seng da ka KJP Synod Sepngi ryngkat ka jingiatreilang bad ka Synod College, Shillong.
Kane ka College ka don ha Tiehsaw, Nongstoiñ ha syndah jong ka Skul KJP Synod Higher Secondary School, Nongstoiñ.
La plie ïa ka College ha ka jaka ba tei shipor da u Myntri ka tnad pule puthi u Rakkam Sangma uba long u Kongsan ha jaha u Myntri Rangbah, u Conrad Sangma uba ym shym lait wan ha kane ka sngi.
Ka College kan sdang noh naduh u bnai ban wan kaba dei ka snem sdang long college ne ka academic year.
Katkum ka jingïathuh u Principal ka Synod College, u Dr.RB Lyngdoh, uba dei peit shipor ia kane ka College ki samla kiba lah wan shim admission ki long 45 ngut.
Ka College kan dei shuwa ka Arts Stream.
U Dr.Lyngdoh u la iathuh ba ka daw ba ka Synod ka plie ia kane ka College kadei namar ba bun ki Samla Pule kiba wan ha Synod College Shillong bad kiwei de ki College ha Shillong kumba 70 percent kidei na West Khasi Hills bad kiwei de ki jaka Nongkyndong.
Nalorkata u la ong ba ki don pat kiba wan na ki longïing baduk ki shem jingeh ban pyndep ia ki jingpule ha Sor namar ba ka ktah ia ka jinglut jingsep.
U kyrmen ba da kane ka jingplie ka Synod ia kane ka College kan wanrah ka jingmyntoi kaba khraw ïa ka Nongstoiñ bad ia ka West Khasi Hills hi baroh kawei.
U Rakkam ha ka jingkren jong u, u la ong ba kuk u Khristan u sngew sarong ïa ka jingtrei ba radbah jong ki Mishineri kiba la wanrah ia ka jingnang jingstad da kaba seng ïa ki Skul bad College ha kylleng ki jaka Jong ka jylla.
U la ong ruh ba ka jylla kadei ban ia beh sha ka jingnang jingstad khamtam mynta lei haba yn pyntreikam noh ïa ka National Education Policy kaba la pynmih naduh ka snem 2020.
Na ka liang jong u, u la ong ba un ïakren ba ka sorkar ban ïatreilang bad kane ka College ba dang thymmai.
Ha kane ka sngi la ïadon lang ki Pastor jong ka Synod, ki TymmenBasan, ki Nongmihkhmat ka Synod College, Shillong bad ki paidbah na Tiehsaw bad kumjuh ruh ki Ophisar sorkar na Nongstoiñ.
Ha kane ka sngi, na ka liang jong u myntri u la kular ba ka sorkar kan iatreilang bad ka kolej na ka bynta ban kyntiew shuh shuh bad ban iarap ia ka kolej haba ka iakynduh ia kino kino ki jingeh.
Katba, u Symbud kongsan, u Bah Gabriel Wahlang uba dei u MLA bad MDC jong ka Nongstoiñ, u la pynpaw ka jingsngewkmen ban iohi ba sa kawei pat ka kolej kan don hapoh sor Nongstoiñ, namar haduh mynta ka Nongstoiñ ka dang don tang ar tylli ki kolej.
U la ong ruh ba ka jing plie ïa ka Synod College Nongstoiñ kan ïarap shibun eh khamtam ïa ki khynnah kiba wan na ki longïing kiba duna ha ka ïoh ka kot.
U Bah Gabriel u la kyntu jur ïa u myntri ka tnat pule puthi ba un theh ïa ki lad jingiarap na ka bynta kane ka kolej khnang ba ka lah ban ai ïa ka jingshakri kaba paka tam bad hadien habud kan lah ruh ban pynmih ïa ki nongpule kiban long ki IAS, IPS, MCS bad kumta terter.
Na ka liang jong u President ka Governing Body, Synod College, U Pastor S.S.Majaw, haba  ai jingkren ha kane ka sngi u la pynpaw ka burom ïa U Blei, U ba la btin lynti ïa ka Synod ban plie ïa kane ka kolej.
U la ai khublei ïa baroh kiba la ïa don bynta lang ban pynurlong ïa kane ka jingthmu kaba bha jong ka Synod bad u la kyntu ïa ka jingiatreilang jong baroh, khnang ba kane ka kolej kan nang kiew na kawei ka snem sha kawei pat.
La ïoh ruh ïa ka jingkren ai khublei na u Dr R.M Lyngdoh, Principal, Synod College Shillong u ba la ai khublei ïa baroh kiba la wan sakhi lang ha kane ka sngi sah jingkynmaw na ka bynta kane ka kolej.
Shillong, Naitung 24: Ka seng Hynniewtrep National Youth Front (HNYF) East Khasi Hills mynta ka sngi, ka la ai por arsngi ïa ka sorkar ban pynsangeh ïa ki jingtei thymai ha Them ïew Mawlong.
Haba kren sha ki lad pathai khubor, u President ka HNYF Shillong City bah Bless Dkhar ula ong ba ka seng ka sngewdiaw halor ka jingmih ki jingtei thymmai ha Them ïew Mawlong kumba paw ha ki lad pathai khubor.
U bah Bless ula ong ba kane ka jingmih ki jingtei thymmai ha Them ïew Mawlong ka long beaiñ namar kane ka jaka ka dang don hapdeng ka jingbishar da ka Meghalaya High Court.
Ula ïathuh ba naka liang ka seng kala dep ban kynduh iaka tnat Shillong Municipal Board (SMB) bad ka MUDA hynrei kim shym la lah ban pynshai halor ka jingmih ki jingtei thymmai Them ïew Mawlong.
“Ka seng ka ai por ar sngi ïa ka sorkar kynthup ïa ka SMB bad MUDA ban pynshai halor kane bad lada ka sorkar kam ban pynshai halor kane, ka seng kan shim da kiwei ki sienjam ba tyngeh kynthup ban ujor daka ejahar" la ong u bah Bless.
Shillong, Naitung 24 : Ka Myntri ka Koit ka Khiah Kong Ampareen Lyngdoh ha ka sngi Nyngkong, ka la pan ïa ka kaiphod na ka North Eastern Indira Gandhi Regional Institute of Health & Medical Sciences (NEIGRIHMS) halor ka jingiap u samla, uba la wan shah sumar hapoh ka Hospital na ka jingmynsaw ha ka jingaksiden kali ha Damsait ha ka sngi U Blei.
“Hooid, nga la pan ïa ka kaiphod.
Ka shithi jong nga ka dang shu leit sha u Director ka NEIGRIHMS da ka jingkyrmen ba ngan sa sngewthuh kham bha ïa kaei kaba jia" ong ka Kong Ampareen haba ïakren bad ki nongthoh khubor.
“Nga phah ïa ka jingsngewlem sha ki ba haïing kiba la duh noh ïa la u baieid bathoiñ.
Bad nga kular ïa kane ka Longïing ba ngan tohkit bad ngan kylli ïa kaei kaba jia" kala bynrap.
Ha ka sngi U Blei, ka jingkulmar ka la mih hapoh ka Emergency Unit jong ka NEIGRIHMS hadien ba uwei u samla ula iap na ka jingmynsaw.
Ki bahaiing une u samla kila kynnoh ba ka Hospital ka la leh bym suidñiew ïa ka jingsumar bad ba ym shym la don doktor satia hapoh ka Hospital ha kaba la shu ieh ïa une u samla ban thiah mynsaw khlem ka jingsumar haduh san kynta.
Haba kylli, ka Myntri ka la ong ba kam don bor satia ban phah ïa kano kano ka jingtohkit halor kane ka jingjia.
Haba pynpaw ba ka NEIGRIHMS ka dei jong ka Sorkar Pdeng, ka Kong Ampareen Lyngdoh ka la ong ba ka dei pat ka kamram jong ka Sorkar Jylla ba kan don ki khmat bad ki skhor halor kane ka hospital.
Kala pyntip ruh ba kan sa wad ïa ka jingshisha la ka dei ne em ba ym shym la don doktor ha katei ka por ba wanrah ïa une u samla ba mynsaw.
“La pyntip sha nga ba ki don ki doktor khynnah….
kumta nga la kyrpad ïa u Director ka NEIGRIHMS ba un pyntip sha nga ïa kiei kiei baroh kiba jia.
Hadien kane, hooid, ngan sa lah ban pyntip ïa ki rai ban sa shim bad u" ka la bynrap.
Shillong, Naitung, 24: Ki nongtrei jong ka EMRI-108 ha ka Lah Sngi U Blei ki la aipor ïa ka Sorkar Jylla haduh u bnai Risaw, 2023 ba kan pynkiew noh ïa ka jingsiew tulop bad ban ai ruh ïa kiwei kiwei ki jingmyntoi, kum ka shuti, ka Medical Insurance bad ka Provident Fund (PF).
Kane ka sien kaba lai ba ki nongïalam jong ka Meghalaya EMRI Workers Union (MEMRIWU) kin pynsngew ïa ki jingdawa sha ki tyndong skhor jong ka Dr.Ampareen Lyngdoh hadien ba ka la shimti kum ka Myntri ka Koit ka Khiah jong ka Sorkar Jylla.
Ha ka jingïakren bad ki lad pathai khubor, u Adviser jong ka MEMRIWU, u Bah Roypar Kharraswai u la ong, “naduh u bnai Jylliew ba ka Sorkar Jylla ka la pynkut noh ïa ka kontrak bad ka kompeni GVK, ïa ka EMRI-108 la pynkhamti sha ka National Health Mission, Meghalaya ban pynïaid shipor naduh u Naitung haduh u Nailur, 2022 hynrei mynta la mih sa u bnai Naitung, 2023, kaba long shi snem kynthih, hynrei ka Sorkar kam pat lah satia ban shim rai eiei halor kane.
"Haba pynpaw ïa ka daw kaba pynlong ïa ka Union ban pynsngew ïa ki mat jingdawa sha ka Sorkar, u Bah Kharraswai u la ong, “naduh ba ka NHM, Meghalaya ka la shimti ban pynïaid ïa ka EMRI-108, ngim ju ïoh shuh ïa kino kino ki jingmyntoi kata, naduh ka shuti, ka Medical Insurance bad ka Provident Fund.
La shi snem kynthih ngim ju ïoh shuh ïa kine ki jingmyntoi.
Watla ki kam ki ïaid beit naduh ba la shimti da ka NHM hynrei ka jingsiew tulop ka long kaba rit bad nalor kata ki jingmyntoi kiba ngi dei ban ïoh ngim ju ïoh shuh.
"Haduh mynta ki don 250 ngut ki nongtrei jong ka EMRI-108 kiba trei ha baroh kawei ka Jylla ban ai jingïarap kyrkieh ïa ki paidbah haba ki ïakynduh ïa kino kino ki jingjïa kiba donkam jingïarap kyrkieh.
U Bah Kharraswai u la ïathuh ba ka Union ka la pynsngew ïa ka jingpynkiew tulop hakhmat u Managing Director jong ka NHM ha ki bnai Naiwieng, Nohprah bad Kyllalyngkot hynrei u MD u la pan por ban sa pynkiew ïa ka tulop hadien katto katne bnai.
Nalor ka jingdawa ban pynkiew ïa ka tulop, u Bah Kharraswai u la ïathuh ba ka Union ka la pynsngew ha ka Myntri ka Koit ka Khiah ha kaba ïadei bad ki jaka sah ne ki Quarter jong ki nongtrei ka EMRI-108 kiba la jot, ki bym don wat tang ka bording, kiba la jaw um ka sad bad kiba bun jingmynsaw ïa ki nongtrei.
U la ïathuh ba ka Union ka kwah ban leh ïa ki Refresher Traning ïa ki nongtrei kiba dang wan thymmai kumba ju leh mynshwa manla ka hynriew bnai hynrei naduh ba la shimti da ka NHM kane ka jingai jinghikai kam ju don shuh mynta la jan shi snem kynthih.
Haba kylli, u Bah Kharraswai u la ong, “ngi kwah ïa ka Sorkar ba kan shimti hi noh ïa ka EMRI-108 namarba ka Sorkar ka la ai jingkyrshan pisa haduh 90 percent.
Mynta la 11 bnai naduh ba ka NHM ka la pynïaid ki kam ki ïaid beit bad ngi shem ruh ba kam don jingeh eiei ia ka Sorkar ba kan pynïaid hi ïa kane ka kam.
"“Watla ka Myntri ka Koit ka Khiah ka la pynpaw ba ka Sorkar ka shem jingeh ban leh ïa kita, hynrei ngi la ïakren ruh lada ngin shu long tang kum ki nongtrei bashipor mynta la 15 snem kynthih ka shem jingeh shibun ban trei ïa ka kam nalor ba ka jingsiew tulop ka long kaba rit.
Ngi kyrpad ïa ka Sorkar ba la kumno kumno ka dei ban pynjanai noh ïa kane ka kam namar kiba bun na ki nongtrei jong ngi ki shem jingeh.
Ka Myntri ka Koit ka Khiah ha ka jingïakren bad ki lad pathai khubor ka la ïathuh ba kum ka Sorkar kan sa ïakren bad ka NHM ha kaba ïadei bad ki jingdawa ba ka MEMRIWU namarba ka Sorkar hi kan ym lah ban shim ïa kano kano ka rai na ka daw ba ki nongtrei ka EMRI-108 ki dei ki nongtrei jong ka Kompeni ym ki nongtrei sorkar.
Ka la ïathuh ruh ba kan ïakynduh biang ïa ki nongïalam ka MEMRIWU ha u bnai Risaw, 2023 ban ïakren halor ki jingtyrwa bad kumjuh ruh ban ïada ïa ka kam jong ki nongtrei ynda la shimti thymmai da kiwei pat ki kompeni ïa ka EMRI-108.
Shillong, Naitung 24 : Dang ha ka taiew ba la dep u myntri ka tnad pynmih bording ka jylla u A.T Mondal u la pynbna ba la pynjynsur ïa ka jingpynlip bording kata ha ki nongbah jong ki District sa tang ar kynta bad sha nongkyndong 5 kynta hynrei kane ka jingkren jongu ka long kumba u kren thok bad shukor ïa ki paidbah namar kat haduh mynta ka jingpynlip bording ka dang long beit da ki kynta kynta bad mynmiet lei lei tang shu poi 11.30 -12 baje la lip beit ka bor ding bad meh beit haduh ka por 5 baje mynstep.
Kane ka dei ka jingleh bym suidñiew jong ki nongpynïaid ka MeECL ïa ki paidbah bad khamtam ïa u Myntri ka tnad pynmih bording namar kiba dei peit ki leh beit katba ki mon ban pynlip bording.
Lada lip bording bad tohkit pat na kiba dei peit ka jubab ban ïoh ka long ba trip ka main line bad haba ym meh katno katno ruh lada kylli biang kin jubab ba la dei ka kynta load shading.
Kane ka jia man la ka miet hangne ha nongbah Shillong.
Ka jingkylli kaba mih na ki paidbah halor kane ka jinglip bor ding wat haba la dap ka dam Umiam ruh ka long hato ki high level ki la sdang ban khaïi beaiñ sa ïa bording hadien ba kim nud shuh ban leh ïa u dewiong ba la bud dien eh ka ïing bishar High Court.
Lada kam dei kumta balei dang hap ban pynlip bording da ki bun bun kynta wat hadien ba la dap ka dam Umiam ruh.
Nalor kata wat ka Leshka Hydel Project ruh ka la treikam mynta hynrei katta dang hap beit ban pynlip bording.
Tura, Naitung 24: Ka nongbah Tura mynta ha ka Lah Sngi U Blei janmiet, ka la kulmar kynsan kynsan puk, haba ki paidbah kiba ap sha surok ïa ka jingïakren u Myntri Rangbah, u Conrad Sangma bad ki Sengbhalang, kynthup ïa ka Seng ACHIK bad kiwei kiwei de ki Seng, ki la lun maw ïa ki Pulit ap pahara kynthup ruh ïa ki Pulit pahara u Myntri Rangbah.
Ha kane ka jingïakawang maw, kawang shuki, ki dieng bad kiwei kiwei, san ngut ki Pulit ki la mynaw, kynthup ruh ïa ki Kynthei.
Namar ba u paidbah ruh u la bun, ki Pulit ki la siat da ki tear gas bad siat pynma ruh sha suiñ ban pynpra ïa u paidbah.
Katba nang miet ka jingïakulmar kala nang jur, haba lai tylli ki Kali Gypsy kiba la suba ba kidei ki kali Pulit ki la shah thang.
Ki khubor ki ïathuh ruh ba u Myntri Rangbah um shym la ïoh lad ban mih da ki bun bun kynta na ka ophis jong u ha Tura namar ba ki paidbah, ki la kerkut bad kim shah ïa u ban mih, hynrei dei tad ynda la kham miet bad kham jai jai ba u sa ïoh mih.
Hadien kane na ka liang ki bor synshar District, ki la pynjari noh da ka Korphiw miet ha nongbah Tura bad la pyntreikam ruh da ka Section 144 Cr.
PC ha baroh kawei ka nongbah.
La bthah ruh ban pahara jur bad ban talasi ïa baroh ki kali kiba rung ba mih sha Tura.
Kane ka jingïakynduh jong u Myntri Rangbah ïa kine ki Sengbhalang ha ka CM Office, ka long hadien ka jingïakhih shah thngan ki nongïalam ka Seng ACHIK ban dawa ban pynlong noh ïa ka Tura kum ka Winter Capital ne ka jaka treikam jong ka Sorkar Meghalaya ha ka por tlang bad kiwei kiwei de ki jingdawa.
Ki khubor ba la ïoh ki ïathuh ba haba ki nongïalam jong kine ki Seng ki dang ïathuh ïa kaei kaba ki la ïakren bad u Myntri Rangbah, kynsan kynsan napdeng ki paidbah ki bym hun ïa kaba mih na ka jingïakren bad u Conrad, ki la kawang maw sha ki Pulit bad shaphang ka ophis u CM bad nangtei ka la mih ka jingïakawang maw markylliang hapdeng ki paidbah bad ki Pulit haduh ka por mynmiet.
U Myntri Rangbah, u la ïathuh lyngba ka Video ba wat lada kine ki Sengbhalang ki don tang ar ne lai tylli, hynrei u la pyllait por ban leit ïakynduh bad ki, wat lada ki dang don bun ki Sengbhalang na Garo Hills ki bym pat don lang ha kane ka jingïakhih.
Ha kane ka jingïakren u la batai ïa ki halor ki kam pynroi kiba ka sorkar ka la leh na ka bynta ka Garo Hills.
Na ka bynta kine ki jingdawa, u Myntri Rangbah, ula ong ba un sa pynlong biang ka jingïakynduh ha Shillong, ha kaba un khot lang ïa baroh ki Sengbhalang bad kiwei kiwei de ki kynhun.
U Conrad u la ïathuh ba shuwa ban wai ka jingïalang, u la ïoh sngew ïa ka jingïahylla shabar bad u la phah ïa ki nongïalam Sengbhalang ban leit peit bad ban pynsngewthuh ïa ki paidbah.
U la ong ruh ba katkum ka jingïathuh ki nongïalam ka ACHIK, kine kiba la thaw jingkulmar kim dei satia ki briew kiba ju don ha kane ka jingïakhih kaba mam la ka sngi, hynrei kidei kiba ki dang ïohi mynta hi ka sngi bad kiba bun imat kidei kiba na shabar.
Don ruh napdeng jong ki, ula ong ba la ïathuh da ki nongïalam Sengbhalang ba kidei kiba la shongshit kyiad.
Na ka liang jong u Myntri Rangbah, u la kular ban ai jingïarap 50 hajar tyngka sha kito kiba la mynsaw lyngba ka MLA Scheme jong u bad u la ong ruh ruh ba ki Pulit ki la ïoh ring video ïa kito kiba la thaw jingkulmar bad ka aiñ kan leh ïa kaba donkam na ka bynta jong ki.
Katkum ki khubor kiba la ïoh la ong ba ka jingshisha na ka liang ki nongïalam ka ACHIK kila sngewhun ïa kane ka jingïakren bad u Myntri Rangbah bad pdiang ban bteng ïa ka jingïakren ha Shillong.
Shillong Naitung 24: Ka Seng Hynniewtrep National Liberation Council (HNLC) mynta ka Lah Sngi U Blei, ka la maham da kaba tyngeh pyrshah ïa ki runar kiba shim kabu bad pyndonkam bakla ïa ka kyrteng jong ka seng na ka bynta ban dawa pisa.
Ka seng ka la byrthen ïa kito ki riewshim kabu ba kin husiar namar ka seng ka don la ka jongka tnad syntiat jongka ba kan phah wad jingtip bniah shaphang kine ki riew shim kabu bad lada jia ba ka lap kan leh da kaba tyngeh.
Ka HNLC ka la pynpaw shai ba kam donkti eiei ha kino kino ki kam be-aiñ kum ka dak jong ka jingburom ïa ka sorkar pdeng bad sorkar jylla bad ka la pyntip ba ka la bthah ïa la ka tnad syntiat ban wad ïa ki briew kiba donkti ha ka ban dawa pisa ha ka kyrteng ka seng.
Kane ka jingmaham ka HNLC ka la mih hadien ba ka la don ka jingmih ha ki kot khubor ba bun ngut ki briew ki la ïoh pdiang ïa ka shithi dawa pisa naka seng HNLC ha kylleng ka rilum Khasi bad Jaintia.
ïa kitei ki shithi dawa pisa la ai da ki ar ngut kiba la kam ïalade kum ki dkhot ka seng, kata ha ka kyrteng u M Rynjah, uba la kam ïalade kum u Finance Secretary ne da u Synshar Khymdeit kum u Area Collector jongka East Khasi Hills & Ri Bhoi.
ïa kitei ki shithi dawa pisa la ïoh pdiang da ki Khasi bad ki bar Jylla kiba dei ki nongkhaïi bad la dawa ha ka kyrteng jong ka jingsiew ïa ka “income tax" na ka bynta u snem 2023 bad kane ka jingdawa pisa ka sdang naduh ka T.15 lak haduh T.80 lak.
Ka HNLC ka la kyntait mardor ba kan donkti ha kane ka kam bad na ka liang u General Secretary uba bat ruh kum u Publicity Secretaryka HNLC u Bah Sainkupar Nongtraw ula ong, ka jingdawa pisa ka dei ka kam kaba la leh da ki runar bad kitei kiba la soi kyrteng kim don jingïadei eiei ruh em bad ka HNLC.Ula byrngem ban leh da kaba tyngeh pyrshah ïa kito kiba pyndonkam bakla ïa ka kyrteng jong ka seng bad ong, “Kane ka long ka kam kaba sngewkhia bad ka HNLC ka la maham ïa kino kino kiba pyndonkam bakla ïa ka kyrteng jongka na ka bynta ka kam dawa pisa.
Lada ngi lap, ka HNLC kam banse ban leh da kaba tyngeh namar ba kan pynthud ïa ka jinglong jingman ha kaba ïadei bad ka jingïakren iasuk".
Ula ong ba kum kine ki jait jingjia ki dei kiba la jia teng ha ki snem kiba la leit, u Bah Nongtraw ula ong, ba u suba jur ba ka dei ka buit ban pynpulom ïa ka jingïaid shakhmat jong ka jingïakren ïasuk.
“Katba ka jingïakren iasuk ka dang ïaid shakhmat, ka lah ban dei ruh ka jingthmu kaba sha lyndet ban pynsuki ïa ki kam ki jam baroh da ki briew kiba kwah ban myntoi shimet" ula ong.
U Bah Nongtraw ula ong ba haduh mynta kam pat shim la don kano kano ka jingïasoi ïa ka soskular hapdeng ka Sorkar Pdeng, Sorkar Jylla bad ka HNLC bad kam shym la don ruh kano kano ka jingthmu na kano kano ka liang ban pyntroiñ ïa kane ka jingïakren ïasuk.
“Ka HNLC ka la kiar ïa bun kiei kiei bad ban ym leh ïa kino kino ki kam be-aiñ, kum ka dak jong ka jingburom ïa ka Sorkar India bad ïa ka Sorkar Meghalaya.
Ka HNLC kala dawa ruh na ki pulit ba kidei ban kem ïa kitei ki briew kiba donkti ha kitei ki kam be-aiñ.
“Ki bor sorkar ki dei ban shimkhia mardor ïa kane ka mat na ki tyllong jong ki shithi kiba la don ïa ka Letterhead kaba shu thok ban dawa pisa bad ban kem ïa kitei ki runar ban pynthikna ba kan don ka jingïakren kaba ïaid beit ïaid ryntih bad ba kan ïaid shakhmat bad ka HNLC ka la bthah ïa la ka tnad syntiat ba kan wad ïa ki briew kiba la tip kyrteng kum u Shynshar Khymdeit bad M.Rynjah," ong u Bah Nongtraw bad ka bynrap ba katba ka jingïakren ïasuk kam pat poi sha kaba kut, ki paidbah ki lah ban noh synniang sha ka seng ha ka dur jong ka jingnoh sngewbha ne Donation.
Nongstoiñ, Naitung 25: Ka Social and Economic Life Development Department (SELDD) jong ka Khasi Jaiñtia Presbyterian Synod Sepngi lyngba ka Agency for Sustainable Development Initiative (AfSDI), ka la pynbeit ban pynlong biang ïa ka Shillong Run-10 K, 2023 ha ka 12 tarik Nailar 2023 naduh ka por 5:30 baje mynstep ka ban sdang na Parking Lot, Polo.
Ka jingthmu jong kane ka prokram ha ryngkat ka phang pdeng, ‘Run with different abilities’, ka long ban pynsngew thuh ïa ki jingeh bad ïa ka jinglong ryngkat dor ki briew ba don jingduna ki dkhot.
Kumjuh ruh, ban pynmih fund ïa ki project kiba ka Synod ka la seng na ka bynta ki khynnah kiba don ki jingduna ha ki dkhot met kata, ka Mairang Vidyajyoti Inclusive Secondary School, Mairang, Community Based Rehabilitation Centre, Mairang bad Rev.Amirkha School for Disabled, Mawlai.
Ka Shillong Run ka la sdang naduh 2011 haduh 2019 bad ha kine ki khyndai tylli ki snem kiba la dep ka jingpynlong ïa ka Shillong Run ka long kaba ïaid beit ïaid ryntih bad ki nongïashim bynta kiba kham bun ki dei ki khynnah skul, wat ki rangbah ruh ki ïashimbynta bha.
Naduh 2020-2022, ym shym la pynlong shuh ïa ka Shillong Run 10K, na ka daw jong ka khlam.
Hynrei katba nang ïaid ki por, yn nang pynbha ïa ka Run na ka por sha ka por katba kum ka jingpynïaid Marathon.
Kino kino kiba don ka jingthmu ban ïashimbynta ki lah ban register/pynrung kyrteng ïalade ‘online’ da kaba shu scan ïa u ‘QR Code’ ïa u ba la buh ne pynrung ha ki Flyer bad ki Banner.
Ban register/pynrung kyrteng ïalade ‘Offline’, ki lah ban leh ïa kata da kaba kin leit shim ïa ki Form na ka Ophis treikam jong ka KJP Synod Sepngi, Mission Compound Shillong.
Kan sdang na Parking Lot, Polo ka ban kot haduh 10 KM bad ïa ki lynti bad ki jingkdew yn sa batai da ki nongpynïaid ïa ki nongïashim bynta.
Kan don ruh ka khusnam ïa ki nongjop da ka song pisa bad kumjuh ki consolation prize na ka bynta ki top 7 bad sam medal sha baroh ki nongwan ïashim bynta bad ïa ki T-shirt yn ai sha ki nongwan ïashim bynta kat kiba kloi.
Ïa ki bib number yn sam da ka ophis jong ka KJP Synod Sepngi ha Mission Compound marjan ka KJP Girls Higher Secondary School ha ka 10 bad 11 tarik u Nailar kata naduh kapor 11 AM haduh 5 PMïa ki jingtip ba kham bñiah la kyrpad ruh ban peit na ka website www.
afsdi.
com lane phone ruh ha u Director SELD- +918787545266, +91 8974026462 & 9856985092, +91 9436557222.
Ki ar tylli ki jingpang ba shyrkhei tam ha kajingim jong u briew ki long ka jingpang Bampong (Cancer) bad ka jngpang Niangkulia (AIDS).
Kine artylli ki jait jingpang haduh mynta ka bor ka jingstad saiañ ka koit ka khiah kam pat lah satia ban pynïoh ïa ka jingpynkoit bad ban pynkhiah da ka jingsumar.
Hynrei la pyrshang ban pynïoh ïa ki lad jingïarap sha ki paidbah tang kumno ban ïada ïa ki.
Kiba bun hi ki paidbah salonsar kim da sngewthuh ne shim khia than eh ban ïada na kine ki jingpang ba shyrkhei, hynrei tang kito kiba la ngat ha la ka jong ka tyngkong ki lah ban sngewthuh khambha kaei kata ka jingpang AIDS bad kawei ka jingpang Cancer? Kine ki jingpang kim ithuh kynthei kim ithuh shynrang bad ka jingpang AIDS ka ïoh wat ban bsut ha ka jingim jong i khyllung iba dang lui lui ruh.
Ka jingpang AIDS (acquired immune deficient syndrome), la ong ba ka la sdang nyngkong na ka ri South Africa ha ki snem 1959.
Hynrei ka jingmih paidbah jong kane ka jingpang ha ki snem 1980 ka la pynshaiong ïa kiba bun ki stad saian jong ka koit ka khiah.
ïa kane ka jingpang AIDS la pynlong da ki khniang jingpang human immunodeficiency virus (HIV) ha u briew.
La ong ba kane ka jingpang ka la saphriang na ki kynja shrieh ne ki Chimpanzee, bad haduh mynta ki la don da ki million ngut ki briew ha ka pyrthei kiba shah ktah na kane ka jingpang kaba ki stad ka pyrthei kim pat lah satia ban pynkoit ïa ka.
Ha ka jylla Meghalaya ruh ki don bun spah ngut kiba la shah ktah ha kane ka jingpang AIDS.La ong ba ha India, haduh kumba 1 na ki 8 ngut ki briew ki lah ban ïoh ïa ka jingpang bampong ne Cancer.
Kane ka jingpang ka kynrei bha sha kine ki thaiñ ri lum bad kawei na ki daw ba kongsan eh jong kane ka jingpang ka dei ka jingkyrni eh jong ka jingdih/jingbam duma bad kiwei pat ki jingmlien ba sniew jong ka kyiad, ka jingbam kwai palat bad kiwei pat.
Kat haduh u snem 2000 ka jingdon jong ki briew kiba pang cancer ha ka ri ka kot haduh 8 lak 50 hajar ngut, hynrei kan kam shym la pynduna satia ïa ka jingkyrni jong ki jingmlien ba sniew jong ki briew ha kaba dih/bam duma, bad kiwei kiwei.
Wat la ki kompeni shna duna, biri, sikret ki la dep ban pyni ne ïathuh lypa ba da ki jingthoh bad ki dur ki dar ha ki jingsong bad ka dih/bam duna ka lam sha ka jingpang cancer, hynrei ki briew kim salia bad ki nang ïoh mynsiem shuh pynban ban pynsngewbha ïa la ka jingkwah brai.
Ka jingpang cancer ka phriang lyngba ka jingkyrni ban bam/dih duma bad ka jingpang AIDS pat ka phriang bha lyngba ki kam awria.
ïa ka jingpang cancer la pynphriang hakhmat ki paidbah bad ïa ka jingpang AIDS la pynphriang lyngba ki kam barieh jong ki kam awria.
Hooid, ym 100% kiba im awria ki ïoh ïa ka jingpang AIDS kumjuh ruh kiba dih/bam duma ïa ka cancer.
Hynrei kito kiba ngat ha kitei ki jingpang ki sngewthuh bha ïa kaei kaba jia ha ki.
Ki briew kiba ïoh ïa kitei ki jingpang ki long ki briew kiba kordit tam bad ki mad ïa ka bynta kaba sngewsih tam ha ka jingim jong ki ban tip ba ki la don ha kaba kut jong ka jingim.
Hooid ym lah ban len ba ki don khyndiat eh ki nuksa ba ki briew ki bym im ha ka jingmlien ba sniew ruh ki ïoh ïa kitei ki jingpang da ki daw kiba har rukom.
Ka jingpang cancer la ong ba ka lah ban jia ha kano kano ka rta u ne ka briew, hynrei ka kham wan eh ha ki snem hadien 40 bad 45 snem ka rta.
ïa ka jingpang cancer la lap naduh ki por u mynbarim.
Kane ka jingpang ka mih kat kum ka rukom im jong ki briew bad ka jinglap ïa ka cancer ka la kham bun mynta ban ïa ka 20 snem mynshuwa.
Ka jingkynrei ha kane ka juk ka dei na kaba bam kwai- duma, dih kyaid, ka jingjaboh ka mariang bad ka jingkylla sor ki shnong ki thaw, ka la pyni long ïa ka cancer kum ka jingpang jong ka juk thymmai.
