"Shuh shuh u kynnoh ruh ba ka rai ba ki shim kadei beit tang ïa ka pisa haduh ba la jot ka West Khasi Hills, Jaintia Hills bad ki khappud.
“Nga ngeit ba ka (sorkar MDA) ka la phiel shisha.
Baroh kim sngewtynnad ym tang ha kine ki 10 bnai ba ki don ha ka sorkar hynrei wat ha shwa kane ruh," u la bynrap biang.
Utei u heh Congress u ong ruh ba dei na ka jingbym ïa burom bad sngewthuh jingmut jong ki nongïalam ha ka party Congress kaba la plie lad ïa ka NPP ban thaw biang ïa ka sorkar ha ka sien kaba ar.
La katta ruh u ong ki paidbah ka Meghalaya hadien ba ki la ïohi ïa kine ki jingtreikam jong ka sorkar baroh kin sa pyrkhat arsien.
“Tang ïa kane, ki paidbah kin sa kyndit bynriew bad kin pyrkhat arsien naduh kane ka elekshon sha Lok Sabha," bynrap biang u Bah Pala haba kren hadien ka jingïalang bad ki nongtrei party ryngkat ka jingdonlang u heh ka AICC ba dei peit ïa ka Meghalaya u Dr.A Chellakumar.
Shillong, Kyllalyngkot 10: Ki saw tylli ki jingïakhun jong ka lympung Under-16 Boys Football League 2023-24 ba la long hynne ka Sngi.
Haba phai sha ka jingïakhun kaba nyngkong por 9 baje mynstep ha madan phutbol 1st Ground SSA Stadium, ka Lumshyiap SC ka la shah pynliem da 0-2 kol ha ka Upper Shillong Colt.
Ka Upper Shillong Colt ka la ïoh ban thep ïa kine ki ar kol lyngba u Damankhraw Syndor ha ka 50 minit bad na u Mebanbhabok Sun ha ka 60+1minit.
Ka jingïakhun kaba ar ba la sdang ha ka por 11 baje mynstep ha SSA Stadium, ka Umphyrnai SC ka la lah ban jop kput haduh 8 – 0 kol pyrshah ïa ka Umpling SC.Ki rangïalehkai na ka Umphyrnai kiba la ïoh ban pynkhihjar ki kynthup ïa u Batmeki Kharkongor ar kol ha ka 12 & 36 minit, nangta u Arjuneson Kharkongor ha ka 36 minit, u Ricky Kharkongor u la ïoh thep ar kol ha ka 44 bad 54 minit, u Iaiapynkmen Kharkongor shi kol ha ka 51 minit bad khadduh u Vickyson Wankhar u ba la ïoh ar kol ha ka minit ba 58 bad 60.
Ka jingïakhun kaba lai ka la sdang ha ka por 2:30 baje mynsngi ha1st Ground SSA Stadium, ha kaba ka Merinda FC ka la jop suk da 7 – 0 kol ïa ka Lah Bet SC.Ha kane ka jingïakhun u wei na ki rangïalehkai ka Merinda SC, u Bestius Nongbsab u la ïoh khyrwit hat trick (54 min, 58 min & 60 min).
Katba u Kevin Kharbuki u la ïoh ban thep ar kol ha ka minit ba 3 & 55, u Mebankitlang Mawlong u la ïoh thep shi kol ha ka 9 minit, bad kawei na ki kol kaba la kum thep hi da u bak ka liang pyrshah-u Stevenson Kharsahnoh ha ka 38 minit (Own Goal).
Haba phai sha ka jingïakhun kaba khadduh kaba la sdang ha ka por 2 baje nohphaisngi ha SSA Stadium, ka Rangdajied United FC ka la pynliem da 3 – 0 kol ïa ka Mawpat SC.Kine ki lai kol na ka Rangdajied United FC la thep da u Nicky Paul Marwein ha ka 34 minit, bud sa ka kol na u Menangpyndap Khongjee ha ka 37 minit bad khadduh ba la thep hi da u bak ka liang pyrshah-u Domiwell Kharkongor ha ka 55mins (Own Goal).
Mynta ka sngi yn bteng biang ïa ka jingïalehkai Football League 2023-24 kyrdan 1st DIVISION ba la pynïaid da ka Shillong Sports Association, ha madan phutbol SSA Ground, bad ka por kan long 2:15 baje nohphaisngi hapdeng ka Mawkhar SC pyrshah ïa ka Lawsohtun SC.Jowai, KyllaLyngkot 10: Ka lympung ïalehkai phutbol bala tip kum ka “3rd Sniawbhalang Football Tournament" kala long hynne ka sngi 10 tarik u Kyllalyngkot ha madan Wahiajer Stadium Wahiajer West Jaiñtia Hills District.
Haba phai sha ka jingïakhun Pre Quarter ba nongkong na ka liang ka kynhun ïalehkai jong ka Nongkhroh kala lah ban pynliem da 1-0 kol ïaka Ummulong, ïa katei ka shikol naka Nongkhroh la thep da u Snowel Kharsati haka minit ba 71.
Katba haka jingïakhun kaba ar ka kynhun ïalehkai jong ka Umjlasiaw kala lah ban pynliem da 2-1 kol ïaka Nonglatem, ïa ki kol naka Umjlasiaw la thep da u Heimonmi Phawa haka minit ba 33 bad u Baiahun Tariang haka minit ba 70.
Ïa ka shikol na ka Nonglatem la thep da u Forme Muktieh haka minit ba 2.
Na ka liang ki bor pynïaid jong kane ka Tournament kila pyntip ba ka jingïakhun ba nyngkong jong ka ‘Quarter Final’ kan long haka 12/01/2024 hapdeng ka Tyrchang pyrshah ïaka Sohphoh haka por 1 baje nohphai sngi.
Shillong, Kyllalyngkot 10: Arngut ki rangïakura ka Jylla na ka thaiñ Upper Shillong, ba kynthup ïa u samla Shanborlang Marbaniang bad u samla Ïarapborsing Kharbani hapoh ka lama jong ka Meghalaya Pro Boxing Council (MPBC), sa shi sien pat kin leit mihkhmat ïa ka jylla sha ka rynsan ïakura Pro Boxing ka ban long ha nongbah Mumbai ha ka 12 tarik mynta u Kyllalyngkot (kata lashai ka sngi) bad ka jaka kan long ha Planet Hollywood Thane.
Kane ka rynsan ïakura kaba la tip da ka United Professional Boxing Fight Club ka dei kaba la kyntiew hi da ka United Professional Boxing Fight ka kynhun kaba dang hap hapoh ka jingkhmih jong ka Indian Boxing Council, ha kane ka kynti kin don haduh 7 tylli ki jingïakhun ba la khreh bad 2 tylli ki dei ki jingïakhun ba kine ki arngut ki samla ka Jylla kin sa don bynta.
Baroh arngut, kata u samla Shanborlang bad u Ïarapborsing ki la ju wanrah nam ïa ka Jylla lyngba ki namjop ba ki la khur ha u snem ba ladep.
Lashai ka sngi u samla Shanborlang (record : 4 jop : 2 ïakhaid na ki 6 sien ïakhun) un aireng pyrshah ïa u Adil Kumar (record 4 jop: rem 1: ïakhaid 1) ha ka kyrdan ïakhun Super Fly Weight ka ban long 8 Round.
Kane kan dei ruh ka sien kaba ar ïa kine arngut ba kin ïakynduh pyrshah, ha kaba ka sien ba nyngkong ba ki ïakhun ka la kut ym shym la don nongjop ne ba rem naba ïakhaid katkum ka rai jong ki nongbishar.
Katba na ka liang jong u samla Ïarapborsing un sa ïakhun pyrshah ïa u Saurabh Kumar ha ka kyrdan ïakhun Bantamweight ka ban long 8 Round.
Lah ban kdew hangne ba u rangïakura ba u samla ïarapborsing u hap ban ïakhun, u dei u ba la kynsai bha bad bat ïa ka record da 10 sien jop, rem 1 sien na ki 11 sien ïakhun, katba u ïarapborsing u la ïakhun lai sien, jop 2 sien rem 1 sien.
Na ka liang jong ka MPBC ka la kitbok kitrwiang ïa kine shuwa ba kin mih ban leit ïakhun sha katei ka rynsan ïakura ka ban long ha nongbah Mumbai ryngkat ki kyntien ai mynsiem bad ka jingkyrmen ba kin wanphai namjop sha la ïing.
Haba ïakren sha ki lad pathai khubor, na ka liang jong u Bah Kampherki Thangkhiew Secretary jong ka synjuk Meghalaya Professional Boxing Council (MPBC), u la pynpaw ba na ka liang jong ka Association ka la pynkhreh bha ïa kine baroh arngut ban wanrah jingjop.
Nalor kane u Bah Kampher u la kyntu ruh ïa kino kino ki briew ne ki kynhun kiba kwah ban ai jingkyrshan ïa ka synjuk ki lah ban wanmih ha ka ophis kaba don ha Nongkseh (Upper Shillong).
Ha kine ki khyndiat bnai ngi ïohsngew shibun bah ki jingud jingnam shaphang ki surok kiba lah jot lah pra bad kiba ym ikop shuh ban khot ïa ki ki surok rong.
Ki lah kylla surok maw, surok khyndew bad surok shyiap.
Ka surok na Jowai bypass kaba dang dang shu maramot ha u snem 2022 mynta ka lah long kum ba bret da u bom uba la pynpra ïa ka surok phew le phew.
Bad ynda leit leilei sha thaiñ Khliehriat shaduh Lumshnong ter ter sha Sonapur ka surok ka lah jah noh.
Don sa tang ki maw khohruh khohram.
Naduh ba shimti ka sorkar MDA ïa ka synshar khadar ha kane ka jylla ïa ki kam kontrak surok baroh lah aiti ha ka Dhar Construction Company ïa kaba la pynïaid da u Bah Ngaitlang Dhar u hymmen jong u symbud myntri rangbah (Deputy Chief Minister), Sniawbhalang Dhar.
Ha ka ktien phareng ïa kane ka jinglong ha kaba u myntri sorkar uba ha ka jingshisha u dei ban peit bad pynïaid beit ïa ka synshar khadar khlem noh shiliang khmat ïano ïano ruh un don bynta pynban ha ka kompeni kaba pyntrei kontrak, lah khot ka “conflict of interest" lane ka jingbym lah shuh ban trei hok ïa ka kam myntri.
Kane ka la jia ym tang mynta.
Don ki myntri kiba bat ïa ka kam PHE ha ka sorkar MDA kaba nyngkong bad kiba long ruh ki kontraktor.
Te haba kumta kumno ngi khmih lynti ba kin trei hok ïa ka kam? Kin ïaleh katba lah ban pynïoh-nong ïalade bad kata hi ka ktah ïa ka kam kaba ki trei.
Ha ka jaka ban poi um lut ki ïing baroh ha ka por ba la buh ngi shem pynban ba bun bah ki shnong wat ha sor Shillong kiba dang hap ban thied um na ki tanker.
Ki nongdie um te ki la riewspah keiñ; ki paidbah pat sah ha ka um-dum namar ba mangi baroh ngim kloi ban buh jingkylli hakhmat ka sorkar haba ka leh bakla.
Na ka liang ki surok mynta ka Dhar Construction Company ka la ïoh lut ïa ki kontrak pyntrei surok kylleng ka jylla.
Kane ka mut ba ki lah ïoh ïa ka “Monopoly" lane ba ym don shuh kiwei ki kontraktor ki ban ïa ai reng pyrshah ïa ki ha ka thep tender shna surok.
Kane ka pynlong ïa kita ki kontraktor kiba bat ruh ïa ka bor hapoh ka sorkar ba kin leh mon.
Kim salia lada ka surok kaba ki shna kan jot noh shen namar ki engineer ruh kim nud ban leh pyrshah ïa u myntri.
Ki hap ban ai ïa ka “completion certificate" lane ka jingkubur ba ka kam trei surok ka la dep bad ka biang lut nadong shadong.
Ngi ki paidbah ba hap pyndonkam ïa kato ka surok pat ngi shem ba kam biang eiei ruh.
Lada ngi phai sha ka surok na Jowai-Amlarem sha Dawki ngi shem ba ki nongpynïaid shnong shato ki shem ba ka jingshna ïa ka surok kam biang eiei ruh bad ki la byrngem ban leit sha ïingshari lada ki kontraktor kim trei biang bad trei pynbha ïa kato surok.
Ka jingkylli ka long balei ba ngi jied da ki nongkhaïi bad ki kontraktor ban synshar ïa ka jylla jongngi? Naduh ba sdang ka jylla Meghalaya ngim ju ïohi koit kita ki MLA ki ban long ruh ki “businessmen.
" Mynta pat jan uwei pa uwei u MLA bad MDC ruh ki long shuwa ki nongpyntrei kontrak bad ka kam MLA/MDC ka long tang ka kam kaba ki trei haba ïoh por.
Lada ngi ïai jied ïa kum kine ki briew ban long kita ki “nongïalam" lane ki “leader" jongngi te kam sngew pher keiñ ba ka jylla jongngi ka hiar haduh katta katta ha kiba bun ki bynta.
Naduh ka pule puthi ha kaba ki khynnah kiba pep skul naduh Klas Primary, haduh Middle bad High School ka la nang kiew man u snem; ka jingbym koit bym khiah namar ba duna ka bam kaba tei (malnutrition) haduh ka jingkiew ka jingduk ka la nang bam kruiñ ïa kane ka jylla jongngi.
Ha kane ka juk mynta ngi shem ïa ki katto katne ki Khasi-Pnar kiba riewspah palat bad don pat kiba bun balang kiba la ban ka jingduk.
Hato ïa kum kane ka jaidbynriew dang lah mo ban khot ka jaidbynriew ba dang sahdien haba ki khun ki kti jong ki heh spah baroh ki pule ha ki skul rit bad skul bah shabar na ka jylla bad wat shabar ri ruh katba ki khun jong kiba bun ba lang kiba duk pat tang ka ïing skul ruh kaba lah jot; ki nonghikai ruh ym tikna namar ba kim ïoh jingsiew man u bnai.
Namarkata ki khynnah bapli ki sngew lehnohei ban leit skul haba ym ïoh jinghikai kaba pynmyntoi ïa ki.
Kaba phylla ka long ba ha ki jaka kum ka East Jaintia Hills bad West Khasi Hills ha kaba ki don ki heh spah (high level) kiba la lum spah na ka jingtih dewiong, pynban kim kloi ban seng wat tang kawei ka skul ruh na ka bynta ki khynnah ha kato ka jylla kiba wan na ki ïing ki sem baduk.
Ha kiwei pat ki jylla bad ki ri ka pyrthei ki nongtrei business kiba pawnam kum ki Tata bad Birla, ki jong u Azim Premji bad kiwei kiwei, ki la noh synniang shibun bah ha ka ban kyntiew lem ïa ka imlamg sahlang.
Ki pynïeng ïa ki skul bad skul bah, ïa ki hospital bad ki ïarap ruh ïa kiba bun ki seng kiba trei mon sngewbha ban kyntiew lem ïa kiba duk ba rangli.
Ha kane ka jylla jongngi pat ki heh spah ki pyrkhat beit tang ïalade shimet.
Kat nang ïoh lum spah katta ki nang lalot bad kwah khur lut ïa ki kam kontrak baroh.
Kane ka jinglalot spah ka lah ngam shaduh sha ki shyieng bad kim ïohi shuh ïa ka jingduk jingduna jong kiwei.
Ki peit beit khliaw kumno ban lum spah na ki kam pynroi kiba la bei pisa da ka sorkar jylla bad sorkar kmie.
Dei na kata ka daw ba ka jylla Meghalaya ka la nang sahdien katba nang ïaid ki snem.
Nga la ju ong ha kane ka rynsan ba ha ka ri synshar paidbah mangi ki paidbah ngi dei ban peitngor bad buh jingkylli hakhmat ka sorkar ïa ki jinglut jingsep ha ki kam pynroi baroh naduh ka kam shna surok haduh ka kam pynpoi um sha ïing bad ka rukom pynïaid ïa ki skul khamtam eh ha ki nongkyndong.
Lada ki paidbah ki dang ai lad ïa ki “businessmen" bad ki heh spah ban ïai synshar ïa kane ka jylla te khlem pep ka jylla kan sa nang hiar ha ki bynta baroh.
Balei ngi sngewphylla ba kiew ka jingdih droks.
Haba la bun ki samla kiba ka skul ruh kim pyndep bad ka kam ruh kim ïoh te ki lah shah tyllep da u lyoh ka jingduh mynsiem.
Ka jingdih droks ruh ka don la ka daw.
Shuwa ba ngin kynnoh ïa ki samla kiba ngat ha u droks ngi dei ban phai shuwa sha ka sorkar bad kumno ba ngi shah ïuhroit lut ki hok jongngi baroh.
Lada u paidbah um ïakhih da ka lynti kaba dei kata ngin ym ïohi ïa ka jingkylla ha kane ka jylla Meghalaya.
Shillong, Naiwieng 12 : U MDC ka BJP na Tura, u Bernard Marak ha ka sngi U Blei u la pynshai ïa ki jingngeit bad ka jingpyrkhat biej ki paidbah halor u Aadhar.
“U Aadhar um dei satia uta u 666 lane u number soitan.
U dei u unique identification number kumba long u mobile number, EPIC bad roll number kiba dei shaphang ka jingtip shimet jong uwei pa uwei," ong u Marak ha ka kyrwoh.
Shuh shuh u ong ruh ba u Aadhar u dei ruh ka bor ban wanrah ïa ka jingtreikam kaba khuid ba suba bad pynbeit ïa ki jingleh thok ha ka synshar kha-dar khnang ba ki paidbah kin ïoh ïa kaei kaba bha tam.
U ong ruh ba u Aadhar um don satia kano kano ka jingïadei bad ka jingngeit.
Kumta u la kyntu ïa ki paidbah ba kin dei ban pynïasoh noh ïa u Aadhar bad ki account jong ki khnang ba yn lah ban pynpoi ïa ka pisa sha ki nongïoh jingmyntoi lyngba ka jingsiew ba ïasoh bad u Aadhar.
Katkum ka jingong jong u, ka jingsiew online ka khlem lah ban treikam namar bun kim pat pynïasoh ïa ki account jong ki bad u Aadhar.
Utei u nongmihkhmat u la ong ruh ba ka jingsiew lyngba u Aadhar kan weng lut ïa ki riewshim kabu bad ki jingmlien pynbam pisa ban ïoh pat tang khyndiat ki jingmyntoi kumba la ju long baroh shi katta.
La pynshai ruh ba ki skim jong ka sorkar pdeng kum ka NREGA, PMAY, Penshon, NRLM kynthup ïa ka Scholarship jong ki samla pule la ju siew online bad ïa kane ruh la ju leh ha ka rukom kaba khuid ba suba.
Shillong, Naiwieng 12 : Ka Hynniewtrep Youth Council (HYC) ha ka Sngi Saitjaiñ ka la dawa na ka sorkar pdeng ban ai jingmynjur ïa ka Meghalaya Residents Safety and Security (Amendment) Bill (MRSSAB), 2020 katba ka dang shong bishar ïa ka Resolution ba la mynjur da ka ïing Dorbar Thawaiñ ka jylla ban pyntreikam ïa ka Inner Line Permit (ILP) ha Meghalaya.
Haba kren sha ki lad pathai khubor hadien ka jingpymbam smai ïa ki dkhot ka Central Executive Committee (CEC), u president ka HYC u Bah Roy Kupar Synrem ula ong lada donkam ban jied hapdeng ka ILP bad MRSSAB, 2020, ka HYC kan jied hi ïa ka ILP.“Katba ka sorkar pdeng ka dang bishar ïa ka ILP, ngi dawa na ka sorkar pdeng ban ai jingmynjur ïa ka MRSSAB bad hadien kane ngin sa peit kumno ki kyndon ba la bsuh ïa ka Act ki treikam ne em katkum ka aiñ" ula ong.
U Bah Roy ula ïathuh ba shen ka CEC thymmai kan sa kynduh ïa u Myntri Rangbah ka Jylla u Conrad K Sangma ban buddien ïaka MRSSAB.“Ngi la ïohi baka tnat Ministry of Home Affairs (MHA) ka la pynphai ïa ka MRSSAB, 2020, kaba la ai jingmut daka HYC sha ka sorkar Jylla ka ba long kum ka ILP.Namar kane ngin sa kynduh ïa u Myntri Rangbah ban buddien ïa ka MRSSAB bad ïa ki jingkylli ka tnat MHA" ula ong.
U Bah Roy ula ong ba ka HYC kam kyrshan satia ban pyntreikam ïa ka MRSSA, 2016 namar kane ka aiñ ka long kaba khlem bniat (Toothless) kaba shu ailad tang ban lum jingtip ïaki ba sah wai ha nongbah Shillong.
Kane ka wan hadien baka sorkar jylla ka la pyntreikam ïa ka MRSS Act, 2016 ha ki 7 tylli ki shnong ha sor Shillong.
U Nongialam ka HYC ula ong ba dang shen ka Meghalaya High Court ka la pynbna ba ki khyrdop ki long beaiñ namar katkum ka MRSS Act 2016 kam shym la ai bor ïa ka sorkar jylla ban pyntreikam ïa ki khyrdop.
“Namar kane, kim don satia ki khyrdop kiba treikam hapoh Meghalaya namar katkum ka MRSS act 2016 kam don satia ka kyndon ban ai bor ïa ka sorkar Jylla ban pynïeng ïa ki khyrdop.
Namar kane ka HYC ka dawa ban pynkylla ïa ka ïa ka MRSSA 2016 ka ban buddien ïa ka jingwan ne ka jingmih ki briew hapoh ka jylla" ula ong.
Haba kynnoh baka khyrdop ha Umling ka long tang ban khring ïa ki briew, u Bah Roy ula ong “Ka khyrdop ha Umling kam treikam satia namar kam don satia haki kyndon ban ai bor ïa ka sorkar jylla ban pynïeng khyrdop.
Lada khlem pynkylla ïa ka MRSSA, 2016.
Kam don satia ka khyrdop talasi bar jylla".
Shillong, Naiwieng 12 : Ka Joint Action Committee (JAC) ba kynthup ïa ka NEHUTA, NEHUNSA bad NEHUSU ha ka sngi U Blei ki la shim ïa ka rai ba ki long kiba kloi ban leit sha ka miej jingïakren halor ki mat jingdawa jong ki tang lada la weng noh noh ïa u technical officer/senior consultant uba la shu thung beaiñ.
Ha ka kyrwoh ba la phah da u Chairman ka JAC, u Prof Lakhon Kma u la ong, “Lada weng noh shwa ïa u technical officer/senior consultant, na ka liang ka JAC ka long kaba kloi ban kren halor kitei ki mat jingdawa kata ruh lada ka don ka mon ba skhem na ka liang u VC ban pynbeit noh ïa ki ishu.
"Katei ka jubab ba ka JAC ka ai kadei hadien ba u Vice Chancellor ka NEHU, u Prof PS Shukla u la kyntu ïa ka JAC ba kan ym pynlong shuh ïa ka jingïakhih ba khlem buh por khlem da pynshisha shwa ïa ki mat jingdawa jong ki.
Ha kajuh ka por u nongïalam ka JAC u la kynnoh ruh ïa u VC ba u la shu kynnoh khlem dei halor ki mat jingdawa ba ka JAC ka buh.
“Na ka liang u VC u khlem ai satia kino kino ki jingshai halor ki ishu kiba la rah ha ka jingkren bad ki lad pathai khubor ha ka 8tarik Naiwieng haba ïadei bad ka jingthung beain ïa u technical officer/senior consultant bad halor ki sienjam ba la shim ban weng noh ïa u.
".
Mawkyrwat, Naiwieng, 12: U President ba la shong thait jong ka Hynñiewtrep Youths Council (HYC) Bah Robertjune Kharjahrin ha ka sngi saitjaiñ u la rung sha ka jylli jong ka saiñpyrthei da kaba pynïasoh bad ka United Democratic Party (UDP) hadien ba u la don jingthmu ban aireng ha ka elekshon MP sha Lok Sabha ka ban sa long ha u snem ban wan.
Ïa u Bah Robertjune la pdiang burom da u MLA jong ka Mawkyrwat Consti-tuency u Bah Renikton L.Tongkhar ryngkat ka jingïadonlang jong ki nongkitkam ka UDP Mawkyrwat Circle bad ki bahaïing hasem jong u Bah Robertjune ha ka jingïalang kaba la long ha ophis treikam jong ka UDP Mawkyrwat Circle.
Haba kren ha ka jingïalang u Bah Robertjune u la phla, “hakhmat jong phi mynta nga dei u riew thymmai hynrei ha ka vote hi ngam long shuh uba thymmai namar la bun tylli ki vote nga la ai sha ka UDP".
“Ha nga, ka UDP kam dei shuh ka party kaba thymmai, hynrei tang kawei ka long haba ïa nujor haba don hapoh ka sengbhalang ïa ki mat ki jura bad ki thymmei jong ka jinglong um ïohi ba kan da don than ka jingïajngai, ne ban pynkhohñioh ïa lade ban tip haba dawa ïa ki mat ba kongsan jong ka ri bad ka jaidbynriew tip ka dang long neem kumba long mynshwa? Hynrei em kam don kaba kumta namar ki dei ki juh bad ki pher tang ha ka lynti jong ka jingdawa," ula ong.
U la ai ruh ka jingkular ba nangne shakhmat un ai ka jingïatreilang ban pyntyllun ïa ki kam hapoh ka party namar ha ka saiñpyrthei kum u briew hi u dang long uba thymmai bad ha kajuh ka por u buh ruh ka jingkyrpad ba nangne shakhmat kum ki nongïalam ne ki nongkitkam ba la rim hapoh jong ka UDP ki dei ban long ka kti kamon ka kti kadiang ban kdew ne pyni lynti namar kiba la don lypa ki kham tip ïa ka lynti kumno ban ïaid ne pyntyllun ïa ki kam," la ong u Bah Kharjahrin.
Da kaba pynpaw ïa ka jingthmu ban tyrwa ïalade kum u kyrtong ha ka Election Lok Sabha na ka Shillong Constituency, u Bah Kharjahrin u la ong, “lada ki paidbah ki ai ka jingkyrshan ha u snem 2024, u Bah Robertjune um donkam shuh ban leit ïakynduh ïa ki MP ban dawa ba ki dei ban leh ne pyntreikam ïa ki jingdonkam hapoh jong ka ri bad ka jaidbynriew hynrei, nga hi da lade nga dei ban ong, ba nga hap ban leh ïa ki jingdonkam jong ka ri bad ka jaidbynriew.
"Kum ka dak jingpdiang burom sha ka party u Bah Renikton u la pyndeng ha u Bah Kharjahrin ïa ka lama jong ka UDP.Nongpoh Naiwieng 12: Arngut ki rangbah naka shnong Umden La-ang kila khlad noh syndon hashen hadien ba kila shah lympat haka bording elektrik haka shnong Kpepsyiem ha Ri-Bhoi.
Katkum ka jingtip bala ïoh lum la ong ba kane ka jingjïa kala jia haka shiteng miet jong ka sngi Saitjaiñ hynrei ïa ka met jong kitei ki 2 ngut ki rangbah la lap pat hynne ka step sngi U Blei da ki paidbah.
Kitei ki 2 ngut ki rangbah bala khlad noh la tip kyrteng kum u Lal Lapang 65 snem bad u Pian Namsaw 44 snem kiba dei naka shnong Umden La-ang bad ïaka daw jong ka jingshah bat elektrik ym pat lah ban tip namar ha katei ka jaka ki don ki sainar elektrik ba khlaiñ bor kiba pynpoi bording shaka thaiñ Patharkhmah.
Hadien katei ka jingjia naka liang ki pulit kila rah noh ïa kitei ki 2 ngut sha Byrnihat PHC bad hadien ka jingkyrpad jong ki bahaiing la pynlait noh ïaka Post Mortem.
Shillong, Naiwieng, 12: “Ka Eucharist ka dei ka pdeng bad ka tyllong jong ka jingngeit Catholic," ong u Apostolic Nuncio ka India bad Nepal u Most Rev.Leopoldo Girelli haba ai ïa ka Apostolic Message sha ki lak ngut ki paidriewngeit kiba ïalum ha Lum Tyngkong, Laitumkhrah ha ka nohphai sngi jong ka Sngi u Blei kiba la ïashim bynta ha ka jingïaid Proseshon Eucharist kaba ju long shisien shisnem.
“Nga sngewkmen haduh katta katta ba nga la ïohlad ban ïashim bynta ha kane ka proseshon Eucharist jong ka Shillong Archdiocese ban ïasam bad phi ïa ka jingieid bad ka jingriewblei ha ka Eucharist Bakhuid.
Ka jingmut jong ka proseshon Eucharist ka long ban mane, ban rwai, ban ïaroh bad ban ainguh ïa u Blei uba ieid ïa ngi haduh kaba kut bad Uba la ai ïalade ha ngi lyngba ïa ka Met bad ka Snam.
Ka Eucharist ka dei ka jingaiei jong u Trai Jisu Khrist kaba da lade hi U la pynpaw ha ngi ïa ka jingieid ba khlempud jong U Blei ïa ngi ki briew," la ong u Archbishop Girelli.
“Ka jingïaid proseshon ka pynkynmaw ruh ba ka dei ka jingïaid lynti jong ngi ha kane ka sla pyrthei bad U Jisu hi U la ïaid ryngkat lang bad ngi.
U long U paralok, U long u nongïalam lynti, U long u Kpu uba pynkdang ha ka jingïaid lynti jong ngi sha ka jingim bymjukut," u la bynrap.
“Kum ki Khristan ngi donkam ïa U Khrist ba Un don ha ka jingim jong ngi," la kyntu u Archbishop Girelli ïa ki paid u Blei bad bynrap, “ka Balang ka ïoh jingim lyngba ka Eucharist.
Ka Vatican Council ka pynbna ba ka Eucharist ka dei ka tyllong jong ka jingim Khristan.
"U Auxilliary Bishop jong ka Aizawl u Most Rev.Joachim Walder haba pharia ïa ka ktien jong u Blei ha ka ktien Phareng u la ong, “kumba u Blei u la ai ïa ka jingbam ban tei ïa ka met u buh ruh ïa ka Eucharist ba kan long ka jingbam ba kynja mynsiem ba uno uno uba thngan bad uba sliang un ïoh ïa ka jingim kaba pura lada u phai sha u Jisu ha ka Eucharist Bakhuid.
"U Bishop jong ka Jyllaniam Jowai u Most Rev.Ferdinand Dkhar uba la ai jingkren ha ka ktien Khasi u la sneng bad kraw ïa ki riewngeit da kaba pynkynmaw ba ka jingwan iuhkjat jong u Apostolic Nuncio uba long u nongmihkhmat jong u Pope Francis, ka jingïadon lang jong u Bishop Joachim Walder na Aizawl bad ki riewngeit na kylleng ka jylla bad wat na shabar ri ka pynpaw shai ba ka Balang Catholic ka long kawei bad ka phaikhmat sha u Jisu kum u nongsharai ba hakhlieh tam kum ka tynrai bad ka tyllong jong ka jingieid.
Ha ka jingknia ïa ka Mass Bakhuid ha ka por mynstep kaba la long ha Calvary la pynmynta da u Apostolic Nuncio Archbishop Leopoldo Girelli ryngkat ka jingïadon lang jong Archbishop ka Jylla Niam Bah Shillong u Most Rev.Victor Lyngdoh, u Bishop jong ka Jylla Niam Nongstoiñ u Most Rev.Willbert Marweiñ, u Bishop jong ka Jylla Niam Jowai u Most Rev.Ferdinand Dkhar, u Auxiliary Bishop jong ka Aizawl u Most Rev.Joachim Walder, ki spah ngut ki Lyngdoh Sohblei bad ki lak ngut ki paidriewngeit na ki lai tylli ki Diocese, u Symbud Myntri Rangbah ka Jylla Bah Prestone Tynsong, ki Myntri Sorkar ba kynthup ïa ka Dr.Ampareen Lyngdoh bad u Bah AL Hek, u MP ka Shillong Bah Vincent Pala, ki MLA, ki MDC, ka Deputy Commissioner jong ka East Khasi Hills Kong RM Kurbah bad kiwei kiwei.
Ka Balang ha kane ka sngi, ka la pynkup burom ïa ki lai ngut ki Lyngdoh Sad kiba la ïashim bynta lang ha ka jingknia ïa ka Mass Bakhuid bad na ka liang jong ka ka Editorial Board Ka Ïing Khristan (EBIK) ka la pynkup burom da ka khusnam ‘Ka Ïing Khristan Literary Award’ na bynta u snem 2023 ïa u Bah Apol Mawñiuh hadien ba kynhun ki nongbishar ki la ibit ba ka jingthoh jong u halor ka phang ‘Ka jingieid shi kurim ka thymmei jong ka ïing ka sem basuk’ ka long ka jingthoh ba kynsai tam jong u snem 2023.
La pynkut ïa ka Proseshon Eucharist da ka jingkyrkhu jong u Apostolic Nuncio ïa ki paid u Blei da ka Eucharist Bakhuid shwa ban pynkut ïa ka jingmane ïa ka Sakramen Bakhuidtam ka Duwan.
Shillong, Naiwieng 12 : Ka jingthungkam ïa ki nurse 233 ngut ha North East Indira Gandhi Regional Institue of Health and Medical Sciences (NEIGRIHMS) ka dang ïaid shaid shaid bad la sngewthuh ba ha kine ki khyndiat sngi ki ban wan, yn thung noh sa ïa ki 223-10 ( shiphew na ka bynta kiba don jingduna dkhot met).
Hynrei kaba sngeduh mynsiem ka long ba, tang 15 ngut ki trai jylla ki ïoh ïa kane kakam, 187 ngut tang ki shynrang na ki jylla rithor kat kum ka result ba la pynmih da ka NORCET-5 ( Nursing Officer Recruitment Common Eligibility Test) kaba dei peit bad pynïaid tang ïa ki eksamin ban pynrung kam ha ki AIMS Delhi, bad ban pyndap ïa ki kam nurse ha baroh ki AIIMS ha ri India kumba 19 tylli.
Kane ka exam ka long kaba eh haduh katta katta bad lah ruh ban ong ba ka ïa ryngkat bad ki exam ban ïoh pule Doctor (NEET) , Engineer (JEET) etc kaba don ar bynta kaba nyngkong (Prelims) bad kaba ar (Main).
Ki ST ki hap ban ioh 70% ban ïoh ïaleh ïa ka examin kaba ar hynrei ki jaid bynriew bun paid (UR) kiba dei ki ba sah dien ha ka jingdon jing em, ki donkam tang 50%.
Kane ka exam ka don ruh ka jingkhate mark (Negative Marking) lada ka jubab ka long kaba bakla.
Kumba 81000 ki nongïaleh ïa ka exam ba nyngkong, bad kumba 46000 ki pass bad la khot ban ïaleh ïa ka exam ba ar (Main) 20815.
ïa ka advertisement la khot tang lai sngi naduh ka 25 tarik haduh 28 tarik August 2023 bad ha ka 29 tarik la pynjlan noh haduh 31.8.2023 kaba mut kheiñ lang baroh kan long tang 6 sngi.
Hato kane ka Institute ka long ha kajuh ka kyrdan bad ki AIIMS ha ka ri ? Ka jubab ka long em namar kat kum ka jubab ba la ïoh da ka RTI, kane ka institute kam don jingtip ei ei ha kano ka kyrdan ka don.
“Lada kane ka jingleh ka long ban pynduh lad ïa ki briew jong ngi, ka la long shisha kaba da seisoh bha.
Hato ngi hun ban shu ïa leh tamasa synrai, tamasa tlang katba ka pliang ja jong ngi pat lah rah u bar jylla? Bad kam kut tang hangta, ynda ki wan shane kiba ha ïing ha sem ruh kin wan lang bad kin ïoh ruh ban ïa thep vote kum ma ngi hi ha kaba ngin ïohi wat mynta ruh ki don ki constituency kiba ka result ka long kat shaba kine ki bar jylla ki jied" ong uwei u riew rangbah bym kwah ban pynpaw kyrteng ïalade.
Katkum kawei ka kot khubor phareng ba la mih ha ka 1.9.23, ka seng jong ki nurse ba la soi kyrteng da iwei i bar jylla iba dang ïaleh ban oh kam hikai permanent ha ka college ki nurse ha NEIGRIHMS, ba kane ka jingleh kan long ban ïahap kyrdan bad kiwei pat ki AIIMS bad namar ka slem eh ban pyndep ïa ki exam ba mynshwa ba la pynïaid da kane hi ka office.
Ka jingshisha ka long ba ïa ki nurse 231 ba dang shu dep thung ha une u snem 2023 la advertise naduh u snem 2018 bad ka shim por 5 snem ban pyndep namar kumba 2 snem ka dei ka khang shnong khlam Covid bad hooid ka don ruh ka jingduna namar kane ka office ka leh manual ïa kane ka jingthung kam kaba mynta pat la dep pynkylla online bad ka la kham stet.
Na kine ki 231, kumba 80 ngut ki trai jylla ki la ïoh kam wat la ka bhah reservation la leh da ka all India ha kaba ki ST ki ïoh tang 7.5% bad imat kane ka jingïoh bun ki trai jylla ka pynsngewsih ïa u khlieh duh kane ka hospital.
Kumba 98% ki nongpang ha kane ka hospital ki dei ki nong India shatei lam mihngi bad katkum ki kyndon thungkam, kane ka institute ka lah eh ban pyntreikam da ka reservation jong ka ne ka thaiñ ha kaba ki ST kin ïoh 44% namar ngi don kyrhai ki nurse ban pyndap ïa kine ki post ba thylli.
U Myntri ka koit ka khiah jong ka sorkar pdeng u la ïaroh shi katdei eh ïa ka jingkhuid jingsuba jong kane ka hospital bad u kubur ba ka dei hi ka rukom ki briew jong ka jylla bad shuh shuh u la ong ruh ba ka nam jong ki nurse jong ka thaiñ shatei lam mihngi jong ka ri India ka lah poi shaduh shabar ka ri India khamtam ka ri Japan kaba da kwah da ki nurse na kine ki thaiñ.
Hato mynta kane ka hospital kan wanrah shuh ki nurse na ki jylla kiba yn ïakren da kano kano ka ktien ruh ym ïa sngewthuh? Kine ki jaidbynriew ki dei ki bym nang ban kren Hindi ne English ruh.
Te shano keiñ yn ïa poi kata ka jingai jingsumar ïa ki nongpang?Katkum ki jingïateh, kino kino ki kam kiba ki trai jylla ki lah ban trei dei ban ai shwa ïa ki, hynrei hangne la ïohi ba kam long satia kumne.
Tang ha ki 3 sngi ka advertisement, 2025 ngut ki nurse na Meghalaya ki la thep kyrteng bad tang 15 ngut ki shah jied.
Mynta ka kynti la ïohi bun ki post la advertise mynta u bnai hynrei ki don kiba ki khasi mynta kim lah shuh ban aply namar kin nym don ki kyrdan ba la kwah wad la mynshwa ki bun ki trai jylla kiba trei ïa kane ka juh ka kam bad ïa kane ruh ki ong ba dei kum ki AIIMS.Ka jingshisha ka dei, kane ka Institute kum ka kyrteng hi ruh ka dei ka regional institute bad lada ki nongpynïaid ki bud ïa kane kan wan rah ka jingmyntoi ïa ka jylla kumjuh ruh ka dong shatei lam mihngi.
Bunsien ka jia bad ki ïai jia kiba kum kine ki jingleh ka long ba ki trai jylla ki lah shu sngap bad u mynder da kaba u thied ne pynbiej ïa ki katto katne u leh katba mon.
Dei ban kynmaw ba, wad la kane ka hospital ka dei kaba la pynïaid da ka sorkar pdeng hynrei ka don pat hapoh ka jylla Meghalaya bad u trai ïing u don ka hok ban kren ban tuklar lada ka jingmyntoi kam wan sha u.
Jowai, Naiwieng 13: Ka jingïalehkai phutbol haka kyrdan Super Division Football Tournament 2023 bala ai kyrteng ‘U Kiang Nangbah Memorial Trophy 2023’ ïa kaba la pynïaid da ka West Jaiñtia District Sports Association, (WJDSA) Jowai hynne ka sngi ha madan Kiang Nangbah Stadium, Dongmihsngi Jowai.
Haba phai sha ka jingïakhun naka liang ka kynhun ïalehkai jong ka Mukhla Raij SC kala lah ban pynliem da 1-0 kol ïa ka Mynthong, ïa katei ka shikol na ka Mukhla Raij SC la thep da u Guidingstar Suna haka minit ba 28.
Katba na ka liang ka Mynthong kala ïakhun ban pynphai ïa katei ka shikol hynrei kam lah satia namar ka jingtbit jong ki rangïalehkai ba shadien jong ka Mukhla Raij bad ka jingïakhun hapdeng kine ki kynhun kaba kut noh da 1-0 kol.
La pyntip ba ka jingïakhun lashai ka sngi (14 tarik Naiwieng) kan long hapdeng ka Nangbah Mulang pyrshah ïa ka Khimusniang por 1:30 baje nohphai sngi.
Jowai, Naiwieng 13: Ka ophis jong u District Sports Officer (DSO), ka West Jaiñtia Hills District, Jowai ha ryngkat ka jingïatreilang bad ka West Jaiñtia District Sports Association, (WJDSA) shen kin pynlong ïaka “Open Volleyball Championship – 2023" naka bynta ki shynrang bad ki kynthei ka ban long ha u bnai Naiwieng bad u bnai Nohprah mynta u snem.
Ha kaba ïadei bad kane ka jingïalehkai la khot bad wer ïa baroh ki Sports Club, ki School, Colleges bad kiwei de napoh ka West Jaiñtia Hills District ba kin wan ban ïashim bynta ha kane ka lympung Volleyball, na ka bynta ka tarik ba khadduh jong ka Entry la pynjlan sha ka 16 tarik u Naiwieng, 2023.
Kino kino kiba don jingmut ban ïashim bynta kin leit mih sha ka ophis u DSO ha ki por ba long trei, katba ïa ka jaka bad ka tarik ban pynïalehkai ïa kane ka “Open Volleyball Championship – 2023" yn pynbna hadien.
Shillong, Naiwieng 13: Ka kynhun jong 15 ngut ki thei ïalehkai kriket ba la shah jied ban mihkhmat ïa ka Meghalaya Cricket Association sha ka BCCI’s Women’s U-15 One Day Trophy, kin sa khreh ban mih napoh ka jylla mynta ka Sngi Hat Majai ban leit shapoh Kolkata ban aireng ha katei ka lympung.
Ha kane ka lympung, ka kynhun ki thei ka Meghalaya kan hap ban pyndep san tylli ki jingïalehkai, bad baroh kine yn pynïakhun ha nongbah West Bengal, bad ki jingïalehkai kin long pyrshah ïa ka Assam, Jammu & Kashmir, Nagaland, Delhi bad Karnataka.
Shuwa ban leit shimbynta sha katei ka lympung, ka kynhun ka la ïoh ïa ka jingpynkhreh da kaba kilanmet kaba la pynlong ha Guwahati, bad la sdang naduh 3 tarik Naiweing kaba la pynkut noh hynne ka Lah Sngi U Blei.
Ka Meghalaya kan sdang ïa ka jingïakhun kaba nyngkong ha ka 17 tarik Naiwieng pyrshah ïa ka Assam, nangta bud sa ka jingïakhun ha ka 19 tarik pyrshah ïa ka Jammu & Kashmir, bad bud sa ki jingïalehkai ha ka 21, 23 bad 25 tarik.
Kumba la kdew haneng, ka kynhun kan ïoh ban shongthait shi sngi hadien ba la kut man kawei ka jingïalehkai jong ka.
Ka kynhun ba kynthup ïa ki player ba la shah jied ryngkat bad ki dkhot nongkitkam jong ka kynhun, lait noh lai ngut ki thei ba la shah jied kum ki player ban mih bujli lane standby, kin khreh ban leit sha Kolkata mynta ka sngi.
Ka kynhun ki thei ka Meghalaya: Anastesia Shullai, Anjana Kumari, Awesaina S Marak, Carieyoka Lyngdoh, Dejianna M Sangma, Diya Biswa, Habandarisha Shangpliang, Jennyfer Fancon, Joannah Pyngrope, Lini Mandakini Ksoo, Mania Sangma, Mendy Adrena Mawlong, Ronjoli Basumatary, Steffenie Sohshang, Zoya TasneemStandby: Evanrihun Sohshang, Bijimme Ch Momin, Lawanjanai SynnahSupport staff: Rupashree Sharma (head coach), Bhakupar Mylliemngap (assistant coach), Sweetie Marboh (trainer), Jakrimbal D Arengh (physio), Pynhunlang Kharnarbi (manager)Ka prokram lehkai jong ka kynhun Meghalaya ki long:vs Assam, 17 Tarik Naiwiengvs Jammu & Kashmir, 19 Tarik Naiwiengvs Nagaland, 21 Tarik Naiwiengvs Delhi, 23 Tarik Naiwiengvs Karnataka, 25 Tarik Naiwieng.
Shillong, Naiwieng 13: Ka Shillong Lajong FC kan pyndep ïa ka prokram lehkai I-League hala ïing kaba ar mynta ka Sngi pyrshah ïa ka Sreenidi Deccan FC kaba dei ka kynhun napoh Hyderabad, bad ka jingïalehkai kan sdang ha ka por 2 baje nohphaisngi ha madan SSA Stadium-Polo, Shillong.
Hadien ba ka kynhun ka la mad ïa ka nam ïakhaid ha ka jingïakhun ba ladep pyrshah ïa ka Neroca FC, ka Lajong mynta kan hap ban aireng pyrshah ïa ka kynhun ba khlaiñbor, ka Sreenidi Deccan FC, ka kynhun kaba la jop 2 sien lynter, da kaba pynliem ïa ka Neroca FC da 4 ha ka jingïakhun kaba nyngkong bad ïa ka Inter Kashi da 4-1 ha ka prokram ïakhun kaba ar.
Shuh shuh, ka Sreenidi Deccan FC ka la mad namrem dei tang ha ka Aizawl FC ha ka jingïalehkai kaba dang shen bad mynta ka ïeng ha ka kyrdan ba lai jong ka miej da 6 point naki 3 sien ïakhun.
Haba ai jingkren shuwa ban jam sha ka sngi ïakhun, u head coach jong ka klob Sreenidi, u Carlos Vaz Pinto u la pynpaw ba ka kynhun ka jong u ka long kaba la khreh na bynta kane ka jingïakhun pyrshah ïa ka Lajong bad ka kynhun ka la khmih sani bha ïa ka rukom lehkai jong kiwei hadien ba mad ïa ka namrem hala ïing.
U la bynrap ruh ba kane ka jingïakhun kan nymlong kaba suk naba ka Lajong kan ïalehkai hala ïing.
Haba phai pat sha ka Lajong, ka kynhun kam pat shym la shahrem hynrei ha kajuh ka por kam pat shym la ïoh ka resol kaba seisoh naba ïakhaid ha baroh ar sien ki jingïakhun ba ladep.
Ka kynhun ka la sdang da kaba ïakhaid bad ka Mohammedan SC shabar nala ïaing nangta ïakhaid da mar 1-1 kol bad ka Neroca FC hala ïing, bad mynta ka ïeng ha ka kyrdan ba 10 ha ka miej da 2 point.
Shuwa ban jam sha ka sngi ïakhun, na ka liang jong u Head Coach ka Shillong Lajong, u Bah Bobby Nongbet u la ong ba ka kynhun mynta ka khmihlynti ban khur beit ïa ki lai point pyrshah ïa ka Sreenidi FC.Hadien ba ïakhaid bad ka Neroca, u la kyrmen skhem ba mynta ka sngi ngin sakhi ïa ka jingtrei shitom ki rangïalehkai bad ban pynthikna ïa ki 3 point mynta ka sngi hala ïing.
Kane ka dei ruh ka sien kaba nyngkong ïa kine ki ar kynhun ban ïatyngkhuh pyrshah kawei ïa kawei ha ka history jong ka lympung I-League bad la khmihlynti ïa kane ka jingïalehkai ba kan long kaba shongshit bad kaba itynnat.
Ka Sreenidi Deccan ka dei kawei na ki kynhun ba khlaiñbor ha kane ka samoi ba mynta jong ka I-League ba la ïalam da u Coach napoh Portugal, u Carlos Vaz Pinto, bad ka dei ka kynhun kaba wan kyrdan ba ar ha ka samoi ba ladep.
Kane ka lah ban long ka jingïakhun kaba jwat ïa ka Lajong bad donkam ïa ka ban sei madan ïa ka sap ba kyrpang ban ïoh ïa ka jingjop.
Na bynta ki ticket ïa ki nongpeitkai, ki lah ban ïoh napoh ticket counter jong ka SSA Stadium.
Naiwieng 13: Ka lahduh jong ka Meghalaya State League, kata ka Rangdajied United FC hynne ka sngi ka 13 tarik Naiwieng, ka la sdang ïa ka lynti ïaid ha ka kyrdan ïakhun 3rd Division I-League da ka namjop kaba i shongkun, ha kaba ka la pynjemkhnap ïa ka Millat Football Club haduh 5 kol ha ka jingïalehkai kaba la pynlong ha madan phutbol jong ka Dempo Accademy.
Haba phai sha kane ka jingïakhun, la sakhi ïa ka jingtbit bad ïa ka sap kaba kyrpang jong kine ki rangïalehkai ba ka kynhun ka la sei baroh napoh ka jylla.
Kumban shu kdew, ka Rangdajied United FC ka la lah ban tehlakam kham bun shah ïa ka bol haba nujor bad katei ka kynhun kaba napoh Mumbai, ka Millat FC.Ka kynhun ka la ïoh ban lamkhmat 2 kol ha kaba kut jong ka kylla step, bad ka jingïaroh ka long sha u Owanijuh Pajuh u ba la seisohbha bad buh shakhmat ïa ka kynhun da kaba thep ïa baroh ar kol (16 bad 34 minit) shuwa ban kut ka kylla kaba nyngkong.
Ka jingïakhun ha ka kylla miet, ka la kham slem khyndiat ïa ka rangïalehkai ka Rangdajied ban ïoh pynkhihjar tad ynda la jam sha ka 76 minit ba u Damehun Syih u la ïoh ban thep ïa ka kol kaba lai.
Watla ka kynhun ka la thikna ban khur ïa ka namjop hadien ba la lamkhmat haduh 3 kol, ki player ka Rangdajied kim shym la shongthait bad ïai bteng ban ñion bad dei ha ka khyllipmat ba la pynjlan ïa ka por jong ka kylla miet ba ka Rangdajied ka la pynbud sa ar kol, kata ha ka minit 90+2 ba la thep da u Oresterwel Langshiang bad ha ka 90+5 minit na u Stephanson Pale.
Ka Rangdajied United FC kan sa ïakhun biang lashai ka sngi (15 tarik Naiwieng) pyrshah ïa ka Kickstart FC ha kajuh ka madan.
Ha kine ki sngi kiba la dep, ki nongtrei ASHA kiba dei ki nongtrei ne ki nongïarap ha ka liang ka koit ka khiah, ki la pynlong ka jingiakhih bad sangeh treikam halor ka jingbym treh ka sorkar ban pynkiew ia ka jingsiew kaba ka ju siew 2000 tyngka shi bnai.
Kane ka jingakhih ka la sdang hadien ba ka Myntri ka tnad ka koit ka khiah, ka la pynbna ba ka sorkar kam lah ban pdiang ïa kane ka jingdawa ki ASHA ban pynkiew ïa ka jingsiew jong ki na ka 2000 tyngka.
Kane ka jingdawa jong ki ASHA ka sngew shonghok namar ka kam kaba ki trei ka long kaba donkam haduh katta katta namar ka ïadei bad ka koit ka khiah jong ki paidbah ha ki shnong ki thaw.
Kane kadei ka juk kaba ki briew ki ïabeh ïa ka jingkoit jingkhiah bad wat na ka liang ki bor sorkar ruh ki ïaleh tyngeh ban kyntiew ïa ka koit ka khiah jong ki paidbah.
Dei namar kane ka daw ba ka ju pynmih ïa ki skhim kiba bun kum ka Smart Card kaba juïa tip paidbah lane ka MHIS.Mynta la mih da ka Ayushman Bharat, kaba dei jong ka sorkar pdeng ïa kaba la kyllum lang hajuh bad ka MHIS ha Meghalaya.
Nangta ka sorkar ka la thaw ruh ïa ki Village Health Council ha ki shnong ki thaw na ka bynta ka jingtreikam kaba khambha ha kaba ïadei bad ka koit ka khiah.
Te lah ban ong ba ka jingtreikam ki ASHA kadei kaba kongsan, kaba wat lada ka jingtrei ka long kumba trei mon sngewbha ruh kadei ka jingtreu pat kaba hap ban aiti lut bad duh noh pat ïa kiwei kiwei pat ki kam ki jam jong ki.
Ïa ka jingtreikam kaba radbah jong ki ASHA lah ban ïohi khambha ha ki snem kiba ka jylla bad ka pyrthei hi baroh kawei ka la shah lynshop ha ka jingpang Corona ne ka COVID 19.
Ha ki ar snem ba ka jylla ka la mad ia ki sngi ba ngiew jong kane ka jingpang kaba ïabit ha kaba ka la don ruh ka jingkhang dam ia ki briew ha ki iing ki sem, ka jingset la ka jong ïa ki briew kiba ngat ïa kane ka jingpang, ka jingtreikam ki ASHA kadei kaba radbah, namar ym don kiwei pat kiba nud ban tur shajan jong ki briew kiba test positive lait noh na ki ASHA ha ki shnong ki thaw.
Nangta lyngba ki ASHA la pynlong ruh ïa ki awareness programme kiba hikai ia ki briew kumno ba kin lait ne iada na kane ka jingpang.
Toi, ka jingpang COVID ka la dei ka bynta jong ka history, hynrei ka jingtreikam ki ASHA ka dang iai bteng khamtam ha kine ki sngi kiba ka Meghalaya ka dei ka jylla kaba bun bha ki longkmie kiba khlad noh haba kha khun bad ka jingbun ki khunlung kiba khlad noh tang hadien ba kha.
Kadei ka kamram jong ki ASHA ban rung sha ki ïing ki sem jong ki longkmie ban pynsngewthuh ia ki ba kin leit kha khun sha ki Hospital.
Nangta ban pynkynmaw ruh ia kiba don khun rit ba kin leit phah injek haba la dei ka pali ban injek.
Te kumta ka dei ka jingtreikam ka ban kyntiew shisha ïa ka koit ka khiah ki briew.
Wat lada ka sorkar ka la pynpaw ba ki don ki incentive na ka bynta ki ASHA, hynrei hato kan long seh ban siew katkum ka jingïoh nongpang ne ka jinglah jong ki ban rung sha ki ïing ki sem jong ki briew.
Hato ki ASHA kin shu trei beit tang kane kawei ka kam, haba ka jingsiew ka long kaba rit.
Nangta ki ASHA kim lah ban shu trei sah khlem pang khlem shitom ïalade ruh.
Kaba mut ha ka por ba pang ba shitom ki ASHA ki hap ban shu shaniah beit ha kine ki 2000 tyngka shi bnai?.
Lada ka Sikkim ka lah ban siew 10 hajar tyngka shi bnai, balei ka Meghalaya pat kam lah ban pynkiew ia ita i 2000 sha ka jingsiew kaba kham heh ïa kane?.
Nongpoh, Naiwieng 13: Ka taiew lehkmen ba shi taiew jong ki samla pule ka Ri Bhoi Synod College ha Umsaitsning ka la sdang noh mynta ka sngi lyngba ka prokram kaba shongkun bad kaba pynsgewkmen ïa kiba bun ki samla pule kane ka College ha kaba nalor ka jingpule ki la ioh lad ruh ban sei madan ïa ki sap bapher bapher ha kane ka taiew lehkmen ki samla pule ha kane ka taiew lehkmen ne ka College week.
Kum ban ai mynsiem ïa ki sama pule kane ka College, haba plie pyrda ïa kane ka taiew lehmen la wan ruh ban plie pyrda da u MLA ka Umsning, u Dr.Celestine Lyngdoh kum u kongsan ban ai mynsiem ïa ki samla pule kane ka College shuwa ba kin shim bynta ha ki prokram bapher bapher hapoh kane ka Colleg week.
La sakhi lang ruh ha kane ka sngi da ka jingdon lang u Vice Principal ka College, u Rev.Precious Tmung, u Bah Franky Nongrum, rangbah Shnong ka Lad Mawrong, Umsaitsning, u Bah Rocky Marwein kum u riew rangbah bad kynthup ki samla pule bad ki nonghikai jong katei ka College.
Haba ai jingkren ha kane ka sngi, u Dr.Celestine Lyngdoh u la pynpaw ïa ka mynsiem jong ka jingkmen ban ïa don bynta ha kane ka sngi ba la plie pyrda ïa ka taiew lehkmen ki samla bad u kyrmen skhem ruh ba lyngba kane ka taiew lehkmen ki samla pule kan ai jingmyntoi shibun eh ïa ki samla pule ba kin ioh ban shim bynta ha ki prokram bapher bapher.
Kum u nongmihkhmat paidbah, u Dr.Celestine Lyngdoh u la ai ruh ki kyntien sneng ki kyntien kraw ne ban ai mynsiem ïa ki samla pule, ba nalor ka jingpule ki donkam ruh ban don kum kine ki jaid prokram ban shim bynta lane ban sei madan ïa ki sap ki phong ba ki don bad wat la katta ruh kum ki samla kim dei pat ban klet ïa ka jingpule ha kaba ha kane ka juk stad ba mynta ka jingnang jingstad ka long shisha kaba kordor ha baroh ki liang jong ka jingim, u la bynrap.
Lyngba jong kane ka sngi ba la plie pyrda ïa ka College week, ki bor pynïaid ka College ryngkat ki samla pule ki la sdang ban pynlong ïa ki jaid prokram bapher bapher ba la wan shim bynta shitrhem da ki samla pule ka Ri Bhoi Synod College kaba dei kawei na ka College kaba la mih thymmai ha Ri Bhoi, da ka jingangnud ban kyntiew ïa ka pule ka puthi ki khun samla ha Ri Bhoi bad khamtam ban kham phai khmat na ka bynta kito ki samla pule kiba wan na ki longïing baduk ba kyrduh.
Nongpoh, Naiwieng 13: Kum ka jingkynmaw burom ïa uwei na u nongïalam ba khraw ka jylla bad uba dei ruh u nongmihkhmat bad u Myntri barim ka jylla na Umroi Constituency, ka Mawlasnai Football Association mynta ka sngi ka la plie pyrda noh da kawei ka football tournament ba la tip kyrteng kum ka ‘E.K Mawlong Memorial Football Trophy’ na ka bynta ban kynmaw burom ïa u (L) E.M Mawlong, bam kwai ha dwar u Blei.
Ïa kane ka tournament ban ai burom ïa une u nongïalam la pynlong ha Madan ïalehkai phutbol ka Mawlsnai, ha kaba u Member ka Autonomous Council ka Karbui Anglong Autonomous Council, u Abhijit Kro u la wan ban plie pyrda kum u kongsan bad la sakhi lang ruh da ka jingdon ryngkat u Bah Andrew Lyngdoh, uba dei u khun jong u Bah E.K Mawlong, u Bah Eugeneson Lyngdoh, u khlur ïalehkai phutbol ka ri na ka jylla bad kynthup kiwei kiwei ki riew rangbah na ka thaiñ Mawlasnai bad na Ri Bhoi District.
Kumba la pynpaw da ki nongïalam ka Mawlasnai Football Association, kane ka tournament ne ka jingïalehkai phutbol ba la pynlong ha kane ka madan ka long ban ai burom ïa u (L) E.K Mawlong kum u nongmihkhmat bad u nongïalam ka jylla, kiba dei halor shibun ki synñiang ki bynhei kiba u la synñiang na ka bynta ka bha ka mait, ka roi ka par jong ka thaiñ bad ha ka jylla hi baroh kawei.
Ki nongkrenr ha kane ka jingïalang plie ïa ka tournament naduh u kongsan, u Abhijit Kro, u Bah Eugeneson Lyngdoh bad u Bah Andrew Lyngdoh, khun jong u Bah E.K Mawlong, ki la ai ka jingïaroh ïa ka Mawlasnai Football Association kiba la poi pyrkhat ban kynmaw burom ïa une u nongïalam ba khraw ka jylla.
Ki la pynpaw ruh ba kum u nongïalam hapoh ka jylla, u Bah E.K Mawlong u la dep ban leh shibun ki kam kiba khraw kiba ai jingmyntoi ïa ki paidbah ka jylla bad kum u nongïalam uba la leh shibun ki kam ban kyntiew ïa ka jylla u don hok ban ioh ïa ka jingïaroh bad ka jingkynmaw burom wat lada um don shuh ha kane ka sla jong ka pyrthei.
Shuh shuh, ki la kyntu ruh ïa ka Mawlasnai Football Association da kaba ong, ba kane ka jingpynlong ïa kane ka tournament ban ai burom ïa une u nongïalam kam dei satia tang ban kynmaw burom ïa u kum u nongïalam uba la synñiang na ka bynta ban kyntiew ïa ka jylla, hynrei ka dei ruh shi bynta ban kyntiew ïa ka sap ka phong jong ki khun samla ba don sap ha ka jingïalehkai phutbol ba kane ka Association kan dang ïaid shaphrang ban plie lad plie lynti ïa ki samla ba don sap da kaba ka la pynlong kum kane ka tournament.
Haba phai sha ka jingïakhun ki ar kynhun kata ka Hills United Diphu pyrshah ïa ka Khlieh Mawlong Football Club ha kane ka sngi plie pyrda ïa ka tournament, ka Hills United Diphu ka la ioh rah ïa ka nam jop, da kaba ka la pynrem noh ïa ka Khlieh Mawlieh Football Club da 4-2 ha ka jingïashut tiebreaker.
Ha ka jingïakhun naduh ka kylla step haduh ka kylla miet ka jingïakhun ka la kut ha ka jingïathep kol kaba mar 3 kol, hynrei ha ka jingshim rai da u Referee lyngba ka tiebreaker ka Hills United Diphu ka la ioh ban rah ïa ka nam jop lyngba ka 4-2 kol ba kan long ka nongjop ha kane ka sngi ba la plie pyrda ïa kane ka tournament ban ai burom ïa u Bah EK Mawlong kum uwei na u nongmihkhmat bad u nongïalam ba khraw ka jylla Meghalaya.
Nongstoiñ, Naiwieng 13: Namar ka jingbym kheiñ snep jong ka sorkar, ïa ka jingdawa jong ki ASHA ban siew da ka tulop kaba biang ïa ka jingtrei jong ki, ha ka lah sngi u Blei ka synjuk jong ki ASHA jong ka West Khasi Hills, kaba la tip kum ka West Khasi Hills ASHA Association ha ryngkat ka jingïadonlang jong ki nongïalam ka Meghalaya ASHA Workers Union kaba dei ka seng kmie na Shillong, kim banse ban mih ha surok ban pynlong da ka jingïaid proseshon ban pynsngew sha ka sorkar ba kim lah ban trei khlem ka bainong kaba biang, namar ba ka jingtrei ka long kaba khia haduh katta.
Ïa katei ka jingïaid proseshon la sdang na phyllaw jong ka Mother’s and Children Hospital Upper New Nongstoiñ, da kaba ïaid lyngba ka pdeng sor Nongstoiñ sha Ladweitang bad pynkut pat ha Maket complex kaba hakhmat ïew Nongstoiñ.
Haba la poi ha katei ka jaka la sdang ïa ka jingïalang paitbah, ha kaba la pynïaid da ka kong Oiñsinora Kharbani bad la ïoh ïa ka jingkren na ka kong Merryjune Marsing President jong ka Meghalaya ASHA Workers Union.
Katei ka nongïalam ka Union haba ai jingpynshai paitbah, ka la ong ba ka jingmih jong ki ASHA jong ka West Khasi Hills ban mih ha surok ban pynlong ïa ka jingïaid paitbah, ka dei namar ha ki bnai ba la dep ki nongïalam ka Meghalaya ASHA Worker Union, ki la leit ban pynsngew ha ka Myntri ka tnad ka koit ka khia ïa ki jingdawa, ha kaba ka la ong ba kan sa ïakren ïa katei ka jingdawa jong ki bad u Myntri Rangbah ka jylla.
Hynrei hadien ba ka la leit ban pynlong jingïalang bad u Myntri Rangbah, ka jubab ba ka la ai sha ki ASHA ka long ba ka samoi treikam jong ki ASHA ka dei tang ar snem.
Nalor kata katei ka nongïalam jong ka Union ka la ong ba lada ka samoi treikam jong ki ASHA ka long tang ar snem, ka ong Ampareen ka dei ban phah copy mardor ASHA ïa kitei ki kyndon treikam sha ka Union khnang ba kan tip kumno kin trei kam.
Ka la ong ruh ba kaba sngew phylla ka long ba katei ka jingkren jong ka Myntri, kam ïahap satia ban ki kyndon ba la la pynbna da ka National Health Mission, kaba la ong ba kino kino ki ASHA kiba la trei haduh shiphew snem hadien ba ki la shong thait na ka kam, ka NHM kan ai ïa ka song jingïarap pisa kaba arphew hajar tyngka kawei pa kawei ka ASHA.Nalor kata katei ka nongïalam ki ASHA ka la ther tyngeh ruh ïa ka jingbym kheiñ snep jong ka sorkar, da kaba ong ba ki ASHA ki dei tang ki nongtrei mon sngewbha.
Ka la dawa ruh na ka sorkar ba lada ka ñiew ba ki ASHA ki dei tang ki nongtrei mon sngewbha, ka dei ban ai da ki syrnod kiba shai ba lada ki shong kali haba ki leit ban ïarap ïa ki longkmie kiba armet haba ki shitom bad haba ki leit sha ki kam ba la bynshet da ka sorkar kin ïoh ban shong ei ha ki kali khlem da siew pisa.
Nalor kata ka la ong ba lada ki leit ban shim khaw, shini, sabon, mluh bad kiwei kiwei ki jingdonkam na ki dukan, kin shu pyni da ka syrnod ba la ai da ka sorkar ba kim don kam ban siew pisa.
Ka la ong ruh ba lada ki dei shisha ki nogntrei mon sngewbha haba kip hah skul ïa ki khun ruh kim donkam ban siew bai skul namar ka sorekar ka dei ban siew.
Ka la ther tyngeh ruh ba ka sorkar jylla haduh mynta ka dang kheiñ troiñ bad ka dang ñiew ba ki ASHA ki dei tang ki jaka bret ñiut.
Kiwei pat ki longkmie kiba la ai jingkren ki la ong ba katba ka sorkar kam pat ai ka jubab kaba lah ban pynhun ïa ki ASHA, kin bteng ïa ka jingsangeh treikam bad katba ka dang sngap mynthi kin ym mih na kii rympei ïing jong ki ban pyndep ïa ka kamram kumba la bynshet da ka sorkar.
Nalor kata ki la ong ba lada ka sorkar kam patiaw kim banse ban mih biang sha surok bad ban pynlong da ka jingïakhih kaba kham jur kampher wat lada kan poi haduh u pud jong ka jingïap thngan ruh.
Namar ka kam ka la khia palat katba ka jingioh ha ka shi sngi ka long tang kumba 66 tyngka ei ei, hato kumno kin im.
Shillong, Naiwieng 13 : Ka Padma Shri Patricia Mukhim ka la kyntu ïa ki nongshna phlim ba kidei ban shna phlim ruh halor ka saiñpyrthei namar ki phlim ki dei ki bynta kiba khlaiñbor bha ban pynshai bad pynsngewthuh ïa ki paidbah ïa ka jingdonkam ka jingkylla.
“Nga kwah ban kyntu ïa ki nongshna phlim na kane ka jylla bad na kiwei ki jylla ruh kumjuh ba kin shna katto katne ki phlim halor ka saiñpyrthei namar donkam shisha ban pynkylla noh ïa kane ka bynta," ka la ong haba kren kum ka Kongsan ha ka jingpynhap pyrda ïa ka Kelvin Cinma Hall Festival kaba lai sngi kaba long ha nongbah Shillong naduh ka 9-11tarik mynta u bnai.
Nalorkata, ka ong ruh ba kane ka long ka sienjam khnang ba ki paidbah kin ym jied ïa ki briew ki bym pat biang man la ka san snem.
“Nga tip phi la lah shibun bha, hynrei la kumno kumno ha ka tamasa kaban sa long biang ngin ïohi ïa ki phlim kiba kham pher kiba lah ban pynkhynñiuh ïa baroh.
Ki sawdong sawkun mynta ki don ha ka jingma, kumta donkam ki phlim kiban pyni ïa ki kam tih dewiong, nangta kiban pyni ïa ka jingtih maw, tih shyiap bad ka jingtih jingkhlong kaba harukom kaba pyni ba ngim patiaw shuh ïano ïano ruh," la bynrap biang ka Kong Patricia kaba dei ruh ka ha kajuh ka por ka Editor Shillong Times.
Ha kane ka festival kaba la pynlong da ka jingtreilang bad ka Fraternity Art Cine Entertainment Shillong la donlang ruh ka Rima Das, ka nongshna phlim ba pawnam ha ka Ri kum ka Symbud Kongsan.
Ha ka sngi kut, ka la don ruh ka jingpyni paidbah ïa ka phlim ‘Onaatah : Of the Earth jong u Bah Pradip Kurbah kaba la pyni kum ka jingkynmaw burom ïa u (L) Enshon Angelus Lamare, (L) Destina Mawrie bad (L) Renauldus Kharbuli.
La pynphuh ïa ka tamasa da ka jingsam ïa ki khusnam sha ki lai ngut ki nongshna phlim na ka thain shatei lam-mihngi jong ka Ri kiba la ïohpdïang ïa ka 69th National Film Awards.
Kitei ki kynthup ïa ka Monjul Baruah na bynta ka phlim ‘Anur’ na ka thup ‘Best Assamese Film’; u Biswajeet Bora na bynta ka phlim, ‘Boomba Ride’ na ka thup‘Best Mishing Film’ bad ka Romi Meitei na bynta ka phlim ‘Eikhoigi Yum’ na ka athup ‘Best Manipuri film.
Ka la don ruh ka jingpynkup burom ïa ka kynhun jong ka phlim ‘Iewduh’ bad pynbud pat sa ka jingpyni ïa ka phlim lyngkot jong u Bah Pradip Kurbah ba ai kyrteng ka ‘Path’.
Hadien kane ka la don ruh ka jingsam ïa ki khusnam sha ki nongjop ha ki thup bapher bapher.
Kine ki kynthup ïa kaReema Maya bad Rohan Kapoor kum ki Best Editor jong ka phlim ‘Nocturnal Burger’, nangta u Bah El Dhar pat u la ïoh ïa ka khusnam Best Cinematographer na bynta ka phlim – Ka Pateng, u Sukanya Bhawal ha ka thup Best Sound Design na bynta ka phlim Ek Divas), u samla Pynkmen Lyngdoh Mawnai ïa ka khusnam Best Actor ha ka liang ki shynrang na ka phlim ka Pateng bad Jyllop, ka Milo Sunka pat kum ka Best Actor ha ka liang ki kynthei ha ka phlim Nocturnal Burger, bud pat sa u Sankirang Khongwir ïa ka khusnam Best Director na bynta ka phlim Ka Pateng, ka Akanshya Bhagabati ïa ka khusnam Best Film na bynta ka phlim Son of the Soil.
Ka la don ruh ka khusnam ba thymmai ba tip kum ka Kelvin Cine Writers Award ban ithuh ïa ka jingnoh synñiang ki nongthoh ïa ka khana na bynta ban kyntiew ïa ka kam shna phlim h Meghalaya.
Ïa kane ka khusnam la ïoh da ka Paulami Dutta, kaba la ïatrei lang bad u Pradip Kurbah na bynta ka phlim kaba la ïoh ruh ïa ka National Award, ka ‘Ri: Homeland of Uncertainty’, ‘Onaatah: Of the Earth’, ‘Iewduh’ (The Market) bad ka phlim‘Path’, nalor kiwei kiwei.
Ha ka sngi kut la pyni kyrpang ruh ïa ka phlim ba la pynbit pynbiang da u Bah Raphael Warjri kaba la ai kyrteng – Apot.
Lah ruh ban kdew hangne ba ka Fraternity Art Cine Entertainment Shillong ka dei ka kynhun tang jong ki nongshna phlim kiba la paw bad kiba shna ïa ki phlim kiba kynssai kiba la ïoh ïa ka jingithuh ym tang ha ka Ri hynrei wat ha ki lympung heh jong ka pyrthei.
Mawkyrwat, ‘Naiwieng 13: U Nongmihkhmat jong ka Mawkyrwat Constituency bad kum u nongaibuid jong ka tnad Social Welfare ka Sorkar Meghalaya, u bah Renikton Lyngdoh Tongkhar uba long ruh ha kajuh ka por kum u kongsan mynta ka sngi ka 13 tarik ‘Naiwieng, 2023 u la ïoh ban plie bad ot ribon ïa ka Girl’s Hostel kaba don ha Mawkyrwat, South West Khasi Hills District.
Lah ban kdew ba kane ka Girl’s Hostel ka hap hapoh ka Social Welfare Department jong ka Sorkar Meghalaya bad la bei tyngka lyngba ka skhim Article 275 (1) jong ka Constitution ka Ri India, Ministry ka Tribal Affairs ka Sorkar India.
Shuh shuh ïa kane ka projek la pyntrei da ka District Rural Development Agency (DRDA), South West Khasi Hills kaba ha ka jingmang pisa kaba T.2.50 klur tyngka kaba don ha ka ïa ki 13 tylli ki kamra thiah bad kiwei de ki kamra ba donkam bad ïa kane ka Girl’s Hostel ynsa aiti ban pynïaid da ka Balang Presbyterian Mawkyrwat.
U bah Renikton Lyngdoh Tongkhar, haba kren ha ka jingïalang u la pynpaw ka jingïaroh shikatdei eh ïa ka Social Welfare Department kaba la ai ka jingshakri kaba kham bha ïa ki paidbah ha kylleng ki jaka bad kumjuh ruh ha ka South West Khasi Hills District na ka bynta kiba donkam ki lad jingïarap ha kiba bun ki liang ïa kaba mynta ka sngi ka la ïoh ban plie ïa ka Girls’ Hostel bad kumjuh ruh ka ju ai jingkyrshan ïa ka Hope Orphanage bad u don ruh ka jingkyrmen ba lyngba ka jingai jingkyrshan na ka District Administration, South West Khasi Hills District ynsa lah ruh ban buh sa ïa ka Rehabilitation Centre na ka bynta ban peit bad khmih ïa kito ki briew kiba la ngop ha ka jingdih ïa u drok.
Ha kajuh ka por, u bah Renikton u la ai ruh ka jingkhublei kaba kyrpang na ka bynta ka Balang Presbyterian Mawkyrwat kaba la noh synñiang shibun eh ha kaba ïa dei bad ka jaka ban shna ïa ka Girls’ Hostel bad lyngba ka jingdon ïa kane ka hostel kan long da shisha ka jingïarap bad jingkyrkhu na ka bynta ki khun kynthei kiba donkam khamtam eh ïa ki khynnah skul kiba dei na ki jaka bad ki shnong kiba kham pajih.
Ha ka jingkren jong u, u la ai ruh ka jingïaroh ïa u nongpyntrei namar ka jinglah jong u ban pyndep ha ka por kaba biang eh ha kaba u la pyndep kham ha shwa ïa ka por ba la buh.
Haba bynrap shuh shuh ïa ka jingkren, u la ong ba ki don shibun bah ki kam pynroi kiba la wanrah da ka sorkar ha ki jaka bapher bapher hynrei lymda ymdon ka jingïatreilang, ka jingïasnohkitlang bad ka jingkyrshan na ki shnong ki thaw, ki seng bapher bapher bad na ki nongtrei mon sngewbha ym lah da lei lei ban pyntyllun ïa ki kam kham shakhmat, namar ka jingïatreilang ka long kaba donkam eh.
U bah Tableland Lyngwa, IAS, Deputy Commissioner jong ka South West Khasi Hills District, ha ka jingkren jong u pat u la ong ba tang ka sorkar marwei kam lah ban pyndep ïa ki kam kiba bun hynrei ka donkam ïa ki paid nongshong shnong, kiba kynthup ïa ki nongïalam shnong, ki NGOs, bad ki nongïalam Balang ruh.
Kumta ha kaba ïa dei bad kane ka jingtei ïa ka Girls’ Hostel ka la long shisha ka jingjop namar ka don ka jingïatreilang naduh u nongmihkhmat bad baroh kiba la don bynta ban pynurlong ïa kane ka projek kaba heh.
Ha ka jingkren jong u, u la ong ruh ba ka jingthmu jong kane ka jingtei ka long ban ai jaka sah shi por ïa kito ki khun kynthei ba katba kita kiba sah hangne ki dei tang kito ki dang don ki kam ki jam hapoh ka thaiñ Mawkyrwat, kawei pat ban ai jaka sah ruh ïa ki briew kiba sah kham pajih na ka Mawkyrwat khamtam eh kito kiba leit skul bad kiba wan na ki longïing kiba kham duna kiba don jaka sah kiba biang.
Namarkata, kyrmen ba kane ka Girls’ Hostel kan ai ka jingshakri kaba kham bha na ka bynta kito ki briew kiba donkam shisha ïa ki jingïarap bad ka ban long ruh ka shlem ka ban tei bad kyrsiew thiah ïa ki briew ha ka ban kyntiew ïa ki jingmut jingpyrkhat ha ka lynti kaba bha bad ka jingnang jingstad ruh.
U la ong ruh ba kaba kongsan ka long ban ïatei iwei ïa iwei pat ha ka longbriew manbriew, ka imlang ka sahlang khnang ba kita ki jingsniew kiba ker sawdong ïa ngi kin nym lah ban ïalam bakla.
“Lada ka lawei ka sdang na ki jingsniew, kane ka pyrthei jong ngi kan sa tap tang da u lyoh uba dum bad u lyoh jong ka jingduh jingkyrmen", ong u bah Lyngwa.
Kumta ka long kaba donkam ban seng nongrim lypa ïa ki khun ki kti ha ka lynti kaba dei khnang ba ka lawei jong ki kan long kaba phyrnai.
Ha kajuh hi ka sngi, u Deputy Commissioner, South West Khasi Hills District, Mawkyrwat, u bah Tableland Lyngwa, IAS u la aiti ïa ka syrnod (Certificate) jong ka Girls’ Hostel sha ka Social Welfare Department.
Kham hashwa, u bah L.T.Tariang, MCS, Additional Deputy Commissioner bad kum u Project Director jong ka DRDA, South West Khasi Hills District u la pynsngew ïa ki katto katne ki mat kiba ïa dei bad kane ka project.
Kiwei de kiba la ai jingkren ki long ka Director jong ka tnad Social Welfare Department, ka kong C.D.Lyngwa, MCS, u bah R.R.Lyngkhoi, Myntri Shnong Mawkyrwat bad u bah E.Tariang, District Social Welfare Officer, South west Khasi Hills District u la ai ki kyntien khublei.
Shillong, Naiwieng 13 : U President ka UDP Bah Metbah Lyngdoh ha ka sngi Nyngkong u la ong ba ka Shella kan ïai bteng beit kum ka ktem UDP wat hadien ba u MDC ka party Bah Teinwell Dkhar ba la bat teng ruh kum u CEM ka KHADC, u la pynbna ba un ym ïakhun shuh ïa ka elekshon MDC kaban wan.
“Ki kam ba bha ba la leh da u MDC kadei kawei na ki daw kaba ki paidbah kin pynjop biang ïa ka UDP.Ngin pyntikna ba ngin sa ïoh ïa ki kyrtong kiban trei na ka bynta ka bha ka miat jong ki paidbah bad ngim don jingartatien ei ei haba ïadei lei lei bad ka Shella constituency," u la ong.
Nalorkata, u la ïathuh ruh ba dei u Bah Teinwell hi u by kwah shuh ban ïakhun watla na ka party ki kwah eh ba un dang ïai bteng ban aireng ha ka elekshon ban wan.
Kumta, u ong ruh ba ki ieh mynta ha ka jingstad jong ka Shella Circle ban leh ïa kaba donkam bad shim ïa ka rai halor katei ka bynta.
Shillong, Naiwieng 13 : U Nongialam ka Liang Pyrshah ha KHADC u bah Titosstarwell Chyne mynta ka Lah Sngi u Blei u la ong ba un ïakren bad ka Exececutice Committee (EC) ban pynthikna ba ka jingphiah ïa ki Constituency ka dei ban dep shwa ka election MDC ka ban long ha u snem ban wan.
“ Ngan sa ïakern bad ka EC ba ka Delimitation Committee ka dei ban don ka por ban pyndep ïa ka jingphiah ïa ki constituency bad ai ïa ka kaiphod ha ka por kaba biang" ong u bah Titos.
Halor ka jingthaw ïa ka Delimitation Committee une u CEM ba rim ka KHADC u la ong kaba nyngkong eh ka long ka jingpynkhreh ïa ka jingthmu ban wanrah ïa ka jingpynkylla ïa ka Khyrnit kaba Hynriew jongka Riti Synshar ka ri.
Namar lada don ka jingpynkylla kawei na ki mat ka dei ka jingkyntiew ïa ka jingdon ki MDC hapoh ka ïing Dorbar Thawaiñ KHADC.Kumta na kata ka daw la thaw ïa kane ka Delimitation Committee.
Kaba ar pat wat lada ym pat don ka jingpynkylla hynrei kane ka Committee kan phiah ïaki constituency ban pynïaryngkat ïa ka jingbun briew namar kumba long mynta ki don ki Constituency kiba ki nongthep vote ki don haduh 50,000 vote ki don pat kiba tang 20,000 vote kumta lyngba kane ka Committee kan ïaleh ban pynïaryngkat noh ïa ka jingdon ki nongthep vote jong man la ki constituency".
Ka shong ruh ha ka EC ban shim ïa ka rai katno ka ai por ia ka Delimitation Committee ban pyndep ïa kane ka kam.
U la ong ruh ba um tharai ba kane ka jingleh kan shim por bad ban hap ban pynjlan ïa ka samoi jongka ïing Dorbar namar tang shu dep phiah bad ïoh ïa ka jingpynskhem lah ban leh ïa kane wat hapoh ka shibnai ne ar bnai ruh.
Shillong, Naiwieng 13 : Ka rynsan ka la biang pura ïa ka Jylla Meghalaya ba kan pynlong ïa ka Tamasa Shillong Cherry Blossom 2023 bad wat ki surok bad ki lynti ïaid jong kane ka Nongbah, ki la kup ïa ki rong pink bad rong lieh jong ki syntiew dieng cherry kiba la phuh ha kat shaba ïaid.
Ki nongshangkai pyrthei na ka Ri bad nabar ri ruh kumjuh ki la phaikhat biang sa shisien sha kane ka tamasa lehkmen jong ka Jylla bad ka mariang lem bad ka kolshor bad ka put ka tem ha ryngkat bad ki kyrteng ba pawnam ha ka karkhana ka put ka tem jong ka pyrthei.
Ha ka jingïakren bad ki lad pathai khubor dang shen, u Myntri ka Tnad Jngohkai Bah Paul Lyngdoh ula ong “Kin don haduh 30,000 ngut ki nongwan kai sha kane ka tamasa manla ka sngi kaba pyni ba haduh ba kut jong kane ka tamasa, kin kot haduh ka shi lak ngut.
Haduh 90% na kine ki nongwankai la khmih lynti ba kin dei ki nongshangkai kiba nabar, kynthup kiba napoh ka ri bad na bar ri ruh kumjuh".
Kane ka tamasa kan don ïa shibun ki jingpyn byrngia naduh ki jingïakop bapher bapher ba kynthup ïa ki jingïakop thei bhabriew, ka jingïakop rwai choir, ïadro dur, ïakop rwai karaoke, ka ferris wheel bad kiwei kiwei.
ïa kane ka tamasa yn pynlong ha madan Kurkalong, Bhoirymbong, Ri-Bhoi District naduh ka 17 tarik Naiwieng haduh ka 19 tarik Naiwieng.
Ha kane ka kynti, wat la ka aktress ka Bollywood Nora Fatehi kan ym lah shuh ban wan ban ïadonlang ha kane ka tamasa ban peit da la ki jong ki khmat ïa u nongrwai ba pawnam na America u Ne-yo u ban rwai ruh ïa ka jingrwai ba pawnam jong u kaba ai kyrteng“Let me Love you".
Ki duhalia ki ban kiew ha ka rynsan ha ka sngi sdang jong ka tamasa kata ha ka 17 tarik ki kynthup ia– Sanam, Hybrid Theory, SURL, Kenny Musik, 4th Element, The Band Phantasm, DBRYN, Gwyneth, Dalariti, CYCO, Aminio, Dr Legend, Chevinia.
Ki duhali kiban pynshongshit ïa u paidbah ha ka sngi ba-ar ki kynthup ïa u NE-YO, Meba Ofilia, Pink Panda, Snow White, Rahul Rajkhowa, Street Stories – Banjop, Empirical Tribe – Tenny, Zethan, Ricaa Stella, Banker Kharkongor.
Ka sngi ba khatduh kan sakhi ia ka jingkiew rynsan jong u nongrwai barim ka Boyzone Ronan Keating, Jonas Blue, Lou Majaw, Blue Temptation, Da Minot, Nokpante, Rhem, Favian, Wanjop Sohkhlet, Banrap, Youngg Nate, Meban, Lamphrang, Toshan.
Shillong, Naiwieng 13 : U nongïalam ka Liang Pyrshah ha KHADC, Bah Titos W Chyne ha ka sngi Nyngkong u la ong ba baroh ki khyrdop lum khajna beain ki la shah khang lut ha ka por ba ma u u bat kum u Chief Executive Member.
“Ha ka por jongnga, baroh ki khyrdop lum khajna beain la phah khang khyrdep lut bad dei tang kiba da ïoh jingbit kiba plie," ong u Bah Titos haba kren bad ki lad pathai khubor.
Utei u CEM barim ka KHADC u la ong ruh ba um pat kwah satia ban sei pyrthei ïa ka daw ba ka EC ba ïalam ma u ban ym khang ïa kawei ka khyrdop ha Diengpasoh.
“Baroh ki khyrdop kiba don ha West Khasi Hills, Ri Bhoi lait noh tang kawei ha Diengpasoh kaba ngi khlem khang.
Balei na kaei ka daw, don ka daw ha lyndet kaba ngam kwah ba pyllait mynta," u la ong.
Nalorkata, u ong ruh ba ha katei ka por ha Mawiong ym don khyrdop, ha West Khasi Hills baroh la khang, kumjuh ha Kynshi ne Mairang.
Shuh shuh haba kdew ïa ka jingkren jong u CEM ba mynta, Bah Pynïaid Sing Syiem, u Bah Titos u la ong, “Watla u CEM u la kdew ïaka kyrteng jongnga bad ong ïa u General Secretary ban leit kylli na u CEM ba rim hynrei nga ïohi ruh ïa ka jingkren jong u nongïalam ba rim ka Liang Pyrshah ba u la kynnoh ba ka la jia ha ka por jongnga ruh kum u CEM bad ba nga khlem leh ei ei.
Kumta nga kwah ban kylli ïa u ha ka por ba u don ha ka liang pyrshah ha kato ka por balei um sei ïa kane ka jingkylli bad balei u sngap jar.
Ha ka jingshisha, naduh katei ka por nga la la leh.
".
Shillong, Naiwieng 13 : Ki bor pynïaid District ka East Khasi Hills, ki la khang shipor ïa ka jingïaid kamai ki maxi cab SPTS sha ki thaiñ Khyndailad bad Motphran, kum ka jingpyrshang ba shitaiew ban peit ïa ka jinglong jingman ka jingdheng kali hapoh ka Nongbah.
Kane ka hukum ka la sdang treikam naduh mynta ka Lah Sngi U Blei bad la pyntip ïa ka, da ki nongniah jong ki kali maxi cab kiba la leit ïakynduh ia u Chief Executive Officer (CEO) ka Shillong Municipal Board (SMB) ban pan jingshai ïa kane ka jingkhang kamai ïa ki sha Khyndai Lad bad Motphran.
Ki la pyntip ba u CEO ula pynshai ba kane ka dei tang ka jingpyrshang ban peit ïa ka jinglong jingman ka dheng kali ha sor Shillong.
La ïathuh ruh ba u CEO u pyntip ba shen un sa lum ïa ka jingïalang bad ki nongpynïaid ïa ki kali maxi cab ban ïapyrkhat ïa ka jingthmu ban pynïaid da ka rukom kamai ba thymmai ïa ki maxi cab.
Ki nongñiah kali kila pynpaw ïa ka jingsngewdiaw halor kane ka hukum ba syndet syndet bad ong ba kane kan sa ktah jur ïa ka kamai jong ki khamtam ba ka Khyndailad bad Motphrah ka dei u klongsnam jong baroh kiba kamai kali namar baroh ki paidbah naduh ki nongshong ïew, ki nongwan ïew, ki samla pule, wat ki nongtrei sorkar ruh ki shim kali na kine artylli ki jaka.
Haba kylli, ki nongñiah maxi cab ki la pynpaw ba kim nang satia ban ong eiei halor kane ka hukum ka Sorkar bad kin ap ïa ka rai jong ki nongpynïaid ïa ki maxi cab ki ban sa ïakynduh shen ïa u CEO ka SMB.Ki don ruh katto katne ngut ki nongñiah kiba pynpaw ba kan bha ban sangeh kamai shwa shipor tad haduh ba ka Sorkar ka la shim da kiwei pat ki rai ban pynïaid ïa ki kali kamai.
Haba ïakren bad katto katne ki paidbah haki thaiñ Khyndai Lad bad Motphran, kila pynpaw ba kane ka jingleh jong ka Sorkar kan sa ktah bha ïaki ba duk, lada ym shah shuh ïa ki maxi cab lane ïa ki bos ban kamai sha kine ki thaiñ.
“Ngi ba sah sha ki thain Nongrah, Nongmynsong bad Umpling, ngin shem jingeh bha namar ka jingkamai ki maxi cab bad ki bos ka ïarap bha ïa ngi ha ka liang ka bai kali bad ka bai kit tiar namar ka bai kali ka duna haba ïa nujor bad ki Taksi" ong ki longkmie ba die jhur ha Khyndailad bad Motphran.
Ki paidbah ki pynksan ba kala donkam shisha ïa ka sorkar ban wad ki lad lynti kumno ban tehlakam ïa ka jingdheng kali ha Shillong hynrei ki la kyntu ruh ba, kano kano ka rai ba ki shim kam dei ban ktah ïa u paidbah khamtam kito kiba kamai kyndoi jakpoh.
Kila kyntu ruh ïa ka sorkar ba kan khmih lang halor ka jingrem palat ka bai Taksi ha nongbah Shillong.
Shillong, Naiwieng 13: U SP City, Bah Vivek Syiem, mynta ka sngi, u la lum ïa ka jingïalang jong ki nongïalam Shnong na Wahingdoh, Riatsamthiah, Jaiaw Shyiap, Jaiaw Mihngi bad Mawlai Phudmuri, ban ïaphylliew jingmut halor ka jingjyllei ki jingsniew khamtam eh u drok ha ki bynta jong ka khlaw Lawmali bad ki surok kiba don ha kane ka thaiñ.
Ha kane ka jingïalang ha kaba la don lang ruh ki Pulit jong ka ANTF, kaba dei ka kynhun ba thwet ïa ki nongkhaïi drok, la rai ban maham ïa ki paidbah ba kim bit satia ban rung kulmar nangne shakhmat sha ki bynta jong ka khlaw Lawmali bad lada lap ïano ïano yn pynshitom ïa ki katkum ka aiñ.
Kane ka jingïalang ka la ong ruh ba namar kane kadei ka khlaw jong ka tnad Forest, yn phah jingthoh sha kane ka tnad treikam ba kam ker ne fencing noh ïa kane ka khlaw, khnang ban khanglad ïa ka jingrung pathar ki briew ban ïaleh ïa ki kam sniew.
Kawei pat ka rai ba la shim ha kane ka jingïalang ka long ban khanglad ïa ka jingïashongkai bad ïa dih ïa bam ha ki kali ha kapor mynmiet sha ki surok kiba don ha kane ka thaiñ.
Lada lap ïa kiba kum kine, na ka liang ki Pulit kin kem bad pynshitom katkum ka aiñ.
Shillong, Naiwieng 13: Ka Sorkar Jylla lyngba ka tnat Arts and Culture ka la pynbna ban pynlong ïa ka tamasa Tri Hills Ensemble ha ka 24 bad 25 tarik mynta u bnai ha State Central Library.
ïa kane la pynbna da u Commissioner and Secretary ka tnat Arts and Culture ka sorkar Jylla u Bah FR Kharkongor ha kaba ula ïathuh ba ïa kane ka Tamasa la pynlong kum shi bynta na ka jingrakhe ïa ka Janjatiya Gaurav Divas ha baroh kawei ka Ri India ka ban sdang naduh ka 15 tarik mynta u bnai.
Lah ban kdew ba ka sorkar pdeng ha ka 15 tarik Naiwieng 2021, ka la rai ban rakhe ïa ka Janjatiya Gaurav Divas na ka bynta ban kynmaw burom ïa u Birsam Munda, u nongïaleh laitluid ki riewlum.
Haba kren sha ki lad pathai khubor u Commissioner and Secretary ka tnat Arts and Culture ka sorkar Jylla u Bah FR Kharkongor ula ïathuh ba kane ka tamasa Tri Hills Ensemble ka dei ka tamasa ban pyninam ïa ki jingriew spah ki jaidbynriew riewlum ka Ri India.
U Bah Kharkongor ula ïathuh ruh ba ha kane ka tamasa ka sorkar kan ai jingithuh kyrpang ïa ki 6 tylli ki shnong hapoh kane ka jylla kiba dang pynneh pynsah ia la ka lariti lyngba ki sap kyrpang ba ki don.
“Haka 15 tarik mynta u bnai ka Meghalaya kan ïasnoh kti lang bad baroh ki Jylla hapoh ka Ri India ban rakhe ïa ka Janjatiya Gaurav Divas ban ban pyninam ïa ki jingriew spah bad ka jinglong kyrpang ki jaidbynriew riewlum" la ong u Bah Kharkongor.
U Bah Kharkongor ula pyntip ba ha kane ka tamasa ka ban neh haduh shitaiew, ka tnat Arts and Culture kan pynkup burom ïa 6 tylli ki shnong ba kynthup ka shnong jong ka Meghalaya kiba dang ïai pynneh ïa ka riti dustur, la ka dei haka put ka tem, ka thaiñ tynrai bad kiwei kiwei.
Shillong, Naiwieng 13: U Joint Secretary ka Heal and Family Welfare, u TG Momin, ha ka kyrwoh ba la phah mynta ka sngi, u la ong ba ka tnad ka koit ka khiah ka la shimkhia halor ki jingeh jong ki ASHA, da kaba ka sorkar ka la pyllait bun ka pisa kaba dei na ka bynta ka jingsiew jong ki.
Kawei na kine lad ba ka sorkar ka la shimkhia kadei ka jingpynmih ia ka Mobile App ba la ai kyrteng ASHA First kaba dei na ka bynta ka jingsiew kaba suk sha baroh ki ASHA jong ka jylla.
Nangta ka la pynmih ruh ïa kiwei pat ki jingai ne ki jingsiew ne ki incentive, kiba lada ki ASHA ki trei smat bad trei shitom ki lah ban kot ka jingsiew haduh 7 hajar ne 8 hajar tyngka shi bnai.
Ha kane ka kyrwoh u Momin, u la ong ruh ba ka sorkar naduh u bnai Risaw 2022, ka la pyllait ïa ka pisa kaba 31.89 klur tyngka kaba dei ka jingsiew bapher bapher sha ki ASHA ha kine ki 12 bnai baladep.
Nangta kumba 34.50 klur tyngka ha kine 18 bnai baladep.
Shuh shuh u Momin, u la ong ba ka sorkar ka la siew ruh ïa ka Meghalaya Maternity Benefit Scheme bad ka Meghalaya ASHA Benifit Scheme kaba khlem siew naduh ka snem 2013.
Ïa kane la siew ha ka snem 2021- 2022 ha ka jinglut kaba 53 Klur tyngka.
Ka tnad ka koit ka khiah, ka kubur ruh ba ki ASHA kidei ki bynta ba kongsan jong ka tnad ka koit ka khiah bad ym lah ban kheiñ sting ïa ka jingtreikam jong ki.
U la ong ba kane ka jingsangeh treikam jong ki kan ktah shibun ïa ka jingtreikam ka tnad ka koit ka khiah bad ka jingpynkylla ïa ka jingtreikam kan shimpor na ka bynta ka jingtreikam kaba khambha.
Shillong, Naiwieng 13: Kskulbah North Eastern Hills University (NEHU) mynta ka Lah Sngi U Blei ka la kynjah jar bad ki Klass ki la thylli kreng kreng namar ka jingbym don ki nonghikai bad kane kala pynlong ruh ïa ki samla pule ban pep wan sha klass.
Kane ka jingkynjah bad thylli ki karma klass kadei namar ka jingïakhih ba khlem buh por jong ka Joint Action Committee (JAC) ba kynthup ki Union jong ka NEHUTA, NEHUSU bad NEHUNSA, ban pyrshah ïa ka jingleh mynthi u Vice Chancellor (VC) ka skulbah NEHU.La sakhi ba ki samla pule bad ki nonghikai ki don hapoh NEHU hynrei kam shym la don satia ka jingshim klass namar ka JAC ka la rai ban ïaid beit ïa ka jingikhih khkem pud sngi.
Lah ban ong ba wat ki samla pule ka skulbah NEHU ruh ki kyrshan ïa ka rai jong ka JAC ban ïakhih khlem buh por.
Naka liang u Chairman ka JAC u Prof Lakhon Kma ula ong ba kane ka jingïakhih ka long kaba jop bad ka JAC kan ïai bteng ïa kane ka jingïakhih katba u VC um pat weng ïa u Rohit Prasad uba la shah thung kum Technical Officer/Senior Consultant.
U Prof Kma ula ong “Nalor ka jingdawa weng kam ïa u Rohit Prasda, ka JAC ka dawa ruh ban pynurlong ïa ki mat jingdawa ki samla pule bad ki nonghikai ka skulbah".
Ula kynnoh ruh ba une u VC u wan hangne ha NEHU tang ban lehkmen ïa ki jingmyntoi ba u ïoh na kane ka skulbah bad kane ka pynpaw shai ba une u VC ba mynta um pat ibit ban shong ha katei ka shuki kum u VC.Halor kane ka jingïakhih khlem buh por, na ka liang ka JAC ka la rai ban ïai bteng tad haduh u VC u khot ïa ka jingïakren bad kan ïai bteng tad haduh ba la pynurlong ïa ki jingdawa jong baroh ki kynhun kiba don haka JAC.Shillong, Naiwieng 13 : U Myntri ka tnad Food Civil Supplies and Consumer Affairs ka sorkar jylla, Bah Comingone Ymbon ha ka sngi Nyngkong u la kyntu ïa ki paidbah nongshong shnong ka jylla ba kin pynïasoh noh ïa ka card khaw rashon bad u Aadhar khnang ban lait na ka jingshah lehthok kiba lah ban mih harukom.
Haba kren bad ki lad pathai khubor ha Shillong Press Club u Myntri u la ong, “Ka jingpynïasoh lang ïa ka card khaw rashon bad u Aadhar kan lah ban pyntreikam pura ïa ka National Food Security Act (NFSA) ha ka ri baroh kawei.
Ka jingthmu ka long ruh ban pyntikna ba kito kiba ïohnong hapoh ka skim khaw rashon ki dei shisha kiba dei hok.
"La ïathuh ruh ba lada pynïasoh bad u Aadhar kan pynduh jait ïa ki card rashon thok bad kiban ïoh jingmyntoi kin dei beit tang kito kiba dei hok bad ha ka dor kaba jem bha nalor ba kan pyntikna ba ka jingtreikam kan long ha ka rukom kaba khuid ba suba.
U Myntri u la pyntip ruh ba ïa ka jingpynïasoh ïa u Aadhar bad ka card rashon lah ban leh online kumjuh ruh da kaba leit rah ïa ki kot ki sla (ki xerox kopi jong ka aadhar card jong u/ka khlieh ka iing bad ka xerox kopi jong ka bank passbook), sha ka jaka ba ju ai khaw rashon.
Ha kane ka sngi la ïoh ruh ïa ka jingpynshai na u Commissioner and Secretary ka tnad, Pravin Bakshi ryngkat ka jingdonlang kiwei kiwei ki ophisar ka tnad.
Ka tnad Food and Civil Supplies ha kane ka sngi ka la pyllait paidbah ruh ïa ka music video halor u khaw rashon ba la rwai da u Wanjop Sohkhlet ban pynsngewthuh shuh shuh ïa ki paidbah halor katei ka phang.
Shillong, Naiwieng 13 : Ka United Democratic Party (UDP) kam pat lah satia ban pynbna ïa u kyrtong ban aireng ha kane ka elekshon MP kaban sa long shen ha u snem ban wan namar ka jingbun palat ki kyrtong kiba kwah ban aireng.
Kumta, na ka liang ka Party ha ka Central Executive Committee kaba long hynne ka sngi Nyngkong ka la shim ïa ka rai ban aiti noh ha ka State Election Committee ban bishar bad jied ïa u kyrtong uba kynsai tam ban mih aireng na ka tiket jong ka party.
“Mynta ka sngi ka CEC ka la mynjur ïa ka State Election Committee na ka bynta ka elekshon MP (Shillong seat) bad ruh na bynta ka elekshon MDC.Hynrei haba ïadei bad ka Tura seat ka CEC ka la pynkhamti ha ka Core Committee jong ka party ryngkat ki katto katne ki nongïalam ba la rangbah jong ka party na rilum Garo ban ïa shong pyrkhat," ong u President ka UDP Bah Metbah Lyngdoh haba kren bad ki lad pathai khubor ha ophis treikam jong ka party.
Shuh shuh u la ïathuh ruh ba kumba ka la don ka jingïakren ha ka 07tarik mynta u bnai, na bynta ka elekshon MP kan don ka jingïatrei lang hapdeng ka UDP bad ka HSPDP.Haba jubab halor ka jingkylli, u President u la pyntip ba shen ka party kan sa pynbna noh ïa u kyrtong ba ïadei na ka bynta ka elekshon MP.U President u la pyntip ruh ba ka CEC ka la bthah ruh ïa ki District bad ki Circle ba kin pynkhlaiñ ïa ka party khnang ban pyntikna ba kin long kiba la pynkhreh lypa na ka bynta ka elekshon lada ka wan ha kano kano ka por.
Watla ka jingpan tiket na Shillong seat ka thnem bha da ka jingdon bun ki kyrtong kiba pan hynrei u President u la pyntip ruh ba na Tura seat haduh mynta ym pat don kyrtong tangba u ong pat ba ki shaniah ha ki nongïalam ka party ban shim ïa ka rai.
La ïoh jingtip ba ki kyrtong kiba pan tiket ki don lai ngut kata kynthup ia u President barim ka HYC Bah Robertjune Kharjahrin, President ka Khasi Authors Society Prof DRL Nonglait bad ruh u MLA barim ka Mawlai, Bah PT Sawkmie.
Na ka liang u President ka party u la pynpaw ruh ba um kwah ban kren ei ei ia kiwei pat ki party namar u ong ba ka nongrim jong ka party ka long beit ban iatrei lang bad ki party kiba don kajuh ka thong bad ka nongrim.
La pyntip ruh ba ha kane ka sngi la ïa kren ruh na ka bynta ka jingeh ki nongrep ha kaba ka komiti ba khlieh da u MLA ka Mawsynram kin kynduh lang ha ka taiew ba nyngkong jong u Nohprah ban ïatai halor katei ka bynta.
Shillong, Naiwieng 13: Kawei ka Longkmie ka la duh noh kyndit kyndit ïa la ka jong ka jingim na ka jingshah tynrah ha ka thuk thuk ba la pynher sted bha da u nongñiah ba khlem akor jong uwei u briew bad kane ka la jia ha Mawlai Mawdatbaki, Lad Umjan.
Kane ka jingjia ka la jia mynta ka janmiet Lah Sngi U Blei ha ka por kumba 6 baje eiei, ong ka khubor Pulit kiba ïathuh ba kane ka jingjia ka la jia ha ka por ba kane ka Longkmie ka dang jam sha shiliang ka surok ha ka shnong Umjan.
La pyntip ba ine I Longkmie i dei i kong Lary Iawrot ba 45 snem ka rta bad I dei iba shong ba sah ha Mawlai Kynton Massar.
Ki Pulit ki ïathuh ba ka jingjia hi ka la jia na ka jingpynher sted jong u nongñiah ka thuk thuk kaba don u nombor ML05-AA-6505, uba la leit tynrah beit beit ïa kane ka longkmie haduh ba kan da thiah lyngktar hapdeng ka jingphlei snam na ki bynta jong ka khlieh.
ïa kane ka Longkmie la pynkit noh mar mar da ki Pulit kiba la wanpoi ha katei ka jaka lem bad ki riew paidbah, sha Civil Hospital ba kan ïoh ïa ka jingsumar.
Hynrei la pyntip da ki doktor kane ka hospital Sorkar ba kane ka Longkmie ka la khlad shuwa ban poi ha katei ka hospital.
Jowai, Naiwieng 14: Ka jingïalehkai phutbol haka kyrdan Super Division Football Tournament 2023 bala ai kyrteng ‘U Kiang Nangbah Memorial Trophy 2023’ ïa kaba la pynïaid da ka West Jaiñtia District Sports Association, (WJDSA) Jowai mynta ka sngi ha madan Kiang Nangbah Stadium, Dongmihsngi Jowai.
Haba phai sha ka jingïakhun hapdeng ka Nangbah Mulang pyrshah ïaka Khimusniang kine ki ar kynhun kila poi sha ka jingïakhiad da mar shikol (1-1), ïa kala kol kaba nyngkong la thep da Khimusniang haka minit ba 17 lyngba u Precious Tang jong ka kylla step.
Hynrei na ka liang ka kynhun jong ka Nangbah Mulang kala ïakhun tyngeh ban pynphai kylla ïa katei ka shikol bad dei haka minit ba 28 jong ka kylla step hi, na ka liang rangïalehkai jong ka u Wollrick Susngi ula ïoh ban pynphai ïa ka shikol haka minit ba 28.
Ka jingïakhun haka kylla miet kala nang kham itynnad shuh shuh ha kaba baroh ar kynhun kila pyrshang ban pyntam iwei ïa iwei hynrei haduh ba kut jong ka por kim shem la ïoh ban thep kol satia kaba la pynlong ïa ki ban ïasam noh mar shi point.
La pyntip ba ka jingïakhun mynta ka sngi 14.11.2023 kan long hapdeng ka Ladthadlaboh pyrshah ïa ka 7 Wasa United haka por 1 baje shiteng nohphai sngi.
Khliehriat, Naiwieng 14 : Ka lympung ïalehkai jong ka kyrdan Super Division Football Tournament 2023 kaba la long mynta ka sngi ha madan Deinchynrum, EJHD bala pynïaid da ka East Jaiñtia Hills District Football Association (EJHDFA).
Haba phai sha ka jingïakhun kaba nyngkong kila poi sha ka jingïakhaid khlem da don kiba thep kol (0-0) kaba la long hapdeng ka kynhun ïalehkai jong ka Khliehriat West YWSC pyrshah ïaka Thangskai Tiger SC.Katba ha ka jingïakhun kaba ar kaba la long hapdeng ka Dhana SC bad ka Moolamanoh SC kine ruh kila poi sha ka jingïakhaid da mar shikol (1-1), ïa ka shikol na ka Dhana SC la thep da u Chirup Sumer haka minit ba 63 bad na ka liang ka Moolamanoh SC la thep da u Eriston Dkhar haka minit ba 33.
Ka jingïakhun haka 18.11.2023 kan long hapdeng ka R.Shkenshynriah SC pyrshah ïa ka Khliehriat West YWSC bad ka Moolamanoh SC pyrshah ïa ka R.Wahshnong SC.Shillong, Naiwieng 14 : Ki thei ïalehkai phutbol ka Jylla ki la mad biang ïa ka nam rem ha ka sien kaba ar hynne ka sngi hadien ba ki la shah rem da 2-0 kol ha ka Gujarat ha ka lympung ïalehkai jong ka Senior Women’s National Football Championship kaba long ha Sundargarh, Odisha.
Lah ban kdew hangne, ka kynhun ïalehkai na Meghalaya ka la shah rem da 3-1 kol ha ka jingïakhun kaba nyngkong pyrshah ïa ka Odisha kaba long ha kane ka sngi U Blei.
Haba phai sha ka jingïakhun, ka Gujarat tang ha ka minit kaba saw jong ka kylla step ka la ïoh ban thep ïa ka kol kaba nyngkong lyngba ka Anjanaben Thakor katba ïa ka kol kaba ar pat la ïoh ban thep da ka Shilpaben Devabhai Thakor ha ka minit kaba 33.
Ka Meghalaya watla ka ïakhun tyngeh ruh kam shym la lah satia ban pynphai wat tang shi kol ruh tad haduh ban da kut ka por ïalehkai.
Mynta, ka Jylla ka hap ban pynkhreh bha na ka bynta ka jingïakhun kaba bud kaban long pyrshah ïa ka Arunachal Pradesh ha kane ka sngi Palei.
Ki thei ïalehkai jong ka jylla hynne ka sngi ki kynthup ïa ka Banrisha Wahlang (ap kol), Baïarkynti Mylliemngap (bujli hadien da ka Fuldamary Umsong ha minit ba 90’+1), Aibaplielad Skhemiew, Badarisha Kharumnuid, Danishisha Lyngdoh, Sunalinda Ïawren, Saviinity Jyndiang, Makrisha Songthiang, Ideibanrishisha Kharpan ( mih bujli da ka Da-ai-jingsuk Basawïamoit ha minit ba 33), Marbarin Nongrum, Saralin Warlarpih (mih bujli da ka Charlinda Nongtdu ha minit ba 33).
Shillong, Naiwieng 14 : Ka kynhun ïalehkai U-19 jong ka Shillong Lajong FC ka la pynliem haduh 4-0 kol ïa ka kynhun ïalehkai jong ka SAIL, Bokaro ha ka lympung ïakhun jong ka Oil-DFA All India Level Under – 19 Inter Academy Invitational Football Tournament 2023 kaba long ha Duliajan, Assam.
Ha kane ka jingïalehkai tang u Deibormame Tongper u la ïoh ban thep haduh lai kol bad ïoh ruh ïa ka khusnam ‘player of the match’ katba ïa kawei pat ka kol la ïoh ban thep da u Nakul Ajay.
Da kane ka namjop mynta, ka Shillong Lajong U-19 ka la ïoh ban jop baroh ar tylli ki jingïakhun na ka Group bad ka la ïoh ban rung sha ka semi final.
Nongpoh, Naiwieng 14: Ka long ka jingsarong bad ka burom ym tang ïa ka Ri Bhoi District bad ka jylla bad ka long ruh ka nam bad ka burom ïa ka ri India hi baroh kawei, ha kaba kawei ka samla na Ri Bhoi ka la shah jied ban leit mihkhmat ïa ka ri India na ka bynta ban leit aireng ha kawei ka lympung ïakhun kti ka pyrthei ka ban long ha ka ri Uzbekistan.
Kane ka jingïakhun kti ban wan shim bynta da ki nongïakhun kti (Arm Wrestlers) na kiwei ki ri ka pyrthei ka dei ka la pynbeit ban pynlong naduh ka 17-25 tarik u Naiwieng 2023 la tip kum ka ‘Asian Arm-wrestling Cup’ ha kaba ka rynsan ïa khun kti kan long ha ka ri Uzbekistan.
Kane ka samla ba la shah jied na Ri Bhoi ban leit shim bynta sha katei ka lympung ka dei ka samla Senibi Syngkli na ka Shnong Lumdieng, Umden ha Ri Bhoi.
Kum ban pynkynmaw, kane ka samla dang shen ruh ka la ioh khur ïa ki ar tylli ki takma ksiar bad 2 tylli ki takma rupa ha ka jingleit shim bynta ha ka 45th National Arm-Wrestling Championship 2023 kaba la dang shu dep ha ka jylla Jammu and Kashmir.
Kum ka jingsarong ïa kane ka samla kaba don ka sap kaba kyrpang ha ka jingïakhun kti (Arm Wrestling), ka seng Meghalaya People’s Social Organization mynta ka sngi shuwa ba kane ka samla kan leit shim bynta sha katei ka lympung ka la ai ka jingkyrkhu kyrduh bad ruh ba kyrshan da ka song pisa shibynta ban ïarap lem ïa kane ka samla kaba dang donkam shibun ki jingkyrshan haba leit ban shim bynta ha katei ka rynsan ïa khun kti sha kiwei ki ri.
Na ka liang ka President ka MPSO, ka Kong M.Wanniang ryngkat u hymmen jong katei ka samla u Bah John Syngkli mynta ka sngi ki la ai ka jingkyrkhu kyrdoh ïa kane ka samla.
Ha kawei ka bynta ki la kyrpad ruh sha ka sorkar ba kan phai khmat lem sha kum kine ki samla, namar ban leit shim bynta sha kum kine ki rynsan ka donkam ruh ka jingkyrshan na ka sorkar namar bun ki jingdonkam ba tang ka ïing ka sem kin nym lah satia ban kyrshan ïa ka.
Shillong, Naiwieng 14: Sa shi sien pat ka Shillong Lajong ka la bteng ïa ka lynti ïaid da ka jingïakhaid ha ka lympung ïalehkai I-League 2023-24, bad mynta ka kynti ka long pyrshah ïa ka Sreenidi Deccan FC hadien ba baroh ar kynhun ki la ïoh ban thep mar ar kol hynne ka sngi ha madan SSA Stadium-Polo, Shillong.
Watla ka jingïakhun ka la kut noh haka jingïakhaid hynrei lah ban kdew ba na ka liang ki paidbah ki la hun jrut ban sakhi ïa ka mynsiem ïakhun jong ka Lajong khamtam eh ïa ki rangkynsai ka jylla kiba la sei madan ïa la ka jong ka sap ha kane ka jingïakhun kaba la pynshohbiej ïa ki nongpeitkai.
Haba phai sha ka jingïakhun, ka kynhun ba ïakhun shabar nala ïing, kata ka Sreenidi ka la plie pyrda ïa ka kol ba nyngkong tang hadien 7 minit ba la ïaid ka por lyngba ka kol u Rosenberg Gabriel ban lamkhmat ïa kane ka jingïakhun.
Hadien ba shah thep, ka Lajong ka la sdang ban tehlakam ïa ka jingïakhun bad ïoh ruh katto katne ki kabu bad dei tad ynda la jam sha ka 24 minit ba ka Lajong ka pynïakhaid lyngba u Ronney Willson Kharbudon u ba la pyndei tiak da ka khlieh ïa ka bol kaba la ïarap pynbuh da u Sangti Janai Shianglong.
Hadien ba la ïoh pynphai, ka la Lajong ka la sdang ban ïoh mynsiem bad ka la ïai bteng ban ñion shakhmat bad ynda la jam sha ka 34 minit ka kynhun lyngba u Takuto Miki ka la ïoh ban thep ïa ka kol kaba ar bad lamkhmat ïa ka jingïakhun da 2-1 kol.
Haba phai pat sha ka jingïakhun jong ka kylla miet, ka Lajong ka la pyrshang ban pynjai-jai ïa ka rukom lehkai hynrei ka Sreenidi Deccan ka la ïai bteng ñion shakhmat bad thaw ïa ki lad da kumno ban ïoh pynïakhaid.
Ka jingïakhun ka la neh shipor ym shym la don ba thep tad haduh da jam sha ka 63 minit ba katei ka kynhun ba ïakhun shabar nala ïing ka la ïoh ban pynïakhaid lyngba u Rosenberg Gabriel kaba dei ka kol kaba ar ïa u ha kane ka jingïakhun.
Hadien ba la shah pynïakhaid, ka la Lajong ka pyrshang katlah katïai ban ïoh lamkhmat biang ïa ka jingïakhun bad ka la ïoh katto katne ki kabu kaba la pynkyndeh ïa ki nongkyrshan hynrei ym shym la don ba lah ban pynurlong.
Haduh kaba kut jong ka jingïakhun ym shym la don ba lah ban pynïakhlad kaba la pynlong ïa ka jingïalehkai ban ïakhaid da mar 2-2 kol.
Lyngba kane, ka Shillong Lajong mynta ka la ïakhaid baroh lai sien lynter ki jingïakhun bad kyntiew 3 point ha ka miej na ki lai sien ïakhun ba ladep.
Ka Shillong Lajong FC kan sa ïakhun biang pat pyshah ïa ka Gokulam Kerala FC ka klob kaba na Kerala la Sngi U Blei (19 tarik u Naiwieng, 2023) ha ka por 2 baje nohphaisngi bad ka madan kan long ha SSA Stadium, Shillong.
Kam dei ka sien ba nyngkong ba ka la jia hynrei na ka por sha ka por kala jia ka jingshah tynrah ki briew kiba ïaid lynti ha ki thuk thuk ne ha ki scooty bad ka daw ka dei beit namar ka jingñiah ne pynher sted palat jongki nongñiah kaba la poi sha ki jingjia ba sngewsih.
Dang ha kine ki khyndiat bnai uwei u khynnah skul ula shah rat ha ka thuk thuk hajan Don Bosco Square ha ka por ba u dang mut ban jam na shilliang sha shilliang ka surok.
Dang hynnin pat ka janmiet sa kawei ka jingjia ba sngewsih kaba la jia ha Mawlai Mawdatbaki,Lad Umjan ha kaba kawei ka longkmie ka la duh ei kyndit kyndit ïa la ka jongka jingim tang namar ba shah tynrah ha ka thuk thuk na ka jingñiah khlem akor bad pynher sted palat jong uwei u samla lud uba dang 18 snem ka rta.
Ha ka jingshisha ki kyndon aiñ ki la don lypa ba ym bit ban ñiah sted palat ïa ki kali be thuk thuk ha sor namar ki bun ki briew kiba ïaid ba ïeng bad khamtam ki khynnah skul ha ka por wai skul.
Hynrei la ïohi na ka por sha ka por ka rukom ñiah thuk thuk bad scooty ka long khlem akor ha kaba ki nongñiah kim ju salia ki pynsum beit ïa ki thuk thuk bad scooty jongki la i kumba ki beh kyrkieh shano re shano hynrei ha ka jingshisha kam dei kumta hynrei ka dei tang ka jingñiah kyreit bad jingñiah khyllew ha kaba kim sngewthuh wat ïa ka jingim jongki ki buh haka jingma bad kumjuh ïa ka jingim jong kiwei ki briew ruh.
Hooid hadien kane ka jingjia hynnin ka janmiet kaba la wanrah ka jingkhlad noh jongi longkmie na ka liang ki bor sorkar ki la shim ïa ka rai ban bthah ïaki bor pulit ban leh da kaba tyngeh bad mynta ka shong ha ki bor pulit namar ki pulit pynïaid kali kiba don man la ki jaka ki don beit la ki walkie talkie bad haba ki ïohi ïa kiba niah sted ïa ki thuk thuk bad ki scooty lada kim ïoh bat ha ka jaka ba ki don ki dei ban pyntip noh sha kito kiba don ha kawei pat ka police point khnang ba kin ïoh bat ïa kum kito ki nongñiah thuk thuk ba shu ñiah khlem akor bad pynher sted.
Ki pulit ki dei ban shim khia ïa kane namar lada kim leh ei ei kin dang don bun ki jingjia kiba lah ban jia khamtam lei lei ha kane ka juk ba jyllei u drok mano ban tip ïoh kito kiba ñiah khyllew bad kyreit kim sngewthuh shuh ïa lade namar la shoh ka jingpynbuaid na u drok ne ka kyiad.
Ki pulit kim dei ban pyrkhing ïa ka jingtalasi ym tang mynmiet hynrei ki dei ban pyrkhing mynsngi eh khamtam namar kiba bun kiba ïaid ba ïeng ki dei mynsngi khamtam ha ka por ba wai skul bad wai ophis.
Ka jingpyrkhing kam dei ban long tang ha sor hynrei wat ha ki surok bah ruh.
Namar teng teng ki ong ba leh khlem akor ki trok sa jia ka jingtakhuh ne aksident hynrei teng teng ka dei ka jingñiah khlem akor hi jong kiba ñiah thuk thuk bad scooty ba la shu pynher sted shaba palat ba ym lah shuh ban teh lakam ïa ka thuk thuk ne scooty jongki ba sa poi sha ki jingjia ba sngewsih.
Kumta khnang ba ka jingim briew kan ym mad ïa ki jingjia ba sngewsih kata lada ïa kiba ñiah ne kiba ïaid ba ïeng ruh ki pulit nangne shakhmat ki dei ban da pyrkhing shisha bad tang shu ïohi ïa kito kiba ñiah sted palat pud ki dei ban bat bad daiñ kuna beit ïa ki khnang ba kan long ka jingsneng ïa kiwei ruh ba kin ym myllien shuh ban ñiah sted palat pud haba ki ñiah.
Wat ki Dorbar Shnong ruh ki don ka hok ban kem bad bat ïa kito kiba ñiah thuk thuk, scooty ne kali hapoh ki shnong ki thaw khlem da kheiñ snep ïa ka jingim briew da kaba shu ñiah sted shaba palat pud.
Kumta sa shisien ha kane ka bynta ruh ki Dorbar Shnong ki dei ban ïatrei lang bad ki bor pulit khnang ba tang shu ïoh bat ïa kiba ñiah sted beaiñ, dei ban aiti pat ïa ki sha ki bor ka aiñ ym dei ba ki Dorbar Shnong kin shim ïa ka aiñ ha kti jongki namar kiba dei ban pynshitom kat kum ka aiñ ki dei tang ki briew jongka aiñ hi.
Nongpoh, Naiwieng 14: Kum kawei na ka thong ban iada kyrpang ia ki sim kbeit ba la khot ha ka ktien Nongwei ki Amur Falcon bad ruh ba kyntiew ïa ka thaiñ Kum kawei na ka jaka jongohkai pyrrhei, ka Tyrso Valley Wildlife Protection Society mynta ka sngi ka plie pyrsa noh ia katei ka Tamasa ba ar sngi ba la pynlong ha Madan Tyrso ha Ri Bhoi District.
Ha kaba pynlong ïa kane ka Tamasa la ïa trei lang da ka Seng Samla Shnong Tyrso Pyllun bad la kyrshan ruh da ka Farmer Producer Cooperative Society.
Ïa kane ka Tamasa la wan plie paidbah da u Bah A.L Hek, uba dei u Myntri sorkar ba dei peit ïa ka tnad Veterinary and Animal Husbandry kum u kongsan bad u Bah Ransom Sutnga kum u symbut kongsan.
La sakhi lang ruh ha kane ka sngi da ki riew rangbah kiba kyrshan ïa kane ka Society ba kynthup ïa u Bah Lumlang Mawnai, u Bah Pateng Myrsing, u Bah Alos Nongpoh, Secretary ka Society bad kynthup kiwei kiwei ki Riew rangbah.
Kum ban pynkynmaw, kine ki sim Amur Falcon ki dei ki siem kiba wan naduh Siberia na South Africa shisien shisnem shuwa ka por ban ot ia u kba bad shipor ha katei ka jaka ba ki la wan sah bad kin sa leit phai biang sha katei ka ri hadien ba la dep ban lum ban lang ia u kba.
Ka seng Tyrso Valley Wildlife Protection Society ka la pynlong ruh ïa kane ka tamasa da ka jingthmu ban iada kyrpang ïa kine ki sem bad ruh ka thong ban pynlong ïa katei ka jaka kum kawei na ka jaka jngohkai pyrthei da ka jingwan poi kitei ki sim kbeit kiba la kot da ki lak tylli.
Haba ai jingkren ha kane ka sngi, u Bah A.L Heh kum u myntri sorkar, u la ai ka jingkhublei ia ka Society kaba la pynlong ïa kane ka tamasa ha kaba ka thong hi ka long ban ïada kyrpang ïa kitei ki sim bad ka jingwan kine ki jaid siem ka long ruh ban khring ïa kiba bun ki nongjngohkai pyrthei.
Kum u myntri ka sorkar, u la kular ruh ban don ka jingïatrei lang na ka bynta ban pynneh pynsah ïa kine ki sim bad kan poi ka por ba lada lah ban ïada kyrpang ïa kine ki sim katei ka jaka kan sa long ka jaka jngohkai pyrthei ka ban ai jingmyntoi na ka bynta ban kyntiew ïa ka ïoh ka kot jong ka dong ka thaiñ bad ka jylla hi barioh kawei.
Jowai, Naiwieng 14: U ma Comingone Ymbon uba dei ruh u myntri ba peit ïa ka tnat Cooperation mynta ka sngi ula plie ïa ka jingsdang jong ka jingrakhe ïa ka taïew jong ka All India Cooperative Week celebration ba 70, kaba la pynlong ha madan Moosyiem ha shnong Shangpung, West Jaiñtia Hills District.
Ka mat pdeng jong kane ka jingrakhe mynta u snem ka long “Role of Cooperative Marketing India a five trillion Dollar Economy and Sustainable Development Goals".
Ïa kane ka jingrakhe la pynlong da ka tnat Cooperation Department, Government of Meghalaya Registrar haka jingïatreilang bad ka Meghalaya Cooperative Apex Bank Ltd and Rural Finance, Shillong, ka Meghalaya Livelihoods and Access to Markets Projects (Megha-LAMP) bad ka Meghalaya Basin Management Agency (MBMA)Ka phang mynta ka sngi ka long “Recent Development in Cooperatives.
"Haba kren ha ka jingïalang u ma Comingone Ymbon ula kdew ïa ki jingdonkam ban pynkhlaiñ shuh shuh ïa ka jingthaw ne seng ïa ki Cooperative.
Ula pynshlur ïa ki dkhot jong ki Cooperative baroh ban long kiba trei shimkhia bha ban pyntrei ïa kino kino ki projek kiba la pynïoh da ka sorkar haka lynti kaba dei.
U buh ka jingkyntu ïa ki kmie ki kpa bad ruh ïa ki khun samla kiba don hapdeng ka jingwad ïa ki jingtrei jingktah ban kin phai jingmut na kaba khmih lynti palat ïa ki kam sorkar hynrei ban phai sha ki kam lajong.
Nongstoiñ, Naiwieng 14: Ka Seng Federation of Khasi Jaiñtia & Garo People (FKJGP) Kyrshai Area Unit, ka dawa na ka sorkar MDA lyngba ka tnad ka koit ka khiah, khamtam u MLA ba mynta u Bah R.G Momin ban kyntiew kyrdan noh ïa ka Kyrshai Sub-Health Centre sha ka Public Health Centre (PHC).
Kane ka Sub-Health Centre Kharshai ka don ha syndah khappud jong ka Meghalaya bad ka Assam, kane ka Sub-health Centre ka ai ka jingshakri ïa ka koit ka khiah ïa ki 16 tylli ki shnong ha khappud bad ka Assam kaba kynthup ïa ka Kharshai, Mawpun, Nongspung, Ukiam, Borkhuli, Doledonga, Warigro, Hasem, Umthli, Umdiengsyier, Umdiengphiang, Talimara, Mawdiangkop, Dariphang, Umbah, Umkhamdor bad Patharphlang.
Kane ka Sub-Health Centre kaba hap hapoh ka jingpeit jong ka PHC Rambrai, kam don surok kali satia khamtam por lyiur ban poi shaduh Rambrai bad lada ïaid kjat hap ban ïaid haduh 7 bad 8 kynta.
Lada leit da kali hap ban ïaid lyngba ka Assam bad haduh ban poi haduh Nongstoiñ ka District Head Quarter bad Rambrai PHC ka bam por da ki palat spah kilometer.
Ki paidbah katei ka thaiñ ki im ha ka sangsot, khamtam katei ka thaiñ kaba jur bha ki jingpang malaria.
Ki longkmie bad khunlung ba donkam bha ka jingsumar, kim ïoh ka lad jingïarap na ka tnad ka koit ka khiah.
Na ka bynta kiba bun, ka Hospital kaba jan duh ka dei tang jong ka Sorkar Assam hapoh Boko Hospital kaba hap hapoh Assam, kaba jngai na Kyrshai kumba 50 kilometer, kumta bun ki mynsiem ki duh ei ïa la ka jingim tang na ka jingbym biang ki jaka sumar jong ka Sorkar.
Ka Seng ka kyrpad ïa ka Sorkar lyngba ka tnad ka koit ka khiah ban pynkiew kyrdan noh ïa ka Sub-Health Centre (PHC), khnang ba ki paidbah jong kine ki thaiñ kin ïoh lem ka koit ka khiah kumba ïoh ki para nong Meghalaya.
“Ngi ïohi ba bun ki PHC hapoh ka Jylla jong ngi ki jngai tang kumba 10 kilomter lane 15 kilometer kawei na kawei ka PHC sha kawei pat.
Kumta ki paidbah ka thaiñ jong ngi kiba im ha kordit khait kaba don ha syndah duh jong ki khappud Meghalaya bad Assam.
Ngi sngew ban kyrpad bad kyntu lem sha u MLA ba un peit na ka bynta kane ka khia ka shon ki paidbah ha khappud, ha ka jingïadei bad ka koit ka khiah", ong u Bah Francis Sohshang President ka seng ka Kyrshai.
Jowai, Naiwieng 14: Ka Pasadwar Cluster Sports Meet (PCSM) kala ïoh ban rakhe pyndon burom ïa ka sngi kyrpang ki hep barit kaba la tip ka Children’s Day kaba la long mynta hi ka sngi 14 tarik u Naiwieng ha phyllaw ka skul Pasadwar U.P School kaba don ha khappud bad ka Ri Bangladesh.
Ha kane ka sngi la ïoh shibun ki jingpynbyrnia na ki nonghikai jong ki 9 tylli ki skul kiba hap hapoh ka Cluster naduh ka Kharkhana UPS, Pasadwar UPS, Lumpyngngad UPS, Kharkhana Govt LPS, Pasadwar Govt, LPS Lumpyngngad non Govt LPS, Lumpyngngad Presbyterian LPS, Lumpyngngad RCLPS bad ka Kamsing LPS.U kongsan ha kane ka sngi u dei u Bah Salan Swer uba dei u ophisar ba incharge ïa ka Pasadwar Range Forest officer, ha ka jingïadon lang u Waheh Shnong Pasadwar Bah Firstborn Pamblang, Waheh Shnong Lumpyngngad Bah C.Talang, ki nongkitkam shnong na ki shnong ba marjan, ki kmie ki kpa ki khynnah skul bad kiwei kiwei.
Ha kane ka sngi ki nonghikai na baroh kitei ki skul ki la ïa shim bynta naduh ka rwai ka siaw, ka shad bad ki short skit ban pynthynda jabieng ïa ki khynnah skul ha shwa ban poi ka examin phainal jong ki.
Kiwei de kiba la ïadonlang ha kane ka prokram ki kynthup ïa u bah W.K.Kharbuli, Additional Deputy Commissioner, West Jaintia Hills, kong R C Sohkhlet, IAS Registrar Cooperative Societies, Meghalaya Shillong, MD Meghalaya Cooperative Apex Bank, ki nongtrei jong ka Cooperation Department, Megha- LAMP, MBMA bad Meghalaya Cooperative Apex Bank Ltd lem bad kiwei de.
Nongpoh, Naiwieng 14: Hapdeng ka jingkmen kaba khraw kaba dei ka sngi burom ïaki khynnah ne ka Children’s Day ban kynmaw burom ruh ïaka sngikha jong u Pandit Jawaharlal Nehru u ba dei u Prime Minister ba nyngkong ka ri India, u MLA ka Nongpoh u Bah Mayral Born Syiem mynta ka sngi u aiti syndon da ka ïingskul ba paka sha ka St.Anthony’s Secondary School, Kharpati ha Ri-Bhoi bad kumjuh ruh ka paiñkhana paidbah bad ban shim bynta ruh haka jingrakhe lehkmen lang bad ki khynnah pule jong katei ka skul.
Ha katei ka sngi burom ïaki khynnah ne ka Children’s Day la wan ruh ban shim bynta lang da u RR Kleiñ Syiem ka Raid Kharpati, Sr Anima CM Headmistress ka St.Anthony’s Secondary School Kharpati, u Jayanta Mudoi bad ka kong Ibadahun Kharkongor kiba la wan ban mihkhmat na ka HDFC Bank bad kiwei kiwei ki riew rangbah lem bad ki kmie ki kpa, ki khynnah pule jong katei ka skul kiba la shim bynta ruh haki jingrwai bad ki jingshad bapher bapher ban lehkmen ïa katei ka sngi burom ïaki khynnah.
Ïa katei ka ïingskul bad ka paiñkhana la shna lyngba ka skhim MLA bad kumjuh ruh ka jingnoh synñiang jong kiba bun ki riew rangbah bad ki kynhun bapher bapher ban pyndep ïaka haka rukom kaba itynnad.
Haba kren ha katei ka sngi naka liang u Bah Mayral Born Syiem kum u MLA u la pynpaw ka jingsngewkmen kaba khraw ban iohi ïaka jingkylla bad ka jingkiew shaphrang jong katei ka skul ha kaba um shym poi pyrkhat ba katei ka skul kan ioh ban shna lane lehbha wat haka jingïarap barit jong u lyngba ka skhim MLA, hynrei ka dei ka jingstad jong ki bor pynïaid skul ban kyntiew shaphrang bad ban pynjanai ïaka rukom shna khamtam ban long kum kawei naki shlem pule ban ai ka jingshakri kaba paka sha ki khynnah ha katei ka thaiñ.
U la ong ruh katei ka jinglah ban lehbha jong katei ka skul khamtam ban pyndonkam hok ïaka skhim kala pynum mynsiem ïa u ha kaba kum u MLA u la kular ban dang bteng ki lad jingïarap sha katei ka skul naka bynta ki jingdonkam bapher bapher namar ki donhok ban ioh ka jingïarap naka jinglah jong ki ban wanrah jingkylla ha katei ka shlem pule.
Mawkyrwat, ‘Naiwieng 14: Kum ka dak ban bteng ïa ka jingïakhih bad ban pynpaw ruh ïa ka jingbym hun ïa ka jubab jong ka Myntri jong ka tnad ka koit ka khiah ka sorkar Meghalaya, ka Dr.Ampareen Lyngdoh halor ki mat jingdawa jong ki ASHA, ki nongtrei Accredited Social Health Activist (ASHA) hapoh ka South West Khasi Hills District ASHA Association ki la pynlong ïa ka jingïa-ïaid paidbah ba jai jai ha South West Khasi Hills District.
Ïa katei ka rally la sdang na lad ka ophis u Deputy Commissioner, South West Khasi Hills District bad la pynkut ha phyllaw jong ka Community Hall jong ka Shnong Mawkyrwat hapoh ka jingïalam jong ka kong T.Paliar, President ka South West Khasi Hills District ASHA Association ryngkat ka jingsynrang lang ki spah ngut ki ASHA bad ha kane ka jingïaid paidbah ki la ïa pyrta ruh, “Ka kam shi-khoh, jingsiew tang shi-troh".
Haba kren ha ka jingïalang kaba la long ha Community Hall Mawkyrwat, kong Sonny Kharjana ka Adviser jong ki ASHA hapoh ka Meghalaya baroh kawei ka la ong ba ki nongtrei ASHA ki dei ki nongtrei kiba kongsam tam ban shakri ha ka koit ka khiah ïa kiba bun ki briew pynban na ka liang ka sorkar pat kam ithuh ïa ki jingtrei shitom jong ki bad ka ñiew beiñ da kaba ai ka jingtrei kaba khia katba ka jingsiew ka rit na kiba rit haba ïa nujor bad ki jingkular.
Shuh shuh ka kong Kharjana ka la ong ruh ba katkum ka jingkhang jong ka Myntri ka koit ka khiah ka la ong ba ki nongtrei ASHA ki dei tang ki nongtreimon sngewbha kiba lah ban trei tang 2 snem ha kaba katei ka nongïalam ki ASHA ka la buh jingkylli ruh ïa ka Myntri sorkar kumno ka lah ban long ba ki ASHA kin trei tang 2 snem katba ka katkum ka National Health Mission (NHM).
Namarkata, ha ka jingkren jong ka kum ka nongïalam ka la dawa na ka sorkar ba ka dei ban pynkiew noh ïa ka bai ong ki nongtrei ASHA hapoh ka Jylla na ka 2 hajar sha ka 5 hajar kumba la paw ba ka sorkar ka la kyntiew ïa ka bai-nong nalor kiwei de ki lad jingïarap ki ban ai jingmyntoi ïa ki nongtrei.
Kiwei de kiba la ai jingkren ki long ka kong Jubilin ka ASHA napoh Ranikor Block, u bah Polan Sohphoh, Chairman jong ka Ri Khaiñ Lyngdoh Sakwang, u bah Benjonson Lyngdoh, Secretary jong ka Seng Samla Shnong Mawlangwir, u bah F.Kharraswai, Myntri Shnong Nonglang, u bah Lambokstar Marweiñ, President ka HANM, South West Khasi Hills District, u bah Arbok Kharjahrin, President ka HYC Mawkyrwat Circle, u bah Iengskhem Syiemlieh na ka KSU Mawkyrwat Circle.
Ha kane ka sngi ïa ka jingïalang ba lyngkot ha kane ka sngi la pynïaid ka kong T.Paliar, President ka South West Khasi Hills District ASHA Association ryngkat ka jingwan ai jingkyrshan da ka HYC, HANM, KSU, Seng Samla Shnong, ki Rangbah Shnong bad kiwei de.
Shillong, Naiwieng 14: Ka Skul St.George Secondary School, Nongmensong, ka la rakhe ïa ka Foundation Day kaba 32 mynta ka sngi, ha kaba la pynlong ruh ka jingrakhe ïa ka Children’s Day.
U Symbud Myntri Rangbah ka jylla u Bah Sngiawbhalang Dhar uba long ruh u nongshongshnong ka Nongmesong, uba la long u Kongsan bad u Bah PS Singh, Second in Command jong ka BSF Mawpat, u la long u Kongsan Symbud.
Ha kane ka sngi, ka skul ka la pynlong ïa ki prokram bapher bapher kum ki action song na ki khynnah skul kiba dang rit, nangta ka jingshad tynrai bad shad gispel na ki khynnah skul kiba khah heh.
Ka prokram kaba kongsan eh ha kane ka sngi, kadei ka jingpynkup burom ïa u Samla Wanborlang Wansai, uba la ïoh 100 na ka 100 ïa ka Subject Mathematics ha ka eksam SSLC mynta ka snem bad ïa u Nishan Talukdar, uba la wa ha ka kyrdan ba 17 ha ka eksam jong ka SSLC na ka MBoSe mynta ka snem.
Ki khynnah skul ki la pyni ruh ïa ka sap jingïalehkai drama jong ki ha kane ka sngi, kaba ka skul ka la don la ka jong ka Production Team.
Haba kren ha kane ka sngi, u Symbud Kongsan, u la pynkynmaw ba kane ka sngi, kadei ruh ka sngi jong ki Khynnah lane ka Children’s Day kaba dei ka sngi kha jong u Jawaharlal Nehru kaba u la ainam ïa ka sngi kha jong u kum ka Sngi jong ki Khynnah, namar ba u don ka jingieit ba kyrpang ïa ki khynnah, ha kaba ki ju ong ïa u, u Mama.
U Kongsan, Bah S.Dhar pat ha ka jngkrenb jong u, u la ong ba u sngew sarong ba kane ka skul ka la nang kiew shaphrang katba nang mih ki snem, wat lada ka jingheh lane ka compound jong ka, kam dei satia ka skul kaba heh.
Pynban kane ka skul ka la pynmih shibun ki khynnah skul kiba la wan shakhmat ha ki eksam jong ka MBoSE, ha kaba la don ruh kiba wan ha ka top 20 ha ki eksam jong ka SSLC bad kumjuh ruh ki khynnah skul kiba ïoh 100 na ka 100 ïa ka Mathematics.
Ki sboh ki long kiwei na ki jingdonkam ba kongsan ha ka jingpynmih mar bam ban pynbiang ïa ka jingdonkam jong 1.4 billion ngut ki briew jong ka ri.
Ha kine ki 9 snem ba la dep, ki sienjam jong ngi ki la wanrah ïa ka jinglah pynmih kham bun ïa u urea, uba long u jait sboh ba pynbiang nitrogen (N), kaba la kiew haduh 283.74 LMT ha ka shi snem, kaba long ka jingkiew kaba heh bha na ka 207.54 LMT/ ha ka shi snem ha u snem 2013-14.
Kumjuh ki kam pynmih sboh (ba kynthup ïa ki kam jong ka sorkar, cooperative bad ki riew shimet) ki la kyntiew bha ïa kiwei kiwei ki sboh kiba don nongrim ha u phosphate (P) bad potash (K).
Ka jingpyndonkam ïa ki sboh NPK da ka jingbahkhlieh ka long kaba donkam bha na ka bynta ka jingïaineh jong ki kam rep.
Hynrei, ka kam ban kyntiew ïa ka jinglah pynmih mar bam ban pynbiang ïa ka jingkiew ka jingdon ki briew ka dei kaba bteng beit bad ka bynta kaba kongsan jong ka jingseisoh ka khyndew, ka jingtyngkai ïa ka khyndew bad ka um ki shah ktah namar ka jingpyndonkam palat ïa ki sboh.
Namar kane ka khyndew ka donkam shuh shuh ïa ki sboh bad ka um.
Kane ka la wanrah ïa ka jingdonkam ïa ka teknoloji ba saiñdur thymmai ban kyntiew ïa ka Fertilizer Use Efficiency (FUE) bad ban ïada ïa ka khyndew bad ka mariang.
Ka nano teknoloji kaba thymmai ka la pynbeit ïa kane ka jingeh khnang ban pynmih kham bun na ka jinglut kaba kham duna.
Da ka jingïoh mynsiem na ka jingkyntu u Myntri Rangbah Duh na ka bynta ka Make in India, ki stad science bad ki engineer jong ka India ki la shna ïa ka Nano urea (liquid), kaba long ka sboh nano ba nyngkong ban shna ha ka ri.
Ïa ka nano urea la ithuh hapoh ka Fertilizer Control Order (FCO) ha u 2021 hadien ki jingpyrshang ha ki jaka trei bad hadien ba ki la lah ban pynbiang ïa ki bioefficacy & biosafety testing protocol katkum ki kyndon “Guidelines on nano agri-inputs" jong ka tnat Bio technology.
Kane ka dei ka nuksa jong ka sienjam ba la shim hapoh ka ‘AATMANIRBHAR KRISHI’ & ‘AATMANIRBHAR BHARAT’ ha ka AMRIT KAAL ban pynthikna ïa ka jingïoh ïa ki mar bam bad ka jingïoh ïa ki bam kiba tei met.
Mynta, la pyntreikam ïa ki jaka pynmih nano urea ha Kalol ha Gujarat, Phulpur bad Aonla ha Uttar Pradesh kiba lah ban pynmih 17 klur bilor.
Shuwa u snem 2025, kiwei kiwei ki jaka pynmih nano ha Nangal, Trombay, Bangaluru, Deogarh, Guwahati kin long kiba la kloi ban treikam bad kane kan kyntiew ïa ka jinglah pynmih nano urea sha palat 44 klur bilor ha ka shi snem bad kane ka ïaryngkat bad palat 195 LMT u urea.
Ka dor jong ka Nano Urea ka long 16% kham duna ïa ka borni urea bad ki nongrep ki suk ban rah ïa kane sha ki jaka rep jong ki bad bun ki nongrep ki la ïaroh ïa kane kaba paw na ka jingkiew ka jingdie ïa ki bilor nano urea.
Ka nano urea ka ai jingmyntoi ruh ha kaba ïadei bad ki kam logistic bad ki kam buh mar.
Kawei ka kali rel kaba kit sboh (BCNHL) ka kit 69,600 borni u urea katba ka lah ban kit 29 lak bilor ka nano urea.
Kumjuh kawei ka trok 24 MT kaba kit 533 borni u urea ka lah ban kit 30,000 bilor ka nano urea.
Ka jaka pynmih nano urea ka kham biang ïa ka jaka pynmih urea ha kaba ïadei bad ka capex, ka jingpyndonkam bording bad ka jingduna ka jingpynmih carbon.
Ka Nano Urea – NU (liquid) ka ai kham bun ka jingmyntoi ha ka nutrient use efficiency (NUE) bad ka jingpyndonkam ïa kane ka wanrah ïa ka jingkiew ka jingseisoh ki kam rep, ki mar bam kiba kham bha, ka jingïohnong ki nongrep bad ka jingduna ha ka jingpynjaboh ïa ka khyndew, ka um bad ka lyer bad ka jingduna ruh ha ki kam logistic bad ka jaka buh mar.
Ki jingpyrshang jong ka ICAR ha ka Kharif 2021 da kaba pyndonkam nano urea ha 20 tylli ki jaka ba rep kba, riewhadem, finger millet, pearl miller, sying ka la wanrah ïa ka jingkiew ka jingseisoh da 3 – 8 % bad ka jingkynshew pisa haduh 25-50% ïa ki nongrep.
Ha kine ki lai samoi ba la dep, la pyndonkam 6.5 klur bilor (kiba 500 ml) ka Nano Urea Liquid da ki 192 lak ngut ki nongrep kum ka jingbujli ïa ka foliar dose jong u urea ha ka jaka kaba heh haduh 150 lak hectare.
Ki don ki jingseisoh kiba ai mynsiem bha ha jingpyndonkam ïa ka nano urea.
Haba ïanujor bad u snem 2021-22, ha u snem 2022-23, ka jingdie nano urea ka la kiew da 55% ha kaba ka jingdie urea pat ka kiew da 4%.
Ha u snem 2022-23, ka jingpyndonkam urea ka la kham duna ha ki jylla Punjab, Kerela, Tamil Nadu, Jammu & Kashmir, Himachal Pradesh, Uttarakhand, Jharkhand, bad Assam katba ha kane kajuh ka por ka la don ka jingkiew ha ka jingpyndonkam Nano Urea ha kine ki juh ki jylla.
Kum ban shu kdew, ka jingpyndonkam nano urea ka la kiew da 27% ha Punjab, 20% ha Kerala, 67% ha Uttarakhand, 49.6% ha Jammu & Kashmir ha u snem 2022-23 haba ïanujor bad u 2021-22.
Kumjuh, ka jingdie Nano Urea ka la kiew ha ka Kharif 2023 haba ïanujor bad ka Kharif, 2022 katba ka jingdie NCU ka la duna ha ki jylla Himachal Pradesh, Jammu & Kashmir.189 tylli ki distrik ki la kham duna ka jingpyndonkam urea ha u snem 2022-23 haba ïanujor bad u 2021-22; na kine, 130 tylli ki distrik ha 16 tylli ki jylla ki la don ka jingduna kaba 12% ha ka jingpyndonkam urea, ha ryngkat ka jingkiew 76% ha ka jingpyndonkam Nano Urea.
Ha ka Kharif 2023, ka jingduna jingpyndonkam urea kadei namar ka jingkiew ka jingpyndonkam Nano Urea kumba la ïohi ha 113 tylli ki distrik haba ïanujor bad ka Kharif 2022.
Ka Nano DAP, ka sboh nano ba wanrah thymmai, ka dei sa kawei ka jingjop ha ka kam pynbha ïa ki jingthung jingtep kaba lah ban wanrah ïa ka jingduna ha ka jingpyndonkam DAP bad kane kan wanrah ïa ka jinghiar ka jingshalan ïa kane nabar ri.
Shuh shuh, ki jingwad bniah ba dang ïaid mynta na ka bynta ka Nano NPK, Nano Zinc, Nano Copper, Nano Boron, Nano Sulphur bad kiwei kiwei kin ïalam sha ka kam rep ka bym ktah ïa ka mariang ha ki por ban wan.
Ka jingpyndonkam ïa ki sboh nano kan ïarap ruh ïa ka thong PM Programme for Restoration, Awareness, Nourishment and Amelioration of Mother Earth (PMPRANAM) kaba la sdang ban kyntiew ïa kiwei kiwei ki jait sboh bad ka jingpyndonkam ïa ki dawai sboh ha ka rukom kaba don ka jingbahkhlieh.
Ki jingmyntoi ha kaba ïadei bad ka jingpynduna ïa ka jingpynmih ïa ka Green House Gas (GHGs), ka jingtyngkai ïa ka subsidy, ka bai pynkit mar bad kiwei kiwei ki jinglut jingsep kin long kiba bun bad kine baroh kin ïarap ha ka jingtei ïa ka ri.
Shuh shuh, ki jingai jingtip bad ki jingpynïasoh bad ki nongrep ki la sdang da kaba pyndonkam ïa ki kynhun kiba la don lypa kum ka Indian Council of Agricultural Research (ICAR)- Krishi Vigyan Kendras(KVKs), Agriculture Technology Management Agency (ATMA), ki Self Help Group hapoh ka National Rural Livelihood Mission (NRLM) , ki Farmer Field School (FFS) bad kiwei kiwei.
Lyngba kane ka jingkiew ka jingtip, ki kam synreit sboh da kaba pyndonkam ïa ki drone bad kiwei kiwei ki kam kiba ïadei bad ki kam rep, la antad ba ki sboh nano kin dang kiew shaphrang ha ki por ban wan ka ban ïalam ruh sha ka jingduna ha ka jingpyndonkam ïa ki dawai sboh.
Ka jingpdiang ba ïar ïa ka nano urea bad kiwei kiwei ki sboh nano kan wanrah ïa ka jingïohnong ki nongrep bad kan pynurlong ruh ïa ki thong UN-Sustainable Development Goals (SDGs).
Kane ka dei ka por ban sngewthuh ïa ka jingseisoh ki sboh nano ba shna ha ka ri bad dei ban pynshlur ïa baroh kiba don bynta ha kane ka kam.
Ka jingpyndonkam ïa ki sboh nano ha ki kam pynmih mar bam da ki nongrep kan ïarap ban ïoh ïa ki jingmyntoi na ki kam rep bym ktah ïa ka mariang bad ruh ka jingshngaiñ ha ka jingïoh ïa ki mar bam jong ka ‘BHARAT KABA SHAIT BA KHLAIÑ".
Shwa ban rung sha Ïewduh na sha ka liang Motphran ne Mawkhar, phin ïohi ka jingthoh ha Khilon (arch) kaba thoh shai, “Kamai ïa ka Hok.
" Ki don ruh ki dur ki nongïew, ki nongdie nongthied bad ki nongïaid ki nongieng lem bad ki nongpeitkai ba i sammut ba laiphew jait.
Bun ki paidbah kim ju kloi pyrkhat satia ïa ka jingmut ba shisha jong kitei ki jingmut jong kitei ki kyntien bad wat ki nongpynïaid jong ka Ïew ruh kim poi pyrkhat ba katei ka kyntien ka kren bad phalang pynban da kumwei pat.
Ka dei ka Hok jong uno uno u briew ne ka briew ba kin kamai ha ïew ha hat.
Ka dei ruh ka hok jong ki ban ïa die ïa thied ïa la ki tiar ki tar ne ki mar ki mata jong ki.
Ka dei ruh ka hok jong ki ban ïa kamai kajih katba ki lah ei ha katei ka ïew ba heh tam ka ri Khasi-Jaiñtia jong ngi.
Hynrei, kumba ïoh lem ki nongdie ki nongthied, ki nongdie kyiad bad nongdie drok ruh ki don lem kajuh ka Hok ha katei ka ïew kumba la thoh ne bthah da ki bor pynïaid jong katei ka Ïew.
Kumba don ka hok ïa ki nongdih sha ne nong bamja ha ki dukan bapher bapher, ki nongdie kyiad ne nongdie drok ruh ki don kajuh ka hok ha kane ka ïew.
Ym tang ban die ne ban thied hynrei wat ban bam ban dih ruh ki don kajuh ka hok kumba long lem kiwei kiwei ha kane ka ïew.
Ki bam ki dih kyrhai katba mon namar ka dei ka hok jong ki.
Ki nongdie jingdie ha ka dukan bapher bapher ruh ki don ka hok ban shukor ne leh thok ïa ki nongthied namar ki ruh, ka dei ka hok jong ki ban ïoh kamai shibun shibun.
Kaba kham shyrkhei eh ka long ba wat ki nongtuh, ki nonglute bad nongkloh pla pisa ruh ki don kyrhai ha kane ka ïew bah namarba ma ki ruh ki kamai lem ïa kajuh ka hok jong ki kumba kamai lem kiwei tangba dei ban ïa nang hi ban ïa husiar ïa la ka jong ka jong ka pisa, ka tiar ka tar ne ïa la ka jong ka mar ka mata ïoh shah tuh ei ïa ka hok jong phi ha kiwei.
Tip shuh, sha ki jaka ba kham kyndong leilei jong kane ka Ïewbah, kin ïaleh ka hok aiu ym nang batai shuh.
Ki jait jingïakamai hok ba laiphew jait kin don beit ha kane ka Ïew.
Hato, lah ban khang ïa ka hok shimet (private right) jong uno uno u briew ne kano kano ka briew? Ha ka jingshisha, ka Hok bad ka Sot ka dei ban ïa ïaid lang ryngkat ryngkat kumba ïaid lang ka Hok bad ka pap.
Lada phi kamai ïa ka Hok ka bym dei, kata, kalong ka pap ka ban tim ïa phi ha ki sngi ki ban wan.
Ha kito kiba nang ban leh thok, kata ka kam shukor jong ki ka kylla long hi ka kamai ïa ka hok jong ki.
Lada kim nang pat ban leh kumta, kim lah satia ban pynroi ïa ka spah ka hajar, ka lak ka klur jong ki.
Tangba dei ban kynmaw keiñ, ba ka jingbishar kan don beit ha kaba kut ïa kito kiba kamai ïa kaba hok bad kito pat kiba kamai ïa ka bym hok ne ka pap.
Shillong, Naiwieng 14: Ka Sorkar Jylla ka la trei shitom bad ka tnat Pulit na ka bynta ban rat dyngkong shisyndon ïa ka jingwan rung u drok hapoh Meghalaya kham kloi katba lah.
ïa kane la pyntip da u Symbud Myntri Rangbah Bah Prestone Tynsong uba khmih ruh ïa ka tnat kam pohïing haba pyntip ba ka jingthang ïa ki Drok ha East Jaintia Hills ka dei tang ka jingsdang ban pynduh jait ïa u Drok bad nangne shakhmat ki paidbah kin sa nang sakhi.
“Ki Pulit ka jylla kim ïoh thiah namar ki bunkam ban ïakhun ban pynduh jait ka jingwan poi u drok hapoh Meghalaya da kaba kem ïa ki nong wanrah drok.
Haba ïadei bad kiba kyrni drok, ngi donkam ka jingïarap na ki bor shnong bad kiba haïing ban pynduh ïaka jingkhaïi" la ong u Bah Prestone.
Haba kylli halor ka jingsaphriang ka video ba khaïi droks ka Kynthei ha surok GS Road mynsngi mynshai, u Bah Prestone ula ong ba um don jingtip satia ïa kane ka jingjia.
U Bah Prestone ula kyntu ïa ki riew paidbah ba lada ki don kano kano ka jingi shan khmat ïa ki briew ba khaïi droks, ki dei ban wan shakhmat bad ban pyntip sha ki bor ka aiñ.
Ula kular ruh ba ki Pulit kin buhrieh ïa ka kyrteng jong kiba pyntip.
Shillong, Naiwieng, 14: Ka Summersalt kaba long kawei na ki kynhun rwai bapawkhmat ha kane ka jylla ha ka sngi Baar ka la pynmih paidbah ïa ka jingrwai ha ka ktien Phareng ïa kaba la ai kyrteng ‘Survive’, kawei na ki jingrwai kiba don ha ka thup jingrwai baar jong ka kynhun.
Haduh mynta, ka Summersalt ka la lah ban pynmih haduh saw tylli ki jingrwai na kane ka thup.
Ka jingpynmih ïa ka jingrwai ‘Survive’, kan sei na ki trop jong ka kynhun ïa ki jingphylla ki ban don ha ki 11 tylli ki jingrwai kiba mynta ki nang mih kawei hadien kawei pat.
Kane ka jingrwai ka pynkynmaw ruh ïa ka jingim jong uwei u paradkhot jong ka Summersalt uba la khladnoh ha u snem 2020.
Ha ka rukom thoh jingrwai jong kane ka kynhun, ka ju tip balei ba ka thoh ïa ki jingrwai bad na ka bynta jongno, hynrei ka jingshna ïa ka jingrwai ‘Survive’ ka dei kaba maïan bha, namar ym shym la tip thikna ka mut aiu, tad haduh ba u lyoh dum u la wan kah ïa ka kynhun, da ka jingkhlad noh uwei na ki dkhot, u Bah Baïaineh C.Shangpliang, uba ju khot ieit ‘Nah’.
Ka jingrwai hi, ka pynshlur ïa ki nongsngap bad khamtam kito kiba im ka jingim jong ka jingkhuslai ban ïakhun bad pyrshang ban im ka jingim kaba khiah krat.
Ha ka jingïaid lynti ka jingim ki bun ki diengpyngkiang, hynrei ka jingrwai ka bsut ïa ka mynsiem shynrang kaba pynlah ïa u briew ban tur sha pyrshah ka dak, kam pher hapdeng ki jingeh jingtynjuh kiba bun.
Ka jingmut jong ka jingpynlait kawei hadien kawei ka jingrwai, ka long ban ïoh kem ïa ka jingsngewtynnad jong ki nongsngap, kumno ba kin ïoh ban puson ïa ki kyntien bad ka sur jong ki jingrwai baroh.
Ka jinglong kyrpang jong ka Summersalt ka dei halor ki jingrwai jong ki, kiba don ka khubor ïa ka jaitbynriew ha ki sur tynrai, da kaba ïamir lang bad ki rukom tem jong ka pyrthei baroh kawei.
Ka kynhun hi ka ngeit, ba ka pateng mynta ka donkam ban ïa tuid lang bad ki rukom im jong ka pyrthei mynta, hynrei, da kaba bat skhem ïa ki jinghikai jong ka mynnor.
Ha ki pathai khubor lajong (Social Media), ka Summersalt ka la pynpaw ïa ka jingpyrshang ban buh sah kynmaw ïa ka lariti ka jaitbynriew bad ka jingithiang ka mariang jong ka ri lum Khasi, da kaba buh kumne “Ki ranab lum ki i im ha ka jinghap jaijai jong u slap, u lyoh ha ka burom uba ïa kynduh ha shiteng suiñ bad ki lum jyrngam.
Hynrei, ngim lah ban pynkut noh hangta, khlem ka rwai ka siaw bad ka bam ka dih, ban ïaleh kmen ha ki jingkyrkhu Uba najrong ïa ka jingim ban shngaiñ ka shnong ka thaw.
Ngin pynmih ïa ka jingangnud u menbarim.
"Kane thup jingrwai kaba ar, kaba la ai kyrteng ‘KLIAR" kaba don khatwei tylli ki jingrwai, ka pynshisha ba ka rwai ka siaw ha ri Khasi ka dei kaba la ih bha, namarkata, donkam ban ai ïa kaba bha tam ban kyntiew ïa ka.
Halor kane, ka Summersalt, ka la leit sha Mumbai ban pynjanai ïa ka jingshna ïa kane ka Album.
U Bah Kit Shangpliang kum u nongïalam ka kynhun u la ong, “ngi la ïaid lynti mynta la 15 snem tam bad la pynsngewthuh ïa ngi ba ka rwai ka siaw jong ka ri lum Khasi jong ngi, ka la ih bha haduh ba la i donkam ban pynïoh ïa ka kor kaba bha tam ha ka pyrthei bad ïarap ban pynjanai ïa kane ka nongmuna, tad haduh ba ngi la rekod ïa kine ki jingrwai ha Yaj Raj Films Studios, kawei na ki studio kiba biang tam ha pyrthei.
"Ka jingduh noh ïa uwei na ki kaitor jong ka kynhun ha ka 11 tarik u Jymmang 2020, uba long u nongtem ïa ka kitar rben ksai, u paralok bad u shipara, u Bah Baïaineh C.Shangpliang (Bah Nah) ka la long kaba pait dohnud bad ka la don noh ka jaka ba suda.
Ki bnai ki la nang ïaid bad ka kam ka ba dei ban ïaid shakhmat ka la nang tyllun kham suki, hynrei, ka jingdwai jong kiba bun kaba la ïarap ïa ka kynhun ban ïaid sha pyrshah ka dak.
Ka sur jong ka kitar rben ksai ha ka thup jingrwai ka dei kaba u Bah Nah u la tem janai bha.
“Haduh mynta mynne, ngi da sngewbynnud haduh katta katta bad ngi ju kynmaw ïa ka dur jong u man ba ngi tem ha ki rynsan bapher bapher.
Ngi tip ruh ba ka put ka tem jong ka kynhun, ka urlong kumne dei na ka jingnoh synniang jong u Bah Nah.
Mynta ngi tip ba ka put ka tem ka Summersalt kaba phalang ïa ka put ka tem u Khasi ha kane ka spah snem, ka dei ruh ka jingnoh synñiang jong u hynmen bad u para nongtem jong ngi", ong u Bah Greg Nongrum.
Shillong, Naiwieng, 14: Ka Sorkar Jylla ka la rai ban wanrah da ka Office Memorandum (OM) ban pynjanai ïa ka jingtreikam jong ka tnat Public Works Department (PWD).
Ïa kane ka rai la shim ha ka jingïalang ba la pynïaid da u Symbud Myntri Rangbah uba peit ïa ka tnat PWD (Roads) u Bah Prestone Tynsong bad ki ophisar jong ka tnat Planning, Finance bad PWD kaba la long ha ka sngi Baar.
Ha ka jingïakren bad ki lad pathai khubor, u Bah Tynsong u la ong, “ïa ka Presentation la wanrah da ki lai tylli ki tnat treikam halor kawei ka mat kaba thmu kumno ban pynjanai ïa ka jingtreikam jong ka tnat PWD la ka long ha ka surok, ka jingshna ïa ka surok thymmai, la ka long ha ka jingmaramot ïa ka surok kaba rim.
"Katkum ka jingong jong u, kane ka long namarba ïa mynta ka Jylla Meghalaya ka don ym duna haduh 10,000 kilomitar ki surok kiba hap hapoh ka jingpeit jong ka Jylla hynrei lait noh ïa ki surokbah National Highways bad ïa ki surok kiba la aiti ban pyntrei da ka NHIDCL.“Ngi la ïathir sani bha ïa kine ki jnit ki jnat bad shen ngin sa wanrah da ka Office Memorandum," u la ong bad bad bynrap, “ha ka Presentation, ngi la ïathir ïatai (halor ka jingdonkam) ban pynhap kyrdan wat ïa ki surok kiba hap hapoh ka jingpeit jong ka Jylla kumba ngi la leh ïa kawei ka surokbah bakongsan, ban peit kano ka surok kaba rit bad kano ka surok kaba dei ka surok shnong, kano ka surok kaba ïaid ki kali kit mar kaba pynsuk ïa ka kit ka bah bad ka rah ka rong.
"“Kine ki dei ki mat ba ngi la ïakren bad ngi la shim rai bad ngin sa lah ban wanrah ïa kine ki mat jingïakren ha ka dur jong ka Office Memorandum," u la bynrap shuh shuh.
Shillong, Naiwieng 14 : U Symbud Myntri Rangbah ka jylla Bah Prestone Tynsong ula pyntip ba dang shen ula leit ïa kynduh ïa u Taj Hassan, Director General ka Tnad Fire Services, Civil Defense & Home Guards jong ka Ministry of Home Affairs ban kyrpad na ka bynta ban kyrshan lem ïa ka jylla Meghalaya ha kaban pynbha, pynkhlaiñ bad ban pynjanai ïa ka tnad pynlip ding (Fire Services and Emergency) ha ka jylla baroh kawei.
U Bah Prestone Tynsong ula ong ba ka sorkar jylla kala aiti ïa ka jingtyrwa ha u Taj Hassan khamtam hadien ba ka jylla ka la sakhi ïa ka jingpluh hapoh Police Bazaar bad ka sorkar ka kwah ban pynkhlaiñ bad ban pyndonkam da ki tiar ki tar katkum ka juk kaba mynta.
“Ngi la pynsngew ïa ka jingdonkam ka jylla Meghalaya ban pynbha, pynkhlaiñ bad ban pynjanai ïa ka Fire Services ha ka jylla baroh kawei da kaba pyndonkam da ki tiar ki tar kat kum ka juk kaba mynta ka ban kot T.44 Klur bad na ka liang u Director General yn sa pynïaid shakhmat ïa katei ka jingtyrwa" ong u Bah Prestone.
Ula ong, ba ka sorkar ka don ruh ïa ka jingthmu ban pyndonkam noh da ki kali pynlip ding kiba kham rit bad ban don ruh ïa ki pipe um kiba jrong ban ïoh pyndonkam ha ki jaka kaba ka kali kam lait ban ïaid.
U Bah Prestone Tynsong ula ïathuh ba ha ka jingleit Delhi ka jong u, ula leit ban ïakynduh ia u Secretary ka Ministry of DONER u Chanchal Kumar, ha kaba ïadei bad ki scheme bad ki project kiba la pyntreikam ha ka jylla Meghalaya.
“Ki don ki project kiba ngi lah dep kum ka Science and Commerce College ha Mawphlang hynrei ki Kontraktor ki la hap sangeh ka jingtreikam namar ka jingbym ïoh ïa ka pisa, kumta ngi la pynsngew ïa katei ka mat bad kiwei kiwei ki projek shna surok kaba ka jylla kam pat shim la ïoh satia ïa ka pisa ha ka wat ka baar ne balai bad na ka liang u Secretary ula mynjur ban pyllait noh ïa katei ka pisa kat kaba dei sha ka jylla Meghalaya" ong u Bah Prestone.
Shillong, Naiwieng, 14: Ki trai karkhana ot dieng Sawmill hapoh Hima Jirang, Ri Bhoi District ki la pynpaw ka jingpyrshah halor ka jingkhot jong ki kynhun Sengbhalang hapoh Hima Jirang ban ïakynduh ïa ki bar jylla ha Jirang ha ka sngi saitjaiñ khlem ka jingtip jong ki trai jaka.
U Bah S.Mawiong uwei na ki trai jaka uba buh kor otdieng ha Paham Jirang ula ong, ba kane ka jingleh jong ki kynhun sengbhalang ha Jirang ka dei ka jingñiew beiñ ïa ki trai shnong ban khot ïakren ïa ki bar jylla kiba long tang ki nongpynïaid ïa ki kor otdieng ha Jirang.
“Ha ka jingshisha kum ki kynhun sengbhalang kiba trei ïa ka bha ka miat ki dei ban ïakren shwa bad ki trai kiba dei ki Khasi hynrei kaba lyngngoh ha ka sngi Saitjaiñ (jong ka taïew baladep) ki la khot pynban ïa ki bar jylla," u la ong.
U la pynpaw kane ka long kumba ailad shuh shuh ïa ki bar jylla ban trei katba ki mon ïa ki kam khaïi pateng hapoh ka Hima Jirang.
Namarba ym dei tang ki kor ot dieng hynrei bun ki bar jylla kiba trei ïa kiwei kiwei ki jait kam hapoh ka Hima Jirang.
“Mynshwa ki kynhun sengbhalang ki pyrshah jur ïa ki bar jylla ban trei ne pynïaid ïa ki kor otdieng bad ki kwah ïa ki trai shnong ban pynïaid hi hynrei mynta ki la kylla jutang bad khot ïakren tang bad ki bar jylla ban ïakynduh ban pynbeit bad ym lah ban tip kaei kaba don ha lyndet jong ka jingïakynduh sopsop jong ki," la kynthoh u Bah Mawiong.
U la pyrshah jur ïa kane ka jingleh ki sengbhalang hapoh ka Hima Jirang ba kim ithuh ïa ki trai shnong ba pynïaid ïa ki Sawmill.
“Kaba nga sngewsih palat ïa ka shithi ba la phah da ki sengbhalang halor ka jingïalang la wan ai da u bar jylla ïa nga u trai jaka bad nga la kyntait ïa ka jingpyntip namarba katkum ka rukom ki dei ban ai ïa nga u trai jaka," u la ong.
La ïathuh hapoh Jirang ki don kumba 20 tylli ki kor ot dieng hynrei ki trai kiba dei ki Khasi kim shym la poi sha ka jingïalang ha ka sngi saitjaiñ bad ym lah ban tip kaei ka jingthmu ba don shalyndet ban ïakynduh ïa ki bar jylla na ka jylla Assam hynrei la suba ka lah ban dei halor ka jingïarap pisa namarba manla ka por ki ju dawa pisa na ki Sawmill.
Lah ban pynpaw ba bun ki kor ot dieng ha Jirang ki dei kiba pynïaid da ki bar jylla katba ki Khasi ki dei kiba shah kyrteng ha ki kam khaïi bad ki kam baroh la pynïaid hi da ki bar jylla bad kane ka lah ban dei kaba pynlong ïa ki sengbhalang ban kynduh ïa ki bar jylla ha katei ka sngi.
Shillong, Naiwieng, 14: U Symbud Myntri Rangbah ka Jylla uba peit ïa ka tnat PWD u Bah Prestone Tynsong u la bthah ïa u Chief Engineer jong ka National Highways ban pynshisha halor ka jingkynnoh ba ka surok Dawki-Amlarem-Jowai ka la sator tang hapoh ar bnai baladep shna thymmai.
“Nga la bthah ïa u CE ka National Highways (ban wad bniah) la ki jingkynnoh ki long neem kiba dei ne ki bym dei bad ngin sa peit ïa kum kine ki jingtrei torti ïa ki projek la ka long ïa ki surok ne kino kino ki projek ha ka jylla Meghalaya ba kim dei ban jia kumne," la ong u Bah Tynsong ha ka jingïakren bad ki lad pathai khubor.
U la ong ha ka jingshisha kane ka bynta jong ka surok ka dei kaba la peit da ka RO Station na Guwahati jong ka National Highway Authority of India (NHAI).
Ha ka 4 tarik mynta u bnai k aJoint Action Committee (JAC) kaba kynthup ïa ki Waheh Shnong ka War Jaiñtia Hills bad ka Hynniewtrep Youth Council (HYC) ki la byrngem ban mudui da ka PIL ha Ingbishar Meghalaya High Court halor ka jingkynnoh ba ka don ka jyrsieh bamsap ha kaba shna ïa ka surok Dawki-Amlarem-Jowai (NH 40E) (mynta kaba la tip thymmai kum ka NH-206) kaba la mang pisa da ka Sorkar Pdeng haduh T.43 klur.
Ka JAC ka la dawa ïa ka Sorkar Jylla ban ai dak iong “blacklist" ïa ka Dhar Construction Company halor jingjot jong ka surok kaba dang shu dep shna thymmai tang hapoh ar bnai.
Ïa kane ka surok la mang pisa da ka Ministry of Roads Transport and Highways ha ka dor T.43 klur.
Ïa ka jingtrei la pynkhamti ha ka Dhar Construction Company ha ka 9 tarik, Nailur, 2022 bad la buh thong ban shna pyndep ïa ka surok hapoh 12 bnai.
Haba kylli, u Bah Tynsong u la ong, “lada dei ban ai dak iong ne ban ym ai ka shong ha ka jingïaid jong ka kam.
Shisienba ka kam ka la ïaid shakhmat ngan sa lah ban tip bniah shaphang ka kaiphod bad ngan sa ïoh lut ïa ki jingtip kiba bniah namarba kane ka kam ka dei jong ka NHAI namarba kane ka dei ka surok National Highway bad kam hap hapoh ka jingpeit jong ka Sorkar Jylla namarkata ka NHAI ka dei kaba peit nadong shadong halor kane ka projek.
"Halor ka jingbthah jong ka Ingbishar ïa ka Sorkar ban aiti ïa ka kaiphod halor ka jinglong jingman jong ka surokbah National Highway-6, u Symbud Myntri Rangbah u la ong ba ka jingmaramot ïa kane ka surok ka la sd.
ng“Naduh Khliehriat ka jingtrei ka la sdang bad ka NHAI ka ladep aiti ha u kontraktor ban phah maramot bad mynta ka kam ka la sdang bad nga kyrmen ba shen yn sa lah ban shna pyndep," u la bynra.
Shillong, Naiwieng, 14: U Symbud Myntri Rangbah ka jylla uba peit ïa ka tnat Kam Pohing ha ka sngi Baar u la hukum ïa ka tnat Pulit ba kan leh da kaba tyngeh ïa kino kino kiba ñiah khlemakor ïa ki thuk thuk ar shaka ne ïa ki kali saw shaka.
Kane ka jingkren jong u Symbud Myntri Rangbah ka long hadien ba kawei ka longkmie ka la duhei ïa la ka jong ka jingim hadien ka jingshah tynrah ha kawei ka thuk thuk ba la pynher stet katba ka dang pyrshang ban jam sha shiliang jong ka surok ha Mawlai Mawdatbaki.
“Nga ïohi ba kine ki jingjia ba sngewsih ki jia la jan man ka sngi.
Namarkata, nga la bthah ïa u Director General of Police (DGP) bad (u la bthah) la ka long ïa ki Pulit pynïaid kali ne ïa ki bor synshar distrik ne ïa ki SP, ba kino kino kiba ñiah khlemakor ïa ki thuk thuk ar shaka ne ki saw shaka dei ban leh da kaba tyngeh," la ong u Bah Tynsong ha ka jingïakren bad ki lad pathai khubor.
“Ngin ym ailad ïa ka jingñiah kali khlemakor bad ngin pyntikna ba kin ngat ha ki kyndon bad shah daiñ kuna katkum ka aiñ jong ka ri," u la ong.
Ha kaba ïadei bad ka jingpynrungkam ha ka tnat Pulit, u Bah Tynsong u la ong, “ki kam ki dang thylli bad mynta ngi dang don ha ka lynti ban shon ïa ka jingpyntip paidbah (Advertisement) namarba dang shen ka kynhun myntri ka ladep ai jingmynjur katto katne ki jingpynbeit thymmai ïa ki Rule kiba la don lypa jong ka Police Central Recruitment Board bad ngi ladep pynbeit thymmai bad shen ngin sa pynmih ïa ka jingpyntip paidbah.
"Haba pynpaw ba ki Pulit kin ïai bteng ban ïakhun pyrshah ïa ka jingjyllei jong u drok, u Symbud Myntri Rangbah u la ong, ka kynhun ki Pulit ki la duh thiah duh dem bad ki pyrshang katba lah ban kem ïa ki nongkhaïi drok.
“Ngi la pyrshang ban leh ïa kaba bha tam da kaba kem ïa ki nongkhaïi drok.
Na ka bynta kito kiba la im kyrni ha u drok ngi tip bha bad wat ki shnong bad ki bahaing hasem ruh ki long kiba kloi ban ai jingtip hynrei ngi donkam ban leh da kaba tyngeh shwa ïa ki snar nongkhaïi.
Ngi la leh ïa kata bad ki Pulit ki la duh thiah duh dem namarba ki trei shitom," u la ong.
Halor ka jingkylli, u Bah Tynsong u la ng, “kam dei satia ba ngim ïoh ïa ka jingtip kaba bniah, kam dei satia ba ngi duna ki nongtrei hynrei lada ki paidbah, ki lap ïa kino kino kiba ishan khmat, ki dei ban pyntip sha ngi bad ngin ym pyntip satia ïa ki kyrteng jong ki, shu pyntip ïa ngi ïa kino kino kiba ishankhmat, nangta ki Pulit kin sa leh la ka jong ka kamram.
".
Shillong, Naiwieng 14: Ka Samla Irene Dkhar, kaba la ïoh kup teng ïa ka pansngiat Miss Meghalaya bad Miss Northeast, ka la ïoh rung sha ka Grand Finale jong ka Miss Grand India 2024.
Ha kajuh ka por, ka samla Ridamaya Passah bad Tanvi Marak ruh ki la ïoh rung sha ka preliminary round bad dang ap ban pyndep sa artylli ki audition ban poi sha ka grand finale.
Ha u snem 2022, ka samla Irene Dkhar ka la ïoh kup ïa ka pansngiat Miss Northeast.
Kane ka samla ka la ïoh ïa ka khusnam song pisa ba T.1.5 lak halor ka jingtbit jong ka ha kane ka jingïakob.
Shillong, Naiwieng 14: U Symbud Myntri Rangbah ka jylla, u Bah Sniawbhalang Dhar, u la pynshlut ïa ki Khynnah skul ba ki dei ban ieit ïa ka Politics ne ka saiñhima sima bad kim dei satia ban lehraiñ ne isih ïa ka.
Ïa kane u Bah Sniawbhalang u la pynpaw haba kren kum u Kongsan ha ka jingrakhe dap 32 snem ka skul St.George Secondary School Nongmensong, ha kaba la rakhe ruh artad ïa ka Children’s Day, kaba dei ka sngi kha jong u Pandit Jawaharlal Nehru, u Myntri Rangbah Duh ba nyngkong eh jong ka ri India.
U la ong ruh ba kum ki Politician teng teng ki hap leh myn leh hakhmat ki paidbah, ha kaba wat hapdeng ka jingsngewsih ruh hap ban pynpaw ïa ka khmat kaba phuh samrkhie.
U la ong ba ki Khynnah skul ki dei ban trei shitom khnang ba lashai la shisngi, kin long ki nongïalam jong ka jylla bad kumjuh ruh jong ka ri India.
Ha kaba ïadei bad ka jingrakhe ka skul St.George ïa ka jinglyngkhuh snem ba 32 jong ka lane ka Foundation Day, u Symbud Myntri Rangbah, uba long ruh u nongshong shnong jong ka Nongmensong, u la ong ba u sngewsarong ba kane ka skul ka la nang kiew shaphrang katba nang mih ki snem, wat lada ka jingheh lane ka phyllaw jong ka, kam dei satia ka skul kaba heh.
Pynban kane ka skul ka la pynmih shibun ki khynnah skul kiba la wan shakhmat ha ki eksam jong ka MBoSE, ha kaba la don ruh kiba wan ha ka top 20 ha ki eksam jong ka SSLC bad kumjuh ruh ki khynnah skul kiba ïoh 100 na ka 100 ïa ka Mathematcs.
“Kam dei kaba suk ban ïoh ïa ka subject jingkheiñ ne Mathematics 100 na ka 100", la ong u Bah Dhar.
U la ai ka jingïaroh ïa kane ka skul bad kitbok ba kan nang kiew shaphrang ha ki snem ban wan, wat lada ka dei ka skul ka bym pat da paw eh haduh katta katta kum kiwei pat ki skul ha nongbah Shillong.
U la ai khublei kyrpang ïa u Principal, ïa ki Nonghikai, ki khynnah skul bad kumjuh ruh ïa ka shnong kiba la ïatreilag ban pynlong ïa kane ka skul kaba pawnam.
Shillong, Naiwieng 14: U Symbud Lamphang jong ka ïing Dorbar Thawaiñ ka jylla u Timothy D Shira u la ïathuh ba ka jingïakren ka dang ïaid shakhmat na ka bynta ban shna ïa ka lynti rel na Kolkatta ban poi sha Mahendrganj kaba don ha South West Garo Hills na ka bynta ban kyntiew ïa ka khaïi pateng ha kane ka thaiñ shatei lam mihngi ka Ri India bad lada kane kan urlong ka South West Garo Hills kan sa kylla long ka khyrdop ïa ka North East ne ïa kane ka thaiñ shatei lam mihngi ka ri India baroh kawei.
Kane kan pynïasoh bad ka jingkieng kaba la shna halor ka wah Brahmaputra ban pynïasoh ïa ka Assam – Meghalaya ha Phulbari bad ïa kiwei bynta ri thor jong ka Garo Hills yn sa lah ban pynïasoh da ki lynti rel bad kane ka kyntiew ïa ka khaïi pateng.
Lada la shna ïa ka lynti rel na Kolkatta sha Mahendraganj ha South West Garo Hills, kane kan pynduna ïa ka jingjngai ka lynti da 500 km na Kolkatta sha Garo Hills bad na katei ka surok kan pynsuk ka leit ka wan bad kan pynjan wat ïa ki bynta jong ka Khasi Hills, Tripura, Mizoram bad kiwei ki jylla ka North East lada leit da ka rel sha Kolkatta.
Haba ïakren bad u nongthoh khubor u la ong ba un sa ïa kren bad u Myntri rangbah ka jylla u Conrad K Sangma ba un ïa kren bad ka Northeast Frontier Railway ban buh ïa ki jingpynbna lait kam ha Mendipathar Railway Station.
U la ong ba wat la ka lynti rel ka la treikam ha Garo Hills kaba don ha Mendipathar, hynrei haduh mynta ïa ki jingpynbna ba lait kam ha ka Railways pat kim pat juh wah ba ki samla na Garo Hills kin ïoh ban thep kam, kumta u la ong ba un sa ïa kren bad u myntri rangbah ka jylla halor kane ka kam.
Shillong, Naiwieng 14 : U Symbud Myntri Rangbah ka Jylla ba khmih ïa ka Tnad kam pohïing u Bah Prestone Tynsong mynta ka sngi Ba-ar, ula ong ba ka Sorkar ka dang ap ïa ka rai jong ka Hynniewtrep National Liberation Council (HNLC) halor ka jingkyrpad ka sorkar ba ki Nongïalam ka seng kin wan noh hi da lade sha ka jingïakren ïasuk ban wan.
Haba ïakren bad ki nongthoh khubor, u Bah Prestone ula ong “Nga ban biang sa shisien ba ka Sorkar Jylla bad ka Sorkar Pdeng ki ïeng skhem bad kwah eh ban bteng ïa ka jingïakren bad ka HNLC khnang ba ka jingshong suk shongsaiñ kan ïai neh shirta".
“Bad ngi dang ap ïa ka jingaiktien na ki (HNLC) namar ba ki Nongïalam ba hakhlieh kim pat wan satia ban ïashim bynta ha ka jingïalang.
Kumta ngi la phah leit phai ïa ki (dkhot ka HNLC) ha ryngkat ka jingkyrpad bad ka jingkyrpad jong ngi ka long ba ynda ki la long kiba la khreh ba kin sngewbha pyntip sha ngi namar kum ka Sorkar Jylla bad Sorkar Pdeng ki dang ap ban don biang ka jingïakren" ula bynrap.
U Bah Prestone ula ong “ ïa mynta hi, ka jingïakren ba pura (official) ka la long tang shisien bad phi tip ruh ba kane ka jingïakren ka dei tang bad ki nongïalam ba hap ha ka kyrdan Second Rank.
Kumta ngi kyrpad ba ha ka jingïalang ba-ar ne ba lai, ki nongïalam ba hakhlieh duh ki dei ban ïadonlang bad ngin sa wad ïa ki lad ki lynti ban leh eiei halor kino kino ki kam ba la ïakren halor ka miej".
Nalor kata ka sorkar ka kular ruh ban ai ka jingïada ba kyrpang ïa ki nongïalam ka seng HNLC lada ki kloi ban wan sha ka miej jingkren ïasuk.
Jowai, Naiwieng 15: Ka jingïalehkai phutbol haka kyrdan Super Division Football Tournament 2023 bala ai kyrteng ‘U Kiang Nangbah Memorial Trophy 2023’ ïa kaba la pynïaid da ka West Jaiñtia District Sports Association, (WJDSA) Jowai hynne ka sngi Balang ha madan Kiang Nangbah Stadium, Dongmihsngi Jowai.
Haba phai sha ka jingïakhun na ka liang ka kynhun ïalehkai jong ka Ladthadlaboh kala khur namjop hadien ba ka la pynliem salit da 1-0 kol ïa ka 7 Wasa United.
Haba phai sha ka jingïakhun, baroh ar kynhun ki la ïakhun tyngeh ban ïoh pynkhihjar hynrei haduh kaba kut ka por jong ka kylla step ym shym la don ba lah ban thep.
Wat hadien ba la bteng ïa ka jingïakhun ha ka kylla miet, ka jingbym lah ban pynkhihjar ka la neh shi slem dei tad ynda la jam sha ka 82 minit ba ka Ladthadlaboh ka la ïoh ban thep ïa ka shi kol na u Buromlangki Salahe kaba la biang pura ïa ka kynhun ban khur ïa ka namjop.
La pyntip ba ka jingïakhun mynta ka sngi 16.11.2023 kan long hapdeng ka Sailung Ialong pyrshah ïa ka Shangpung Lumiawmushai haka por 1 baje shiteng nohphai sngi.
Naiwieng 15: Ka kynhun lehkai jong ka Rangdajied United FC bad ka Kickstart FC ki la ïoh ban khur mar shi point hadien ba ki la ïakhaid da mar 2-2 kol na ka jingïakhun napoh ka Group C ha ka lympung lehkai 3rd Division I-League hynne ka step Sngi Balang ha Goa.
Haba phai sha kane ka jingïakhun baroh ar kynhun ki la ïohlad ban lamkhmat katto katne por ïa ka jingïakhun, ha kaba ka Kickstart FC ka la ïoh ban lamkhmat nyngkong lyngba ka kol na u Khanngam Hora tang hadien 3 minit ba la ïaid ka por hynrei ka Rangdajied United ka la jubab lyngba u Arlangky Nongsiej (43’P).
Katba ha ka jingïakhun jong ka kylla miet, dei sa ka Ragdajied kaba la ïoh ban lamkhmat ïa ka jingïalehkai lyngba ka kol na u Ieitlang Syiemlieh (57′) hynrei tang hadien katto katne por u Khanngam Hora u la ïoh ban thep biang ïa ka kol kaba ar ha ka 68′ na bynta ka Kickstart kaba la pynïakhaid ïa ka jingïakhun.
Lyngba kane ka jingïakhaid, ka Rangdajied ka la ïoh ban kyntiew 4 point hadien ba jop shi sien ha ka jingïakhun ba ladep, bad kan sa wanphai biang ha rynsan ïakhun ha ka 19 tarik ka ban long pyrshah ïa ka Jeppiaar Institute of Technology FC ha ka por 9 baje mynstep.
Jowai, Naiwieng 15: Ka West Jaiñtia District Sports Association Jowai (WJDSA) ka khot bai Entry na ka bynta ka lympung ïalehkai phutbol jong ka kyrdan Under-13 Football League Tournament Republic Day Cup-2024.
La pyntip da u ma Lammat oo Laloo u Hony.General Secretary ka WJDSA ïaka bai Entry kan long Rs.2000/- tyngka, kynthup lang bad ka bai Players jong ki 25 ngut.
Ka rta jong ki nongïalehkai ki dei kiba la kha haka 31st December, 2012.
Ban pynshisha shuh shuh ïa kane kin hap wanrah lang ïa ki kot donkam kum ka Aadhaar Card, Birth Certificate bad kiwei de kiba la pynithuh da ka Sorkar.
Lada lap ïa kino kino kiba leh thok yn pynduh shi shyndon ïa ki ban iïshim bynta ha kane ka lympung katba ïaka bai Entry ym lah ban pynphai shuh.
Ka tarik ba khadduh ban pynpoi ïaka bai Entry sha u Hony.General Secretary kan long ha lane shwa ka 8th December, 2023 hapor ka por 2 waje nohphai sngi, ïa ki jingtip ba bniah lah ban phone ha kine ki No.9485432298/9612402753.
Shillong, Naiwieng 15: Ka resol jong ar tylli ki jingïalehkai ka ba la pynlong ha MFA Ground jong ka kyrdan 2nd DIVISION ka la jam sha kaba kut ha kaba ka Mawtawar SC ka la khur ïa ka namjop katba kawei ka jingïakhun ka la ïakhaid.
Ka jingïakhun kaba nyngkong kaba la sdang ha ka por 11:30 baje mynstep hapdeng ka Smit SC pyrshah ïa ka Nongrah SC bad ka jingïakhun ka la jam sha kaba kut da ka jingïakhaid da mar 1-1 kol.
Dei ka Nongrah SC kaba la ïoh ban lamkhmat nyngkong ïa ka jingïalehkai lyngba ka kol na u Dawandappura Pathaw ha ka minit ba 8 hynrei ka Smit SC ka la ïoh ban pynïakhaid lyngba u Bansynran Mylliemngap ha ka 30 minit.
Haba phai pat sha ka jingïakhun kaba ar kaba la sdang ha ka por 2 baje nohphaisngi, ka Mawtawar SC ka la khur ïa ka namjop hadien ba pynliem ïa ka Marbisu SC da 3 – 1 kol.
Katba ka namtam ka long sha u Elnathan Wahlang jong ka Marbisu SC u ba la khyrwit ïa baroh lai kol ha ka 7, 64 & 75 minit.
Ka jingïalehkai mynta ka sngi yn pynlong ha 1st Ground SSA Stadium naduh ka por 11:30 baje hapdeng ka Sohryngkham SC pyrshah ïa ka Laitlyngkot SC, bud sa ka jingïakhun hapdeng ka Jongksha pyrshah ïa ka Nongkrem SC.Shillong, Naiwieng 15: Ka PFR FA ryngkat bad ka Mylliem Lum SC ki la ïohrung sha ka final jong ka SSA 3rd DIVISION Football League 2023 hadien ba ki la khur namjop ha ka jingïalehkai semi final kaba la long hynne ka Sngi Balang ha madan 1st Ground SSA Stadium, Polo.
Haba phai sha ka jingïakhun semi final kaba nyngkong kaba la sdang ha ka por 11:30 baje mynstep, hapdeng ka MLP FT pyrshah ïa ka PFR FA, ka jingïakhun ka la jam sha kaba kut ha kaba ka PFR FA ka la khur ïa ka namjop salit da 0-1 kol.
Haba phai sha ka jingïalehkai, ka kylla step ka la kut ym shym la don ba lah ban pynkhihjar, dei tad ynda katto katne por ba la ïaid ka jingïalehkai ha ka kylla kaba ar ba u Thymmaibor Mukhim u la buh shakhmat ïa ka kynhun (PFR FA) lyngba ka kol ha ka 63 minit.
Kane ka kol ka la ïeng skhem haduh kaba kut jong ka por kaba la wanrah namjop sha ka kynhun bad ruh ban ïohrung sha ka final jong kane ka lympung.
Haba phai pat sha ka jingïakhun semi final kaba ar kaba la sdang ha ka por 2 baje nohphaisngi hapdeng ka Mylliem Lum SC pyrshah ïa ka Nongkseh SC, ka la kut ha kaba ka Mylliem Lum SC ka la jop da 2-1 kol.
Ka namtam ka long sha u Eliastar Nongsiej u ba la thep baroh ar kol na bynta ka Mylliem Lum SC.Ka Mylliem Lum SC ka la ïoh ban lamkhmat nyngkong ha ka minit ba 6 na ka kol u Eliastar Nongsiej hynrei ka Nongkseh SC ka la ïoh pat ban pynïakhaid lyngba u Jowel Khongdup ha ka 9 minit.
Hadien kane, ka jingïakhun ka la long kaba ïakhaid bad shi slem ym shym la don ba lah ban thep dei tad ynda la jam sha ka 88 minit ba u Eliastar Nongsiej u la thep ïa ka kol ban pynjop ïa ka kynhun.
Kine ki ar kynhun kiba la ïohrung sha ka final, kata ka PFR FA bad ka Mylliem Lum SC kin sa ïaknieh namlahduh ha ka kyrdan 3rd Division ha ka 20 tarik Naiwieng, 2023.
Ka jingïakhih jong ki nongtrei ASHA da kaba shongsngi ha iing bad sangeh ban leit sha ki kam kiba la bynshet da ka tnat ka Koit ka Khiah jong ka Sorkar Jylla ka la kylla long pynban ka thma ktien hapdeng ka Meghalaya ASHA Worker’s Union bad ka Myntri ka tnat ka Koit ka Khiah ka Sorkar Jylla ka Dr.Ampareen Lyngdoh.
Ki nongtrei ASHA ki kam ba ki ïoh ïa ka jingsiew kaba tang ar hajar shi bnai bad nalor kata ruh kim ju kham ïoh tista katba ka Myntri ka ong ba ki ASHA ki ïoh ïa ka jingsiew kaba haduh 5 hajar shi bnai.
Haba kumne ïano yn ngeit?Mynta ka sngi ka Myntri ka la pyntip ruh ba ki don ki ASHA kiba ïoh ïa ka bainong ka jong ki kumba 18 hajar, 28 hajar bad kawei na ki ASHA kaba trei hapoh ka Bhoirymbong CHC ka ïoh haduh 31 hajar tyngka.
Haba kumne ïano yn ngeit? Lada ka long kumba kam ka Myntri hato yn dang lah ban mutdur ba ki ASHA kin hap ban sangeh ïa ka jingai jingshakri tang namarba ki dawa ban kyntiew ïa ka jingsiew?Dang ha kine ki khyndiat sngi, ka tnat ka Koit ka Khiah ka la pyntip ba ka Sorkar ju siew tista ïa ka bainong jong ki ASHA manla u bnai nalor kaba pyntreikam ïa ka “ASHA First" Application na ka bynta ka jingsiew bainong hapoh ka National Health Mission (NHM) khnang ban pynthikna ba ki nongtrei ASHA kin ïoh tista ïa ka bainong ha ka por ba la pyllait pisa bad la pyntip ruh ba ki nongtrei ASHA kiba kham trei shitom ki ïoh ïa ka jingsiew kaba T.7000 haduh T.8000 shi bnai.
Ka tnat ka Koit ka Khiah ka pyntip ruh ba naduh u snem 2022, ka la pyllait ïa ka pisa sha ki nongtrei ASHA T.21.89 klur lyngba ka Application ha ki 12 bnai ba la leit noh bad haduh T.34.50 klur ladep ban pyllait ïa ka pisa ha ki 18 bnai baladep.
Nalor ka jingsiew ïa ka bainong, ka tnat ka Koit ka Khiah ka siew ruh ïa ka Meghalaya Maternity Benefit Scheme (MMBS) bad ka Meghalaya ASHA Benefit Scheme (MABS), kaba kot T.53 klur kaba dang sah pongding naduh u snem 2013 ïa kaba ladep ban pyllait ha ka jylla hapdeng ki snem 2021-2022.
Ka jingbym treikam jong ki ASHA ka la buh jingeh bha ïa ki shnong ki thaw khamtam ha ki shnong nongkyndong haba don ki longkmie kiba armet ne kino kino ki kam kiba ïadei bad ka koit ka khiah.
Ka jingïakhih jong ki nongtrei ASHA ka la pynlong ruh wat ïa ka tnat ka Koit ka Khiah ka Sorkar Jylla ban kyrpad ïa ki Village Health Council (VHC) ban khih ban ksar da kaba wad ïa kino kino kiba lah ban long ki nongtrei monsngewbha (la ki dei ki dkhot ka VHC) ban pyntyllun shakhmat ïa ka kam katba ki ASHA ha ka jylla baroh kawei ki dang pynlong ïa ka jingsangeh treikam kaba khlem pud sngi.
Mynta ka tnat ka Koit ka Khiah ka ïakynduh mawsiang hi khait namarba u synñiang u bynhei uba ki nongtrei ASHA ki la noh sha u sup u thiar jong ka imlang ka sahlang u dei uba ka Sorkar kam lah satia ban shu kheiñ dewthala.
Haba ka jylla ka la mad ïa ka jingwan lynshop jong u khñiang jingpang COVID-19 dei ki nongtrei ASHA kiba long ki shipai kiba hakhmat eh ban tur ïa ki raieh raidam haba don kino kino ki longkmie kiba armet ban pynkit sha ki jaka ai jingsumar, ban peit ïa kino kino kiba ïabit jingpang, ban lum jingkheiñ nadong shadong.
Lada ka Sorkar ka dang pyneh ïa ka dohnud kum u Pharo kan sa buh ka jingeh ïa ki shnong ki thaw bad kam long ruh kaba suk ïa ki dkhot ka VHC ban trei ïa ka kam kaba ki shu shaniah ha ki nongtrei ASHA baroh shikatta bad kumjuh ïa ki nongtrei Anganwadi ban trei ïa ki kam kiba ki ASHA ki ju trei.
Ka Sorkar ka dei ban khot sha ka miej jingïakren ïa ki nongïalam ka Meghalaya ASHA Worker’s Union ban ïa pynbeit ïa ki jingeh kiba mih hakhmat bad ban poi sha ka jingïasngewthuh jingmut khnang ba ki shnong ki thaw kin ym ïakynduh jingeh na ka jingïakhih jong ki ASHA kaba dang bteng haduh mynta.
Shillong, Naiwieng 15: Ka long ka burom bad ka jingsngew sarong ïa ka ri bad ka jaitbynriew hi baroh kawei, ha kaba sa shi sien pat u samla Shanborlang Marbañiang ‘Pro Boxer’ ba nyngkong ka jylla Meghalaya ba ka Meghalaya Pro Boxing Council (MPBC) ka la sei ha kine ki snem ba ladep, un sa leit ban aireng biang ha rynsan ïakura ‘Pro Boxing Fight Night’ ka ban sa long ha Arunachal.
Khyndiat ha kaba ïadei bad kane ka rynsan ïakura kaba u Samla Shanborlang Marbaniang un sa leit ban shimbynta la tip da ka APB Fight Night kaba yn sa pynïakhun ha Mopin Solung Ground, Itanagar ha ka 18 tarik Naiwieng, 2023 ha ka por 3 baje nohphaisngi.
Ha kane ka sngi kin don haduh 9 tylli ki jingïakhun (Bout), bad na ka liang jong u Shanborlang un sa ïatynjuhbor pyrshah ïa u Kumar Gurung u ba na Arunachal Pradesh ha ka kyrdan ïakhun Super-Fly Weight.
Haba ai jingkren sha ki lad pathai khubor na ka liang jong u Bah Kampherki Thangkhiew-Secretary jong ka MPBC u la ong, “Nga kwah ban ai khublei ïa ki promotion na Arunachal kiba la khot sngewbha ïa u Shanborlang bad kumjuh ruh ïa katto katne ki kynhun kiba la wan shakhmat ban ai ka jingkyrshan lem ïa ka MPBC ha kaba ïadei bad kane ka jingleit aireng shapoh Arunachal".
Shuh shuh, u la ïathuh ba nalor ka jingïakhun ka ban long hapoh Arunachal Pradesh, u samla Shanborlang Marbaniang un sa pynkhreh ruh ban leit aireng sa sha Delhi pyrshah ïa u International Boxer na dewbah Africa, u Aliu Bamidele Lasisi u ba la khur namjop 17 sien ha rynsan ïakhun pro-Boxing.
Ha kaba ïadei bad ka jingpynkhreh, u Bah Rishanlang Lyngdoh (Coach) u la ïathuh ba ka por kilanmet jong u Shanborlang ka long haduh lai sien ha ka shi sngi ban pyn janai shuh shuh ïa ka rukom ïakhun ka ban long haduh 6 Round.
Ha kaba ïadei bad ka jingkhun ha nongbah Delhi, na ka liang jong u Coach u la ong, “U Shanborlang u la long ba la khreh ban aireng ha katei ka rynsan la ka dei pyrshah ïa u International Boxer, namar na u shimet u la trei shitom bad pynkhrehbha ïalade bad ngi kum ki coach ngi la khmihbha ha ka por kilanmet.
La ka dei 6 ne 8 wat ruh.
U lah beit ban ïakhun".
Khyndiat haba phai sha u Shanborlang Marbañiang khun jong i Kong Siblinda Marbañiang, ba shong ba sah hapoh Umlyngka -Upper Shillong, u la sdang ban jam sha ka rynsan ïakura Pro-Boxing naduh u snem 2022, haduh mynta u la ïakhun hynriew sien bad jop 4 sien ïakhaid 2 sien.
Haba ïakren sha ki lad pathai khubor na ka liang jong u samla Shanborlang Marbaiang u la pynpaw ba na ka liang jong u, u kyrmen ban khur ïa ka namjop ha Arunachal bad kumjuh ruh ha ka jingïakhun ka ban long ha Delhi.
Shuh shuh, u la ong ba un dang trei shitom bad poi sha ka thong bad ruh ban ïoh bat ïa ka belt kum u lahduh jong ka Super Fly Weight.
U samla Shanborlang u don mynta ha ka thup ba nyngkong napdeng ki rangïakura ka ri India kiba ïakhun ha rynsan ïakura Pro Boxing jong ka kyrdan Super Fly Weight.
U samla Shanborlang Marbaniang ryngkat bad u Coach, Shaiborlang Lyngdoh kin mih na Shillong mynta ka sngi (16 tarik Naiwieng), bad kin pyndep ïa ka weigh-in ha ka 17 tarik katba ka jingïakhun kan long ha ka 18 tarik.
Khliehriat naiwieng 15: Ka Khasi Students Union East Jaiñtia Hills District Unit ka pynpaw ka jingsngew lyngngoh bad sngew khia halor ka jingbym shim khia ki bor ba dei peit ban pynbha pynmiat ïa ka surok National Highway 6 ha East Jaiñtia Hills District khamtam ha baroh kawei ka thaiñ Narpuh.
“Hooid ym lah ban len ba ha sorbah Khliehriat kaba dei ka HQ jong ka District la dep ban maramot ïa ka surok bad ki paidbah ki la lait na u khyndew pum pum, hynrei haba phai pat sha thaiñ Narpuh, kata naduh Mynkre shaduh Malidor ka long ka jingjynjar khait ïa ki nongleit nongwan, ka surok ka dang long hi kum ka surok khyndew bad nalor kata nangjur nangjur ka jingsahkut kali bad ka surok ka la nangjur ar shah ka jingsniew" ong u kyrwoh na ka KSU East Jaiñtia Hills District.
La ong ba ka jingmaramot ïa ka surok ka don hi malu mala, ban shu peit ka la i long kamkai pynban namar ki nongtrei ki shu trei tang dep, ka jingtrei ka bym i iahap haei haei ruh bad ka jingpyntrei ruh ka suki palat “Ym lah shuh ban batai da ka ktien haduh katno ka jingsohsat ki paidbah naduh ki nongshong dukan, ki nongleit nongwan, ki ïng ki sem kiba don ha rud surok kiba la tap baroh da u khyndew pum pum uba la rung shaduh khiew ja, ki khynnah skul ba ïaid lynti na kane ka surok ruh ki la bam ïa ki khyndew pum pum, nalor kata ka aiom leh kmen Khristmas jong ki paid riewngeit Khristan ruh ka la dei ha une u bnai nohprah hato kumno kin leh kmen haba kat kane ka apot, kumno ki kmie ki kpa kin ialam ïa ki khun ki kti ban ïaid na surok sha ïing mane bad don ruh ki shnong kiba ki khynnah rit ki ju ïaid chrismas carol, imat ki bor ba halor ki hun ba ki khynnah rit kin ïaid ha u khyndew pum pum".
La ong ba wat hadien ba ka seng ka la pynlong da ki jingiakhih, ka jingkhang tala ka ka jaka khrong khajna ka Toll Gate PlazaLumshnong bad kumjuh ki jingleit rung sha ki ophis sorkar la bun – bun sien, ka seng ka la dep pynsngew ruh shaduh u Symbud Myntri rangbah, u bah Prestone Tynsong, sha ka NHAI PIU, Shillong bad kumjuh ha ka jingïalang ha DC ophis ha Kliehriat, hynrei ka kam ka khlem poi shano shano ruh, kumta ka KSU mynta ka shim ïa ka rai ban ap haduh ban da kut une u bnai naiwieng 2023, kumba la pyllait ktien da u DC ka East Jaiñtia Hills District lyngba ki lad pathai khubor ba yn sdang ka jingsiang rong ïa ka surok haba kut une u bnai bad lada ki bor ba dei peit kim leh, ka seng kan sa shim ïa ka rai kaba tyngeh da kawei pat ka lynti, pynkut u kyrwoh.
Ka daw ka jing bamsap ka bampong kala pynlong ïaka jylla ban kylla duk bad hiran lut haka ioh ka kot hapoh ka jylla katba nangmih ki sngi, ha kaba katei ka jingbam sap kala don bad sdang naduh kiba heh haduh kiba rit.
Ka jingdawa bad ka jingpan bai sha (Commission) da ki briew kiba don haka bor, haba wan kino kino ki kam pynroi ne ki project bapher bapher sha ki paidbah la ki dei kiba bei tynga da ka sorkar jylla ne ka sorkar pdeng, ka jingtuh jinglute im im peit peit ïaka hok u duk u suk katba nangmih ki sngi kala nang jur bad ka bamsap ka bampong kala kylla long kum ka jingpang bampong (Cancer) ka bym lah shuh ban pynkoit.
Kane ka jingpang bamsap bampong kala long ruh kum ka jingpang ïabit ha kine ki sngi ha kaba ka jingtuh jinglute ïaka hok ki paidbah da ki briew kiba bat ïa u lakam synshar kiba don haka bor ba hakhlieh ruh (High Level) haduh kiba rit (Grass root Level) ka jur bha ha kine ki sngi bad ym lah ban len ba dei ka jingjur palat ka bamsap kala pynlong bun ki kam pynroi bad ki project bapher bapher ba kin shu jah rngai noh shiteng lynti bad sah khongreng kaba la pynlong pat ïaka jylla ban sahdien ha baroh ki liang.
Jowai, Naiwieng 15: Ka West Jaiñtia Hills District Asha Association (WJHDSA) hapoh ka Meghalaya Asha Workers Union (MAWU) mynta ka sngi ba ar (Tuesday) kila pynlong syndon da ka jingïaid rally kaba la sdang na madan jong ka Tympang Club bad ïaid lyngba ka Iawmusiang haduh madan dai masi Ladthadlaboh ha ryngkat ki pla card bad ki jingpyrta pynrem ïa ka sorkar MDA.Kane ka jingïaid rally da kitei ki nongtrei Asha ka West Jaiñtia Hills ka long shi bynta ban pynsngew sha ka sorkar halor ka jingsiew ïa ka bainong kaba T.2000/- tyngka bad lada kheiñ haka shisngi ka long tang 66 tyngka bad kane ka jingsiew jong ka sorkar kam ïahap shuh ha kum kine ki por jong ka jingdawa.
La ïathuh ïa kane ka rally la pynlong ha kylleng ki District jong ka jylla, khnang ba ka sorkar kan shah skhor ïa kane ka jingdawa kaba kyrkieh ki nongtrei Asha.
Ha madan dai masi la pynlong ïa ka jingïalang bala pynïaid da ka kong Wansadaka Pariat, shuh shuh la pynsngew ba ki nongtrei Asha hapoh ka jylla kila sangeh ban treikam naduh ka 6 tarik mynta u bnai, kum ka dak ban dawa ïa ka sorkar ba kan kyntiew noh ïa katei ka bainong jong ki.
Na ka liang ka President jong ka MAWU ka kong M.June Myrching haba kren ha kane ka sngi kala ong “ka sorkar kam don hok ban hukum ïa ngi ki nongtrei Asha, lada phi dei ka kmie kaba kit khia ïaki jingdonkam jong ki khun phi don hok ban hukum".
da kaba ong ruh ba ka sorkar kam sngap satia ïa ka jingthngan jong ka kpoh kum ki nongtrei Asha.
Kala kynthoh ruh ïa ka myntri jong ka koit ka khiah ka sorkar jylla kaba la kyntu ïaki nongtrei Asha ban leit trei khlem kino kino ki jingsiew kiba biang bad kumjuh halor ka jingong u Join Secretary ka Health & Family Welfare u TG Momin uba la pynngew ba ka sorkar kala pyllait pisa ha ka jinglut kaba 31.89 klur naduh u bnai Risaw 2022, nangta kumba 34.50 klur tyngka ha kine ki 18 bnai bala dep, uba la ong ruh don kiba ïoh 7 haduh 8 hajar tyngka ka bainong bad kane kam long satia kumta, ong katei ka President.
