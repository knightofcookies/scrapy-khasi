Ka jingïakhun final jong ki shynrang (U-14) dei ka H.Elias Memorial Higher Secondary School kaba la pynkhih jar nyngkong lyngba u Ricky Kharkongor kata tang mar ba sdang ka jingïalehkai ha ka minit ba 1.
Ka H.Elias kala bteng biang ban thep kol ha ka minit ba 16 lyngba u Medonbanshan Kurkalang shwa ba u Mebankitlang Mawlong un thep ïa ka shi kol na bynta ka Umpohliew Jingtip ha ka minit ba 36.
Katba ka jingïakhun final kaba khatduh kaba la long hapdeng ka St.Anthony’s HSS pyrshah ïa ka Umphyrnai Presbyterian HSS ha ka kyrdan U-17 (Boys).
Ka jingïakhun ka long kaba mar ïabiang bor ha kaba ka St.Anthony’s ka la ïoh ban plie pyrda nyngkong lyngba u Pynshailang Jyrwa ha ka minit ba 13 bad u Balamkupar Rynjah u la thep ïa ka kol pynïakhaid na bynta ka Umphyrnai ha ka minit ba 22.
Da ka jingïathep ba mar shi kol ka jingïakhun ka la nang ïathnem ha baroh arliang ha kaba baroh ar ki la ïakhun tyngeh ban thep kol.
Ha ka minit ba 28 u Lurshai Wankhar u la thep ïa ka kol kaba ar na bynta ka Umphyrnai hynrei khlem da ailad u Pynshailang Jyrwa sa shisien u la thep ïa ka kol pynïakhaid na bynta ka St.Anthonys ha ka minit ba 34.
Ka jingïalehkai ka la pynsmiej ïa ki nongkyrshan jong kitei ki ar tylli ki skul bad ap kyrmen ïa la ka jong ka kynhun ban thep kol, hynrei dei ha ka minit ba 70 u Fabio Rymbai u la thep ïa ka kol kaba lai na bynta ka St.Anthony’s Higher Secondary School kaba la ïoh rah syndon ïa ka nam lahduh.
Ha kane ka jingïalehkai final jong ka District Level Inter School Subroto Mukherjee Cup 2022 la wan ban sakhi lang u Bah Aiborlang Khongjee uba dei u rangïalehkai barim ka ri India uba la mih madan ha ka Indian Super League bad u coach ba mynta jong ka Rangdajied F.C kum u kongsan ha ryngkat u samla Bah Aiban Dohling uba dei u player ka Goa F.C kum u symbud kongsan.
La ïadonlang ruh u Principal jong ka St.Anthony’s Higher Secon-dary School, Shillong u Father Anthony Khar-kongor, Principal jong ka H.Elias Higher Secondary School, Shillong Brother Anand P Lakra, Principal jong ka Umphyrnai Secon-dary School Kong Biriscy Kharumnuid bad u District Sports Officer jong ka East Khasi Hills nalor kiwei pat ki ophisar jong ka tnad ïalehkai.
U kongsan haba ai jingkren u la kyntu ïa ki khynnah skul ba kin trei shitom, ban long kiba don akor bad ban ym kynran dien khnang ba shisien ka sngi kin sa long ki player ba tbit tam.
Ki skul kiba jop kin ïoh ban mihkhmat ïa ka East Khasi Hills District na bynta ka State Level kaban sa long ha u Nailar.
Jowai, Naitung 04: Ka Jaiñtia Student Union (JSU) War Jaiñtia Circle mynta ka sngi ka la leit ban jurip ïaka kali 108 kaba don ha Amlarem Sub-Division hapoh ka Jaraiñ PHC.Ïa kaba ka seng kala dawa pynïoh 108 naduh u snem 2018 hadien ba la kynriah noh ïaka kali 108 na Amlarem Sub-Division ha u snem 2014.
Kane ka jingdawa ka seng ka lah urlong hadien ba ka sorkar bad ka GVK ki lah ban pyn poi ïaka kali 108 ha Amlarem Sub-Division ha kine ki khyndiat bnai ba lah dep.
Ban pynjanai shuh shuh ïaka jingtreikam ka kali 108 kaba kit ïa nongpang na ka thaiñ War Jaiñtia ki dkhot seng ki la leit ban jurip hi dala ki jong ki khmat hadien ba la ïoh ïa ka jingud jingnam jong u paitbah ka thaiñ bad la lap shisha ïaka jingduna ka rukom treikam bad ka jingai shakri ka kali 108 (Ambulance).
Na ka liang ka la lap shisha ba dang duna ki nongtrei lane ki nongsumar nongpang jong ka GVK ha Amlarem Sub-Division bad don ruh ka khep ba ka kali Ambulance 108 la hap ban shu set da ki taiew,Kumta ka seng ka dawa mardor naka GVK bad na ka sorkar ban pynbiang ïaki nongtrei jong ka 108 hapoh Amlarem Sub-Division, khnang ban nym dkhoh ka jingai jingshakri ka kali 108 sha u paitbah ka thaiñ Amlarem Sub-Division.
Hadien ba ka sorkar, ka la rai ban kyntiew ïa ka tulop ki nonghikai skul Adhoc kiba la ïakhih hapoh ka lama jong ka Federation of All School Teachers of Meghalaya (FASToM) hato lah ban ong ba ka jingïakhih ki nonghikai kan kut noh?.
Hynrei ki dak ki shin ha kane kajuh ka sngi ba rai ka kynhun Myntri, ki nonghikai Adhoc ki la pynpaw lypa ïa ka jingbymhun satia halor kane ka rai jong ka kynhun Myntri.
Kaei kaba la pynpaw da u nongaiktien jong ka FASTOM, u Bah Mayborn Lyngdoh ka long ba ha ki snem baldep, ka budget ne ka mang tyngka la long palat 15 hajar klur, hynrei ïa ka tulop jong ki la pynkiew 100%.
Hynrei ha kane ka snem mang tyngka, ka jingmang tyngka ka long 17,500 klur tam, pynban ka jingpynkiew tulop ka long kaba duna.
Kine kidei ki jingeh kiba kum ki nonghikai kin dang bteng nangne shakhmat.
Ha kaba ïadei bad ki Nonghikai skul, ha ki snem kiba kham mynshuwa la tip beit ïa kita ki nonghikai skul Private, ki nonghikai skul sorkar bad ki nonghikai Deficit ne ki nonghikai ba ïarap siew tulop ka sorkar.
Hynrei mynta pat la mih sa kita ki nonghikai SSA, ki nonghikai Adhoc, nangta ki Fourth Teacher haduh ba ym sngewthuh sngewthaw.
Ha kano ka rukom kine ki nonghikai ki mih bad ka ei ka daw ba ki don kine ki nonghikai, khlem pep kan dei hi ka jingpynbeit ka sorkar ha kaba ïadei bad ka jingithuh ïa ki nonghikai lane ka jingithuh ïa ki ha kaba ïadei bad ka jingsiew tulop ne ka jingïarap ai grant na ka sorkar na ka bynta ki tulop jong ki.
Hapdeng kine ki jingïapher ka rukom siew ïa ka tulop, la ïohi ba ka don ka jingnoh shiliang kaba jur sha ki nonghikai, namar kitei ki jait nonghikai haneng kidei kiba ïoh la ka jong ka jong ka rukom siew, katba ka jinghikai pat ka ïa long kumjuh.
Wat ha kajuh ka skul ruh, ki para ki nonghikai ki ïapher ka rukom siew ïa ka tulop.
Te kiei ki lad ki lynti kiba ka sorkar kan leh ban weng ïa kane ka jingeh jong ki nonghikai, kaba la pynlehraiñ wat ïa ka jylla khamtam ha ka sngi Balang, haba u nongïalam jong ka All India Trinamool Congress haba u la lap ba ki nonghikai ki shong bad thiah miet ha surok kata ruh hakhmat jong ka Secretariat.
Ka sorkar ka la donkam ban pyrkhat janai bha ïa kane ka kam ha kaba ïadei bad ka jingïarap ne ka rukom ai grant sha ki skul na ka bynta ka tulop jong ki nonghikai.
Kaei ka jingeh ba ki skul Adhoc ki ïakynduh, ka pynlyngngoh ïa ki paidbah, namar ki don kiba kylli, kumno seng skul mano hap siew tulop mano.
Kadei kata ruh ka jingkylli.
Hynrei kadei pat ka kamram jong ka sorkar ban peit ban ïarap ïa ki skul kiba ïarap ïa ka sorkar ban pynphriang ïa ka pule puthi.
Kaba kongsan ka long ba ka sorkar kadei ban don ka bor treikam kaba khlaiñ lyngba ka tnad pule puthi ba ym dei ban shu ai deficit system lut kat ïa kiba dawa halor ka nongrim ba kidei ki skul kiba la slem, katba ka enrollment pat katba nang slem nang duna.
Nangta ka result ruh hap ban peit.
Kumjuh ruh ki skul kiba ka ai adhoc grant, hap ban da peit ym dei ban shu ai tang ba kidei ki skul kiba la shakri arphew ne arphew san snem katba ka jingdon ki khynnah skul pat ka don tang khyndiat.
Lada ka sorkar AAP ha Delhi, tang hapdeng khyndiat snem ka la lah ban khring ïa ki khynnah skul na ki skul Private sha ki skul Sorkar, balei pat hangne ka long da khongpong ba ki khynnah skul ki ïa beh sha ki skul Private ban kyntait ïa ki skul sorkar.
Kane ka pynpaw ba ka don kaei kaei ka bym biang ha ka jingtreikam ne ka rukom pynïaid ïa ka pule puthi ha ka jylla.
Khliehriat Naitung 4: Ka ophis jong ka District Social Welfare Office East Jaiñtia Hills District mynta ka sngi ka la pynlong ïa ka prokram ai jingpynshai lane ka awareness prokram halor ka Cyber CrimeHaba kren ha ka jingïalang, u Additonal Superintendent of Police East Jaiñtia Hills District, u bah B.Jyrwa u la kren halor ki jingshah thok shah shukor ki ba bun ki briew kiba ngat ha ki riew sniew ba ju tip tip kum ki Cybercriminals, kumjuh ruh kum ka kam shukor lyngba ka CVV/OTP, ka jingsha thok pisa kaba lyngba ki online (Money QR code/ Link Google Pay/ PhonePe/ Paytm,) kumjuh ruh ki jingshah shukor kum ka Google Docs App, OLX, eCommerce Platforms, Amazon Pay, Gift Certificate, Cashback Offers, kum kaba lyngba ki mobile ap bad kiwei kiwei ki jait jingthoh kaba lyngba ki social media, kaba kular thok ban ai kam ai jam, kaba thok ba jop ïa ki lottery, ka digetal banking kaba shu thok, u tei u heh pulit u kyntu ïa ki kmie ki kpa ba ki dei ban hikai bha ïa ki khun ba kim dei ban ngop ha kum kitei ki jingshah thok shah shukor bad donkam ban hikai bha ïa ki khynnah ba kin lait na ki jinsghah riam ba bun jait kiba lyngba ki online, social media, kumnki WhatsApp, ki Facebook bad kiwei kiwei ba ju tip kum ki cyber crime.
U la iathuh ruh shaphang ka National Cyber Crime Reporting Portal kaba dei ka rynsan ba la shim da ka sorkar India ban pynkup burom ïa kito kiba pynpaw pyrthei ne iathuh, ne ujor shaphang ki kam sniew kiba lyngba ki online, khamtam ki kam thombor ïa ki kynthei ki khynnah, kumta u kyntu ïa ki paidbah ba ki dei ban pyntip online lada ki don kino kino ki kam sniew, ki kam thok, ki kam shukor, ki lah ruh ban shu phone ha u numer 1930 uba dei u number jong ka National Helpline number.
, la ong ruh ba lada don ka jingshah thok pisa, kiba shah thok ki dei ban pyntip mar mar hapoh ar phew saw kynta khnang ba ïa ka pisa ba shah thok yn ïoh noh kham kloiU District Child Protection Officer East Jaiñtia Hills District, u bah T.Kyndiah u la ong ba ki cyber crime ki don bunjait bad ki ju leh ruh ki kam shukor tang ban ioh kamai pisa, ki don ruh ki jingshah rah bor, ki jingbat bor kiba la leh lyngba ki online, u la kyntu ïa ki kmie ki kpa ba ki dei ban da peit bha ïala ki jong ki khun kiba pyndonkam ïa ki mobile phone, pyndonkam computer bad dei ban hikai ïa ki ba kin lait na ki jingsniew kiba lyngba ki online.
Ia ka prokram la pynlong ha Dkhiah East Community Hall bad la wan ban ïa shimbynta lang da ki waheh shnong na ki shnong bapher bapher.
Jowai, Naitung 04: Hashaw ban poi ka lehñiam Behdeiñkhlam u Dolloi ka Elaka Jowai mynta ka sngi ha ryngkat ki Saw Langdoh kila pyndep ïa ka lehñiam ‘Kñia Pyrthat’, katba ha ka por nohphai sngi kila shim bynta lang haka jingïabam ha Madan Kñia Pyrthat’ ha ryngkat ki khun ka Seiñ Raij.
Ïa kane ka lehñiam ‘Kñia Pyrthat’ la pyndep ha ka por mynstep ha lum Mookhai da u Sangot Paswet, u Sangot Pakynteiñ bad u Sangot Pasubon ha ka jingdonlang u Dolloi, u pPtor, u Langdoh bad ki Waheh Wasan.
U Dolloi ka Elaka Jowai ma Puramon Kynjing haba batia shaphang kane ka ‘Kñia Pyrthat’ ula ong ba ïa kane ka lehñiam la pyndep ryngkat bad ki Saw Langdoh kita u Langdoh Jowai, Langdoh Tuber, Langdoh Ïalong bad Langdoh Kongwasan Chyrmang kaba long katkum ka Riti ka Dustur bad ka ñiam ka rukom hashaw ban poi ki saw sngi lai miet jong ka lehñiam shad Behdeiñkhlam.
Ula ïathuh ba kane ka lehñiam Kñia Pyrthat ka long shi bynta ka jingïadei hapdeng ki Saw langdoh, ka jingïadei ha ka bor shynshar ka Elaka Jowai bad ka jingïadei ban ïoh ïa ka jingkyrkhu kyrdoh na u ‘Syiem Pyrthat’ uba long u nongsneng nongkhraw bad u nongpynbiang ïa ki kam ñiam kam rukom.
“Yn ym lah ban pynlong ïa ka shad Behdeiñkhlam hapoh ka Raij Jowai lada ym pat pyndep ïa ka Kñia Pyrthat", ong u Dolloi namar baroh ki jinghikai kiba ïadei bad ka shad Behdeiñkhlam ki wan na ka jinghikai jong u Syiem Pyrthat.
Shuh shuh ula ong ba ka jingpyndep ïa ka Kñia Pyrthat mynta ka sngi kam long tang ka jingainguh hynrei kala long ka lehñiam ba pura ha kaba u Langdoh Jowai ula pynkhreh da u Sniang, u Langdoh Kongwasan Chyrmang u wanrah ïa ka sla, u Langdoh Tuber ula wanrah ïa ka Pyrnah Pyrjin bad u Langdoh Ialong ula wanrah ïa u khaw.
Ha kane ka lehñiam la don ruh ka jingïateh jutang hapdeng u Dolloi ka Elaka Jowai bad ki Saw Lyngdoh ba la mihkhmat da u Langdoh Kongwasan.
Kane ka jutang ka long kumno ban pynskhem ïa u pud u sam jong ka Elaka Jowai bad ki pud ki sam, ki riti Dustur jong ki saw lyngdoh ïa kaba la ju pynlong manla ka snem.
U ma Puramon Kynjing ula ïathuh ba kane ka jutang kaba kin ïakren kan long tang kawei ka jingmut da ka jingïasngewthuh jingmut lang ban wanrah ïa ka bha ka miat, ka jingshong suk shong shngaiñ hapoh ka Elaka baroh kawei.
Shuh shuh ula ong ka jingpyndep ïa kane ka Kñia Pyrthat ka long ka bynta kaba khraw ïa ki Langdoh kiba dei peit ïa ki khlaw kyntang ki wah kyntang bad kiwei de ki jaka ba kyntang hapoh ka Elaka Jowai kaba ïar haduh katta katta kaba long ruh ka nong pyndap pynbiang ïa ki jingdonkam u khun bynriew, katba u Dolloi u long tang u nongpeit ïa ki shynshar ka khadar.
Nongpoh, Naitung 04: Kum ka jingpynkhreh na ka bynta ka election 2023 ban sa long hapoh ka jylla na Mawhati Constituency bad kumjuh ruh ban dang pynkhlaiñ ïa ka kynhun, ka Mawhati Constituency Political Committee ha ka sngi Saitjaiñ ka la pynlong ïa ka jingïalang na ka bynta ban jied bad ban pynthymmai ïa ki nongïalam ka Committee ha ka jingïalang kaba la long ha ka Shnong Jatah ba hap ha Mawhati Constiteuncy.
Kum ba pynkynmaw, ka Mawhati Constituency Political Committee ka la dei ruh ka kynhun kaba la pynjop ïa u Bah Julius Dorphang kum u MLA barim ka Mawhati bad kane ka kynhun haduh mynta ka dang khlaiñ bad dang im bad ban dang pynkhlaiñ ïa kane ka kynhun ki la pynlong ïa ka jingïalang na ka bynta ban pynthymmai ïa ki nongïalam shi bynta ka jingpynkhreh na ka bynta ka election 2023 ha ka jylla na Mawhati Constituency.
Ha katei ka jingïalang ba la pynlong ha ka Shnong Jatah kane ka Committee ka la lah ruh ban jied ïa ki nongïalam ba thymmai ba kynthup ïa u Bah Anandapbor Mangu, kum u President, u Bah Corensius Manih kum u Vice-President, u Bah Mathias Mynsong, kum u General Secretary lem bad kiwei, nalorkata la jied haduh khyndai ngut ki Adviser, kiba kynthup ïa u Bah Edmund Marten kum u Chief Advider, nangta kiwei ki Adviser ki kynthup ïa u Bah B.D Laloo, Bah Alos Nongpoh, u Bah Rojen Sten lem bad kiwei.
Ka MCPC nalor kitei ki noingïalam ba hakhmat ka Committee, ha kane ka sngi ki la jied ruh 28 ngut ki executive members bad la rai ruh ban yn sa nang pynrung shuh shuh ha kine ki sngi ki ban dang wan, ka MCPC ka pdiang sngewbha ïa kino kino ki riew paidbah kiba kwah ban rung sha ka kynhun jong ka MCPC.Ka Committee ba la pynthymmai ïa ki nongïalam, ka la buh ruh ka jingkyrpad sha baroh ki Primary Unit kiba don ha ki shnong bapher bapher ha Mawhati Constituency, ba kin dang ïaineh hapoh ka kynhun, namar kan sa don ka sngi kaba ki nongïalam ka MCPC, ba kin lum ïa ki paidbah, na ka bynta ba kin sa ai ka jingpynbna ba kin sa ai ka jingkyrshan ne ban ïatreilang bad ki kyrtong ba la rai lang ha kane ka Ilekshon 2023, khnang ba kin ioh ïa uta u MLA uba lah shisha ban kyntiew ïa ka Constituency bad ha baroh ki liang.
Ha kaba ïa dei bad ka jingshim rai ban kyrshan ïa uno u lane ka kyrtong ba ka MCPC kan ai ka jingkyrshan, ka Committee kan sa shong pyrkhat biang bad kan dang bishar bniah, namar kum ka Committee ka angnud ba uno uno u kyrtong lane ka kyrtong ba ka kyrshan ki dei ban poi sha ka thong jong ka jingjop bad ka jingjop u lane ka kyrtong ba ki kyrshan kan ai jingmyntoi ïa ki paidbah ha baroh ki liang hapoh ka Mawhati Constituency.
Ïa kane ka kyrwoh la pynlait da u Bah Mathias Mynsong, General Secretary ka MCPC.Jowai, Naitung 04: U ma Damewanhi L.Rymbai haba ai jingkren sha ki lad pathai khubor mynta ka sngi ha Jowai, ula pyntikna ban ïashim bynta ha ka saiñ hima sima da kaba ïakhun ïa ka Election MLA 2023 na ka 6-Khliehriat Constituency.
Kumba long mynta na kane ka Constituency la mihkhmat da u ma Kyrmen Shylla uba dei ruh u myntri sorkar, hynrei na ka liang u ma Damewanhi L.Rymbai ula pynsngew ba kane ka Constituency ka don shibun ki jingeh bad ki jingduna kiba ha rukom na ka bynta ka jingmyntoi ki paidbah nongshong shnong ïa ka District bad ka jylla hi baroh kawei.
Ula pyntip ruh ba lada ka Aam Aadmi Party (AAP) kaba la ïalam da u Arvind Kejriwal ka don bynta ban wan rung khlieh hapoh ka jylla, naka liang jong u u kloi ban ïakhun na kane ka Party.
Hynrei lada kane ka party kam wan ban ïakhun hapoh ka jylla ula kloi ban ïareng kum u kyrtong shimet (Independence).
U Damewanhi Rymbai ula bat ruh kum u President ba rim ka Jaiñtia Youth Federation (JYF), u nonghikai skul, u nongkitkam shnong ka Moolamylliang, u nongïalam ka sengkur Bahkhla bad kiwei de, ula ïoh ruh ïa ka khusnam na ka bynta ka jingïada ïa ka mariang naka Forest Department jong ka sorkar jylla.
Na ka liang u ma Damewanhi Rymbai ula pynsngew ïa kine ki mat treikam jong u kiba don haduh 25 tylli lada un wan ha ka jingjop kiba long kumne ban jurip bnaih ïa ka jinghiar jong ka ïoh ka kot, ka khaïi pateng, ka jingduh bording, ka jingbym ïoh ïa ka umbam umdih kaba biang, ka jingbymbiang ki jaka sumar.
Nalor ki jingshah ieh khunswet ki surok ki lynti syngkieng, ka pule puthi naduh ki LP haduh College, ka jingbymïaid beit ki lad jingïarap sha kiba dei hok ban ïoh, ka jingbymïoh kam ki khun samla, ka jingngop ki khun samla ha ki jingdih ba sniew, ka jingeh ki nonghikai, ki nongtrei ASHA, Aganwadi, Mid Day Meal, Muster Roll, ki nongbylla bad ki nongñiah kali.
Ula don jingmut ruh ban wanrah ïa ki ophis treikam jong ki tnad bapher bapher, ban pynlong ïa ka Wapung bad ka Khliehriat kum ki Model Village bad Model Town kiba long ki Head Quarter jong ki C&RD Block bad ka District, ban kyntiew ïa ka kam rep, ban ïasaid na ka bynta ka jakpoh ka 6-Khliehriat Constituency kaba long u Dewïong uba la duh ban trei la katto katne snem, ban pynim biang ïa ki jaka ba shah ktah ha ka jingtih marpoh khyndew, ban kyntiew ïa ka kam jngohkai pyrthei, ban ïatreilang bad ka Dorbar Shnong, Elaka, Kynhun ñiam, kynhun seng treimon sngewbha, ki sengbhalang, ki seng samla, ki seng kynthei bad kiwei.
Ban pynneh pynsah ïa ka riti ka Dustur, ban kyntiew ïa ka kam ialehkai Sport hapoh ka Constituency bad wanrah ïa ki madan katkum ka juh, u don ka jingthrang ban pynduh ïa ka jingbam sap, ban wanrah ïa ka khuid ka suba, kumjuh ruh ban wanrah ïa ki Training Center, Coaching Center, Skill Development Center bad kiwei de ki lad ai jingïarap katkum ka juk ba mynta.
U SP ka East Jaintia Hills u la pyntip ba dei ki pulit ka Mawryngkneng kiba la tohkit bad une u Banteilang u ai jait ha ki da ka jait Mynsong namar u thok ïa ki pulit.
Ki pulit ki ngeit ha kaba nyngkong hynrei haba ki la ïohi ïa ka ID jongu ki sa tip ba u dei u jait Myrboh.
Nalor kata u SP u la ïathuh une u briew hynnin ka sngi ïa ki pulit ka Mawryngkneng ruh ula thok ba ka kmie jongu ka la khlad hynrei mynne mynstep ki kyndit ba ka kmie jongu hi ka phone sha ki pulit.
Nongpoh, Naitung 04: Kum ka bor shnong kaba peit ba khmih na ka bynta ka bha ka miat jong ki paidbah ha shnong ha thaw bad ruh ban peit na ka bynta ka jingmyntoi ki nongshong shnong mynta ka sngi ka la pynpaw ïa ka jingsngewkhia halor ka jingshah iehnoh ka jingpyntrei ïa ka Polytechnic Project kaba u Contractor u la shu pynsahkut ïa ka kam khlem da pyndep mynta la kumba 5 snem ei ei.
Halor kane ka jingpynsahkut khongreng ïa ka kam khlem da pyndep kumba la thmu da ka sorkar, ka Shnong Nongkhrah mynta ka sngi ha ka jingïalam u Rangbah Shnong, u bah Celestine Syngkli ki la leit ban jurip ïa katei ka jingtei na ka bynta ka Polytechnic bad la shem ba kane ka Polytechnic Project ka la shu sahkut khongreng khlem da pyndep da u Contractor.
Haba leit ban jurip da u Rangbah shnong la sakhi lang ruh da ka jingdon lang u Secretary Shnong, u Samla Pyndapbiang John Lyngdoh bad u Bah Min Makri uba dei uwei na u riew rangbah ka thain uba la shim khia ban wan rah ïa kane ka project da ka jingthmu ban myntoi ki paidbah ka thaiñ.
Kane ka jingleit jurip jong ka shnong ka dei ruh hadien ba ki la lap ba u Contractor mynta la bun snem u khlem pyntrei shuh ïa ka kam bad u la shu iehnoh khongreng ïa ka kam khlem da pyndep kumba la thmu da ka sorkar ban wan rah ïa kane ka project na ka bynta ban myntoi ki khun samla ka dong Ri Bhoi.
Kum ban pynkynmaw, kane ka project ban shna ïa ka skulbah ba la tip kum ka Polytechnic la sdang naduh u snem 2018 ha kaba la kumno kumno dei ban pyndep tang hapoh 24 bnai bad ka mang tyngka la mang kumba T.7 klur bad la ha ka jingsdang ïa ka kam (First phase) la mang T.2 klur bad kum ka bor shnong ka sngewlyngngoh pat ka ei ka daw kaba la pynlong ïa u Contractor ba un sangeh noh ïa ka kam khlem da pyndep thikna kumba la mut la mang ban wan rah ïa katei ka shlem pule ki samla ka dong Ri Bhoi.
Kum ka bor shnong bad u riew rangbah, haba leit ban jurip mynta ka sngi ïa katei ka jingtei, u Bah Celestine Lyngdoh, Rangbah Shnong bad u Bah Min Makri ki la pynpaw ka jingsngewdiaw ban iohi ba katei ka jingtei ïa ka Polytechnic ka la shah iehnoh khongreng ha u Contractor bad haba leit ruh ban jurip la lap ba katei ka jaka ka la long pynban ka ktem ba ki riew sniew kin shim kabu ban leh ïa ki kam sniew kaba long pynban ka jingma ïa ka shnong ka thaw.
Na ka liang kitei ki rangbah ki la dawa na ka sorkar bad kumjuh ruh na u Contractor ba dei ban pynsted noh ïa kane ka kam na ka bynta ban pyndep ïa katei ka jingtei kumba la mang da ka sorkar bad ki la pynpaw ruh ka jingsngewdiaw ba lada ka sorkar kam lah ba pyndep kam don jingmut ba ïa katei ka jaka la shu ai ei khlem da siew dor ïa ka sorkar b akum ki nongïalam shnong ki khmih lynti ba ka jingwan kane ka shlem pule kan ai jingmyntoi ïa ki khun samla ka shnong bad ha ka District hi baroh kawei.
Shillong, Naitung, 04:Ka Hynñiewtrep National Youth Front (HNYF) ha ka sngi Saitjiañ ka la pynpaw ïa ka jingai khublei kyrpang ïa ka tnad Sale Tax jong ka sorkar jylla kaba la pynmih ïa ka hukum ba ki dukan thoh tim ha kylleng ki bynta jong ka ki dei ban pynbiang ïa ki licence bad kiwei de ki kot ki sla kiba donkam kat kum ki kyndon jong ka sorkar.
Kane ka jingshimkhia jong ka tnad Sale Tax ka dei hadien ba ka seng HNYF ka la pynlong ïa ka jingkhynra ïa ki dukan tim ha kylleng ki bynta jong ka nongbah Shillong bad ba ka la lap ba bun ki dukan thoh tim kiba ym shem la pynthymmai ïa ki kot ki sla da ki bun bun snem kaba pynlong pat ïa ka jingduh ei ka khajna sha ka sorkar jylla.
Shuh shuh ka seng ka kyntu ruh ïa ki dukan ban kin pynbiang ïa mardor licence bad ka byrngem ba lada kim pynbiang ïa ki kot ki sla ba ka seng kan khang beit shi syndon ynda ka pynlong ïa ka jingkhynra kaba kynsan kynsan ong u Samla Donlang Nongbri uba dei u General Secratary ka HNYF East Khasi Hills.
Shillong, Naitung 4 : U Myntri Rangbah u Conrad K Sangma u la ong ba ka sorkar MDA hapoh ka jingïalam jongka NPP ka pyrshang ban ai ka jingshakri hok ïa ki paidbah namar ka thong jongka ka long ban wanrah ïa ka roi ka par kumta ym don por ban ïa pynphai nia ne pynshai na ka por sha ka por ïa ki jingkynnoh ba khlem nongrim.
U la ong ïa kane da kaba kyntait ban jubab halor ki jingkynnoh u General Secretary ka AITC u Abhishek Banerjee ba ka NPP ka synshar arsap ha ka jylla.
“ Kam don jingmyntoi ban ïabun ktien namar ha ka ri synshar paidbah uno uno ne kano kano ki lah ban kynthoh laiphew jait ha la ka mon jongki.
Kumta ngam sngew don jingmyntoi ban ïa bun nia bad ki namar ka thong ka long ban trei bad shakri hok ïaki paidbah kumta ngam kwah ban kynthoh halor ka jingkren utei u General Secretary ka AITC" ong u Myntri Rangbah.
“ Ngam donkam ei ei ban kynthoh namar nga don bun kiwei ki kam ban leh bad ngi trei ban pyndep lut ïa baroh ki jingkular hakhmat ki paidbah kata kaba kongsan tam ïa ngi.
Ngi synshar ïa ka jylla bad don bun ki kam ban pyndep kumta ngam don por ban ïa kynthoh ne ïa pynshai ïa kaei kaba ki kwah ïakren ai kin ïakren hynrei ngin ïaid beit shakhmat ban trei la ka kam" ong biang u Conrad.
Shillong, Naitung 4 : Ka kynhun Shillong Chamber Choir kan sa pyllait paidbah ïa ka jingrwai thymmai kaba dei ruh ka jingpynmih kaba kongsan, ka jingrwai kaba la thaw da i (L) Bah Neil Nongkynrih ka ba kyrteng “The Great Indian Train Journey.
" Ka video jong katei ka jingrwai kan sa don ha ka Youtube channel jong ka kynhun SCC ha ka sngi saitjaiñ, 9 tarik u Naitung ha ka por 2 baje mysngi.
`Kane ka sngi ka dei ruh ka sngikha jong i (L) Bah Neil Nongkynrih.
Ka SCC ka la pyntip ruh ba i Bah Neil in sa paw ha kane ka video kaba dei ka jingïashim bynta kaba khatduh jong i.
Kane ka jingrwai ka dei ka jingïathuh khana shaphang ka Indian Train Journey ha ka sur jingrwai.
Ka jingthrang jong i Bah Neil ka dei tang ban wanrah jingkmen bad jingshongshit ïa u paid baroh lyngba kane ka jingrwai kaba bun rong.
Shillong, Naitung 04: Ka Meghalaya ryngkat ka Gujrat bad Karnataka, ka la ïoh ïa ka buskit Best Performers, ha ka National Start Up Eco System lane kata ka jingtreikam ban ai jingkyrshan ïa ki samla ban ïeng ha la ki jong ki kjat da kaba seng kam seng jam.
Ha Meghalaya ïa kane ka jingtreikam la tip kum ka Promotion and Incubation of Market Driven Enterprises (PRIME) bad la sdang ïa ka ha u bnai Kyllalyngkot jong ka snem 2020.
Katkum ka jingtreikam ka PRIME, la jied 100 ngut ki samla man la ka snem ba kin ïakhun ïa ka Chief Minister’s e-Championship Challenge.
Kine ki 100 ngut ki ïoh ki jingïarap ha ka liang ka jinghikai naduh ka rukom seng kam, ka jingïakynduh bad ki nongseng kam karkhana, ka jingïaphylliew jingmut halor ki lad jingïarap na ki Bank bad kiwei pat ki bor bei tyngka bad kiwei kiwei de ki jingïarap.
Kum ka lad jingïarap, kiba shah jied ki ïoh jingïarap da ka pisa 5 lak tyngka.
Nangta la ïarap ruh ban ïarap ruh ban pynïoh ram ba khlem donkam siew sut haduh 25 lak tyngka ban pynheh ïa ka jingseng kam jong ki.
Haduh mynta ki don haduh 210 ngut kiba la ïoh jingïarap da ka pisa bad ka ram.
Nangta kumba 1,300 ngut ki nongseng kam ki la ïoh jingmyntoi na kane ka prokram jong ka sorkar jylla bad 60 ba ka 100 na kine, kidei ki kynthei.
Shillong, Naitung 04 : Ka sorkar jylla ha ka sngi Nyngkong ka la pynbna ba kin tei noh ïa ka National Law University ha ka jinglut kaba kot sha ka 6.5 klur tyngka.
Ïa katei ka rai, la shim hadien ba ka kynhun Myntri ka la mynjur ïa ka National Law University Ordinance 2022.
Katkum ka jingïathuh da u Myntri Rangbah ka Jylla, Conrad K Sangma hadien ba la wai ka jingïalang, la ong ba ïa katei ka Ordinance mynta kin rah sha Ïing Dorbar Thawaiñ ka jylla ban ïoh ïa ka jingmynjur.
Shuh shuh u la pyntip ruh ba katei ka skul bah kan treikam shwa na ka temporary campus katba kim pat ïoh da kaba pura.
U Conrad u ong ruh ba kin don haduh 60 ngut ki samla pule kiban ïoh ban rung leit pule ha katei ka skulbah man u snem.
U Myntri Rangbah u la ong ruh ba ka jingpynlut kaba man u snem kan poi beit 6.5 klur tyngka kata ruh katkum ka jingdonkam kaba lah ban ïapher na uwei u snem sha uwei pat.
Ha kane ka sngi, ka kynhun Myntri ka la mynjur ruh ïa ka thup jong ki kam ba lait na ka bynta ka model degree college ha Rongjeng, East Garo Hills.
Tura, Naitung 4 : Saw ngut ki briew ki la shah kem ha ki pulit jongka Phulbari Police Station namar ba ki donkti ban rahbor ïa kawei ka longkmie bad i khyllung na Rongkhon Bazaar sha Dhubri, Assam.
Ha kaba nyngkong ki pulit ki la ïoh kem shwa ïa u Moni Zaman, u khun jong u Kaybor Ali na Shyamding bad hadien ka jingtohkit bniah sa ïoh ban kem ïa kitei ki lai ngut kiwei pat.
Ki pulit ki ïathuh ha ka jingtohkit bniah ïa u Mozi Zaman u la phla ba la rahbor ïa kane ka longkmie bad i hyllung bad buhrieh ïa ki ha kawei ka jaka ha Baituli kaba hap ha ka Dhubri District jongka Assam.
Mar mar ki pulit ki la hiar sha katei ka jaka bad da ka jingïatrei lang bad ki pulit Assam la ïoh ban pyllait im ïa baroh arngut.
Hadien kane la tohkit bniah shuh shuh da ki pulit bad ki la ïoh jingtip ba ki don sa lai ngut kiwei kiba ïadon kti lang bad kine ki don ha Phulbari.
Ki pulit ki la thwet jur ïaki bad ïoh ban kem ïa baroh lai ngut, kine ki dei u Nur Alom uba dei na Rajabala, u Mosaidul Sheik na Baigaon bad Nazidur Rehman uba dei na New Baithbari.
Tura, Naitung 04 : Ka District sessions court Williamnagar, East Garo Hills, ka la rai pynshitom da kaba set phatok haduh hynñiew snem ïa uwei u rangbah ba shah kynnoh leh beijot ïa ka thei samla ryngkat ka kuna kaba 1,500 tyngka.
Ka Ïing Bishar ka la pynngat ruh sa shisnem ka jingset phatok khlem pynjynjar ryngkat ka kuna kaba 500 pyrshah ïa utei u ba shah kynnoh katkum ka kyndon 354 jong ka Indian Penal Code.
Katkum ka khubor, ki pulit ka Williamnagar ki la ïoh pdiang ïa ka ejahar pyrshah ïa uwei u Md Rafiqul Ali halor ka jingleh khlem akor ïa kawei ka kynthei ha ka 23tarik Rymphang 2017.
Hadien ba la kem ïa utei uba shah kynnoh bad set phatok ka jingtohkit ka la ïaid hapoh ka jingpeit jong ka ophisar pulit Nitu I Sangma kaba dei ruh ka officer incharge jong ka Williamnagar Women police station.
La ong ka jingpynngat kyndon ïa utei u rangbah la shim da ka Ïing Bishar ha kane ka taiew ba la dep.
Shillong, Naitung 4 : Mynta ka sngi ki pulit ka nongbah Shillong ki la khot hajir ïa u PS Lyngdoh uba pynmih khubor YouTube namar ki jingkren kynthoh pynshit jaidbynriew jongu lyngba ka channel jongu.
Ym tang ba u shah khot hajir la maham ruh ba lada u dang bteng nangne shakhmat un ngat ha ki kyndon aiñ kiba pyrkhing.
Une u nongpynmih khubor youtube u khlem da bud ïa ki kyndon treikam kat kum ba la saiñdur na ka bynta ki lad pathai khubor.
Kumta ïa une la khot hajir mynta ka sngi sha Sadar Police Station.
Hooid ym don jingkhang ban pynmih khubor YouTube tangba hap ban da ïoh jingithuh na ki bor ba dei ban ithuh nangta hap ban bud ïa ki kyndon ban pynmih ïa ki khubor kam mut tang ba dei ha ri synshar paidbah lah ban kren laitlan ne kynthoh laitlan katba mon kiba lah ban wanrah pat ka jingsngew ïapher jaid-bynriew bad pynthut ïaka suk ka sain.
Ha kine ki khyndiat por la shu mih laitlan ki khubor social media lyngba ki YouTube, Facebook, Instagram bad tang ban ïoh pynmih khubor ki la biang kim tip kiei ki kyndon ba dei ban bud bad ba ym dei ban pynmih ne pyni sha ki paidbah ruh nalor la kynthoh katba ki sngewkwah ban kynthoh ne kat kiba wan ha ki bor jingmut jingpyrkhat jongki.
Kumta na ka liang ki bor ka aiñ ki kyntu ïa baroh ba ym dei ban shu pynmih ki khubor katba mon ne khlem nongrim, dei ban da wad jingtip bniah, dei ban ïoh jingbit bad jingithuh khnang ban lait na kino kino ki jingshah pynngat kyndon.
Shillong, Naitung 04: Ka Indian Institute of Management(IIM), Shillong kala rakhe ïa kajingdap 14 years mynta ka sngi, ha kaba la pynlong ïa ka jingïalang ban phaidien ïa ka jingshakri jong ka ha ka liang ka pule puthi bad kumjuh ruh ka jingshakri ba shitrhem naduh ki nonghikai, ki nongtrei bad ki samla pule.
Lah ban kdew hangne ba ïa u mawnongrim jong ka IIM Shillong la plie ha ka 1 tarik u Nohprah 2007 bad ka jingpule ka la sdang ha ka 4 tarik u Naitung ka snem 2008, ha kaba la don 63 ngut ki samla pule ha ka PGP Program.
Mynta u snem la don 309 ngut ki samla pule ha ka PGP Programme bad la don kumba 2500 ngut ki samla kiba la pyndep ïa ka jingpule na kane ka Institute.
Hadien ka jingiakhih kaba satar bad sohsat bad kaba ïai neh jong ki nonghikai Adhoc Skul,khadduh khadwai ka sorkar MDA ha Meghalaya ka la pdiang ban pynkiew noh ïa ka tulop jongki.
Ki skul Adhoc  naduh 1st July 2022 ha ki Higher Secondary kin ïoh noh Rs33000/ shi bnai ha ka jaka Rs24000/,kiba hikai Secondary pat,Rs29000/ ha ka jaka Rs20000/,ki Upper Primary pat Rs22000/ ha ka jaka Rs16000/ bad ki Primary pat Rs18000/ ha ka jaka Rs12000/ nalor ki nonghikai ha ka Science (science teachers) bad ki 4th teachers ha ki SSA skul.
Kane kalong ka  jingsdang bad ka dak jong ka jingkyrmen ba ka sorkar ka la rai  ïa ki nonghikai Adhoc hadien 5/6 snem tam mynta.
Hynrei, ki dang don bun bah ki kam ba dang sahteng(pending) ba ka sorkar kadei ban pynurlong noh ïa ki jingkular jongka ïa ki nonghikai ha ki kyrdan skul(catagories of schools) bapher bapher.
Ki nonghikai hapoh ki skul SSA,Deficit system,Deficit Pattern ki dang shah thok bad shah shet kylla sah ha kane ka sorkar MDA ba la lamkhmat da ka party NPP ha Meghalaya.
Ki nonghikai SSA kiba la ïai iakhih ban  ïoh ïa ka tulop jongki man ka por ki dang iai shah ram 5/6 bnai mynta ha ka sorkar.
Kine ki kyrdan nonghikai SSA ruh ki ïa syriem bha bad ki nonghikai Adhoc namar ki ïoh tulop beit thik katjuh khlem hiar khlem kiew mynta la bun bun snem.
Wat la ka dor ki marbam mardih bad ki tiar ki tar ki kiew sted man la u snem,ka tulop jongki pat ka neh sah kumjuh.
Kine ki kynhun nonghikai ruh ki don ka hok bad shong nongrim bha(justified and deserving) ban dawa lem na ka State Goverment ba ka dei ban pynkiew ne kyntiew lem ïa ka tulop jongki lyngba  ka bhah(share) na  ka state goverment hadien ba bun bun snem ki la ïoh da kajuh ka tulop.
Ki nonghikai Deficit ruh,ka sorkar ka la leh khun jakai lut ia ki jingkular jongka baroh.
Ka jingïoh tulop ba man la u bnai ka la long tang ha ka por ba kular u Education Minister hynrei mynta u snem,ki leh hi da ki juh ki rukom ai tulop(old system) shisien man la ki 3/4 bnai khlem pynthymmai satia.
Kaba kham  sngewsih eh kalong ka jingthok jong ka sorkar pyllein pylleiñ ban siew dep noh ïa ka Arrear jong ka Revised Pay Scale kaba dang sah(pending arrears) haduh kine ki sngi.
Ka Gratuity(DCRG) ba thymmai ha ka dor 10 lak ruh ka sorkar kam  pat pynmih satia kano kano  ka official order/notification haduh mynta.
Kiba pli ki nonghikai deficit  kiba la shongthait(retired) haduh mynta ki dang ïoh hi  kajuh ka dor(amount) barim kaba la ai naduh 15/16 snem mynshwa.
Yn nai iakren ïa ka Retirement benefit scheme,ki Medical Re imbursement,ka Modified Assure Career Progressing Scheme (MACPS,)NPS kiba  shu sdien sah ha suin haduh mynta.
Ki nonghikai kynthei (Miss/Ladies teachers) kim ïoh satia wat tang ka Maternity leaves ruh ha ka por ba ioh khyllung wat haduh kine ki sngi ruh nalor bun kiwei pat ki jingdonkam jingki.
Ka sorkar Meghalaya ha ki khyndiat snem ba la dep ka la thmu ban pynduh ne pynkut(da away with) noh ïa ki kyrdan Deficit Pattern namar ba bun kyrdan eh ki jait skul bapher bapher.
Nalorkata,kine ki deficit pattern kim da ïapher than bad ki kyrdan deficit system.
Ka sorkar  jylla ka la dei ban ïaid noh shakhmat ban  kyntiew kyrdan  noh(upgrade) ïa kine ki jait skul sha ka kyrdan deficit kumba ka la thmu mynshwa.
Hynrei, kane ka kam ruh la shu ieh noh ha suin khlem don kano kano ka jingbun dien na ka liang ki bor  sorkar.
Ki skul bym dei sorkar(govt.
aided schools) ki don lang  kajuh ka jingeh( common problem) bad kata ka dei ka jingbym ïoh tulop jongki man la u bnai.
Baroh ki skul bym dei sorkar naduh ki SSA,Ki Adhoc,ki Deficit pattern bad kumjuh ruh ki Deficit system ki dang ïai ioh tulop hi shisien man la ka 3/4 bnai ei ei.
Ka la dei ka por ba baroh kine ki nonghikai na ki jait skul bapher bapher ki dei ban dawa lang noh na ka sorkar ba ka dei ban siew tista noh ïa ka tulop jongki man la u bnai khnang ban lait na ki jingeh,ki jingkordit ba kine ki nonghikai bym dei sorkar ki ju ïa kynduh na ka por sha ka por.
Shillong Naitung 04: U Myntri Rangbah ka jylla u Conrad K Sangma ha ka sngi nyngkong u la ïathuh ba ka sorkar jylla shen kan sa thung noh da education commission ban pynbeit pynryntih ïa ka rukom pynïaid ïa ki skul shimet ha ka jylla.
“Katba ngi dang ïa jam sha khmat kum ka jylla ngi donkam ruh ban wanrah ïa ki rukom kiba thymmai na bynta kane ka kam.
Nga shu ai ksai lupa ïa kane ba shen ngin thung da ka Education Commission kaban peit ïa ki jingeh ba bun syrtap bad ba jyrwit jyrwat ïa ki skul shimet" ïa kane la ïathuh da u Myntri Rangbah haba jubab ïa ka jingkylli kaba ki nongthoh khubor ki buh ïa u halor ka jingbym lah ki School Managing Committee(SMC) ban synïang lem na bynta ka bit ka biang bad ka jingsiew tulop ïa ki nonghikai.
“Khlem artatien ynda ka ‘ïa ka la biang ngin pyrshang ban pynbeit pynryntih ïa ka jingtreikam ki skul ad-hoc" u la bynrap.
Kane ka mat ka mih dei ynda haba ki nonghikai jong ki skul shimet ki la pynlong ïa ka jingïakhih kaba khlem buh por da kaba thiah ha ki lynti bad ha surok ban dawa na ka sorkar ban kyntiew tulop salonsar da 18,000 ba ka jingkyntiew tulop ba man u snem ne increment ba 5%.
U Myntri Rangbah u la ong ruh ba dei ki SMC kiba pynïaid bad long trai ïa ka skul ka sorkar lei ka shu ïarap ïa ki.
U Myntri Rangbah u la ong ruh ba ïa ki skul shimet dei ban pynïasyrïiem bad ki hospital shimet “Phi lah ban ïohi hi ba kam dei tang ka jingkitkhlieh jong ka sorkar ïa baroh ki skul shimet hynrei kum kiba don jingkit khlieh ïa ki nonghikai bad ka pule puthi ngi don ka jingsngew na ka bynta jong ki namar ki la noh la u synïang uba khraw bha sha ka thoh ka pule bad dei na kata ka daw ba kum ka sorkar ngi ai ka jingkyrshan sha ki, hynrei ïa ka rukom pynïaid skul da ki SMC ngam don eiei ban kynthoh ïa kane" ong u Myntri Rangbah.
Shillong, Naitung 04 : U Myntri Rangbah ka jylla, Conrad K Sangma ha ka sngi Nyngkong u la pyntip ba shen ki dkhot jong ka Ïing Dorbar Thawaiñ ka jylla kin sa ïoh ban kren noh da ka Ktien Khasi bad Garo ha Ïing Dorbar Thawaiñ ka jylla.
“Nga la dep ban ïakren bunsien ïa kane ka bynta bad ki nongïalam kumjuh bad u Lamphang jong ka Ïing Dorbar Thawaiñ ka jylla ba la kumno kumno katto katne ki mat kum ka Motion bad Resolution kumjuh ruh ki mat ïatai halor ka jingkren u Lat dei ban ailad ha ka ktien Khasi bad ktien Garo ban kren," ong u Myntri Rangbah haba kren bad ki lad pathai khubor.
Tangba, u ong pat ba na bynta ka jingmyntoi lang jong baroh pat donkam ban pynbiang lypa ïa ki jingpynkylla ktien, kaba mut ba watla kito ki MLA ki kren ha ka Khasi ne Garo hynrei ki hap pat ban don ka jingkren kaba la dep ban pynkylla lypa sha ka English.
“Ngi la pyrshang borbah na ka bynta bad ngi kyrmen ba ngi lah ban pynurlong noh mardor khnang ba ïa ka Ktien Khasi bad Garo yn ïoh ban kren noh ha Ïing Dorbar," u la ong haba jubab halor ka jingkylli ba ki MLA ki la lah neem ban sdang noh ïa kane naduh ka Dorbar kaban sa long shen.
Katkum ka jingong jong u, ïa mynta hi lah ban sdang shwa tang kitei ki mat ïatai lait noh ka kynta kylli jingkylli namar katei ka bynta kadei kaba kham bun ki jnit ki jnat.
Shuh shuh u ong ruh ba um pat da kwah than ban kren halor kane ka phang namar ka kam hi ka sah mynta ha ka Assembly Secretariat.
Katei ka jingkren jong u Myntri Rangbah kadei ruh halor ka jingkynnoh da ka HANM ba ka sorkar jylla kam shimkhia na ka bynta ban ïakhun ban pynrung noh ïa ka ktien Khasi bad Garo ha ka Khyrnit kaba Phra jong ka Riti Synshar jong ka Ri.
Shillong, Naitung 04 : Ka kynhun Myntri ha ka sngi Nyngkong ka la mynjur ban pynkylla noh ïa ki kyndon jong ka Meghalaya Professions, Trades, Callings And Employments Taxation Act, 1947 kaba thmu ban pynngat kyndon ïa kito ki briew ki bym siew ïa ka khajna.
Haba pyntip ïa katei ka rai hadien ka jingïalang jong ka kynhun Myntri, u Myntri Rangbah u la pyntip ha ki lad pathai khubor ba katkum katei ka kyndon, donkam ka jinglum jingkhein haba ïadei bad ka jingdon kiba siew ïa ki professional tax bad kane ka long katkum ka jaka.
Katkum ka jingong jong u, kin don ki jaka ban peit da ki district council bad kin don pat kiban peit da ka taxation department.
U la ïathuh ruh ba la rai ba kino kino kiba kamai hapoh 1.8 lak tyngka shisnem kim donkam satia ban siew ïa katei ka khajna.
“Mynshwa ki paidbah kiba kamai 50,000 shajrong bad shapoh kim donkam ban siew khajna hynrei mynta pat ngi la kyntiew sha ka 1.8 lak tyngka," u la ong.
Nalorkata, u Conrad u ong ruh ba katei ka jingpynkylla ka plie lad ruh ban pynhiar ïa ki kyndon na ka 12 sha ka saw tylli.
Kata kin don tang kiba 1.8 lak haduh 3lak kaban long 500 tyngka, nangta kiba 3 lak – 5 lak kaban long 1000 tyngka, 5lak haduh 7.5 lak tyngka kaban long 1,500 tyngka bad kiba palat 7.5lak tyngka pat kan long 2,500 tyngka.
Shillong, Nailar 04: Ka National HynñiewtrePeople’s Federation ha ka sngi Palei ka la kam ba ki karkhana ba don ha Umïam bad Byrnihat kim shym la siew satia ïa ka bai thang bording naduh u snem 2005 kaba la kot kumba 44 klur.
U President ka NHPF u Bah Andreas Nongkynrih haba kren bad ki lad pathai khubor u la ïathuh kat kum ka jingtip kiba la ïoh lyngba ka RTI kaba la pan na ka ophis jong u Chief Engineer jong ka Meghalaya Power Distribution Corporation Limited (MePDCL) bad la shem ba 36 tylli ki karkhana ha Umïam bad 22 tylli ha Byrnihat kim pat siew ïa ka bai thang bording kaba lada kynthup lang ka lah kot 44.57 klur.
“Ki nongshong shnong ka ri Bhoi district kim lah satia ban pdiang ïa ka jingleh shilliang jong ka MePDCL namart lada ki kompeni bad ki karkhana kim siew bai thang bording kaba kot da ki klur ka tnad kam leh eiei katba lada dei ïa u riewpaidbah lada um siew wat tang da ki hajar tyngka ruh ka MePDCL ka beh thong wat ban ot noh ïa ka jingai bording sha ki" u la ongShuh shuh u President u Bah Andreas Nongkynrih u la ong ba katkum ka jubab RTI la shem ba tang na ki karkhana kiba don ha Umïam ki bym pat siew ïa ka bai thang bording ka kot haduh 2,49,35,849/-Tyngka katba ka bai thang bording jong ki 22 tylli ki karkhana kiba don Byrnihat kaba kim pat siew ka la kot haduh 44,57,39,903/-Tyngka.
U la buh jingkylli ïa ka tnat MePDCL ba balei ïa ki riewpaidbah ka pyrkhing bha lada kim siew ïa ka bai thang bording hynrei katba ïa kine ki karkhana da ki klur tyngka kam leh eiei.
Shillong, Naitun’g 04: Ka Hynniewtrep A’chik National Movement (HANM) ha ka sngi Nyngkong ka la pynlong ïa ka jingïakhih da kaba leit tur kynsan kynsan sha Secretariat ban dawa na ka sorkar ba ka dei ban pynurlong ïa kiba bun ki mat kiba ka seng ka dawa ryngkat ruh ban dawa na ka sorkar ba ka dei ban kyntiew noh ïa ka tulop jong ki nonghikai Adhoc ha ka jylla kiba la pynlong ïa ki prokram jingïakhih kiba la kynjoh sha ka shitaiew ha kasngi nyngkong.
Ïa kane ka jingleit tur sha secretariat la ïalam da u President ka seng u Bah Lamphrang Kharbani.
Ki dkhot jong ka HANM ha kane ka jingwan tur kynsan jong ki kila phiah ha ki ar kynhun ha kaba kawei ka kynhun ka wan ïaid na ki thain Keating Road bad kiew pat na ka surok kaba mih ha syndah ka ophis MePDCL kaba don marpyrshah bad ka Secretariat bad kawei pat ka kynhun kaba shong da ka bos kaba kamai sha ïew bad ki hiar mar sien poi ha khmat Secretariat kine ki dkhot jong ka HANM marsien poi ha khmat ka Secretariat ki la sei ïa ki lama bad ki Placard da ka jingthmu ban leit rung sha Secretariat hynrei namar ka jingsted ki pulit bad ki nongap phara ban khang noh ïa ka khyrdop Secretariat, ki dkhot jong ka HANM kim shem la ïoh lad satia ban tur shapoh Secretariat, hynrei ki la shu jingpyrta jam ha khmat ka khyrdop ba ka sorkar ba ka dei ka dei ban kyntiew noh ïa ka tulop ki nonghikai, ban pynïoh noh ïa ka ILP, ban pynurlong noh ïa ka jingdawa ba ka ktien Khasi kan rung ha ka khyrnit ba phra ka riti synshar ka ri, ban pynbeit ïa u pud u sam bad ka jylla Assam khlem da ïa peiñ ïa ka khyndew ka shyiap, ban weng ïa kiba sah be-aiñHaba kren sha ki lad pathai khubor u Bah Lamphrang u la ong ba kane ka jingwan tur jong ki dkhot ka HANM ki dei tang ki tnad barit eh jong u metbah bad u la byrngem ruh ba lada ka sorkar kam kyntiew ïa ka tulop jong ki nonghikai ka seng kan sa wan tur biang ha kano ma kano ka por ha ryngkat ki dkhot jong ka na kiwei pat ki shnat ka seng kiba don ha kylleng ka jylla.
Shuh shuh u la ong ruh ba kane ka ka sienjam kaba ka seng ka shim ka dei ban pynkynmaw ïa ka sorkar ba ka dei ban pynurlong ïa ki mat kiba ka jaidbynriew ka angnud ym tang ban shu pynbieit ïa u paidbah ha ka por ilekshonHadien ba ki dkhot jong ka HANM ki la wantur ban pyrta shla ba ka sorkar kan kyntiew ïa ka tulop ki nonghikai bad ki jingpynrem ïa ka sorkar namar ki jingbymlah jong ka ban pynurlong ia kino kino ki mat kiba ka seng ka dawa bad marku mta hi na ka liang ki pulit bad ki majistor bthah ba ki dei ban kynriah noh na kane ka jaka namar ka don ka jingpynjari ïa ka kyndon 144 CrPC hynrei ki la pyneh beit triang hynrei dei tad hadien ba ki nongïalam ka FASTOM ki la wan ban ïakren ban kyrpad ba ki dkhot ka HANM kin ai jingïatreilang da kaba ailad ba ka jingïalang ka kynhun myntri kan ïaid shuwa bad ban ap ïa ka rai kaban mih na ka bynta ki nonghiaki bad dei ha kane ka por ba na ka liang ki dkhot ka HANM ki la mynjur bad kynriah noh sha ka jaka ba ki nonghikai ki pynlong jingïakhih ha jaka pynieng kali kaba don ha syndah ka Additional Secretariat ban ïa shong lang bad ki nonghikai kiba don ha kane ka jaka.
Shillong, Nailar 4 : Na ka daw ka jingslem palat ban pyndep ïa ka surok PMGSY ha ka shnong Rongsak, West Garo Hills bad bym pat lait ïaid ki kali khamtam ha kine ki por slap kumta ki riew rangbah ki la hap bah da ka krong ïa uwei u rangbah briew uba la mynsaw jur namar u la hap nalor diengkwai katba u dang kheit kwai mynta ka sngi 4 tarik ha katei ka shnong.
Hadien ba une u rangbah u la hap nalor diengkwai bad u la shitom jur bha kiba haïing hasem bad ki para marjan ki la kulmar jingmut kumno yn leh namar la idonkam ban leit rah ïa u sha hospital.
Kumta kim banse ban shna da ka krong ban ïa bah ïa u ban pynpoi sha jaka sumar.
Kane ka surok kaba pynïasoh ïaka shnong Rongsak sha Denajekgre ka dang sniew bha namar ka kontraktor ka khlem pyndep ban shna ïa ka wat la san snem lynter mynta ruh.
La ïathuh ba la sdang ban shna ïa kane ka surok naduh u snem 2018 hynrei haduh mynta u 2022 ruh ym pat lah ban pyndep satia.
Ym dei tangba ym pat lah ban pyndep hynrei ka jinglong jongka surok ka la nangsniew nangsniew arshah.
Ka kontraktor kaba ïoh ban shna ïa kane ka surok ka dei ka S.M Sangma.
Ki paid nongshong shnong ki pynpaw ka jingsngew pyrshah jur halor ka jingkheiñ sting jong kane ka kontraktor ban pyndep ïa ka surok namar ka la buh palat ïa ki paidbah ha ka jingeh khamtam ha ka pang ka shitom ba ki hap ban ban kit da ka krong ban pynpoi ïa ki nongpang sha hospital.
Shillong, Nailar 04: Hadien saw sngi ba ki nonghikai contract ki la pynlong ïa ka jingïakhih da kaba shong sah miet ha khmat ka ophis jong ka MBOSE ha ka sngi Palei u Myntri Rangbah ka jylla u la khot ïakren ïa kine ki nonghikai hynrei kane ka jingleit ïakynduh jong ki nonghikai kam long kaba seisoh ïathuh u President.
Haba kren bad ki nongthoh khubor u President jong Meghalaya Government Lower Primary School Contractual Teachers Association(MGLPCTA) u Babu Birbor Riangtem hadien ba la mih na ka kamra u Myntri Rangbah u la ong ba ka jingïakren bad u Myntri Rangbah ka long ka bym seisoh namar ka sorkar ka kren da kaba shai ba kan nym lah ban leh eiei ïa ka jingdawa ki nonghikai.
U Babu Birbor u la ïathuh ruh ba ha ka jingïakren u wei u nonghikai uba don jingduna dkhot met u la jaw ummat brup hakhmat u Myntri Rangbah namar ba u ong ba na ka liang ka sorkar kam lah ban ai kam biang ïa kine ki nonghikai.
“Kane ka jingïakren ka bad u Myntri Rangbah kam long kaba pynhun tang khyndiat ruh ïa ngi’Haba la kylli pat kaei ka sienjam kaba kin shim u Babu Birbor u la ïathuh ba na ka liang jong ki kin sa shong pyrkhat mynta ka miet ïa ka sienjam “ngin dang bteng ïa ka jingïakhih tangba kiba kumno pat ngin sa shim rai mynta ka sngi" u la ïathuh.
Haba ïadei bad ka jingkam jong u Myntri ka tnad pule ba ka sorkar ka la ai lad ïa ki ban thoh MTET wat la ki la tam ka rta u Babu Birbor u la ong ba kane ka jingleh ka sorkar ka long tang ka jingrïam ïa ki.
“Ngi la don 40 snem tam ka rta kan shem shitom bha ruh ba ngin hap long khynnah skul biang bad kan buh jingeh ruh la ngin khreh kot ïa lade ne nghin pynleit jingmut ïa ki khynnah kiba shaniah ha ka jiinghikai jong ngi" u la ongShuh shuh u Babu Birbor u la ong ba kane ka jingmih ka jingeh ïa ki nonghikai ka long namar ka sorkar naduh u snem 2010 kam shim khia ban pyntreikam ïa ka National Council for Teachers Education hynrei ynda ka sorkar MDA ka la pyntreikam ruh kam pynbeit satia ïa ka jingduna kaba ka sorkar ba rim ka bakla.
U la ïathuh ruh ba ha kiwei ki jylla ka sorkar ka ai lad kyrpang ba kin leh la ka jong ka eksam na bynta kito kiba la don ha ka kam.
Haba la kylli pat balei kum ki nonghikai contract kin ïoh kam pura u Babu Birbor u la ong “Ka dei ka jingshisha ba ngi shah khot ban hikai kum ki nonghikai contract na bynta 59 sngi hynrei nga kwah ban ïoh jubab na ka sorkar balei pat ka phah hikai ïa ngi 15 snem".
Shillong, Nailar 04 : U Myntri Rangbah ka jylla ha ka sngi Palei u la kular ba kan don ka jingshngaiñ ïa ki nongïalam jong ka kynhun kieng atïohr jong ka HNLC ha ka jingwan jong ki ban wan kren ïa suk.
“Nga kwah ban pyntikna ïa ki bad ïa baroh ba kadei ka kamram jong ka sorkar jylla ban pyntikna ïa ka jingshngaiñ jong uwei pa uwei bad ruh ïa baroh kiba wan sha ka jingïakren," ong u Myntri Rangbah haba kren bad ki lad pathai khubor hadien ka jingïalang kaba long ha ophis treikam jong ka NPP.Katei jingkren jong u Myntri Rangbah kadei hadien ba ka HNLC ka la pynpaw bad kyntu ïa ka sorkar jylla ban pyntikna ba kan don ka jingshngaiñ bad ka jingïada ïa ki nongïalam jong ka kiba wan sha jingïakren ïa suk khamtam eh lada jia ba ka jingïakren kam long kaba seisoh.
Da kaba pynpaw ba katei ka jingïakren kan sa long noh shen, u Myntri Rangbah u la ong ruh ba ka jingpynkhreh naka bynta katei ka kam ka la ïaid mynta la bun bun bnai bha bad kumta na ka liang jong ki ruh ki don ka jingkyrmen ba kan long kaba seisoh.
Kumban shu kdew hangne, katei ka kynhun kieng atiar ha kane ka sngi Balang ka la thung ïa u Vice Chairman jong ka kumjuh u Foreign Secretary ban leit shim bynta ha ka jingïakren ïa suk kaban sa long shen hapdeng ka HNLC, ka sorkar jylla bad ruh ka sorkar pdeng.
Shillong, Nailar 04 : Ka National People’s Party (NPP) ha ka sngi Palei ka la kob ba na baroh ki constituency, ka Shillong East Constituency kadei kaba ki la tikna lypa ba kin jop ha kane ka elekshon MLA kaban long ha u 2023.
“Nga kwah ban pyntikna hangne ba ka Shillong East Constituency kadei ka constituency kaba ka NPP ka tikna lypa 100 persen ba kan jop suk ha u 2023," ong u Bah Prestone Tynsong, National Vice President ka NPP bad Symbud Myntri Rangbah ka Jylla haba kren ha ka jingïalang pdiang burom ïa u Bah Malcom Tariang ryngkat ka kynhun kiba la wan ban pynïasoh sha ka NPP ha kane ka sngi Palei.
Shuh shuh u la ong ruh ba da ka jingwan jong u Bah Malcom, bad ka jingdon jong ka NPP Block Shillong East ïa ki nongïalam ba thymmai bad kiba la tbit ka la nang pyntikna shuh shuh ba kin jop suk na Shillong East ha ka elekshon ban wan.
Ym tang katta, u Bah Prestone u la ïathuh ruh ba ka party ka don ruh ka jingkyrmen ba na ki 7 tylli ki constituency kiba hap ha Shillong City, ka party ka don ka jingsngewskhem ba kan jop lut baroh hynniew tylli.
U National President ka Party, Conrad K Sangma haba kren ha katei ka jingïalang u la ong ba naduh ka por ba ki dang don ha kawei ka party ki la pyrshang ban khring ïa u Bah Malcom hynrei ki khlem lah satia namar utei u rangbah uba dei ruh u nonghikai u ieng skhem beit ha ka nongrim.
Kumta u la ong ba hadien ka jingïakhun kaba la ïaid mynta 15 snem, khatduh u la pdiang ïa ka jingkhot ban ïatrei lang na ka bynta ban pynkhlaiñ shuh shuh ïa ka party ym tang ha katei ka constituency hynrei wat sha ki constituency kiba don markhap ruh kumjuh.
Ha kane ka sngi la ioh ruh ïa ka jingkren na u Bah Fantin Joseph Lakadong, MDC ka NPP na Laitumkhrah, Dr.Jasmine kyrtong ka NPP na Nongthymmai, Bah Mayborn Rapthap President NPYF Shillong City nalor kiwei kiwei.
Na ka liang u National Vice President ha kane ka sngi u la pynskhem ruh ïa ka Shillong East NPP Block.
Poi NPP u Prof Malcom Tariang ban pynkhlaiñ ïa ka party ha Shillong East na bynta ka elekshon 2023.
Jowai, Nailur 05 : Ka jingïakhun Independence Day Cup U-17 Football Tounament 2022 kaba la pynlong da ka West Jaiñtia District Sports Association, Jowai kum shi bynta na ka jingrakhe ïa ka jinglehkmen dap 50 snem kaba la pynlong ha Kiang Nangbah Stadium, Jowai ka dang ïaid shakhmat haduh mynta bad mynta ka sngi la ïoh ban pynïakhun haduh 5 tylli ki jingïakhun.
Ha ka jingïakhun kaba nyngkong hapdeng ka Khimusniang bad ka Lumpyrtuh Mihmyntdu, ka Khimusniang kala pynliem ïa ka Lumpyrtuh Mihmyntdu da 4-1 kol.
Ki nongthep kol jong ka Khimusniang ki long u Lammida o Dkhar ha ka minit kaba 30, u Heiminmiki Dkhar ha ka minit kaba 34, u Banshan Lytan ha ka minit kaba 46 bad u Meroily Lytan ha ka minit kaba 57.
Katba u nongthep kol jong ka Lumpyrtuh Mihmyntdu u dei u Kdupmiki Rymbai ha ka minit kaba 71.
Ha ka jingïakhun kaba ar- hapdeng ka Chutwakhu bad ka Tpep Pale, ka Chutwakhu kala pynliem ïa ka Tpep Pale da 3-0 kol.
Ki nongthep kol jong ka Tpep Pale ki long u Ethan Suting ba la ïoh thep ha ka minit kaba 6, u Satur June ha ka minit kaba 19 bad u Damehi Rngad ha ka minit kaba 55.
Ha ka jingïakhun kaba lai- hapdeng ka Demthring pyrshah ia ka Mookynphad Mihmyntdu, ka Mookynphad Mihmyntdu kala jop da 2-0 kol.
Ki nongthepkol jong ka Mookynphad Mihmyntdu ki long u Honesty Phawa ha ka minit kaba 5 bad u Evening Tariang ha ka minit kaba 51.
Ha ka jingïakhun kaba saw – hapdeng ka Sabahmuswang pyrshah ïa ka Sohmynting, ha kaba ka Sohmynting kala jop da 1-0 kol lyngba ka kol ba la thep da u Pyniolad Pohleng ha ka minit kaba 32.
Katba ha ka jingiakhun kaba san – hapdeng ka Chilliangraij pyrshah ïa ka Nangbah Sports Association, ha kaba ka Chilliangraij kala jop da 4-0 kol.
Ki nongthep kol ki kynthup ïa u Iakisalanmi Lanong ha ka minit kaba 41, u Dashngain Dkhar ha ka minit kaba 48, u Seibok Tariang ha ka minit kaba 49 bad u Hambert Dkhar ha ka minit kaba 56.
Ka kam jngoh kai pyrthei kadei kawei na ki kam ba ka sorkar ka ju ïai pynbna na ka por sha ka por ba kan shim khia ban pynkylla ïa ka kum ka kam karkhana ban pynioh kam ïoh jam ïa ki samla hapoh ka jylla ba kin nym shaniah tang ha ki kam sorkar hynrei ba kin lah ban ïeng ha la ki jong ki kjat da katei ka kam.
Hooid ym lah ban len ki la don bun shisha kiba ïoh jingmyntoi na kane ka kam hynrei kaei kaba donkam ka long ba ka sorkar jylla lyngba ka tnad kam jngohkai pyrthei (Tourism) ka dang donkam shuh shuh ban dang pynbha bad pynjanai ïa kane ka kam bad jaka jngohkai kiba don ha kane ka jylla.
Ka jingpynbha ïa ki jaka jngohkai kam dei eh ban leh tang shisien leh la biang hynrei ban peit bad maramot bad pynbit pynbiang ïa ki kat kum ki jingdonkam bad dawa jongka por.
Ban kyntiew ïa kane ka kam ka donkam ka jingiatrei lang ruh jong kiwei kiwei ki tnad jong ka sorkar bad ka tnad kam jngohkai.
Kata kum ka tnad PWD, PHE, Power, Industries and Commerce , Arts and Culture bad kiwei kiwei de ki tnad.
Balei ba donkam ka jingiatrei lang namar ban leit sha ki jaka jngohkai donkam ban don ki surok bad ki lynti ki syngkieng kiba bha.
Ha kito ki jaka ba don ki dam ring um dih kum ha Mawphlang lada pyni tynnad shuh shuh kan long kum kawei na ki jaka jngoh kai ba ithiang tam.
Nalor kata kum ha Umiam, ka Nehru Park, lada don ka jingiatrei lang ka tnad pynmih bor ding bad ka tnad kam jngohkai lah ban shna ïa ki jingpyni tynnad shuh shuh ia katei ka park da kaba buh sa ia ki light bapher bapher ki ban khring ïa ki nongwan jngohkai.
Nalor kane kum ka tnad kam karkhana ki don bun ki tnad shna jingshna kiba don hapoh jongka kiba lah ban die sha ki nongwan jngohkai kumjuh ruh ka tnad art anc culture ka don ka bynta kaba khraw namar ym tang ban pyni ia ka kolshor sha kiwei hynrei lah ruh ban leh shibun ki kam ban kyntiew ïa ka tynrai jong ngi.
Ka sorkar ka dei ban shim khia bha halor kane namar ka donkam ban don noh da ka kynja committee kaba heh ka ban khmih ka jingiatrei lang jong baroh ki tnad sorkar ban kyntiew ïa ka kam jngoh kai hapoh ka jylla.
Ym lah ban len lada la lah da shisha ban kyntiew ïa kane ka kam kan long ka jingmyntoi kaba khraw ïa ka jylla namar ka jingioh lum khajna ruh kan long da ki klur bad phew klur ha ka shisnem tang na kane ka kam.
Nalor kata lada shim khia hi ka sorkar ban kyntiew ïa ki briew jong ngi ka pisa kan neh hapoh ka jylla bad kan ym tuid satia shawei namar ym lah ban len kat haduh mynta ka pisa ka dang tuid beit shabar ka jylla.
Lada ai nuksa wat tang ki kali kiba wan kit ïa ki nongwan jngohkai sha kane ka jylla ruh kiba bun ki dei beit na Assam.
Nalor kata ki don ki nongwan jngohkai ki bym don ki jaka sah kiba biang kumta ki hap ban leit phai bad sah sha Assam ne sha Guwahati.
Kumta tang na kine ruh ka jylla ka dang duh nong bun bah ha ka shisnem shisnem.
Kumta kaba kongsan hi ia ka sorkar ka long ban shim khia bha ban bishar bad jurip kumno ban kyntiew da shisha ïa kane ka kam kaba dei ka kam ba riewspah tam ha ka jylla namar lada kane ka kam ka kiew ki khun samla kim donkam shuh ban phai sha ki kam sorkar namar ki la ïoh ïa ki kam bapher bapher na kane ka kam jngohkai pyrthei.
Lada ka sorkar ka shim khia da shisha ïa kane ka tnad ka la dei ban pynlong kum kawei na ki tnad ba heh hapoh ka sorkar khnang ba ki myntri ne ki ophisar kiba dei peit ïa kane ka tnad ruh kin shim khia bha namar kumba long mynta kam pat da don kata ka jingshim khia kaba haduh katta katta ban kyntiew da shisha ïa kane ka kam jngohkai ha ka jylla.
U Sohsaw u bun bha ka vitamin C u don ki antioxidant kiba ai jingmyntoi shibun bad tei ka bor met.
U dei uba lah ban pyndonkam ha kiba bunjait ki jingshet.
Ym tang ba phi lah ban shet hynrei u sohsaw la ju pyndonkam ruh na ka bynta ka jingsumar ïa ka sniehdoh.
Ka lycopene kaba don ha u sohsaw ka dei kaba lah ban pynjur ka jingpynmih ka collagen bad ïarap ban pynkhuid ka jingdon ki cell kiba ym lerkam shuh.
Ka jinglong ransti ka sniehdoh bad ka jinglong thoh laiñ lah ban pynduna da kaba ngi pyndonkam da u sohsaw.
Ka jingmyntoi ka sniehdoh ba ngi lah ban ïoh lyngba u sohsaw:Ka pynduna ka jingshahktah ka jingthang ka sngi: Ka Lycopene ka dei ka carotenoid, ka rong tynrai halor ka jinglah ban wallam ka jinglong saw ha ki katto katne ki jhur bad ki soh.
Ka dei ka antioxidant kaba lah ban ai jingïada na ka jingtlor jong ki cell.
Kane ka lycopene ka don ruh ka bor bal ah ban ai jingïada na ka bynta ka durkhmat.
Ka jingbam ïa u sohsaw ka dei kaba lah ban khanglad halor ka jingshat bad thang jong ka sngi ha ka sniehdoh.
Ka jingduna ka jinglong tyrha ha ka sniehdoh: Lait na ka lycopene, u sohsaw u don ruh ka beta carotene, lutein, Vitamin E bad ka Vitamin C.Kine ki compound ki dei kiba don ka bor halor ka jinglah ban ïakhun pyrshah ka jingkiew ka jinglong tyrha.
Phi lah ruh ban tah da u sohsaw ha ka sniehdoh bad lah ban pynduna halor ka jinglong dait bad tyrha.
Ka ïada pyrshah ka jingransti ka sniehdoh: U Sohsaw u don ki vitamin B.U don ka Vitamin B-1, B3, B5, B6 bad B9.
Baroh kine ki dei kiba don ka bor bal ha ban ïakhun pyrshah halor ka jinglong thoh dak ha ka sniehdoh, ka jinglong thoh laiñ bad ka jingmih ki pyrshen.
U lah ruh ban pynduna ka hyperpigmentation bad ka jingshah kah na ka daw ka jingshat bad thang jong ka sngi.
Ka jingpynmih ki collagen: Ka vitamin C kaba don ha u sohsaw ka dei kaba ïarap ban pynmih ki collagen.
Ot slice ïa u sohsaw bad sa kyllan ha ka sniehdoh.
Kane ka ïarap ban wallam ka jinglong jem bad jlih ka sniehdoh.
Ka jingduna ka jingshah ktah ki cell: Ki antioxidant kiba don ha u sohsaw ki dei kiba pynduna ka jingshah ktah na ka daw ka jingdon ki phlia jakhlia.
Kine ki phlia jakhlia ki dei kiba lah ban pynjur ka jinglong thoh laiñ bad kiwei ki dak kiba pyni halor ka jingnoh ransti ka sniehdoh ne ka sniehdoh jingnoh ka rta.
Phi lah ban kynthup u sohsaw ha ki jingbam ba phi bam manla ka sngi na ka bynta ban ïoh ki antioxidant na u sohsaw.
Shillong, Nailar 05 : Ka Ryntih SC ka la khur jingjop da kaba pynliem da 2-0 pyrshah ïa ka Mawkhar SC ha ka jingïalehkai ha ka sngi Thohdieng jong ka lympung OC Blue Shillong Premier League (SPL) 2021-22 ha madan Third Ground, Polo.
Ïa ki ar kol la thep da u Dawanplielad Myrchiang ha ka minit ba 29 jong ka jingïalehkai bad u Mebankhraw Wahlang ha ka minit ba 80.
Kadei ruh ka jingïoh thep kol ba nyngkong jong kitei ki arngut ki player mynta ka samoi.
Ka Ryntih ka la pynliem teng ha ka jingïalehkai ha ka 30 tarik Jylliew ïa ka Mawkhar da 3-1.
Haba mih madan ha ka sngi Thohdieng, ka Ryntih ka kamai 11 point katba ka Mawkhar 2 point bad don sha trai duh jong ka miej kheiñ point.
Lyngba katei ka jingjop, ka Ryntih ka la kamai 14 point bad ka la knieh noh ïa ka kyrdan ba lai na ka Rangdajied United FC, ïaryngkat point bad ka Langsning FC hynrei ka Ryntih ka tam ha ka liang ka jingïathep kol.
Haba phai sha ka jingïalehkai, ka Mawkhar ka ïoh shibun ki kabu ha baroh ar kylla ki jingïalehkai hynrei kam lah pat ban pyndep ha ka liang ka thep kol, ha kaba kawei ba ka Mawkhar ka la ïoh bha ka kabu kadei ha ka minit ba 17 lyngba u Justerwell Tham hynrei ka bol ba u la khyrwit ka dei noh ïa u dieng kol.
Ka jingbakla ha ka rukom ïalehkai jong kiba shadien ka la plie lad ïa ka Ryntih ban ïoh thep kol, kaba la wan lyngba ka jingshut corner.
Ka jingïoh corner jong ka Ryntih kadei ka jingbakla pyndei u player ïalehkai dien ka Mawkhar da ka khlieh.
Ha ka jingshut corner ka bol ka la poi shajan u dieng kol ïa kaba u Myrchiang uba la ïoh ha ka kjat u la khyrwit khlem pynlehnoh shapoh kol.
Ka jingïalehkai ha kaba kut jong ka kylla step ka Ryntih SC ka la lamkhmat da 1-0.
Mar syn sdang ka kylla miet, ka jingïalehkai ka la nang ïathnem ha baroh arliang.
Ka Mawkhar ka la dei ban ïoh pynïakhaid hynrei u referee u khlem ai ïa ka penalty, kaba la pynlong ïa ki rangïalehkai ka Mawkhar ban khñium bad bitar.
Ka jingïatai halor ka penalty hapdeng ki player bad u referee ka la ïathnem bha ha kaba ka la don ruh ka thma ktien.
Bad ha katei ka jingïañia, u Garnoldstar Marbaniang jong ka Mawkhar u la ïoh red card.
Katba ki arngut kiwei pat ki player ka Mawkhar ki la ïoh pdiang da ka yellow card.
Kumta ka Mawkhar ka la hap ban ïalehkai noh tang shiphew ngut, hynrei ka Ryntih ka khlem lah thep kol tad haduh ba u Wahlang un thep ïa ka kol kaba ar ha ka minit ba 80 bad ka kynhun ka la pynliem syndon da 2-0.
Mynta ka sngi ka Saitjaiñ ka jingïalehkai kan long hapdeng ka Malki SC kaba kamai 4 point pyrshah ïa ka Langsning FC kaba kamai 14 point ha ka por 4 baje janmiet.
Ka Langsning ha ka leg kaba nyngkong ka la pynliem da 4-0 ïa ka Malki.
Mawkyrwat, ‘Nailar, 05: U bah Pius Marweiñ uba long u Nongmihkhmat jong ka Ranikor Constituency bad kum u kongsan mynta ka sngi thohdieng u la ïoh ban plie bad ot ribon ïa ka ïing skul jong ka Mawmerang Presbyterian Lower Primary School (MPLPS) kaba la shna pynheh (Extension Building) kaba dei na ka MDC Scheme kaba hapoh jong ka “15 FC Untied Grand jong u snem 2021 – 2022" ha ka jingmang T.2 lak 50 hajar tyngka ha Shnong Mawmerang, South West Khasi Hills District.
Haba kren kum u kongsan, u bah Pius Marweiñ u la pynpaw ka jingsngewkmen ban ïohi ba ïa kane ka jingtei la ïoh ban pyndep wat ha i por iba lyngkot ruh bad ai ba da ka jingïoh ban pyndep bad pynheh ïa kane ka jingtei lyngba ka kamra klas kan sa long ka jingïarap bad ai mynsiem na ka bynta ki hep kiba rit ba kin mih shakhmat ban wad ki lad ki lynti ha ka liang ka pule puthi lyngba ka jinglam lynti jong ki kmie ki kpa.
“Ban pyntyllun bad kyntiew ïa ka pule puthi ka donkam nyngkong ïa ka ïing skul, ki nonghikai bad kumjuh ruh ka jingkyrshan na ki kmie ki kpa lem bad ki khun ki kti jong ki namar lada don tang ka ïing skul khlem ki nongpule ka long leh noh ei bad lada don tang ki khynnah skul khlem ki nonghikai kata ruh ka bym lah ban long", ong u bah Pius.
Namarkata, u la buh ka jingkyrpad na ka bynta ki paidbah nongshong shnong ba kin ai ka jingïatreilang ha ki liang baroh khnang ba ka pule puthi ha ka dong ka thaiñ kane long kaba kiew bad long kaba phyrnai.
Ha kajuh ka por u la ai mynsiem ruh na ka bynta ki hep kiba rit watla kim pat da don kata ka jingpyrkhat kaba janai hynrei ki dei ban long ki khun kiba kohnguh sneng bad burom ïa ki nonghikai naduh ba ki dang rit ka karta.
Haba kren npat na ka liang ka Balang Presbyterian Mawmerang lyngba u T.Bn.
S.P.Thongni u la pynpw ka jingaikhublei na ka bynta u MLA ba u la sngap bad shahskhor ïa ka jingkyrpad jong ka Balang lyngba ka Managing Committee ban leh ei ei lem na ka bynta kane ka skul.
U la ïathuh tuh ba kane ka skul ka dei ka projek jong ka Balang ban ai ki jinghikai ha ka liang ka jingstad ba kynjadoh lyngba ka akor ka burom bad kumjuh ruh wat ha ka jinghikai ba kynja mynsiem bad ba kin nangsan nangroi ha ki liang baroh.
Ha kane ka sngi la ïa don lang naduh u Headmaster jong ka skul u bah Skipdarly Tongwah, ki nonghikai, ki khynnah skul, ki rangbah jong ka Balang Presbyterian Mawmerang, ki nongïalam shnong bad ki kmie ki kpa.
Ha kane ka sngi la pynïaid ïa ka jingïalang da u bah Shiningstar Wanniang.
Nongstoiñ, Nailar, 05: U incharge Deputy Commissioner (Excise) jong ka West Khasi Hills, u la pyntip ba katkum ka bor ba la pynkup ha u hapoh ka section 324-A jong ka M.E Act (Assam Excise Acts and Rules as adapted), u la pynbna DRY DAY ne sngi tyrkhong kyiad ha baroh jong ka West Khasi Hills District ha ka 15 tarik mynta u bnai, namar ka jingrakhe ïa ka Independence Day.
U la bthah ïa baroh ki dukan die kyïad pyrsi bad IMFL ki bar, Hotel, Bonded warehouse, ba ki dei ban khang khyrdep ïa la ki dukan ha kitei ka sngi.
Lada lap ïa kiba leh pyrshah yn pynshitom ïa ki hapoh ka kyndon aiñ kaba la teh.
Mawkyrwat, ‘Nailar, 05: Ka Association jong ka Power Engineers (AOPE), MeECL, Meghalaya kaba long kawei na ki Association kaba don ha ka Meghalaya Energy Corporation Limited (MeECL) Department kaba trei na ka bynta ka bha ka miat jong ka department bad jong ka Association hi baroh kawei ka la ïoh ban leit noh synñiang sha i hep rit Ibapynhun Lawphniaw iba dang 3 snem tam na ka shnong Mawkohphet, Mawkyrwat South West Khasi Hills District.
Ka jingleit ban noh synñiang jong ka Association jong ka Power Engineers (AOPE), MeECL, Meghalaya ka long kumba T.1 lak tyngka bad halor kane ka bynta ka AOPE, MeECL, Meghalaya ka pynpaw ïa ka jingsngewsih kaba khraw halor kane ka jingjia ba shah ine i hep rit i la shah bat ha ka bording electric naduh ka ha ka 21.04.2022 ha ka por mynstep.
Namarkata, ha ka kyrwoh khubor na u bah Wonder E.Pakyntein, Secretary jong ka Association of Power Engineers (AOPE), MeECL, Meghalaya u la ong ba kum ki briew haba la jia kat kane ka kam ki sngew kumba kim don ei ei shuh bad la duh ka jingkyrmen hynrei ha khmat jong U Nongthaw kine baroh ki long ki jingpynïaid bastad jong u.
U la ong ruh ba lada ki don ha kano kano ka jingngeit ym lei lei hynrei kaba khraw tam ka long ba U Nongthaw U dang pynsah ïa i ha kane ka pyrthei namar ba U kwah ïa i ba in leh ei ei ki kam kiba ma U U la thmu lypa.
“To long phi ka briew kaba tieng burom ïa U Nongthaw bad wat duh jingkyrmen, hynrei shaniah ha U bad Un sa plie lad ïa phi ha bun ki bynta", ong u bah Wonder E.Pakyntein.
Mawkyrwat, ‘Nailar, 05: Ka ophis treikam jong ka District Mental & Health Programme (DM&HP), South West Khasi Hills District mynta ka sngi palei ka lah pynlong ïa ka School Mental Health Awareness Programme ha Bethel secondary School Nonglang.
Ka jingthmu jong kane ka program ka long ban pynshai ïa ki khynnah skul halor ka koit ka khiah kaba dei ha ka liang ka jingmut jingpyrkhat bad ban pynkyntiew bad shimkhia ïa ka koit ka khiah ha ka liang ka jingmut jingpyrkhat.
Ki mat ba kongsan ki long ka jingdonkam ba kyrpang jong ka koit ka khiah ha ka jingmut jingpyrkhat, ki jait jingpang kiba ïa dei bad ka jingmut jingpyrkhat, ki dak ki shin jong kine ki jingpang, ki daw kiba wan rah ïa kine ki jingpang, ki lad ki lynti kumno ban ïoh jingïarap ne jingkoit lada ki ïoh kum kine ki jingpang.
Ha kane ka sngi ka la don ruh ki jingïalehkai pynbyrngia kiba ïahap bad ka phang jong kane ka program.
La pynïaid ïa kane ka program da ka kong N.Marbaniang, M&EO, DMHP bad ïa ka bynta kaba kongsan la shim da ka kong B.Snaitang, Psychiatric Nurse, DMHP.Ki nongshim bynta ki long ki khynnah naduh klas VIII haduh X.Jowai, Nailar 05: Ka Seng Jaiñtia student’s Union (JSU) Syndai Unit ka pynpaw ïa ka jingsngew kmen kaba khraw hadien bala urlong ka jingdawa ban kylliang noh ïa u Tranfomer uba la duh mynta la 3 bnai eiei ha ka Shnong Syndai West Jaiñtia Hills District bad mynta kala ïoh biang da u tranfomer ba thymmai uba lah ban treikam pura.
Ha kaba nyngkong eh ka ka seng ka kwah ban ai ka jingkhublei shibun eh ïa ka Dorbar Shnong Syndai baroh kawei kaba la kloi ban ïa treilang bad ka Seng ban dawa kylliang ïa u Transformer ba sniew.
Ka seng ka ai ruh ka jingkhublei ïa ki sahep sorkar naduh u Director (Distribution), ïa u Executive Engineering Jowai, u Assistance Engineering Amlarem jong ka MePDCL, u Deputy Commissioner jong ka West Jaiñtia bad kumjuh ruh ïa u Local MLA ka thaiñ u ma Lahkmen Rymbui kiba la ïaleh shitom ban pynïoh biang ïa u tranfomer uba thymmai hapoh shnong Syndai wat hapdeng ki jingeh ki jinghiran kiba ka tnad MeECL kaba ïa kynduh na ka por sha ka por.
Nongpoh, Nailar 05: Namar ka jingeh jong ki paidbah kiba hap ban shong dum naka por shaka por naka jingbym biang ka bording elektrik kiba la ud ruh sha ki nongïalam seng, ka Hynniewtrep Youth Council (HYC) haka sngi Palei kala leit ban kynduh syndon ïa u CEO ka MePDCL Umiam ban pynsngew ïaka jingeh jong ki paidbah bad ban kyrpad sha ka tnad ba ka dei ban pynbiang mar dor ïaka bording sha kiba bun ki shnong ha ka thaiñ Raid Nongtung.
Ka seng hapoh ka jingïalam jong u Samla Hercules Suting bad u samla Pynshai Rymbai lem bad ki dkhot kila leit ruh ban kynduh ïa u CEO ka tnad MePDCL naka bynta ban ioh jingshai halor ka jinglip khah khah jong ka bording sha kitei ki thaiñ kaba la buh ïaki paidbah hapdeng ka jingeh kaba khraw ban pyndep ïaki kam ki jam bad kiwei kiwei ki jingdonkam naduh ki samla pule.
Ka seng kala pynpaw ruh ba kane ka jingeh kaba ki paidbah ki ïakynduh sha katei ka thaiñ kam dei shuh ka sien kaba nyngkong, hynrei ki paidbah naka por shaka por ki ju mad jingeh ha kaba ïadei bad ka jingthud ka bording, kaba la ktah ïaki samla pule kiba kamai kamjih da kaba pyndonkam da ka bording, ki dukan bad kiwei kiwei.
Ha katei ka jingleit kynduh jong ka seng naka liang utei u ophisar u la kular ban shimkhia ïa katei ka kam bad ka jingeh jong ki paidbah bad hakajuh ka por naka liang ka seng kala dawa ruh ba dei ban thung ïa u lineman ban peit sha kitei ki thaiñ ban peit ïaka jingeh bad ka jingthud ka bording.
Khliehriat nailar 5: U Deputy Commissioner ka East Jaiñtia Hills District, u Abhilash Banarwal, IAS, mynta ka jan miet jong ka 5 tarik u nailar, u la pynmih ïa ka hukum ba la pynjari da ki kyndon aiñ 144CrPC bad kane ka hukum ka la mih hadien ba ka jingakren hapdeng u ADC, u bah Jonathan Shylla bad ki dkhot ka KSU East Jaiñtia Hills District kam poi shano shano ruh bad kam long kaba sei soh ha kaba ïadei bad ka jingkhang tala ka seng ïa ka Toll Plaza jong ka NHAI kaba don ha Lumshnong.
Katkum ka hukum jong ka jingpynjari ïa ki kyndon ka 144CrPC, la mana ban ïalum bun briew, kata palat ïa ka san ngut ha kano kano ka jaka kaba don hajan ka Toll Plaza, la mana ban leh ïa kano kano ka kam bym sngewtynnad ha katei ka jaka, la mana ban rah ïa kino kino ki tiar kiba dei kum ki tiar pynmynsaw (weapon), la ong ba kane ka hukum kan treikam noh mardor tat haduh da pynbna da kumwei pat.
Ha ka hukum ba la pynmih, la pynpaw ruh ba ka Khasi Students Union East Jaiñtia Hills District, da ka bor ka la leit ban khang tala ïa ka jaka khrong khajna jong ka NHAI, ka Toll Plaza kaba don ha Lumshnong, ha kaba ki la ujor ruh ïa ka jingsniew palat ka surok NH-6 kaba don hapoh ka district,La ong ruh, ba ha ka jingshisha, u Project Director jong ka National Highway Authority of India, u la dep aiti ne submit ïa ka jingmynjur ban maramot noh ïa katei ka surok national highway ha ka por kumba la buh, hapdeng kaba kum kane ka por ka la mih ka jingiakhih kaba la ïeng pyrshah ïa ka jinglum khajna ka NHAI na ka Toll Plaza, kumta khnang ba kei kiei kin iaid beit bad kumjuh ruh ban ïada ban lait na kino kino ki jingjia, u Deputy Commissioner, u Abhilash banarwal, kumba la pynkup bor, u la pynbna ba la pynjari ïa ki kyndon aiñ jong ka 144CrPC bad la pynbna ruh ïa kitei ki jingmana.
Nongpoh, Nailur 05: Ka Butcher Association of Meghalaya bad ka Ri Bhoi Welfare Organization mynta ka sngi ki la pynpaw ka jingsngewkhia halor ka jingshah pynthud ki Nongotdoh Masi ha ka tnat Veterinary na Ri Bhoi, ha kaba na ka liang ki Doctor na ka tnad Veterinary ki la wan bat ïa kawei ka Kali kit Masi ba thmu ban pyndonkam tang na ka bynta ka jingshohdoh ban pyndap katum ka jingdonkam jong ki paidbah hapo ka jylla.
Kane ka jingjia ka la jia hynnin ka sngi ha Umsning, ha kaba la kynnoh ba ki Doctor na ka tnad Veterinary ki la wan ban bat ïa kawei ka Kali kit Masi ba u trai nongotdoh masi u thied hi na Umsning da ka jingthmu ban pyndonkam tang ban ot doh masi ha iew ban pyndap katkum ka jingdonkam ki paidbah.
La ïathuh ruh halor kane ka jingjia, ba kitei ki doctor na ka tnad veterinary ym tang ba ki la wan bat ïa Kali ba kit masi bad ki la rah ruh ïa Kali bad Masi sha Police Outpost ha Umsning da ka jingthmu ban register case, ha kaba kum ki nongotdoh ba pynbiang ïa ka doh ha ïew katkum ki jingdonkam ki paidbah ki da sngewkhia halor kane ka jingjia.
Haba ïa kren bad ki Lad Pathai khubor mynta ka sngi, u President ka Butcher Association of Meghalaya, u Bah Esron Marweiñ bad u General Secretary ka Ri Bhoi Welfare Organization, u Samla P.Jones Kurbah ki la pynrem jur halor kane ka jingleh kitei ki doctor na ka tnad Veterinary, ha kaba wat ïa ki masi ba thied na ka la ka jong ka jylla ki kloi ban wan bat ba khang bad katba ki Muit kiba wan na kiwei ki jylla ki shu tuid sha ka jylla khlem da leh ei ei bad kumba paw bad tip paidbah ha ka jylla ym don hi ruh kita kiba bam ïa ka Doh Muit.
U Bah Esron Marwei, President ka Butcher Association of Meghalaya, u la pynpaw ruh ba ka seng kam lah ban pdiang ïa kine ki jingleh ki Doctor ka tnad Veterinary, namar kum ka seng na ka por sha ka por ki ju ai ïa ka jingïatrei lang bad kane ka tnad sorkar na ka bynta kiba bun ki kam kiba ïa dei bad ka Association bad ka long pat kaba sngewsih ba wat ïa ki Nongot Doh Masi na ka jylla ki shah pynthud pynban wat ïa ki masi kiba ki thied na kane ka jylla bad ym kiba wan rah na shabar ka jylla.
U la buh ruh ka jingkyrpad ba na ka bynta ki nongot doh masi na ka jylla, ka tnad veterinary lane ka sorkar kam dei ban pynthud ïa ki nongot doh masi ka jylla, namar ba ki masi kiba ki thied ki dei hi tang na ka jylla ha kaba kim ju ioh shuh ban thied masi na shabar naduh ba la pyrkhing bha ka aiñ jong ka Assam kiba ïa dei bad ki mrad bad mynta pat wat ki masi kiba thied hi na ka jylla la shah pynthud ha ka tnad Veterinary.
Shuh shuh, na ka liang u General Secretary ka RBWO, u Bah P.Jones Kurbah, u la ong ba ka seng ka pynrem jur halor ka jingshah pynthud ki nongotdoh masi na ka jylla bad ka seng kam lah ruh ban pdiang ba ïa ki nongotdoh masi kiba thied hi ïa ki Masi na ka jylla ki shah pynthud ha ka tnad Veterinary bad katba ki Muit pat kiba wan na shabar bad ba ym don hi ruh kata ka jingbam dohmuit ha ka jylla la shu pynlait laitluid khlem da teh kyndon ba kum ka seng lada dang shah pynthud ki nongotdoh masi na ka jylla kam banse ban leh pat da kumwei ïa kiwei ki mrad kiba wan na shabar khamtam ka Muit kaba don kata ka iew ha Ri Bhoi bad khlem ki nongbam dohmut pat, u la bynrap.
Jowai, Nailar 05: U Myntri Rangbah jong ka sorkar jylla u Conrad K Sangma mynta ka sngi ula wan ban sakhi ïa ka jinglehkmen dap 25 snem 1997-2022 ne ka (Silver Jubilee) jong ka Thomas Jones Synod College, Jowai haka jingïalang kaba la long ha phyllaw jong katei hi ka College bad ka phang jong kane ka jingrakhe ka long “The Journey: Gratitude and Hope".
Ha kane ka sngi la wan synran lang ïa u Myntri Rangbah naduh u myntri ka tnad pule puthi bad kam pohïing jong ka jylla u ma Lahkmen Rymbui, u MLA ka Jowai Constituency ma Wailadmiki Shylla, u Rev.G.S.Lytan Moderator KJP Synod Mihngi Cum Chairman, Governing Body, TJSC, u Principal ka College Dr.D.G.Lyngdoh, u Prafulla Kumar Boro, MCS: Additional Deputy Commissioner, u Superintendent of Police West Jaiñtia Hills District u Shri.Bikram D.Marak, MPS, ki Pastor, ki Tymmen Basan, ki dkhot jong ki Jingïaseng kynthei nalor ki nonghikai bad ki samla pule.
Ïa ka jingïalang la pynïaid da u nonghikai ka College u W.E.H.Lamin, uba dei ruh u Convener Silver Jubilee, la ïoh ruh ka jingkren pdiang da ka kong L.Lytan Vice Principal, ka jingpule na ka ktien u Blei bad duwai na ka Dr.I.Dkhar Vice Principal Higher Secondary bad ka jingrwai na ki nonghikai bad ki samla pule jong ka College.
Haba ai jingkren kum u kongsan ula pynpaw ka jingsngewkmen ban ïadon bynta lang ban kane ka jinglehkmen jong ka College, khamtam eh ban ïoh bynta lang ban pashet ïa ki jingmut sha ki samla pule kiba dei ki lawei jong ka ri hi baroh kawei.
Ula kular ruh ban na ka bynta ka 2nd Phase yn ai jingai jingïarap ïa kane ka College lyngba lyngba ka People’s College Grant-in-aid Scheme jong ka sorkar jylla, khnang ba kane ka College ka dang lah ban jam shaphrang ban ai ka jingnang jingstad ïa ki samla pule, shuh shuh u ai ka jingïaroh ïa ka Managing Committee ba haduh ba ka College kala kynjoh sha u mawmer ba 25 snem da kaba kyrshah nalade hi ïa ki jingdonkam.
“Ka sorkar kala pyrshang ban wad ki lad ki lynti na ka bynta ki khun samla ba kin ïoh ka jingnang jingstad bad ki lad ban seng ïa ki kam ki jam, ha kaba ka sorkar mynta kala pyntriekam ïa ka Education Policy bad ka Youth Policy kaba long ka jingmyntoi ïa ki khun samla.
Shuh shuh ula pynsngew hapoh ka jylla ki don haduh 75% ka jingbun briew kiba don ha ka rta kaba hapoh 35 snem, kumta ka long kaba donkam ban pynleit jingmut na ka bynta ki khun samla ïa kaei kaba ki thrang ha ka jingim.
Ula kyntu ïa ki samla pule ba kim dei ban don ka ïa ka thong kaba rit hynrei dei ban don beit ïa ka thong kaba heh bad kiba shemphang ban jied ïala ka jingim ha ka lynti kaba dei, kata ‘ban bud ïa ka jingsngew kaba don ha ka mynsiem ym ïa ki jingpynshoi kiba wan ha ki jingmut jingpyrkhat’ ong u Conrad.
Hadien kane u Myntri Rangbah ula ot ruh ïa u cake jong kane ka jingdap 25 snem ka College bad plie ruh ïa u maw nongrim jong ka Science Block lyngba ka jingïarap pisa jong ka Rashtriya Uchchatar Shiksha Abhiyan (RUSA) MHRD jong ka sorkar kmie.
Shi bynta na kane ka jingrakhe Silver Jubilee ka College kala ïoh ban pynlong shibun ki prokram bapher bapher naduh ka naduh ki jingïakop ï Debate, Spelling Bee, thoh Essay, Poetry, Quiz, ki jingïalehkai Chess, Basketball, Marathon, ka jingïakop shad bad rwai tynrai bad kiwei kiwei de.
Kyndiat shaphang ka Thomas Jones Synod College Jowai la seng ïa ka ha ka snem 1997 ïa kaba la ai kyrteng ïa ka haka kyrteng jong uwei na ki Missionary na ri Welsh u Rev.Thomas Jones uba dei ruh u kpa jong ki dak thoh dak tar (Khasi Alphabet) kaba don ïa ka moto “Tip Briew Tip Blei".
La sdang shwa da ka Collage miet ha ka kyrdan Class XI Arts bad B.A General Course ïa kaba la plie ha ka 5th August, 1997 ha District Library, nangta la pynkynriah sha KJP Synod School, Mission Compound Jowai, haka 1999 la pynkynriah sha Rymbai Gas Agency Iawmusiang.
Da ka jingtrei shitom jong ki bor pynïaid ka College la lah ban plie ïa u maw nongrim ban tei ïa ka College ba pura ha ka 15 tarik April, 2006 da u (L) P.R.Kyndiah (MP) Lok Sabha bad ha ka 6 tarik u 2008 kala ïoh ban sdang hala ka jong ka College Campus, ha ka 29 May 2012 la plie Building jong ka College da u Paban S.Ghatowar, Minister of state for North Eastern Region, nangta la mih sa ka Commerce Stream bad ka Science Stream.
Ka College kala ïoh ruh ka jingithuh da ka NAAC ha ka 3 tarik July 2018 da kaba ïoh ïa ka kyrdan Grade-B.Khliehriat nailar 4: Halor ka jingbthah u Deputy Commissioner, East Jaiñtia Hills District, u Abhilash Banarwal, IAS, ïa ki dkhot jong ka Khasi Students Union East Jaiñtia Hills District ba ba kin pyrkhat noh ha kaba ïadei bad ka jingkhang tala ka seng ïa ka jaka khrong khajna, ka Toll Gate jong ka NHAI kaba don ha Lumshnong, kaba la leit khang tala da ka KSU East Jaiñtia Hills naduh ka 28 tarik u naitung 2022 bad haduh mynta ruh ka dang bteng, mynta ka sngi ki dkhot ka seng ki la ïakynduh bad u Additional Deputy Commissioner, EJHD, u bah Jonathan Shylla bad ki la ïakren sani bha ha kaba ïadei bad kane ka kam.
Ha ka jingiakren jong ki dkhot ka KSU East Jaiñtia Hills bad u ADC, u bah Jonathan Shylla, ka jingiakren ka khlem poi shano shano ruh, ha kaba watla na ka liang ki bor District ki la kyrpad ban weng noh ïa ki tala ba ki la khang hynrei ki dkhot ka seng ki la pyn eh beit da kaba ong ba ka NHAI ka dei ban pyni shwa ïa ki dak ki shin ban maramot ïa ka surok.
U bah Jonathan Shylla, u la ïathuh ba na ka liang ki bor District ki la ïaleh katba lah bad ki la bud dien ruh bad ïakren bad ki heh jong ka NHAI ki la dep phah ruh da ki jingthoh sha ka NHAI ban maramot noh ïa ka surok bad kat haduh mynta ki dang ïai bud dien, u bah Shylla la ai ruh da ka jingthoh sha ka seng kaba pynpaw ba ki bor district ki khmih lynti ba ka NHAI kan sa leh ïa ka kam kumba la buh por.
Na ka liang ki dkhot jong ka seng kim sngew hun satia ïa katei ka jingthoh ba ki la ioh na u ADC bad ki la shim ïa ka rai ba kin dang ïai bteng hi kumjuh ïa ka jingkhang tala ïa ka Toll Plaza ha Lumshnong.
Ha kaba ïakren bad u Mawphor, ki nongïalam ka KSU East Jaiñtia Hills District Unit ba kynthup u President, u bah Streamly.
S.Suchen bad u General Secretary, u bah K.S.Suchiang ki la pynpaw bad ong ba “Lada ka ophis u Deputy Commissioner East Jaiñtia Hills District ka leit ban plie jubor ïa ki tala, u Deputy Commissioner bad ka ophis ki dei ban shim ïa ka jingkitkhlieh, namar ngi na ka liang ka seng ngin nym weng ïa ki tala tat haduh ba ka NHAI kan da maramot ïa ka surok"U bah Streamly.
S.Suchen, u la ong ba “Na ka liang jong ngi hi ngin ïai don ryngkat beit bad ki paidbah ka East Jaiñtia Hills District bad baroh ki paidbah kiba ju iaid lyngba na kane ka surok NH-6, kiba ju kynduh jingeh ha ka leit ka wan, ngi kyrpad ïa u DC ba um dei ban pynsngewbha tang ïa ka NHAI, haba u wan ban long kum u DC jong ka East Jaiñtia Hills District u dei ban don ryngkat bad ki paidbah jong ka district, um dei ban ïaid lait na ki paidbah bad kane ka dei ka jingkyntu na ka liang ka seng, kumjuh ruh ka seng ka kwah ba u DC u dei ban bthah ïa ka NHAI ba ka dei ban maramot noh mardor ïa ka surok , katno ngut shuh ki mynisem ki la shu duh ei na ka daw ka jingsniew kane ka surok, khamtam ki ju jia ruh ki jingiatyngkhuh kali kaba ju jia, ka jingkylla ki kali, kumta ngi kyntu ïa u DC ba u dei ban pyrkhat bha ban pynsngewbha nyngkong eh ïa ki paidbah ka district na ka bynta ka bha ka miat jong ki paidbah bad u dei ban kyntiat mardor ïa ka NHAI"Utei u nongialam, u la pynsngew ruh ba ka seng ka kyntait mardor ïa ka jingbthah u Deputy Commissioner East Jaiñtia Hills District, uba la kyntu ïa ka seng ban plie ne weng noh ïa ki tala na ka Toll Gate Plaza “Na ka liang jong ngi ngim pat lah ban plie ïa ki tala kiba ngi la khang naduh ka 28 tarik u naitung bad haduh mynta ka dang ïai bteng namar kane ka jingleh jong ngi ka long halor ka nongrim ba ka jingsniew ka surok ka la long shaba palat"U bah K.S.Suchiang u la ong ba “ Ngi kren shai hangne ba lada ka ophis u DC ka plie ïa ki tala na ka ophis jong ka Toll Gate, ka jingkit khlieh kan leit sha ka ophis u DC, na ka liang ka seng kan nym shim ïa ka jingkit khlieh" u la ong ruh ba ka seng ka la dep pynpaw ha u ADC ba kumba ka seng ka la shim ïa ka rai ba ka seng ka lah ban ailad ïa ka NHAI ba kan plie ïa ka ophis ba ki lah ban trei ïa ki kam ophis jong ki tangba ka seng kan nym ailad pat ban khrong khajna na ki kali kumba ki ju lum , kumjuh ruh kumba ka seng ka la dep shim ïa ka rai naduh myn ka 28 tarik u naitung kaba la rai ba lada ka NHAI kam pat trei ïa ka kam kumba 70 percen ka jingmaramot ka seng kan nym ailad ban lum khajna ha katei ka Toll gate kaba don ha Lumshnong.
Shillong, Nailar 05 : U Symbud Myntri Rangbah (SMR) jongka jylla uba dei peit ïa ka tnad pynmih bording (Power) u bah Prestone Tynsong u la ong mynta ka sngi Thohdieng ba ka sorkar ka la dep pyndam lah slem ïa ka projek pynmih bording ba 210 Megawatts ha Umngot Hydro Electrict Project hadien ba la mih ki jingpyrshah ba jur na ki paidbah jongka ri Khasi bad Jaintia.
“ ïa kane ka projek la dep pyndam syndon ym dei ba shu buhteng.
Haba ngi ong la pyndam mut lah pyndam bad ym don shuh kata ka jingkhot ïa ka Expression of Interest (EoI) halor kane ka projek" ong u bah Prestone.
U la kren shai ïa kane hadien ba ki nongïalam ka JAC ki la wan ïa kynduh ïa u bad ki la dawa ba ka sorkar ka dei ban pynmih syndon da ka rai.
U la ong “ Ki la wan ïa kynduh ïa nga bad nga la kren shai ba la pyndam bad pynwai ïa katei ka projek ïa mynta hi".
Hynrei ha kajuh ka por ïa kaba lashai la shisngi te ym lah ban ong namar ïoh ha ka por hadien 50 snem ki briew na katei hi ka thaiñ ki ban wan dawa ba ki donkam ïa kane ka projek.
“ Hooid mynta ngi la pyndam bad pynwai noh hynrei ngim lah ban tip ïa kaba lashai ne ha ka pateng ban dang wan.
Na ka liang ka Joint Action Committee(JAC) kaba ïeng pyrshah ïa ka Umngot Hydro Electric Project kaba dei ka projek ba ka sorkar ka thmu ban den ïa ka wah Umngot na bynta ban pynmih bording ha ka sngi Thohdïeng ka la dawa na ka sorkar jylla ba kan pynmih ka hukum ba ka jingthmu ban den ïa ka wah Umngot la pyndam syndon.
Haba kren bad ki lad pathai khubor u Vice Chairman jong ka JAC u Bah Pynskhem Mukhim u la ong ba ha ka 24 tarik Jylliew u Joint Secretary to the Government of Meghalaya uba peit ïa ka tnad bording u DD Shira u la phah ïa ka shithi ba ka sorkar ka la pynsahngeh ïa ka jingthmu jong ka hynrei kam kdew pat ba la pyndam syndon ïa kane ka jinghmu ka sorkar.
“Ka shithi ba ngi la ïoh pdiang na u Joint Secretary ba peit ïa ka tnad bording ka la kdew ba ka sorkar la pyndam ïa ka jingpyntrei ïa ka Umngot Hydro Electrical Project bad ki kompeni shimet ym ba la pyndam ïa ka projek" ong u Bah Pynskhem.
U Bah pynskhem u la ong ruh ba na ka liang ka JAC ka ai ka jingïaroh ïa ka sorkar ïa kane ka sienjam ba ka la shim hynrei u la ong ba na ka liang ka JAC ka dawa ba ka sorkar ka dei ban pynmih ïa ka hukum ba la pyndam syndon ïa ka jingthmu ban den ïa kwah Umngot ym tang mynta hynrei hadien habud ruh la da dei ban ki kompeni shimet ne ki kompeni ba pynïaid da ka sorkar.
Shuh shuh u la ong ba kat kum ka shgiti ba la ïoh pdiang ka kdew shai ba ka ka sorkar ka pyndam tang ïa ka hukum ban pyntrei ïa kane ka projek da ki kompeni shimet ym ïa ka jingthmu ban den ïa kane ka wah.
Haba bynrap lang ïa kane u Chairman ka Darang Tourism Society u Bah Reaching Kongwang u la ong ba na ka liang ka JAC kaba kynthup lang naduhg ki nongrep, ki trai jaka ki kynhun pynïaid ïa ki jaka jngohkai pyrthei kiba don ha ki phud bad ki khap ka wah Umngot ba da leilei kin nym ai lad ïa ka jingthmu ka sorkar ban den ïa kane ka wah.
U la ong ruh ba kum ka JAC ki dawa na ka sorkar ka dei ban pynmih ïa ka hukum kaba thymmai kaba kdew shai ba ka la pyndam syndon ïa ka jingthmu ban den ïa kane ka wah lada dei bad ki kompeni shimet ne ki kompeni sorkar.
Shillong, Nailar 05: Ka Meghalaya Energy Corporation Limited(MeECL) ka la pynmih ïa ka hukum ba baroh ki karkhana kiba ym pat siew ïa ka bai thang bording ki dei ban siew noh sha ka tnad lym kumta na ka liang ka tnad kan ai da ka jingpynshitom kaba tyngeh.
Ïa kane la ïathuh da u Symbud Myntri Rangbah ka jylla u ba bat ruh ïa ka tnad Bording u Bah Prestone Tynsong.
U la ïathuh ruh ba na ka liang ka tnad bad khamtam ka Meghalaya Power Distribution Corporation Limited(MePDCL) ka la leh la ka kamram ban ïoh ïa ka bai bording kaba ki karkhana ki dei ban siew ïa ka bai thang bording jong ki.
Kne ka jingkren jong u Bah Prestone Tynsong kadei hadien ba ka la mih ka jingkynnoh na ka seng National Hynñiewtrep People Federation (NHPF) ba ki don ar tylli ki Karkhana ha Umïam bad ha Byrnihat jong ka Ri-bhoi district kim shym la siew ïa ka bai thang bording kaba la kot haduh T.44.57 klur tam naduh u snem 2005.
U Bah Prestone u la ong ‘kam pher la kidei ki longing paidbah ne ki karkhana na ka liang ka tnat MePDCL ka dang ïaleh ban pynthikna ba baroh kidei ban siew beit ïa ka ram bai thang bording’“Kampher la kadei T.44 klur ne katno hynrei ki karkhana ne ki riewpaidbah kidei ban sngewthuh ba kino kino ki bym shym siew ïa ka bai thang bording, ki dei ruh ban siew ryngkat bad ka sut bad katta ki dang pynslem, katta ka sut ka nang heh" ong u bah Prestone.
Shuh shuh u Bah Prestone u la ong ba ka sorkar lyngba ka tnat MePDCL ka la phah ktien sha baroh ki bym pat siew ïa ka bai thang bording ba kin siew noh ïa ka ram namar ka tnat kan ïai budien ban pynthikna ba baroh kidei ban siew ïa ka bai bording.
U la ong ba ki don katto katne ki karkhana ba ka tnat ka la ot ïa ka bording namar ka jingbym lah jong ki ban bud ïa ki jingbthah ka tnat bording bad kiwei ruh ki karkhana ruh ki dei ban sngewthuh ba ki lah ban shah ot bording lada kim siew ïa ka bai thang bording.
Shillong, Nailar 05: U Chairman Ka Sur ka Bri u Hynñiewtrep u Bah Donboklang Kharlyngdoh ha ka sngi Thohdieng u la iathuh ba na ka liang ka sorkar jylla ka la pynpaw ba kan sa pyndep noh shen ia ka jingpynkynriah ia ka ktem sah ki pulit CRPF sha New Shillong ha kine ki sngi ban sa wan.
Haba kren bad ki lad pathai khubor hadien ba mih na ka kamra u Symbud Myntri Rangbah ka jylla u Bah Donboklang u la iathuh ba ka sorkar ka la ai ia jaka sha ki pulit CRPF na bynta ba kin ïoh tei ia ka ktem thymmai bad ban pynkynriah noh na ki saw tylli ki ktem kiba don ha ka shnong Mawlai bad ki khap jong ka.
U la iathuh ruh ba kane ka jingpynkynriah ia ka ktem ki pulit CRPF ba don ha Mawlai Nongkwar, ha Mawlai jingkieng,na FCI bad na Polo.
U Bah Donboklang u la ïathuh ba ha ka jingiakynduh ba ka Sur ki Nongmawlai bad ki bor sorkar ha u snem ba la dep la ka la kular ba hapoh lai bnai kan pynkynriah noh ia ka ktem ki pulit CRPF bad u la ïathuh ba ha kane ka kynti kaba mynta kan urlong noh shen.
Kumban shu kdew hangne ba ka jingdawa ban pynkynriah ïa ka ktem ki pulit CRPF kaba don ha Mawlai ka dei hadien ba ka la don ka jingkhie waleng ki pulit CRPF kiba la tied naphang ïa ki samla jong ka shnong Mawlai Nongkwar bad wat ïa ka kali u nongthoh khubor jong u Mawphor ha ka 15 tarik Nailar 2021.
Shillong, Nailar, 05: Ka Ophis jong u Block Development Officer, Mylliem C&RD Block, ha ka sngi Thohdieng ka la pynlong ïa ka Self Help Gruop Mela ha ka shnong Umlyngka, Upper Shillong ha kaba u MLA u Hamletson Dohling uba long ruh u Myntri ka Sorkar Jylla u la long u Kongsan katba u MLA jong ka Nongkrem Constituency u Bah Lambor Malngiang u la long kum u Symbud Kongsan.
Haba kren kum u Kongsan u Bah Hamletson Dohling u la ïathuh ba ka National Rural Livelihoods Mission (NRLM) ka dei ka flagship programme jong ka Sorkar Pdeng kaba la buh hakhmat ïa ka thong ban ïarap ïa ki longiing kiba don ha u laiñ ka jingduk lynga ki lad jingïarap khnang ban sei ïa ki na ka jingduk jingkyrduh bad ban kyntiew ïa ka khih ka kamai jong ki kynthei.
U la ong ba ka thong jong kane ka Mela ka long ban plie lad ïa ki Self Help Group ban pynaw pyrthei ïa ka sap ka phong kiba ki don lyngba ki jingtrei ba ni na ki kti bad ban die pynïaid iew pat ïa ki.
U la ong ruh ba kane kan long ka kabu kaba khraw tam ïa ki Self Help Group ban ïasam jingtip ha kum kane ka por khnang ban kyntiew iwei ïa iwei pat.
Une u Myntri ka Sorkar Jylla uba peit ruh ïa ka tnat Rural Development u la pynpaw ka jingsngewnguh ïa ka MRSLS bad ïa ka NRLM kiba la trei shitom ban pynshai paidbah sha ki shnong bapher bapher shaphang ki jingmyntoi haba don ki Self Help Group.
U la ong ba ha u snem 2018 ki don tang kumba malu mala 6000 hajar tylli ki Self Help Group ha ka Jylla hynrei mynta ki don palat 45,000 tylli ki Self Help Group ha ka jylla baroh kawei kiba ïatreilang ban kyntiew ïa ka ïoh ka kot jong ki paidbah hapdeng ki kynthei.
Haba ïaroh ïa kine ki kynhun ïatreilang jong ki kynthei ban thaw ïa ki Self Help Group, u Bah Dohling u la kyntu ïa ki ban ïasam ïa u kyrwoh jingtip khang ba ki shnong kiba don hapoh ka Mylliem Block kin nang kiew shaphrang.
U la banjur ruh ba ki dei ban buh hakhmat ïa ka thong da kaba ïakop paramaki khnang ba kin nang lah shuh shuh ban pynjanai ïa ka kam kaba ki trei.
Ha kane ka sngi, u Kongsan bad u Symbud Kongsan ki la aiti ïa ki Computer sha ki 9 tylli ki VEC, ïa ki Cheque lyngba ka FOCUS sha ki 106 tylli ki Producer Groups bad ïa ki Sanction Letters sha ki 100 tylli ki Self Help Group.
Kiwei kiwei kiba la sakhi lang ha kane ka sngi ki long u Project Director ka DRA u Bah D.Hynniewta, u BDO ka Mylliem Block u Bah P.T Passah bad kiwei kiwei.
Nongpoh, Nailar 05: Da ki spah ngut ki paidbah naki jait bynriew bapher bapher kila mih paidbah hynne ka step hadien ka huri hura kaba mih ha khyrdop khrong khajna (Weighbridge) kaba don haka shnong Amjok Byrnihat bala kynnoh ruh ba la khrong pisa wat ïaki mar ki mata jong ki trai shnong sha katei ka thaiñ.
Katkum ka jingtip bala ioh lum, la ong ruh ba katei ka jingkajia kala sdang naduh hynnin ka step haka por 2 baje eiei hapdeng ki briew kiba trei ha katei ka weighbridge bad ki katto katne ki briew na katei ka thaiñ kiba la khleh jaitbynriew naduh ki Garo, Nepali bad kiwei kiwei, hynrei katei ka jingkajia kala nang pur bad nang heh hynne ka step haduh ka por 11 baje eiei kaba la mih ruh ka jingïashoh ïadat da ki paid bhur ïaki nongtrei katei ka weighbridge bala don ruh ka jingïaktah kti mar kylliang.
La ong ruh ba ha katei ka jingïakulmar, u wei u nongap khyrdop ba dei ruh u wei naki nongïalam ka KSU Ri-Bhoi bad uwei naki rang ïakura ba paw ka jylla, u la ktah kti ïa uwei u nongñiah auto bala tip kyrteng kum u Durga Thapa haduh ba u la mynsaw jur bad pynkit sha Civil Hospital Nongpoh.
Naka liang ki pulit bad majistor hadien ka jingioh jingtip kila her mar mar sha katei ka jaka naka bynta ban tem ïaka huri hura bad dei da ka jingpoi kloi ki pulit la lah ban tem ïaka jingïakulmar, bad naka liang ki bor district kila khang khyrdep syndon ïa katei ka weighbridge.
Halor katei ka jingjia naka liang ki pulit kila kem bad rah noh ïa u Johny Nongrum sha Nongpoh Police Station naka bynta ban pynlong ka jingtohkit bad register case halor katei ka jingjia.
Shillong, Nailar, 05: U National Vice President jong ka National People’s Party (NPP) u Bah Prestone Tynsong uba long ruh u Symbud Myntri Rangbah ka Jylla ha ka sngi Thohdieng u la kynnoh ba ki nongïalam jong ka All India Trinamool Congress (AITC) ki la pyrshang ban khroh ïa ki paralok kiba ïatreilang hapoh ka Sorkar MDA shwa ka elekshon 2023.
Ha ka jingïakren bad ki lad pathai khubor, u Bah Prestone u la kam ba ka AITC ka la phah da ki ksiang sha baroh ki MLA jong ki seng saiñpyrthei kiba ïatreilang hapoh ka Sorkar MDA.“Balei phim shu wan ïasnoh lang bad ngi namarba na ka liang jong ngi ngim da donkam (than ba phin shu phah khroh)," ong u Bah Prestone.
Kane ka jingkynthoh jong u Bah Prestone ka long halor ka jingkynnoh da ka AITC ba ka NPP bad ki paralok ki la pyrshang ban ïoh khwai ïa ki MLA jong ka AITC.“Hynrei ngan ong ïa phi ba kin (AITC) ïai leh beit kumne manla ka sngi da kaba phah ïa ki ksiang sha ki paralok kiba ïatreilang hapoh ka MDA," ong u Bah Tynsong.
Haba kylli, kato ka la don neem ka jingwan khroh ïa u ban pynïasoh bad ka AITC, u Bah Prestone u la ong, “kam da donkam eh ïa nga hynrei ïa kiwei kiwei MLA ki ïai pyrshang ban khroh.
" Katkum ka jingong jong u, ka dei ka AITC kaba ïai bteng ban khroh ïa ki paralok jong ka MDAU Bah Prestone u la kyntait ruh ban ïathuh katno ngut ki MLA kiba la thmu ban pynïasoh bad ka NPP.“Ïa mynta ka jingdon jong ki MLA ka NPP ka long 23 ngut bad ngi dang ïakhun ban ïoh haduh 34-35 Seat ha ka elekshon 2023," kob u Bah Prestone.
U la kyntait war ba ka MLA ba la shah Sospon jong ka Seng Congress ka Dr.Ampareen Lyngdoh kan long ka kyrtong jong ka NPP na East Shillong Constituency ha u snem ban sa wan.
Shillong, Nailar 05 : Ha ka por jongka sorkar u Dr Mukul Sangma ki nonghikai bad ki nongtrei sorkar kim donkam ban ïakhih ban ïoh ïa ka tulop hynrei kane ka sorkar MDA hapoh ka jingïalam u Myntri Rangbah u Conrad K Sangma wat la hap ban ïakhih ruh kim ïoh satia ïa ka tulop ong u MLA ka Salmanpara u Winnerson D Sangma haba kren ha ka jingïalang ban seng ïaka Block Committee ka TMC ha Mendipathar West Garo Hills.
U la ong “ Ha ka por jongka sorkar u Dr Mukul ki paidbah ki dang ïohi ïa ka roi ka par hakhmat jongki hynrei mynta pat kim ïohi satia ei ei ruh.
Kumta kumba ki paidbah ki don ka bor ha kane ka ri synshar paidbah, nga kwah ban pynkynmaw ba haba ki ïohi ba ka sorkar kam leh ei ei ki don ka bor ban leh ei ei bad ki don ka jingkit khlieh ruh ban wanrah ka jingkylla bad ka dei ruh ka kamram jongngi ki paidbah ban kynthoh ïa ka jingbym lah ai jingshakri jongka sorkar".
Kumjuh ruh na ka liang u MDC ka Kharkutta u Cherak W Momin u la ong “ Lada phi ïa nujor ka sorkar ba mynshwa bad kane ka sorkar ba mynta ngin ïohi ba ha baroh ka jylla ym shym la pyntreikam hok ïa ka pisa bad wat ki nongtrei sorkar ruh kim ïoh tulop thikna bad kumta ki paidbah kila ngiah lada ki kynmaw ha ka por jongka sorkar u Dr Mukul".
Ha kane ka jingïalang la pynrung dkhot ïa kiba bun ki nongkyrshan jong ka TMC bad la jied ruh ïa u Cambleson Sangma kum u Advisor.
Ki nongïalam ka TMC ki la pynpaw ba kat shaba ki nongïalam jongka party ki leit ki ïoh ka jingkyrshan ba pura beit na ki paidbah namar ki ia wan beit sha ki jingïalang ban sngap ïa kaei kaba ki nongïalam ki don ban pynshai.
Kiwei kiwei kiba la ïadon lang ha kane ka jingïalang ki long u Rinaldo K Sangma MDC Rongrong, Agassi R Marak MDC Balachanda, Pardinand D Shira MDC Damas bad Barthiar Momin u Coordinator ka TMC Mendipathar.
Shillong, Nailar, 05: Shi sngi hadien ba u Myntri Rangbah jong ka Jylla u Conrad Kongkal Sangma u la kren da kaba shai ba ka Sorkar Jylla kam don lad shuh da kumwei pat ban ïarap ïa ki nonghikai kiba shu hikai kontrak ha ki skul sorkar bad kiba don hapoh ka shatri jong ka Meghalaya Government LP Contractual Teachers’ Association, ha ka sngi Thohdieng u President jong ka Association u Bah Birbor Riangtem u la leit ban aiti lut ïa ki Dulir ha ka ophis jong u Myntri Rangbah ka Jylla, kata, naduh ka Election Photo Identity Card, ka Aadhaar Card, ka Driving License, ka Pan Card, ka Marksheet D.El.
ED, ka Marksheet ba la pyndep ïa ka Bachelor Degree, ka Marksheet Class-XII, ka Registration Card Class-XII, ki Admit Card jong ka Class-XII bad Bachelor Degree, bad kiwei kiwei de ki kot ki sla kum ka dak ban pynkut noh shisyndon ïa ka wadkam wadjam ha ki tnat treikam jong ka sorkar Jylla.
Ïa mynta kane ka jingaiti ïa kine ki Dulir sha ka Sorkar la lam khmat shwa tang da u President bad ha kine ki khyndiat sngi yn sa bud pat sa ki nonghikai skul Kontrak kiba la don hapdeng ka jingkutlad hadien ba ki la shah weng noh na kam kaba ki la trei baroh shikatta ki snem.
Hadien kane ka jingleit aiti ïa kine ki Dulir sha ka Sorkar, ka Meghalaya Government LP Contractual Teachers’ Association, ka la pynbna paidbah ba kan pynkut noh ïa ka jingñakhih kaba khlem pud sngi.
Shillong, Nailar 05 : Namar ka ju long ka rukom ba ha shwa kano kano ka general election ka ju don beit ka jingpynkynriah kam ïa ki bor synshar district naduh ki DC bad ki SP, kumta ruh mynta ba la jan ka election MLA bad sa tang hynriew bnai ka la long ha kane ka jylla ka la don ka jingpynkynriah kam shwa ïa ki DC.ïa u DC ka West Jaintia Hills u bah GLSN Dykes, IAS la pynkynriah noh ban long u DC ka West Khasi Hills, Nongstoin bad ha ka jaka jongu la wanrah noh ïa u bah B.S Sohliya IAS ban long u DC.U bah Batlang u peit mynta ïa ka Water Resources, CEO Shillong Municipal Board.
ïa u bah B.G Kharmawphlang IAS ba dei Joint Secretary jongka Urban Affairs, Director Joint Affairs la thung kum u DC jongka South West Garo Hills, Ampati.
ïa u C.J Chelani, IAS Deputy Secretary Planning la thung kum u DC jongka East Garo Hills.
Shillong, Nailar, 05: Ki dkhot jong Ka Sur ki Paidbah Ka Bri U Hynniewtrep ha ka sngi Thohdieng ki la tur kyndit sha Main Secretariat ban dawa ïa ka Sorkar Meghalaya Democratic Alliance (MDA) ba ka dei ban pynbna paidbah ïa ka kaiphod tohkit kaba la aiti da u nongbishar ba la shongthait u Justice T.Vaipei sha ka Sorkar halor ka jingshah siat ïap jong u General Secretary barim ka seng kieng atiar Hynñiewtrep National Liberation Council (HNLC) u Bah Cherishterfield Thangkhiew ha iingsah jong u ha Mawlai Kynton Massar, Shillong hadien ba u la wan ban pyndem hakhmat ki bor jong ka aiñ.
U Bah Cherish u la duhei ïa la ka jong ka jingim ha ka jingleit khynra jong ki Puit ïa ka iingsah jong u ha ka step synñia jong ka 13 tarik, Nailar, 2021.
Hadien ka jingbitar jong ki paidbah nongshong shnong jong ka shnong Mawlai ka Sorkar ka la thung da ka jingtohkit kaba laitluid ba la khlieh da u nongbishar ba la shongthait u Justice T.Vaiphei uba ladep aiti ïa ka kaiphod tohkit sha ka Sorkar Jylla naduh ka 19 tarik, Jymmang, 2022.
Ki dkhot jong ka Ka Sur ki Paidbah Ka Bri U Hynniewtrep kiba la shah pakhang lynti ha ki Pulit ynda la poi ha khyrdop ban rung shapoh ka Main Secretariat ki la shong kyllaiñ myngngor syndon hapdeng surokbah da kaba rah ruh ïa ki plakad kiba la dawa ban sei madan ïa ka kaiphod tohkit bad ban pynshitom katkum ki kyndon jong ka aiñ ïa ki Pulit kiba donkti ban siat ïap ïa u Bah Cherishtarfield Thangkhiew.
Ki dkhot kane ka kynhun ki la pyrta shla ba u Bah Cherish u dei ban ïoh ïa ka hok.
Kham katto katne por ïa ki dkhot jong kane ka kynhun la khot ïakren da u Symbud Myntri Rangbah ka Jylla u Bah Prestone Tynsong.
Katba ki dkhot jong kane ka kynhun ki dang ap pali ban ïoh rung ha ka kamra jong u Bah Prestone Tynsong ki la sei da ki plakad ban dawa ïa ka hok jong u Bah Cherish bad kane kan long ruh ka sien banyngkong eh ba kano kano ka kynhun kan ïoh lad ban rah plakad hapoh ka Ophis jong ka Main Secretariat.
U nongïalam jong kane kynhun, u Bah Donboklang Kharlyngdoh ha ka jingïakren bad ki lad pathai khubor u la ïathuh ba u Symbud Myntri Rangbah u la pyntip ba ïa mynta hi ka Sorkar kan ym pat lah satia ban pynbna paidbah namarba ïa ka kaiphod tohkit ba ladep aiti da u Justice T.Vaiphei yn sa rah shwa hapoh ka Iingdorbar Thawaiñ jong ka Jylla ha ka sngi sdnag jong ka Dorbar Synrai ka ban sa long ha ka 9 tarik, Nailur, 2022.
Kane ka kynhun ka la kyntu ïa ki MLA khamtam ïa kiba la mihkhmat na ki Constituency ka rilum Khasi bad Jaiñtia ban ïakren kham bniah halor ka kaiphod khnang ba ïa ki nongïaleh kam sniew yn lah ban pynshitom katkum ka aiñ.
Ka Sur Ki Nong Mawlai (SKNM) kaba kynthup ïa ka KSU, FKJGP bad HNYF Mawlai Circle kum ka dak ban kynmaw burom ïa ka lyngkhuh sngi ïap kaba shi snem jong u Bah Cheristerfied Thangkhiew ha ka 13tarik Nailar, 2022 ka la rai ban teh da ki lama ïong ka ban sdang naduh ka por 9:00baje mynstep.
Ha ka por 12:00 baje mynsngi kan don ka jingïakynduh lang ha Kynton Massar lad um Thum Thum bad yn sdang ïa ka jingïaid kjat ban leit buh syntiew ha u lum jingtep jong u Bah Cheristerfield Thangkhiew ha Lawmali.
Na Lawmali, yn don ka jingïalum lang bad ka jingïalang ba lyngkot ha Mawlai Nonglum, Petrol Pump bad yn sa pynbud pat sa ka jingthang mombati haka por janmiet.
Ka kynhun, ka khot ka wer ïa ki paidbah ba kin ïamih ryntih lang ha katei ka sngi ban pyni sha ka Sorkar ba nangne shakhmat kam dei satia ban shu dkhat jubor ïa ka jingim jongno re jongno watla un dei makna u riew uba la bakla ha ka rukom ïaid rukom ïeng ruh hynrei ka Sorkar dei ban ïaid katkum ki lynti jong ka aiñ da kaba kin kem bad ban tohkit ban lap ïa ki jingshisha baroh, ong u kyrwoh ba la phah da ka Sur Ki Nong Mawlai.
“Ka kynhun ka wer paidbah ban pyni ruh sha ka Sorkar ba kum u paid ka Bri u Hynñiewtrep ngi donhok ban tip bad ban dawa na ka Sorkar ba ka dei ban sei paidbah noh mardor ïa ka kaiphod tohkit ba shimet jong u Justice T.Vaiphei kaba u la aiti sha ka sorkar naduh ka 19 tarik, Jymmang, 2022 hynrei ka Sorkar ka ïai sngap manman bad kane kala pynsah umdum bad pynsuba sniew ïa ngi ki Sengbhalang bad kumjuh ruh ïa u paidbah solansar halor ka jingleh kuman jong ka Sorkar," ong u kyrwoh.
Ka kynhun ka la kyrpad ïaki trai dukan kiba hap ha ka lynti ïaid leit buh syntiew kin sngewbha ban khang ïa ki dukan jong ki ha ka por ba dang leit buh syntiew khnang ba kan long ka jingpynrem ïa ka jingshah shim jubor ka jingim jong ki dkhot ka jaidbynriew bad ba kan ym jia shuh ha kano kano ka longïing jong ki para doh parasnam, pynkut u kyrwoh na Ka Sur Ki Nong Mawlai.
Shillong, Nailar 05 : Ka ïing Bishar Judicial Magistrate First Class (JMFC) ka la rai ban ailad ïa ki pulit ban set byndi ïa u Bernard Marak sa hynriew sngi khnang ba kin ïoh ban tohkit bniah shuh shuh ïa u halor ki kam beaiñ ha ïing basa jongu ka Rimpu Bagan.
Hadien ka jingkhynra jong ki pulit ïa katei ka ïing basa jongu ha Tura, u Bernard uba la tip da ka kyrteng sin kum u Rimpu, u la jah rngai da kaba u ai daw ba u sheptieng ïoh u shah siat iap ha ki pulit hynrei ki pulit ki la ïoh kem ïa u na Uttar Pradesh bad hadien ba la wanrah ïa u sha Tura, ka ïing bishar kala rai ban set ïa u ha byndi ki pulit 8 sngi lynter bad mynta pat ka la ailad biang sa 6 sngi lynter.
Yn sa ïalam tian bishar biang ïa u hakhmat ka ïing bishar hdien hynriew sngi, ïathuh u SP ka West Garo Hills u Vinekanand SIngh Rathore.
Ki pulit ki dang bteng beit ban tohkit ïa u Bernard hadien ba ki la ïoh kurup ïa ki tiar siat, tiar pynbthei, ïoh kem 73 ngut na katei ka ïing basa jongu bad ïoh pyllait im ruh ïa ki hynriew ngut ki khynnah rit, san ki khynnah shynrang bad kawei ka khynnah kynthei na kawei ka kamra ba la set ïa ki ha katei ka ïing basah.
Na ka liang ka BJP namar ba u dei u Vice President jongka ka la dawa ban thung da ka jingtohkit ba laitluid halor ka jingkhynra ïa ka ïing basa jongu da kaba ki pulit ki la kynnoh ba u pyndonkam ïa ka ban leh ïaki kam beaiñ bad pynlong ïa ka kum ka brothel, hynrei na ka liang u Myntri Rangbah u la ong ka jingtohkit ka dang ïaid beit shakhmat halor kane ka jingjia bad kumta ym donkam ban thung ïa kata ka jingtohkit ba laitluid.
“ Namar ba ka jingtohkit ka dang ïaid bad ki jingshisha ruh ki la nang paw nang paw pyrthei kumta ngam i donkam ban don ka jingtohkit ba laitluid namar ki pulit ki leh ïa kane ka kam hadien ba ki la ïoh jingtip kaba bniah bad thikna bad ha ka jingkhynra ki la ïalam ruh wat ïa ki nongsakhi kiba na shabar ban sakhi ba kan ym don kano kano ka jingleh tam na ka liang ki pulit" ong u Myntri Rangbah.
Lah ban pynkynmaw ba ki pulit ki la khynra ïa ka Rimpu Bagan ha ka miet 22 tarik u Naitung 2022 bad lap ba ka dei ka ktem jong ki kam awria.
La ïoh ban kem ïa 73 ngut ki briew bad pyllait im ïa san ngut ki khynnah rit.
Hadien ba la ïalam eksamin sha ki doktor ki la lap ba katei ka khynnah rit ka la shah leh beijot ha katei ka jaka bad halor kane ki pulit ki la rejister case pyrshah ïa u Bernard kat kum ka POCSO Act.
Shillong/ Delhi, Nailar, 05 : Ki nongïalam bad ki dkhot jong ka seng Congress ha kylleng ka Ri India baroh kawei kumjuh ruh ha Meghalaya ki la pynlong ïa ka jingïakhih ban pynpaw ïa ka jingpyrshah halor ka jingkiewdor jong ki marbam mardih, ka jingkiew dor jong u tyndong lyer shet jingshet (LPG Gas) bad ka jingkyrduh kam kyrduh jam ki samla.
U General Secretary jong ka Meghalaya Pradesh Youth Congress, Shillong City u Bah Anish syiem u la pynkynmaw ba ha ka por ba dang synshar ka Seng Congress ka dor jong u tyndong lyer shet jingshet u dang long tang T.400 hynrei mynta ka dor ka la poi haduh T.1200 spah kat haduh ba ka la ktah ïa ki longïing longsem kiba duk ba kyrduh.
Ka jingkiew dor kam dei tang ïa u tyndong lyer shet jingshet hynrei wat ki marbam kum u khaw, u dai, ka shini ruh la pynngat hapoh jong ka Goods and Services Tax (GST) ha kaba ki longïing baduk ki lynñiar ïa ka jingkiewdor bad ym tang katta wat ki jhur ruh ki la kiew dor shaba palat bad kumjuh ruh ka doh.
Kum kaParty, ka seng Congress ka la pynpaw ïa ka jingpyrshah bad ban pynsngew sha ka Sorkar National Democratic Alliance (NDA) ba la ïalam da ka BJP ba ka dei ban pynrkhat lem ïa ki baduk bad ha kajuh ka por.
Ka Congress ka la pynrem ruh ba kane ka jingpynkiewdor ka dei ka jingpynjynjar ïa ki paidbah.
Kawei na ki riew kynthei kaba la wan ban ïashim bynta sha kane ka jingïakhih ka la ong ba lada peit ïa ka dor jong ki jhur ka la kiew shaba palat hynrei kane kam poi sha ki nongrep namar haba ki leit sha ïew sha hat ban siew ban tda ka jingkiew dor ka long shaba palat.
Ka la kyntu ïa ki paidbah ba kin ïa pyrkhat bha ïa kane.
Ha kane ka sngi da ki spah ngut ki nongkyrshan ka seng Congress ki la ïashim bynta ha ka jingïakhih.
Ha nongbah Delhi ki nongïalam ka Congress ba kynthup ïa ka Priyanka Gandhi Vadra, Rahul Gandhi bad kiwei kiwei ki nongïalam ki la pynlong da ka jingïaïaid paidbah hakhmat ka Iing Dobar Thawaiñ Parliament , kumjuh ruh ha ka ophis jongka AICC bad mut ïaid sha Rashtrapati Bhawan hynrei la khanglad noh ïa ki da ki pulit.
Ryngkat ki jingriam ïong la ïa pyni bor mynta ka sngi bad ki bor pulit ha Delhi.
Ha kane ka jingïapyni bor ki nongïalam ba kynthup ïa u Rahul Gandhi, K.C Venugopal, Ahir Ranjan Chowdhury, Gaurav Gagoi lem bad 64 ngut kiwei ki MP ki la shah rah na Vijah Chowk da ka bus ki pulit.
New Delhi: Ha ryngkat ki riam rong ïong, ki nongïalam ka Seng Congress, ym tang ba ki la pynkheiñ ïa ki kyndon aiñ CrPC, hynrei ki la kiew ruh ïa jingker nar jong ki Pulit ban pyrshah halor ka jingkiew dor ki mar ki mata, ka jingshah khynra ki nongïalam ha ka Enforcement Directorate bad ka jingpynkiew ïa ka khajna Good and Services Tax (GST).
Ka Priyanka Gandhi, ka la tur pyrshah ïa ki Pulit bad kiew ruh ïa ki nar ba ki la ker.
Nangta ka la shong lyngngeit ha madan, haba ki Pulit ki la pyrshang ban tan jubor ïa ka.
Kane ka la jia mynta ka sngi, haba ki Congress ki la tur sha Rashtrapati Bhavan.
Ïa kane ka jingïakhih pyrshah, ka Congress ka la thmu ban pynlong naduh ka taïew baladep da kaba thmu ruh ban gherao ïa ka ophis jong u Myntri Rangbah Duh,m u Narendra Modi.
Hynrei ki Pulit ki la khang pyrshah ïa ki bad ler da ki jingker nar ba ki ju pyndonkam haba don ki jingïakhih ha nongbah Delhi.
Ka jingïatur paidbah hapoh ka jingïalam ka Sonia Gandhi, ki la sdang ka jingïaid paidbah na Parliament Building ha kaba la ïadon lang u P.Chidambaram, u Mallikarjun Kharge, u Jairam Ramesh, Ranjeet Ranjan, u Rahul Gandhi, ka Priyanka Gandhi Vahdra kiba la riam da ki jaiñ ïong.
Hynrei namar ba ki Pulit ki la ker pahara bha da ki briew bad ki jingker nar, ka Priyanka Gandhi kynsan kynsan, ka la kiew ïa kine ki jingker ryngkat ka pyrta shla ïa ka sorkar jong u Modi.
Kiba bun ki nongïalam jong ka Congress ki la shah kem bad shah rah sha Thanad.
Hynrei hadien 6 kynta la pyllait noh ïa ki.
Ki heh ka Congress, ki la kynnoh ba kane kadei ka jingleh donbor ka sorkar u NDA bad hapoh ka jingïalam u Narendra Modi bad u Amit Shah, ka ri India ka la kylla long ka ri ba synshar donbor ne ka jingsynshar diktator.
“Ka jingsynshar paidbah ha ri India, ka la ïap noh", la ong ki nongïalam ka Party, da kaba ong ba ka jingïakhih jong ki, kadei namar ka ïap ka im jong u paidbah.
Hynrei u Amit Shah pat u la pynkylla da kumwei ïa kane ka jingïakhih ka Congress da kaba ong ba kadei ka jingïakhih jong ki ban pyrshah ïa ka jingtei ïa ka Temple u Ram ha Ayodhya, namar dei ha kane ka sngi shi snem mynshuwa u Myntri Rangbah Duh, u Narendra Modi, u la plie ïa u mawnonrgim ban tei ïa ka Temple u Ram ha katei ka jaka ban wanrah ruh artad ïa ka jingkut noh ka jingïakajia kaba la neh la palat 500 snem.
Ki don bun ki longïing kiba khang ban dih hapdeng ka por ba dang bam bad mar ïadepam.
Kaba biang bha ban dih um ka long hadien kumba 15-20 ninit hadien ba la dep ne shuwa ban bam.
Kumjuh ruh ki phikir halor ka jingjied ka jait um ba ki dih, kham bunsien hi la kham jied ban dih um kaba syaid ha ka jaka ban dih da ka um kaba la buh ha refrigerator ne ka um pjah.
Wat hapdeng ba dei ka aïom lyiur ruh.
Kine ki jingpynpaw ki lah ban pynlyngngoh, Hynrei la kdew ba kane ka jinghikai ka dei kaba lah ban ai jingmyntoi, namar ka jingdih um syaid khamtam hadien ba la dep ban bam ka dei kaba ïarap ban pynhiar ka jingkhia.
Ka umsyaid ka dei kaba ïarap ban aibor ïa ka met, ka jingpynjanai halor ka jingtylliat jingbam, ka jingtreikam hapoh ka met bad pynduna halor ka jinglum thup kiba ym lerkam kiba don hapoh ka met jongngi.
Ka jingdih umsyaid ka wallam ka jinglong dait jong ki snier, kiba ïarap halor ka jingpynmih ki jakhlia bad kiba ym lerkam shuh na ka met.
Ka umpjah ha kawei pat ka liang, ka dei kaba lah ban pynduh noh kiba bun ki mineral bad long ruh ka daw halor ka jingthut ha ka rukom tylliat jingbam, khamtam lada dih hapdeng bad hadien ba la dep bam.
La ju ai jingmut ba kito ki briew kiba sngewtynnad ban dih da ka umpjah kim dei ban dih hashuwa ne hadien ka 20 minit ka por bam ne ban dih lang hapdeng ba dang bam.
Katba ka umsyaid pat ka dei kaba pynjanai halor ka jingtylliat jingbam bad ïarap ban pynkhuid ki jakhlia kiba don hapoh ka met.
Ka umsyaid ka ïarap ban pynstet halor ka jingpynum ki jingbam.
Ka jingdih da ka umpjah ha ka por bad hadien ba la dep bam ka dei ka daw ba pynlong ïa ki umphniang kiba don ha ki jingbam kin long eh bad lah ban wallam ka jinglum jong ki fat ha ki snier.
Ka umsyaid ka dei kaba ïarap ruh hapdeng kito ki briew kiba don ka jingshitom kum ka jingdap lyer bad ka jingeh kpoh.
Ka jinglong dap kpoh bad ka jingba ym lait kpoh ka dei kaba wanjia na ka daw ka jingduna um ka met.
Ka jingpynmlien ban dih um khamtam da ka umsyaid ka ïarap ban pynkhuid kpoh bad halor ka jingtylliat jingbam, bad ïarap ïaphi ban pyllait n aka jingeh kpoh.
Ka jingtreikam bha ki snier tylliat ïa ki jingbam ka long ka lynti kaba koit ba khiah halor ka jinghiar ka jingkhia, bad ka umsyaid ka dei kaba wallam ka koit ka khiah halor ka jingtylliat jingbam.
Ka jingtreikam bha hapoh ka met ruh ka don ka bynta kaba khraw halor ka jinglah ban pynhiar ka jingkhia.
Ka umsyaid ka pynjur ka jinglong syaid jong ka met bad dei halor kane ka aibor ka jingtreikam hapoh ka met jongngi.
Ka jingjur ka jingtreikam hapoh ka met ka iarap ban pynum bun ka calorie, kaba long ka daw halor ka jinglah ban hiar ka jingkhia.
Kumjuh ruh ka jingdih umsyaid ka pynjanai halor kiwei pat ki jingtreikam kum ka jingtreikam ba don jingïadei bad ki Khyllai bad kumjuh ruh bad u Dohnud.
Ka jingdih ka umsyaid ba la khem ka um sohjew ne ka sha ha ka por mynstep ka dei kaba lah ban sait pynkhuid ki jakhlia kiba don ha ka met.
Bad ka jingdih shiklat ka umsyaid ha kano kano ka por, khamatm hadien ba phi la dep bam ka ïarap ban pynum kloi ka fat ba don ha ka met bad khanglad ruh halor ka jinglong lamher.
Shillong, Nailar 06 : Ha ka jingïalehkai jong ka 1st Division jong ka Tyrsad Area Sports Association kaba la long ha ka sngi Saitjaiñ (6/8/22) ka Bara FC ka la khur jingjop da kaba pynliem da 2-0 ïa ka Laitmawhing SC.Ïa kitei ki ar kol la thep da u Wudlang Jaba ha ka minit ba 24 jong ka jingïalehkai katba ïa ka kol kaba ar la thep da u Wudlang Jaba ha ka minit ba 37.
Bad ha kylla miet ka Bara FC ka la ïoh biang ïa ka kabu ksiar ban shut ïa ka penalty da u Webison Jaba kaba dei ha ka minit ba 72 hynrei kane kam shym la seisoh ha kaba ka bol ka leit dei ïa u dieng kol bad hadien ka jingïakhun tyngeh u Welbison Jaba u la ïoh ban pynkhih jar ha ka 87 minit.
Ha ki 2tylli ki jingïakhun jong ka 3rd division pat ka Kyiem SC ka la pynliem da 2-0 ïa ka Phanñiewlahneng SC bad ka Rangkynsai SC ka la jop salit da 1 kol ïa ka Umsawmat FC.Ha ka 11 tarik Nailar ka jingïalehkai 1st division kan long hapdeng ka Umkseh SC pyrshah ïa ka Mawlum Tyrsad SC.Shillong, Nailar 06 : Ka All India Trinamool Congress (AITC) kaba don ha ka liang pyrshah hapoh ka jylla ha ka sngi Saitjaiñ ka la sdang ïa ka lympung ïalehkai football ha South Tura Constituency kaba la tip kum ka Independence Cup Football Tournament ha madan Tura, West Garo Hills District.
Ïa katei ka lympung la plie pyrda ïa ka da u nongïalam ka AITC uba dei ruh u MLA ka Rangsakona u Zenith Sangma ha ka jingdonlang u Richard M Marak DC ka West Garo Hills District bad kiwei kiwei ki nongïalam jong ka party.
Ha kane ka sngi sdang ki ar tylli ki team kiba la mih madan nyngkong ki long hapdeng ka Team Hawakhana bad Team Reserve Gittim, ha kaba baroh kidei na South Tura Constituency.
Ka TMC Meghalaya ka pynlong ïa ki tournament ha kylleng jong ka jylla ban ai mynsiem ban kyntiew ïa ki sap jong ki nongïalehkai ym tang ha ka liang ka jingïalehkai hynrei ha ka liang ka koit ka khiah.
Haba ai jingkren ha kane ka sngi plie pyrda kum u kongsan, u Zenith Sangma u la pynpaw ïa ka thong jong ka Trinamool Congress na bynta ka ilekshon ban wan da kaba ong, “Ka TMC kadei ka party kaba don ka thong ban kyntiew ïa ki samla bad ngin dang bteng ban pynlong ïa kiba bun ki jait jingïalehkai ha ki sngi ki por ba dang wan.
Ngi ngeit skhem ba ki jingïalehkai ki wanrah ka jinglong ryntih bad ka koit ka khiah, kumta ngin trei shitom ban pynïaid shaphrang da kaba shna ïa ki madan ïalehkai na bynta ki samla jong ka jylla.
"Na ka liang u Richard Marak uba dei u District Convenor jong ka Meghalaya TMC u la pdiang sngewbha ïa u Zenith Sangma bad ïa kiwei ki nongïalam ha ka jingplie pyrda ïa katei ka lympung ïalehkai football.
Kiwei kiwei ki nongïalam kiba la don lang ha katei ka sngi ki kynthup ïa u Safford N Sangna Coordinator jong ka TMC West Garo Hills District, Noverfield R Marak former MLA jong ka North Tura constituency bad Rupert M Sangma MDA barim na Tura.
Ka proverb ka ong “ bad ka jingman bha jong kiba bieit runar kan pynjot noh ïa ki “ (pro 1:32); kine ki dei ki sngi ha kaba ym lah ban len ba baroh ki ïabeh sha kata ka kyrdan jong ka jingkamai spah ban beh sha ka jingpahuh pahai ban ïoh ïa ki jingdonkam kiba ha baroh ki liang.
Namar kata la ju ïoh sngew ba kiba bun ki ong ka por mynta te ka la her stet palat ym sngewthuh shuh la sngew kumba ki kynta ki la don tang kumba 12 kynta na kaba ju long 24 kynta ha ka shi sngi.
Ka jingïabeh jong kiba bun sha ka spah bad ka jingnang jingstad kam long kaba bakla, hynrei ka jingthmu ba sha lyndet ka lah ban long kaba dei bad bun ruh kaba bakla.
Kiba bun ki kwah ba ki khun jong ki kin nang kin stad bad ki long Doktor, Enjiniar bad kiwei pat ki jingpule, kaba nyngkong eh kaba la don ha ka jingmut jingpyrkhat jong ki ka long ban ïoh kamai spah ñiar eh kiba buh jingmut na ka bynta ban wanrah ia ka jingshakri sha ki para bynriew.
Ka spah ka pynmatlah ïa u bynriew bad ki heh spah kim salia ban pynïap ne pynjot syndon thiaw ïa ka mariang tang na ka bynta ban pynriewspah ïalade.
Kane ka jingïabeh spah shano kien kan ïalam? Ka jingwan hap jong ka Khlam COVID 19 ka la buh ïa baroh ha u dak jingkylli uba heh bha, namar ba mynta ki briew kin ha ban buh nyngkong ïa la ka jingim ha ka jingshngaiñ.
Naduh ba la sdang kane ka khlam kumba ka sorkar ka la khangdam ïa baroh ki shnong ki thaw, ki iew ki hat, ki ophis trei kam haduh ki skul bad jaka pule ruh kumjuh, ym lah ban len ba kata hi ka la pynpeit mat ïa kiba bun.
Khamtam lei ka jingjur jong ka jingïap ki briew ha ri China, Italy, USA bad kiwei pat ki ri ka pyrthei ka la buh ïa baroh ha ka jingshong syier kaba khraw.
Hynrei wat la katta ruh ngin ym lah ban tip lut ia ki jingshisha baroh namar ba wat ha kum kine ki khep ruh ki don ki briew kiba shim kabu shisha ban kamai spah ha kiba bun ki liang.
Kawei na ki mar kaba rem dor tam ym lah ban len ka dei ka khyndew ne ka jaka kaba da ki phew lak bad da ki klur haba ia nujor bad kiwei pat ki mar rem naduh ki kali, ki riam ki beit, ki TV, ki computer, ki duli pynkhriat jingbam, ki mar ban shna bad tei iing bad kumta ter ter.
Ka jingpahuh palat ka pisa ka pynlong ia ki heh spah ban khlieh dor ne monopoly halor kitei ki mar rem dor bad kane ka la buh bad pynkiew dor lut ia ka khyndew ka shyiap ha kaba wat ki nongtrei sorkar bad ki riew madan ki iakynduh mawsiang bad ki shem jingeh ban ioh ban thied wat ia la i nongrim iba rit ruh.
Ka Iew die khyndew ne realestate business ka la long kawei na ki kam kaba heh kamai tam shuwa jong ka jingshah khang dewiong.
Ym lah shisha ban mutdur ba ki jaka ki puta kin kiew dor sha ki bun phew lak bad ki klur, hynrei kata kam dei ka jingeh jong ki paidbah tang kawei kaba lah ban ong ba ha kine ki sngi katba ioh ym dap shuh, kumba don kiba ong ai ka ka jaka da bam ruh da kdang ia ka pisa te katba nangioh nangbang.
Kumta ka jingiabeh palat sha ka jingkamai spah ka wanrah jingeh ia kiba bun kiba duk ba toi.
Kawei na ki lad kamai spah kaba kham tohmet eh ka dei ka jingpynlong mar ia ki mynsiem briew.
Ha kaba iadei bad ka koit ka khiah ym ju khamdon koit ba nud ban kyrngah ne ban pan dor.
Kumba la kdew haneng ba la don ki briew kiba la nang la stad ym na ka bynta ban shakri para briew hynrei ban kamai na ka bynta ka jingmyntoi ia lade shimet.
Kine ki jia ha kiba bun ki jingjia ha kaba ïadei bad ka jingsumar ïa ka koit ka khiah, i mat ha ba la nang la stad than bad haba ka long doktor ne nongpynïaid hospital teng teng laklet noh ba ki ruh ki dei ki briew bad la pynïasynriem ïa lade bad ki mashin.
Haba leit sha ki doktor tang ba suh kpoh ruh khlem da peit thuh bha ïa ka jingpang hadien ba la eksamin la phah ban leh ïa ka test, scanning bad kiwei pat wat la shem ba ym don jingpang ei ei kaba ktah jur, hynrei ka dei tang ka buit kumno ban kamai pisa.
Shisha ka pisa ka pynkhlieh biej ïa kiba bun ha kine ki sngi ym don shuh ka jinghun ban ioh tang khyndiat ne tang katba dei biang, hynrei baroh baroh la shu kwah beit ban ïoh tam bad ban ïoh bun.
Naduh ka bam ka dih baduh ki mar ki mata ki la kiew dor khlem pud ha kine ki sngi kiba mynta.
Ym ju don mano mano ban shim khia ban peit ne teh lakam ia kane ka jingkiew dor uwei na ki riew rangbah u la ong ba ka shong ha ka jingstad jong ngi shismet shimet kumno ban ïaid shaphrang ha kane ka jingim ha kane ka juk kaba mynta buh dor bad pynkiew dor katba mon katba ka ïew ka dang don.
Kaba la pynbna nyngkong kum ka prokram ban rakhe ïa ka jingdap 75 snem ka jingïoh jinglaitluid mynta ka la kylla sha palat ïa ka jingïakhih ki paidbah – hooid ka dei shaphang ka prokram Har Ghar Tiranga ba ngi ïakren hangne.
Ka Meghalaya, ha ryngkat kiwei kiwei ki jylla bad ki union territory, ka la sdang ïa ki jingpynkhreh ïa kane ka sngi kaba kyrpang kaba long ha ka 13 tarik u Nailar bad ka dang ap ban ïohi ïa ka lama jong ka ri ha baroh ki iing.
Ka jingthmu jong kane ka prokram, kum shi bynta ka jingrakhe ïa ka Azadi ka Amrit Mahotsav, kam dei ban pynshlur ïa ki briew ba kin pynher ïa ka lama jong ka ri ha ki iing jong ki naduh ka 13 haduh 15 tarik u Nailar, hynrei ka dei ban wanrah ïa ka jingsngew ieid ri ha ki briew bad ban kyntiew jingtip shaphang ka lama jong ka ri.
Ha Meghalaya, ki Self Help Group (SHG) ba ïalam da ki longkmie ha baroh 12 tylli ki distrik ki la ïalam lynti ha kane ka kam kaba kyrpang da kaba suh ïa ki lama jong ka ri.
Kane ka dei ka rukom ba ki ai jingkyrshan ïa kane ka prokram.
Mynta, ka sorkar jylla, kum kiwei kiwei ki jylla bad ki union territory, ka la pynlong ïa kane ka prokram hapoh ka jingrakhe ïa ka Azadi ka Amrit Mahotsav.
Ki don ruh ki tnat Sorkar Pdeng kiba pynlong ïa ki prokram bapher bapher ban kyntiew ïa ka prokram Har Ghar Tiranga.
Ka Central Bureau of Communication hapoh ka tnat Information & Broadcasting ka la pynkhreh ban pynlong ïa ki prokram ai jingtip ha ki jaka bapher bapher jong ka ri ban kyntiew shuh shuh ïa kane ka prokram.
Ki briew jong ka nongbah Shillong ki la mynjur bha ïa ka sienjam Har Ghar Tiranga jong ka Sorkar Pdeng bad ki la long kiba sngew shongshit ruh ban pynher ïa ka lama jong ka ri ha ki iing jong ki.
Ka nongmihkhmat kaba la trei ha ka kam la bun bun snem mynta, ka Kong Ampareen Lyngdoh ka la ong ba ka sienjam jong ka Sorkar Pdeng ka long kaba bha ban wanrah ïa ka jingïashim bynta jong ki briew bad ban rakhe ïa ka jingdap 75 snem ka jingïoh jinglaitluid ha ka rukom kaba ïahap.
“Kane ka dei ka sien kaba nyngkong ba la shah ïa ki riew shimet ba kin pynher ïa ka lama jong ka ri ha ki iing jong ki naduh ka 13 haduh 15 tarik.
Nga la ïohsngew ba ki don ki prokram na ka bynta ki briew ki ban long ha ki jaka bapher bapher – kiba ïadei bad ka jingïakhih na ka bynta ka jingïoh jinglaitluid.
Kane kan plie lad ïa ki samla ba kin lap ïa ki bynta bapher bapher jong kane ka jingïakhih na ka bynta ka jinglaitluid, katba kito kiba la kham heh kham san ki ïoh ban ïasoh biang bad ki jingjia kiba la ïalam sha ka jingïoh jinglaitluid ka India," la ong ka Kong Lyngdoh.
Ka Guest lecturer, ka Political Science department jong ka St.Anthony’s College, Vishaka Joshi, ka la ong ba ka prokram Har Ghar Tiranga ka dei kaba kyntiew ïa ka jingieid ïa ka ri.
“Ka long ka burom ba ki briew ki la ïoh lad ban pynher ïa ka lama jong ka ri ha ki iing jong ki.
Nga dap da ka jingkmen ban pyrkhat kumno kan long haba man ka iing ka pynher ïa ka lama jong ka ri," la ong ka Joshi kaba hikai ruh ha Gorkha Secondary School, Laimer.
Hynrei ka la ong ruh ba ka long kaba donkam ban kyntiew ïa ka jingtip shaphang ki kyndon kiba ïadei bad ka jingpyher bad ka jingpyndonkam ïa ka lama jong ka ri.
“Nga sngew ba ngam nang tang ban khylliap bha ïa ka lama jong ka ri ha ka rukom kaba dei, bad ngam pat kren shaphang ka jingtip ïa ka Flag Code of India.
Ha kato ka sngi ba nga dang thied ïa ka lama jong ka ri ban pynher ha iing lajong, u nongdie u la khylliap ïa ka bad ai ïa ngi.
Nga hap ban hikai ïa u kumno ban khylliap ïa ka lama jong ka ri bad u la sngewnguh ïa kane ka jinghikai ba u la ïoh," la ong ka Joshi.
“Namar ka don sa tang katto katne sngi ban poi sha ka lyngkhuh sngi rakhe ïa ka jingïoh jinglaitluid, dei ban ai jingtip shaphang ka Flag Code of India khnang ba kane ka prokram kan long kaba jop bad yn ym don ka jingïaid lait ïa ki kyndon," ka la ong.
U nongïasaid ain ka High Court, u Shankar Pandey pat u la ong, Kane ka prokram kan wanrah ïa ka jingieid ri ha baroh ki briew ka ri bad kan ym pher ki sah ha kano ka bynta jong ka India.
"Ka Moushmi Dey kaba don ha ka kam pynïaid ïa ka Women’s College ka la ong ba kane ka prokram ka dei ka lad ban pynneh ïa ka jingtylli jong ka ri.
“Ngam sngew ba ka don ka jingpynbor ban ieid ri kaba katto katne ki sngew ba ka dei.
Ka Sorkar kam shym la pynbor ïa ngi ban leh ïa kane," ka la ong da kaba bynrap ba ka dei ka rai shimet ban pyni ïa ka jingburom, ka jingieid, ka jingkmen bad ka jingïalong shipara kum ki briew jong ka ri.
U khlieh duh ka GVK EMRI 108 EMS ha Meghalaya, u Dipankar Choudhury u la ong ba ka lama ka dei ka jingthmu jong ngi na ka bynta ka lawei bad ka dei ruh ka dak jong ki jingngeit tynrai jong ka India.
U la ong ba ki lama ki la long shi bynta ka riti dustur jong ka India kiba long ruh ki dak jong ka dharma naduh ki por hyndai.
“Naduh ba ngi la ïoh ïa ka jinglaitluid, ka jingïadei jong ngi bad ka lama ka la long kaba kham shongkor bad kaba don la ki kyndon ban ïa ka jingïadei shimet bad ka prokram Har Ghar Tiranga ka thmu ban pynshlur ïa ki briew ba kin wanrah ïa ka lama sha la iing bad pynher ïa ka kum ka dak jong ka jingdap 75 snem ka jingïoh jinglaitluid ka India," u la ong.
U dkhot ba rim jong ka kynhun Myntri jong ka Sorkar Jylla, u AL Hek u la ong ba ki briew ki dei ban sngew sarong shaphang ka lama jong ka ri da kaba ïashim bynta lang ha kane ka prokram.
U RJ Nicky J na ka 91.1 Mirchi Shillong, u la ai jingmut shaphang kane ka kam bad u la ong ba u dap da ka jingsngew sarong shaphang kane ka kam jong ka Sorkar Pdeng.
“kane ka dei ka rukom kaba ïahap bha ban rakhe ïa ka jingdap 75 snem ka jingïoh jinglaitluid ka ri.
Ngi dei ban ïatrei lang ban pynher ïa ka lama jong ka ri ha ki iing jong ngi da ka jingsngew sarong kum ka dak jong ka jingïadei shimet bad ka lama jong ka ri bad ruh kum ka dak jong ka jingkut jingmut jong ngi ban tei ïa ka ri.
Jai Hind," la ong u RJ Nicky J.Nongstoiñ, Nailar 6: Ka Federation of Khasi Jaiñtia and Garo People Mawliehbah Area ka la mana tyngeh ïa ki riew shim kabu ban pynïap dusmon ïa ki dohum dohwah kaba hap hapoh ka Area Mawliehbah baroh kawei, khamtam eh ïa ki ar tylli ki wah kata ka wah Riwiang bad ka Wah Malen bad kiwei kiwei ki wah rit kiba hap hapoh ka don ka thaiñ hi baroh kawei.
Ka Seng ka la mana tyngeh ban kem doh pathar da kaba siat bom, ai bih tutia, kharew, shun, jaiur, khang jar bad kiwei de ki jait bih, khamtam lei ha kane ka por ba ka ki doh ki sdang kha pylleng bad ka um ruh ka dang rit bha.
Lada lap ïa kum kine ki riew shim kabu ka seng kan sa leh da kaba tyngeh.
Ka seng ka ïa wer ruh ïa ki paid nongshnong jong ka don ka thaiñ kiar na ki jingthang kulmar ïa ki lum bad khlaw ki btap khnang ban wan rah biang sa shisien ïa ka jing itynnad ka mariang ha ki lum ki wah.
Ha kajuh ka por ngi da adong tyngeh ïa ki briew ba pynïap dusmon ïa ki mrad khlaw kiba shong ba sah ha ka dong ka thaiñ.
Ka seng ka wer ki Synjuk VDP, ki Sordar bad Secretary Shnong, Seng Samla Shnong bad kiwei kiwei ki seng trei mon sngewbha, ban ai ka kti ka mon kti ka diang.
Nongstoiñ, Nailar 6: Ka jingpyntrei ïa ka skul pule lane Polytechnic kaba don ha shnong Mawrusyiar Nongstoiñ, ka la shu sahkut noh mynta la jan dap ar snem, na ka daw ka jingleh sting ka sorkar ban siew thikna sha ki Contractor kiba pyntrei ïa ka building jong katei ka skul pule.
U Bah S.Phrelington Dkhar u ba long u sordar Shnong barim ka Mawrusyiar, u ba dei ruh u rangbah ba la ai sngew bha ïa katei ka jaka sha ka sorkar, u la ong ba naduh u snem 2020 ki ar ngut ki contractor kiba pyntrei ïa katei ka building, ki la sangeh bad katkum ka jingïoh jingtip jong u, na ka liang ka sorkar ka khlem siew thikna ïa ka pisa sha ki.
U la ong ba na ka 8 klur 6 lak tam ka mang tyngka ba la mang ban tei ïa katei ka skul pule, ki contractor ki la nang sei na pla mar ar klur ban shna ïa ka building bad ka sorkar pat ka la shu nang siew ïa ka running bill sha ki kaba long tang mar 40 lak.
U la ong ba hadien ka khang dam ha u snem 2020 ki nongtrei ki la sangeh noh haduh mynta bad ym shim la ïohi dak ei ei shuh ba ki Contractor kin sdang biang ïa ka kam.
Ha ka jingshisha ka jingtrei ïa ki building ka la long haduh 85 % ei ei ba la lah ban pyndep.
Kaba dang sah ka long satang ban pynbit pynbiang ïa ki jingdonkam.
Nangta ka bording, ka um bad ka surok, lait nangta jan baroh hi ki kam ki la jan dep lut.
U la ong ruh ba ka jingsangeh ka lah ban dei na ka khang dam namar ki nongtrei ruh ki dei kiba na shabar ka Nongstoiñ.
Hynrei u ong ba ka daw ba kongsan hi ka dei ka jingleh sting ka sorkar ban siew thikna.
Namar ban ai daw ïa ki misteri ruh ka long kaba bym shong nia, namar ka sorkar hi ka la dep ban pynbna ban sdang ïa ki kam ki jam kumba dei ban long bad jingbthah jong ka sorkar ha kum kane ka por jong ka khlam Covid-19.
Lah ban pynpaw hangne ba kane ka jingthmu ban tei ïa kane ka skul pule ka dei naduh ka por jong ka sorkar Congress.
Hadien ba ka sorkar ka la wad jaka ban tei ïa ka ha kane ka District, na ka liang ka tnad ba dei peit ka la wad jaka kylleng ki shnong ka thaiñ Nongstoiñ.
Hynrei, na ka liang u bah Phrelington Dkhar Sordar jong ka shnong Mawrusyiar, u la ai sngew bha ïa ka jaka ha u snem 2013 da ka jingïa soi soskular ba ka ka tnad ba dei peit kan pynrung kam ïa kiba haïing hasem jong ki trai khyndew.
Ha katei ka juh ka snem la lah ban pyndep ruh ïa ka survey.
Ha u 2014 hadien ka jingmynjur naduh ki bor sorkar, u la lum ïa ka dorbar bad hadien ba la mynjur lang ryngkat bad ka tnad revenue, la pynskhem ïa katei ka jaka ban tei ïa ka Polytechnic.
Ka sorkar jylla ha katei ka por ka la mynjur ban mang tyngka haduh 8 klur tam.
La khot ïa ka tender bad la aiti sha ki ar ngut ki contractor bad la sdang pyntrei ïa ka jingtrei naduh u snem 2019.
“Kum u nongïalam shnong, nga don ka jingsngewdiaw ba kane ka kam ka la shu sahteng noh kumne.
Naduh u snem 2020 haduh mynta ym shym la don shuh mano mano na ki Contractor ban wan trei pyndep.
Hooid ym lah ban len ka don ka jingkhang dam namar kane ka khlam.
Hynrei, na ka liang ka sorkar ka la dei ban shimkhia bad peit bniah biang ïa kane ka bynta ba kongsan, da kaba kan peit ba ki kam ki jam kiba ïadei bad ki Contractor, khnang ba ka kam kan ïaid beit bad ryntih", ong u Bah Phrelington Dkhar.
“Ma nga bad I kurim, ryngkat ka jingtip ka shnong ngi la ai sngewbha ïa kane ka jaka da ka jingthmu ba kan long ka jingkyrkhu ïa ki samla pule jong ka dong ka thaiñ bad jong ka Jylla hi.
Kumta ngim kwah ba kan shu kut noh tang kumne, hynrei ngi angnud ba ka kam kan ïaid beit shakhmat haduh ban da lah ban pyndep kumba la thmu.
Kum u nongïalam shnong nga don ka bynta ban kyntu sha ki bor ba dei peit bad khamtam eh ïa ka sorkar, ba ka dei ban shimkhia ïa kane ka bynta", u la ong.
“Nga la pyrshang ban ïakren bad ki Contractor, hynrei ki la ong ba ka shong ha ka sorkar ba kan shimkhia ïa kane ka bynta.
Ki la ai jingmut ruh ïa nga ba ngan kyrpad da ka jingthoh sha u MLA jong ngi Bah M.Byrsat, ba un shimkhia lem bad na ka liang jong nga ruh, nga la pynkhreh ban ïakynduh kyrpang ïa u, ban kyrpad ba un thaw lad lem ban ioh pyndep noh na ka bynta ka jingmyntoi jong ki samla ka District jong ngi", ong u Bah Phrelington Dkhar.
Mawkyrwat, ‘Nailar 06: Ka United Democratic Party (UDP) jong ka Ranikor Constituency katba nang ïaid ki sngi ka la nangïai pyntyllun ïa ki kam bad ban pynkhlaiñ kum ka jingpynkhreh na ka bynta ban ïa ai reng ha ka elekshon jong u snem 2023 ha kaba mynta ka kynti ka la ïoh ban pynskhem ïa ki nongkitkam jong ka UDP Mawmerang Primary Unit kaba la pynlong ha phyllaw jong ka skul ha shnong Mawmerang.
Ha kane ka sngi la ïoh ban pynsngew ïa ki nongkitkam jong ki samla bad kumjuh ruh ki nongkitkam jong ki longkmie ha kaba u nongmihkhmat jong ka Ranikor Constituency, u Bah Pius Marweiñ u la ïoh ban pynskhem.
Haba ai ki kyntien jingkyrkhu kyrdoh na ka bynta ki nongkitkam kiba thymmai u la ong ba to kin trei ïa la ki jong ki kam kumno ban pynkhlaiñ ïa ki jingtreikam jong ka party ha ryngkat ki met kiba koit kiba khiah.
U bah Pius Marweiñ ha ka jingkren jong u la pynpaw ruh ba watla u dang ïaid ïa ka lynti kaba dang 4 snem duna hynrei haba phai pat ha ki kam pynroi u la ïoh ban leh shibun bah bad u la ai ruh ka jingkular ba un sa nang leh shuh shuh nangne shakhmat ym na ka bynta ka jingmyntoi jong u shimet hynrei ka jingmyntoi jong u paidbah ba bun balang.
U la ong ruh ba hapoh shnong Mawmerang ruh u la leh ïa kiba bun ki kam kum kaba pynshna ïa ka Madan jingïalehkai kynjatbol, ka jingtei na ka bynta ka skul, ka jingsam ki jingïarap ha ki longïing bad kaba sah mynta ban ai ïa ka kot ne order ba kin sa sdang noh shen ban shna ïa ka jaka saitjaiñ.
Haba phai ha ki kam pynroi hapoh jong ka konstitwensi pat, u bah Pius u la ong ba kin sa tip ynda ma u u la dep lut bad kular ba un sa ai da ka jingthoh kaba biang ne report khnang ba baroh kin tip bad ïohi ïa kiba bun bah ki kam ba u u la leh.
Namarkata, u la khot ïa ki paidbah ban kin ai ka jingïatreilang ha ki liang baroh khnang ba yn dang lah ban pyntyllun ïa ki kam nangne shakhmat.
Ki nongkitkam jong ka United Democratic Party (UDP) jong ka Mawmerang Primary Unit ki long President u bah Pynshailin Iawphniaw, Vice President u Nipstarwell Iawphniaw bad u Banjoplang Wanniang, Secretary ka Usefulness Wanniang, Joint Secretary u Teldarose Syiemlieh bad ka Iamonbahun Wanniang, Finance Secretary u Afterborn Iawphniaw, Organizing Secretary u Dibarson Wanniang, Adviser u Shiningstar Wanniang bad u Kantondar Wanniang lem bad ki 12 ngut ki dkhot.
Katba ki nongkitkam jong ka Women’s Wing pat ki long President ka kong Spiordibora Sylemlieh, Vice President ka Anabolin Wanniang bad ka Usefull Jyrwa, Secretary ka Roslinda Wanniang, Joint Secretary ka Misdalin Wanniang bad ka Bigsiti Wanniang, Finance Secretary ka Pherlin Wanniang, Organising Secretary ka Stikly Iawphniaw, Adviser u bah Synshar Lyngdoh bad u bah Phlingshon Iawphniaw lem bad ki 7 ngut ki dkhot.
Hadien ka jingpyn-skhem ïa ki nongkitkam ba thymmai jong ki ar tylli ki shnad treikam u bah Pius Marweiñ u la aiti ruh ïa ka song pisa sha ka UDP Women’s Wing Mawme-rang Primary Unit ba kin ïoh ban pyndonkam ban thied ïa ki tiar jingdonkam ban pyntyllun ïa ka kam.
Nongstoiñ, Nailar 6: La kumba shisnem tam ka sorkar kam shym la pyntreikam shuh ïa ka skhim Mahatma National Rural Employment Guarantee Scheme ha ki 48 tylli ki shnong kiba hap ha ka Mawthadraishan C&RD Block, ong u bah Charles Sohshang haba ïakren bad u nongthoh khubor mynta ka sngi.
Ha kaba ïadei bad ka jingbym pyntrei kam shuh jong ka sorkar ïa katei ka skhim ha kitei ki sawphew phra tylli ki shnong, u bah Sohshang u la ong ba ki don ki shnong kiba hap ha ka Nongstoiñ, Rambrai Jyrngam bad Mawthdaraishan Constituency.
Ha kajuh ka por u la ong ba ka jingpynsangeh ban pyntrei ïa katei ka skhim ka la sdang naduh ba la pynkha thymmai ïa ka Eatern West Khasi Hills, namar ki don shibun ki shnong kiba la pynhap ha Eastern West Khasi Hills, katba ki Constituency pat ki hap ha West Khasi Hills.
Hynrei haduh mynta ka sorkar kam shym pat la lah ban pyndep ha ka ban pynbit pynbiang ïa kiba bun ki jingdonkam bad wat ban pynthikna ïa u laiñ u ba pynïakhlad ïa ki shnong ki thaw, ki jaka ki puta kiba dei ban pynhap ha Eastern West bad West Khasi Hills.
Lehse dei na katei ka daw ba ka sorkar ka la pynsangeh noh ban pyntreikam ïa ka skhim shispah sngi.
Nalor kata u la ong ba wat tang ïa ka pisa jong ki jingtrei kiba la dep pyntrei shuwa ban phiah District, kaba dei tang ka pisa bai thied tiar jong kitei ki sawphew phra tylli ki shnong, ka sorkar kam pat shym la lah ban siew dep bad lada kheiñ lang ka la poi da ki spah klur tyngka.
U bah Sohshang u la ong ruh ba ka jingpynsangeh jong ka sorkar ïa ka jingpyntrei ïa ka skhim shispah sngi ha kine ki shisnem tam mynta, ka la ktah haduh katta katta ïa ka ïoh ka kot jong ki longïing long sem bad da ki hajar ngut ki job cards ki la duh ïa ki kam bylla kam sngi jong ki.
Ha kajuh ka por u la ong ba kiba bun ki job cards holder ki dei ki nongrep bad ki nongbylla, hynrei naduh ba ka khlam covid 19 ka la wan lynshop ha ka jylla ka la jingkyrduh bylla ka la ktah haduh katta katta ha ki shnong ki thaw bad haman la ki jaka.
U la ong ba ka sorkar ka la dei ban pynsted ha ka ban pynbiang ïa ki jingdonkam ban pynbeit, ha ka ban pynrung ha Eastern West bad West Khasi Hills bad lada kan dang shim por kham slem ruh, kan sngewbha ban nang pyllait noh tang ïa ka pisa bai thied tiar na ka bynta ka jingpyntrei ïa ka skhim shi spah sngi na ka bynta ki snem kiba la dep.
Shisien ka sngi ka shnong Umtyrpeiñ ka long ka shnong kaba heh bad kaba phuh ba pheing hapoh ka Raid Labang jong ka Elaka Labang Nangphyllut hynrei mynta kam don ïing shuh naka daw baki nongshong shnong kiba don ha kane ka shnong kila phet shnong noh.
Bun naki kiba phet shaki shnong ba marjan kum sha Mooriap, Moorap, Madan myn-i bad don kiba phet wat sha Jowai bad sha Nongkohlew East Khasi Hills District ruh.
Ki don shibun ki daw kiba pynlong ïaki briew jong kane ka shnong ban ieh noh ïaka shnong ka thaw, ïaka umbam umdih ïa u lum jingtep lum jingthang ïaki jaka rep jaka riang bad phet shnong noh shawei bad ban duh noh ïaka nongrim nongjah ka khydew ka shyiap bad u pud u sam jong ki.
Napdeng ki daw kiba bun katto katne napdeng kine kilong, Naka daw ka jing sahdien palat.
Kane ka shnong ka don harud jong ka Wah Myn-i ha shka jong ka wah Umtyrpeiñ hatrai jong u lum Chah lyer bad ka long kham shapoh naki wei pat ki shnong kiba don ha kane ka thaiñ.
Kumta ki briew ki hap ban kiew ban hiar beit ïaki riat ki ram ki khohruh khohram haman laki jingdonkam baki leit ki wan.
Kumba ong hi maki te wat u kulai ruh ymlong ban shong, “Haba kiew riat te hap u briew shadien sah u kulai shakhmat haba hiar riat pat hap u briew shakhmat sah u kulai shadien".
Ïaka surok ka lynti ïaidkjat kaba khambit khambiang lei te ynnai ïakren hi rea.
Ym doh umbam umdih, ym don lynti syngkeing, ym don skul ymdon Hospital ym don light ymdon surok ymdon ïew don hat.
Kumta ki briew ki shem jingeh ban im ban shong ban sah hakane ka shnong khamtam eh haka miet ka ïong ka pang ka shitom.
Kumta kiba pli kim sngewlah shuh ban ïaishah bad ban im sah kumta te kim banse ban kynriah bad phet shnong noh shawei.
Kaba ar pat ka long, naka daw ka jingthombor ki mrad khlaw.
Kane ka shnong kadon hajan ki artylli ki krem kiba heh bad rben bha kiba kyrteng ka krem Moolokbong bad ka krem Thlukrung kine ki krem kilong kum ki nongbah jong ki khla ki sing ki labasa ki dngiem.
Bad ki jaka kha khun jong kine ki mrad lah ban ong kum ki Maternity Hospital jong ki bad kiwei kiwei pat ki mrad.
La ong ba haki bnai Ïaïong bad Rymphang ki bnai ri khun jong kine ki mrad te ka jur bha ka jingwan kem wan bam ïaki syiar ki blang ki sniang ki jingri jingdup jong ki man ka sngi.
Kaba sngewma bad sngewtriem shuh shuh ka long ym tang ïaki mrad ne ki jingri jingdup hynrei wat ïaki briew ruh ki dang bam.
Saka wei pat ka daw ka long ba kane ka shnong ka dei ka lynti ïaid jong ki Hati Khlaw namar ba hajan jong kane ka shnong ka don ka jaka kaba ki Hati ki juh jam ïaka wah Myn-i na shiliang sha shiliang kaba ki khot ka Khad Hati.
Bad haman ka por baki ïaid lynti kumne ki juh pynjulor ïaki soh ki pai ki jingthung jingtep bad wat ïaki ïing ki sem ruh de.
Naka daw ka pang ka shitom bad ka khlam ka ngoh.
Ka jinglong jongka suiñ bneng bad ka mariang hakane ka thaiñ ka long kaba shit kum sha ri Bhoi bad ri War.
Kumta haki bnai lyiur naduh u bnai ïaïong haduh bnai Naiwieng ka jingbun jong ki skaiñ pyrjong bad ki thliem te ymlah batai shuh haba thiah mynmiet ki pyrjong kiwan her la kum ki ngap ki lwai bad haba ïaid lynti mynsngi pat, khamtam haka por ‘lap praw ki thliem ki boi haki kjat ymlah bret shuh.
Kumta ki jingpang ba bun jait kum ka pangshit, khieshoh, malaria, suh-ot, prie pymhiar ki jyllei bha.
Bad la ong ba wei baki ne ki jait jingpang ki la wan ne la khie haka ne ka shnong te ka slem bha ban jah bad kylla khlam noh namarba kane ka jaka kalong them bad don shapoh lum.
Ki riew tymmen ki ong ba kim juh don koit kiba lait lada kine ki jait jingpang ne ka khlam ka wan.
Bad bun ruh ki briew ki ïap manla u snem nakine ki jingpang namar bymdon doctor don dawai dashin.
Saka wei pat ka long, naka daw ka jingshah lehbeiñ haki wei pat ki jait bynriew.
Kumba nga la pynkynmaw naka por shaka por haki jingthoh jong nga ba naduh ka snem 1971-72 haduh mynta ki briew kiba shong hakane ka thaiñ ki hap ban phet shnong la lai sien lai wat kata , haka snem 1971 – 72, 2003 bad 2015.
Kadaw jong kane ka jingphet shnong ka long naka jingshah thombor bad shah lehbeiñ haki jait bynriew Karbi.
Wat hapdeng kat kine ki daw bad ki jingeh kiba la kdew haneng ruh katto katne naki riew rangbah jong kane ka shnong kidang pyneh bad dohïap ban pynneh pynsah ïalaka shnong ka thaw bad katto katne nakine ki riew rangbah ki long U Then War, U Joy Bhoi U Lieh Lyngdoh, Ka Kynthung Lyngdoh bad kiwei kiwei.
Kine ki riew rangbah ki dangneh dangsah haka ne ka shnong haduh ki sngi ka jingkhlad noh jongki naka ne ka pyrthei kaba long hapoh ki shiphew snem iwei hadien i wei kata naduh ka snem 1995 haduh ka snem 2005 ei ei.
Hadien ka jingkhlad noh jong kine ki riew tymmen sah satang ki pateng thymmai bad haki snem 2003 haduh 2006-7 naka daw ka jingthombor ki kaikhlaw Karbi te kim banse shuh ban ieh jyndat ïala ka shnong ka thaw, ïaka jaka ba pun bakha, ka jaka tep skum tep sohpet ïaki bad kynriah noh naka ne ka shnong.
Mynta ladon kumba 18 snem pura bakane ka shnong kam don briew shuh.
Hynrei haduh mynta ki dak ki shin, ki diengsoh phan diengsoh pieng, ki diengsoh priam ki shken ki jaka shna ïing bad wat ki rishot ïing ki dang ïeng dangsah haduh mynta mynne.
To ngin ïa peit khyndiat na ei ba kane ka shnong ka ïoh ïakane ka kyrteng ; La ong ba kane ka shnong ka ïoh iakane ka kyrteng naka wah Umtyrpeiñ kaba don harud jong kane ka shnong kaba long ruh ka umbam umdih jong ki nong shnong shnong jong ka.
Ka khana pateng ka ong ba nyngkong eh dei ki jait bynriew kiba ki khot Hadem syriem kum ki Biate kiba shong ba sah ha khlieh jong kane ka wah haki jaka baki khot The chympreng, Khlieh Moolokbong bad Moolongiaraiñ.
Kine ki briew kim tip ïaki bleilum bleiwah ki blei ryngkew blei basa jong kane ka raid ka muluk bad baki pom pynkhyllem ïa u trai dieng sohmynken bah u ba don ha u Lumlalieh te ki khla ki wanhiar thma ïakine ki jait bynriew bad bam doh ïaki haban da jan lut, khynlung khynnah kynthei bad shynrang kine ki khla ki kem bad paring ïaki shaka krem kaba don ha khlieh jong kane ka wah Umtyrpeiñ bad haba ki bam kumta ki ieh satang ki shyieng tyrpeng (tyrpeiñ haka ktien Pnar).
Kham hadien na kane ka jingjia, ynda rep da riang ki Pnar hakine ki lum ki wah te ki lap ïakine ki shyieng tyrpeng briew te ki jer kyrteng noh ïaka ne ka wah Umtyrpeiñ daka jinglap ïakine ki shyieng tyrpeng briew hakane ka wah.
Kane ka wah ka long shisha kaba khohruh khohram kaba tap daki lawbah lawsan ki krem ki kroh kiba i triem.
Haki por hyndai, kham niar eh kiba nud ban leit sha kane ka jaka lait noh tang ki riew rangbah kiba shlur bad shynrang mynsiem.
Wat la kane ka shnong kam don shuh hynrei ki dak ki shin kin sah junom.
Ka jingkynmaw kan sah pateng haka dohnud jong ki khun jong ka kiba phet naka ne ka shnong bad haka dohnud jong ki Labang Nangphyllut.
Nongpoh, Nailar 06: Shibynta ban dang pynpoi ïaki kam pynroi ha Nongpoh Constituency, U Bah Mayralborn Syiem MLA ka Nongpoh ha ka sngi Balang u la leit ban aiti ïaki kam pynroi shaka shnong Kongripara bad Narang naka bynta ka jingmyntoi bad jingdonkam jong ki nongshong shnong.
Kitei ki ar tylli ki kam pynroi ki kynthup ïaka work order ba 2 lakh sha ka Shnong Narang naka bynta ban pyntrei bad pynbha ïaka iing Dorbar hall jong ka Shnong bad 1.50 lakh ha ryngkat bad ki shuki sha ka Seng Longkmie jong ka Shnong Kongripara na ka bynta ban tei ïaka ophis jong ka Seng Longkmie Kongripara bad ïa kitei ki ar tylli work order la pynmang lyngba ka SRWP scheme jong u snem 2021-22.
Khliehriat, Nailar 06 : Ki dkhot jong ka Hynñiewtrep National Youth Movement East Jaiñtia Hills District lem bad ki pulit jong ka Phra mer (West Jaiñtia Hills District) hynnin ka miet ki la ioh bat ïa kawei ka kali sumo kaba don u registration number ML-11-0661 bad la lap ba kane ka kali ka la kit ïa ki mrad khlaw da ka jingthmu ban shalan beaiñ ïa ki mrad, ki dkhot jong ka seng ki la dawa na ki bor ka aiñ ba ki dei ban pynshitom ïa kiba don kti ha kane ka kam beaiñ kaba thmu ban pynduh jait ïa ki mrad khlaw.
Ha ka jingkhynra, la lap ba don uwei u shrieh huleng (Hoolock Gibbon), kawei ka shrieh Phayre leaf Monkey, ar tylli ki sim khlaw (Grey Langur), u wei u jait sim (great Indian Hornbill bad uwei u jait mrad ba ju tip kum u Otter, ïa kine ki mrad ka tnat pulit jong ka West Jaiñtia Hills District ka la aiti noh sha ka tnat Wildlife ban leh ïa kaba donkam.
Ki khubor pulit ki iathuh ba ïa katei ka kali la ñiah da u Kormola Bru, 24 snem kyrta uba dei na ka jylla Mizoram bad katei ka kali ka dei kaba dang wan na Mizoram bad thmu ban leit sha Guahati, la don ryngkat lang ruh uwei u nongbud uba la tip kyrteng kum u Micheal Bru, uba dei na jylla Mizoram hi.
Ka Hynñiewtrep National Youth Movement (HNYM) East Jaiñtia Hills District haka kyrwoh ba la phah da u President samla Commingsoon Dkhar kala dawa ban pynshitom tyngeh ïa kitei ki briew kiba donkti ha ka kam shalan beaiñ ïa ki mrad khlaw.
La ong ruh ba kitei ki jait mrad ki dei kiba la jan duh jait katkum ka kyndon jingïada ïa ki mrad khlaw, ka Wild life Protection Act 1972.
“Hadien ba la khynra ïa ka kali la lap ïa ki synduk ba thep ïa kitei ki mrad ha kaba utei u jait sim (Great Indian Hornbill) u dei uba hap hapoh ka Schedule 1 jong ka WPE Act, kitei ki mrad ki dei kiba la don ruh ha ka red list jong ka IUCN, kaba mut ba donkam ban pynneh ïa ki namar ki la jan duh jait" ong u kyrwoh na ka seng.
Kumjuh ruh, ka seng kala kyrpad jur na ka ophis ka Divisional Forest Officer Jaiñtia Hills Wildlife Division, Jowai ba kan pynlong ka jingtohkit kaba bniah bad ban pynshitom ïa kiba donkti ha kane ka kam namar kane ka long pyrshah ïa ka jingim ki mrad khlaw.
Khliehriat.
Nailar 06: Watla ki Lama jong ka KSU ki dang kaweh ban pyni ïa ka dak ba ki dang ïai bteng ïa ka jingkhang tala ïa ka toll gate ha Lumshnong, ki bor synshar district jong ka East Jaiñtia Hills District mynta ka sngi saitjaiñ ha ka jingsynran lang ki pulit ki la leit ban plie noh ïa ki tala ba la Khang da ka khasi students union East Jaiñtia Hills District ba la khang naduh ka 28 tarik u naitung, ha kaba da ka hukum u Deputy Commissioner, u Abhilash Banarwal IAS, u Extra Assistant Comissioner, u bah S.Marwei u la plie ïa ki tala jong ka tei ka toll gate ha Lumshnong.
Ka jaka khrong khaja jong ka NHAI ha Lumshnong mynta ka la sdang biang ïaka kam ban lum khajna na ki kali, kata hadien ka jing leit khang tala ka seng.
Kum ban shu phai dien, ka nongrim ba ka seng ka ieng ka dei namar ka jingsniew palat ka surok national highway bad ka jingpynslem palat ka NHAI ban maramot ïa ka surok kumta ki la leit ban khang tala ïa katei ka jaka lum khajna jong ka NHAI.Haba kren sha ki pathai khubor, ki nongtrei kiba trei ha katei ka toll plaza kiba dei ki trai jylla kiba na ka thaiñ Lumshnong, ki la kyntu jur ïa ka Khasi Students Union East Jaiñtia Hills District ba kan sngewbha ban pyrkhat lem ioh ba ki nongtrei khamtam ki briew jong ka thaiñ kin duh tulop ki la ong ruh “Na ka liang ki nongtrei trai jylla, ngi kyrshan beit ïa kane ka jingleh ka KSU, ngi lah ïohi hi da la ki jong ki khmat ba ka surok ka la sniew naduh Malidor shaduh Tuber, tangba ngi kwah ban pynsngew sha ka KSU ba ngi kum ki nongtrei hangne ngi don haduh hynriewphew ngut bad ngi la ioh khubor na u Manager jong kane ka Toll Plaza ba lada ym don ka jinglum khajna kaba man la ka sngi, kin nym lah ban ai tulop ïa ngi, kumta nga kyrpad ïa ka seng ba kan sngewbha ban pyrkhat lem ïa ngi namar bun kiba kyrshan ïa ka iïng ka sem da kaba bam tulop na ka NHAI na kane ka Toll gate"Ha kajuh ka por, ki la kyrpad jur ïa ka KSU-East Jaiñtia Hills District ba kan sngewbha ban ïakren lem bad ki nongpyniaid jong ka Toll Gate ha kaba ïadei bad ka tulop jong ki nongtrei, khnang ba kin nym duh tulop.
Naduh ba la pynjari da ka hukum 144CrPC ha Lumshnong, hajan ka Toll Plaza, ki bor pulit ki la shim khia ban pahara ïa katei ka jaka bad ban peitngor ruh ban pynneh pynsah ïa ka shongsuk shong shngaiñ ha ka thaiñ, kumjuh ruh ban peit ngor halor ki jingmana kumba la bthah da ki bor synshar district jong ka East Jaiñtia Hills District.
Jowai, Nailar 07: Ka Jaiñtia Students’ Movement (JSM) Central Body lyngba ka Education- Cell kala pyntip ba shen kan sa pynlong ïa ka prokram ban ai khusnam sha ki khun samla napoh ka Ri-Lum Jaiñtia kiba la wan bha shakhmat ha ki jingpule bapher bapher kaba la tip kum ka ‘4th Excellency Award 2022.
Ïa kane ka rai ka seng ka la shim hadien ba dep ban pynlong ïaka jingïalang bad la pynbeit bam sam ïa kane ka khusnam sha ki samla pule kiba la kynjoh sha ka 80% shaneng ha ka matrik, Class Twelve (any streams) bad kumjuh ha ka Graduate.
Na ka bynta ki kol ki sla (documents) jong ki samla pule kum ki marksheet, Certificate kilah ban pynpoi ha ki nongïalam ka seng da kaba shu phone lane whatsapp ha kine ki numbers: 6001824031 / 8787789140 bad yn pdiang ïa ki haduh ka 19-08-2022La pyntip da u samla Heyboyme Myrphet uba dei u Education Secretary JSM Central Body ba ka tarik ban pynlong ïa kane ka prokram sam khusnam sha ki khynnah skul kan long ha ka 27 tarik August, 2022, ïa ka jaka ban pynlong prokram ka seng kan sa pyntip hadien.
Nongpoh, Nailar 06: Ha kawei ka jingjia twa khyndew bad maw mynta ka sngi ki maw kila twa bad hap ha surok bah National Highway ha ka shnong Shangbangla hadien ka jingther u lapbah ba jur bala neh kumba katto katne kynta, kaba wanrah ruh ka jingdheng kali kumba katto katne por namar ka jingkah ïaka surok bah National Highway 6.
Kane ka jingjia kala jia hynne ka step kumba 4 baje eiei, ha kaba ki paidbah kiba sah marjan kila ïathuh ba ki maw ki hap bad twa kynsan sha surok hadien bala ther u lapbah bad donbok ba ha katei ka jingjia ym shym don kano kano ka jingjia ba sngewsih bad ki paidbah ba leit ba wan na utei u surok ki lait thaw naka jingmynsaw.
Ki pulit ka Nongpoh kiba la poi ruh ha katei ka ja ka kila hap ban pynïaid noh ïaki kali tang na shilliang jong ka surok namar ka jingkah jong ki maw, bad naka liang ki bor ka NHAI kila sdang ban weng ïaka khyndew bad ki maw ba hap ha surok.
Shillong, Nailar 06: Ka Rotary Club jong ka Orchid City Shillong ha ka 3 tarik Nailar ka la pynlong ïa ka jingthung ïa ki 200 tynrai ki diengsoh ha St Joseph’ Higher Secondary School, Umden Ribhoi District lyngba ka projek Hariyali-Tree for Future kaba la bei tyngka da ka Mahindra Finance.
U DC jong ka Ribhoi u Arpit Upadhayaya, IAS u la ai jingïaroh ïa ka sienjam kaba ka ka Mahindra Finance ka la shim bad u la kyntu kynpham ba ka skul kan sumar bha ïa kine ki deingsoh ba ka mariang bad ki sawdong sawkun kin long kiba tap da ka jingjyrngam.
U DC u la ban ruh ïa ka jingdonkam ban ïada bad pynneh pynsah ïa ki jingdon jingem ka mariang.
U Rtn Vivek kumar, vice President& Chair-Project Hariyali ha ka jingkren jong u u la ong ba ka jingïada ïa ka mariang ka dei ka deiti kynlum lang jong baroh ki khun bynriew bad u la ong ba ka jingthung dieng ka dei ka lynti ba bha tam na bynta ka jingïada mariang.
Shuh shuh u la ïathuh ruh ba ïa kum kane ka projek la sdang ha Khliehtyrshi Village, Jaintia Hills ha ryngkat ka jingïatreilang bad ka Rotary Club Jowai bad ha Nongkhlaw jong ka Eastern West Khasi kum ka sienjam ban kynjoh sha ka thong ka mei mariang ba jyrngam.
Nongpoh, Nailar 06: Ka KSU Tyrso Unit hapoh ka jingïalam jong u samla Player Mashli President ryngkat bad ki dkhot mynta ka sngi kala leit ban khang tala syndon ïa u tower airtel ba don ha katei ka shnong hadien ka jingud jingnam jong ki paidbah naka jing bym treikam ka network airtel ha katei ka thaiñ.
Naka liang u Samla Player Mashli u la ong ba kum ka seng ka dap da ka jingsngewkhia kaba jur halor ka jingeh ba ki paidbah ki ïakynduh nakadaw ka jingbym biang ka network airtel ha katei ka thaiñ kaba ki paidbah ki mad jingeh bad ka jingduhnong kaba khraw ba kam myntoi ba kin thep pisa haki simcard jong ki namar ba kim ioh pyndonkam.
U la ong ruh ba ka jingdon u tower Airtel ha katei ka thaiñ kam don jingmut, kumba ki paidbah ki khmih lynti namar haka shi sngi ki paidbah ki ioh pyndonkam tang 1 kynta lane 2 kynta.
Naka liang ka seng kala buh ruh ka jingkyrpad ïaka kompani Airtel ba ka dei ban pynbiang mardor ïa ka network ha katei ka thaiñ bad kam dei ban plie ïa utei u tower tad haduh ba kan da lah ban pynbiang ïaka network naka bynta ka jingbit jingbiang jong ki paidbah.
Tura, Nailar 06: Uwei u nongshong shnong ka Borogobal jong ka Westr Garo Hills ïa uba la tip kyrteng kum u Amin\Raibak Rabha (50) u la khlad noh ka ka 3 tarik Nailar hadien ba ki hati khlaw ki la wan ban thombor ha ka jaka sah jong u.
Kine ki hati khlaw ki la wan ban rung sha ka shnong ha ka por janmiet bad marsien poi ha shnong ki la thombor bad pynjot naphang ïa ki ïing ki sem bad mar kumta ki nongshong shnong ki la phet krad ïa lade sha ki jaka kiba shnagñ.
Dei ha ka por 8:30 eiei ha ka por janmiet ba kine ki hati ki la poi ha ka jaka sah jong u Amin/Raibak Rabha bad ki la kyrdem haduh ba un da khlad ïathuh ki pulit.
Shillong, Nailar 06: Ka Mission Smile ha ka jingïasnoh kti lang bad ka Topcem Cement kan ai jingsumar ei na bynta ki 25 ngut ki nongshong shnong jong ka jylla khamtam eh ïa ki khunlung khynnah ba kad shyntur lane ka Cleft Lip and Palate surgery mynta u snem 2022.
Haba ïakren bad ki lad pathai khubor, u Assistant General Manager ka Mission Smile u Dipul Malakar u la ïathuh ba ka kynhun ka la dep ban sumar ïa 4 ngut ki khynnah dang ha kine ki khyndiat sngi kiba la dep bad u la ïathuh ïa ki 21 ngut ba sah la kumno kumno yn sa pyndep mynta hi u bnai Nailar.
U la ong ba kane ka jingai jingsumar ei na ka bynta ki khynnah kiba donkam ïa ka Cleft Lip and Palate Surgery ka lah ban urlong da ka jindon ki kynhun ki karkhana bad ki kompeni kiba la kit khlieh ban bei pisa na bynta ka jinglut jingsep ka bai sumar.
U Dipul u la ïathuh ruh ba kane ka jingai jingsumar ei da ka Mission Smille ryngkat ka Topcem Cement ka long kum ka jingtrei na bynta ka bha ka miat ki nongshong shnong ka jylla khamtam na bynta ito kiba dei na ki longïing kaba duna ka ïoh ka kot.
Shuh shuh u la ïathuh ruh ba ka jingsumar ïa ka Cleft Lip bad Palate surgery kan long ha ka Mission Smile Comprehensive Cleft Lip Centre kaba don ha Mahendra Mohan Choudhury Hospital Guwahati namar ka jingbym don ki jaka ai jingsumar kiba biang ki tiar ki tar ban ai jingsumar ïa kiba donkam ban pyndep ïa kane.
“Lait na ki cleft surgery, ka Mission Smile ka tyrwa ruh ïa kiwei pat ki lad jingsumar ïa ki nongpang, kum ka C Comprehensive medical evaluation, reconstructive surgery kaba kynthup ïa ka surgery, medicine, test, nursing, child Life counseling, dentistry, speech therapy, nutritional counseling bad ka monitoring ïa ki khynnah kiba shitom," ong u Malakar.
U la ong ruh ba ka Mission Smile ka la ïoh ban leh 109 tylli ki surgery ha Meghalaya ha kine ki san snem kiba la dep.
Katba u President jong ka sales and marketing jong ka Meghalaya Cements Ltd, u Dr.Anil Kapur u la ong ba ka Topcem Cement kaba long ka kompani kaba tang ma ka kaba la bei tyngka na bynta ki jingïarap sha ka imlang sahlang na bynta ka bit ka biang jong ki lyngba ka CSR jong ka.
U la ong ba ka jingsnohkti jong ka bad ka Mission Smile, ka la ïatrei lang ruh bad ka sorkar ban plie ïa ki lad ki lynti na ka bynta ki khynnah kiba duna ka ïoh ka kot ha ka jylla.
Khapmara, Nailar, 06: Ka jingtrei ban tei ïa ka jingkieng ïaid kali kaba thymmai ha Dwar Ksuid ha Ri Bhoi District ka la sdang bad ka jingmang pisa ban shna ïa kane ka jingkieng ka long T.9.70 klur tyngka.
Ka jignkieng kaba la pyndonkam ban ïaid ki kali ha katei ka surok Shillong Bye Pass ka dei ka jingkieng kaba rim jong ka surok rim kaba mynshuwa da ka jingdon ïa katei ka surok kaba thymmai ki kali kiba ïaid lyngba katei ka surok kila kit palat ïa ka bor jong katei ka jingkieng.
Katei ka jingkieng kala orpait bad kala pynlong ruh ïa ka sorkar ban shna ia a jingkiengnar hynrei ka jingkiengnar ruh kala kdiah bad ka sorkar pdeng lyngba ka tnad shna surok kala mang pisa thymmai ban shna ïa kane ka jingkieng kaba thymmai ka ba la kot sha ka T.9.
