U Marcuise ula ong ba kane ka jingjied biang ki paidbah ïa ka NPP ka pyni ba ka NPP kala trei bha na ka bynta u paidbah bad ha kane ka kynti kaba ar, ka Sorkar Jylla ha ka jingïalam u Conrad K Sangma kala sdang ban trei bha biang lyngba shibun ki rai jong ka kynhun Myntri Sorkar ki ban pynmyntoi ïa ki paidbah bad ïa ka Jylla.
Ha kaba ïadei bad ka jingkam ba ka Congress, kan jop ha baroh artylli ki Parliamentary Seat, kata ha Shillong bad Tura, u Marcuise ula ong “Ngam ïohi baka Congress ka don kano kano ka jingkyrmen ba ka jop haka ilekshon MP Lok Sabha na Meghalaya ne ba kan wan biang haka bor ha Delhi".
“Lyngba ki kam ba ka Sorkar Jylla ha ka jingialam ka NPP ka la leh na ka bynta ka bha ka miat ki paidbah bad ka Jylla baroh kawei.
Nga thikna ba 100% ka NPP kan jop ha baroh artylli ki Parliamentary Seat".
Nongstoiñ, K’Lyngkot 10 : Ka jingkular ka sorkar ban pynbeit noh ïa u pud u sam bad ka jylla Assam ïa ka Langpih sector kam shym pat la urlong satia haduh mynta.
Kumta ki nongïalam ka Synjuk Nongsyshar Shnong Hima Nongmynsaw mynta ka sngi balang ka 10 tarik Kyllalyngkot ki la leit ban ïakynduh ïa u bah Garod L.S.N.Dykes IAS Deputy Coimmissioner ka West Khasi Hills ban pynkynmaw ïa u lyngba ka jingthoh ba un pyntip sha ka sorkar ba ki paidbah jong katei ka thaiñ ki la kwah dik dik ba ka sorkar kan pyndep noh ha kaba pynbeit ïa u pud u sam ha ka Langpih sector.
U Bah Serbilin Lyngdoh President ka Synjuk haba ïakren bad ki ladpathaikhubor hadien ba ki la mih na kamra jong u Deputy Commssioner u la ong ba naduh u snem ba la dep ka sorkar ka la ju kren na ka por sha ka por ba kan bthah ïa ki dkhot ka Regional Committee On Border Dispute kaba dei peit ïa ka West Khasi Hills hynrei haduh kine ki sngi ki dlkhot jong katei ka Committee ba la khlieh da u bah Paul Lyngdoh uba dei u Myntri sorkar kim shym pat la wan ïuh kjat satia ha katei ka thaiñ.
Kumta na ka liang ka Synjuk ki Nongsynshar shnong jong ka hima Nongmynsaw Syiemship bad ki paidbah ki dap da ka jingsngewkhia bad ki shu sah ha ka umdum.
Utei u nongïalam ka Synjuk u la ong ruh ba na ka por sha ka por ki dkhot ka Regional Committee ki la ju kren ha ki lad pathai khubor ba ïa ka jingpynbeit ïa u pud u sam ha ka Langpih sector yn ïaleh ban pynkloi katba lah hynrei ym tip na kaei ka daw ba katei ka kam ka dang sahteng haduh mynta.
Nalor kata u la ong ruh ban a ka liang u Deputy Commssioner u la kular ba un sa pyntip sha ka sorkar ba ki paidbah jong ki shnong kiba don ha katei ka thaiñ khappud ki la kwah haduh katta katta ban pynkloi ïa ka jingpynbeit ïa u pud u sam khnangba kan ym don shuh ka jingartatien ïa ki paidbah.
U la bynrap ruh ba wat la ha kine ki snem ka shongsuk shong saiñ ka la wanphai biang ha ki thaiñ Langpih bad ym ju don shuh ki huri hura kiba jia hynrei na ka liang ki paidbah nongshong shnong pat kim pat sngewthikna la ki shnong ki thaw jong ki kin shah kynthup ha poh West Khasi Hills ne kin shah khynñiat sha Assam.
Kumta na ka liang ka Synjuk ka la kyntu jur ïa ka sorkar lyngba ka Regional Committee ba kan pynkloi katba lah ban pynbeit noh ïa u pud u sam.
Katba nang mih ki sngi ki paidbah ka jylla ki la nang khmih lynti ia ka synshar khaddar kaba khuid hynrei kane kam shym lah satia ban urlong namar ki kam pynibor kiba jia khah khah na kawei ka por sha kawei pat hapdeng kine ki khyndiat snem ba mynta.
Kaba kham sngewsih bad i saitmet ban peit ka long ka jingpyndonkam bakla ka sorkar ia ka bor tang ban iada ia ki kam ki ba long beain ha ka synshar paidbah.
Kawei na kita kumba ka paw ha kine ki sngi ka long ka jingpynduhkam lane wengkam jubor jong ka sorkar ia ki ophisar kiba trei ha ka ophis Lokayukta kaba la buh ia ki paidbah ha ka jinglyngngoh bad jingbitar.
Shwa ba ngin iakren halor kane ka bynta, ngi donkam ban sngewthuh khyndiat shaphang kane ka Lokayukta.
Ka kyntien “Lokayukta" ka wan na ar tylli ki ktien Sanskrit: “Loka" kamut “ki briew" bad “Ayukta" kamut ba “la thung ne jied ban kitkhia ia kano kano ka kam.
" Ha ka jingtrei kam jong ka sorkar pdeng bad jylla, ia ka Lokayukta la saindur ha ka dur jong ka Ain ne ka Act kaba ai bor ia ka tnad treikam Lokayukta jong ka sorkar ban tih bniah halor ki jingkynnoh bamsap bad ka jingtrei torti jong ki shakri paidbah kiba kynthup ia ki nongtrei sorkar bad ki nongmihkhmat ha ki jylla jong ka ri India.
Ha jylla Meghalaya kane ka ain la tip kum ka Meghalaya Lokayukta Act, 2014 bad ki la don katto katne ki jingpynkylla (amendment) ia ki kyndon jong ka ha u snem 2019 bad 2021.
Katkum kane ka ain, ki ophisar ha ka tnad treikam jong ka ophis Lokayukta ki long uwei u Chairperson, uwei u Secretary, uwei u Director of Inquiry & Prosecution bad arngut ki Enquiry/Investigating Officer.
Katkum kane ka ain, ka ophis Lokayukta ka dei kaba lait luid bad khlem shah teh shah khum hano hano ruh namar la pynkhamti ha ka ia ka bor ban peitngor ia ka jingtreikam ka sorkar, ban buddien ia ki jingkynnoh bamsap bad kam shukor khamtam ha kaba iadei bad ka pisa paidbah, ban tohkit ia kine ki jingkynnoh bamsap bad ban tehlakam ia ka jingpyndonkam bakla ia ka bor na ka bynta ka myntoi shimet.
Ka ain ka ai ruh ka lad lada don mano mano na ka liang jong ki paidbah ki lah ban ujor pyrshah ia ki nongtrei sorkar ne nongmihkhmat sha kane ka ophis.
Lyngba kane ka ain kane ka ophis ka don ka bor ban pynshitom lada lap ia kiba kum kitei ki jingleh namar ka jingkhlain bor jong ka ban wanrah ia ka jingtrei bad jingpyndonkam ia ka pisa paidbah kaba khuid bad kaba iaid beit.
Hynrei kumba ka long mynta kane ka ophis ka la kylla sohpdung ha ka jingleh donbor jong ka sorkar MDA2.0 da kaba pynduhkam jubor ia ki lai ngut ki ophisar, kiba kynthup ïa u Director of Inquiry and Prosecution Bah J.Rymmai, uba long u Ophisar IPS barim, ryngkat bad ki Enquiry/Investigating Officers Bah R.Pde bad u Anil K.Sangma.
Ha ka Jingshisha la thung ia ki ryngkat bad ka samoi treikam ka ba tikna kata 3 snem na ka bynta u Bah Rymmai bad 5 snem ia kiwei pat hynrei la shu pynkut ia ka samoi treikam jong ki pyrshah ia ka kyndon thungkam (appointment order).
Shuh shuh kam shym la don ka jingkynnoh pyrshah ia kine ki ophisar ba shah weng bad ym ailad satia ia ki ban iada ialade katkum ka rukom ba iaid da ka lynti kaba beit ba ryntih (procedure of natural justice).
Dei halor kane ka mat ba ka VPP ka la mih sha khmat ban dawa na ka sorkar ban thungkam biang ïa ki lai ngut ki ophisar lym kumta ka seng kan mih sha surok ban pynlong da ka jingïakhih pyrshah ïa ka jyrsieh bamsap jong ka Sorkar MDA ba ïalam da ka NPP.Ha kaba iadei bad kane u Ardent Miller Basaiawmoit, President ka VPP, u la kren shai ba kane ka jingpynkut jubor ïa ka samoi treikam jong kitei ki ophisar tang ban ïada ïa ki nongmihkhmat bamsap kiba dei na ka NPP kynthup ruh ïa ki bahaing hasem jong u Myntri Rangbah ka dei ban pynrem bad ban pyrshah jur da baroh ki nongshong shnong ha ka jylla.
Hadien jong kane ka jingdawa jong ka VPP, ka Dr.Ampareen M.Lyngdoh, Myntri Sorkar bad u H.M.Shangpliang, Nongaiktien ka NPP bad uba long ruh u Adviser jong ka tnat Pule Puthi ka sorkar jylla, ki la shu mih ban da rapjot ia ka jingleh jong ka sorkar kumba ki ju mlien ban leh bad kata ka long ban shu pynbieij da ki kyntien bym shong nia.
Dei namar kine ki rukom leh bad ka jingsaitkhuid kaba khlem nongrim ba u Nongaiktien jong ka VPP, u Dr.Batskhem Myrboh u la ong ba ka jingpynshai jong ka sorkar bad ki nongialam jong ka NPP ki long ki ba thylli, bym don nongrim, bym dei bad ba ialam bakla.
Ka jingpynshai jong ka NPP ka long tang ka kam tap eit miaw namar lada ym dei ba ka sorkar ka tuklar ia ka jingtreikam laitluid jong ka Lokayukta, te balei pat weng kam ia kitei ki ophisar khlem ki daw kiba biang? Ngi shem ruh ba u Nongaiktien ka NPP u ialam bakla ia ki paidbah da ka ong ba ka jingthung kam ia ki ka dei tang shipor khnang ban pyntyllun ia ka jingtreikam jong ka Lokayukta.
Kumba kam u Nongaiktien ka NPP ba ki nongtrei ba la shongthait kim lah ban long ki nongtrei jong ka Lokayukta, hato kane ka dei katkum ki kyndon jong ka Ain Lokayukta? Kane kane ka dei ka kam thok pyllein la kum ba ki briew jong ka jylla ki dei ki lun daitmaw ki bym don ka jabieng ban wad ia ka jingshisha.
Ban shu jler kumne kat ia ka kane ka kam te kam bit satia bad dei ban panmap na kitei ki ophisar.
Kaba ngi kum ki paidbah ngi dei ban kylli ka long ba haduh katno ka synshar khaddar ha ka jylla ka la jyrsieh ha ki kam bamsap kat haduh ba ym shym la ieh shuh wat ia ka tnad treikam jong ka jylla kaba peitngor ia ki kam bamsap? Tangba ngin sngewphylla shuh lei namar dang shen hi ka sorkar MDA hapoh ka jingialam jong u Conrad K.Sangma kum u myntri Rangbah ka la weng noh ia ka jingai jingbit ia ka tnad CBI ban tohkit ia ki kam kynnoh bamsap bad ki kam beain ba bunjait ha ka jylla.
Lada ka long sah kumne bad lada iai jia ha kane ka rukom, hato ngin dang khmih lynti ia ka jingtrei hok ha ka jylla haba ka sorkar hi ka la mait phang ban pynduh ia ka jingtohkit bad jingpynshitom ia ki kam bamsap?Ha ka jingshisha kane ka ain bad ka ophis Lokayukta hi ka dei ka stieh ba paka ban iada ia ki paidbah na ka jingkhwan myntoi bad jingrhah bor kiba don ha ka sorkar bad ruh ka ai ka jingsneng kaba biang eh ia kiba pynkhein ain; hynrei, kaba sngewsih ka long ba dei ka sorkar hi kaba shim kabu ia ka bor jong ka ban pyntroin pat ia ka ophis Lokayukta bad dei hangne ba la knieh kynthet bad iuhroit ia ka hok jong ki paidbah.
Nalorba ka la dei lypa ka jylla kaba la ioh ia ka kyrdan kaba duk bad kyrduh ha kiba bun ki liang, ka jingtieng, ka jingkiar bad ka jingmushlia ban tohkit ia ki kam bamsap kan lam shaei ia ka jylla? Hato ngin shu sngap bad ngin ym pyrshah haba kine kiei kiei baroh ki paw shai ha khmat u paidbah?.
Shillong, Kyllalyngkot 12 : U bah Gilbert Nongrum u la pyntip ba ma u lem bad kiwei ki nongïalam ka TMC na ka 11 Umsning Constituency ki la rai ban ïehnoh kam na ka party.
Kiba la rai ïehnoh kam ki long bah Gilbert Nongrum u President ka Ri Bhoi bad u President ka Umsning Block, bah Livingstone Barim Secretary ka Umsning Block.
Bah Shanbor Mylliem Umlong President ka Youth Wing Umsning Block bad Kong Bobby Khongsngi President ka Mahila Umsning Block.
Shillong, K’Lyngkot 12: Ka BJP East Jaintia Hills Mandal mynta ka sngi ka la nang ïoh bor lyngba ka jingwan ïasoh ka Kong Jhanika Siangshai kaba dei ruh ka kyrtong jong ka Congress haka ilekshon MLA 2023.
Ha kane ka sngi u rangbah shnong barim ka Tuber Kmaichnong bad u nongïalam ka UDP u Bah Jiedlang Sana ruh ula rung lang shaka BJP.ïa Kong Jhanika bad ïa u Bah Jiedlang la pdiang da u President ka Meghalaya BJP u Rikman G Momin haka jingïalang kaba la long ha Khlieriat.
Kiwei kiba don ha kane ka sngi ki kynthup u president barim ka BJP u Bah Shibun Lyngdoh, Moina Sing Phyllut bad kiwei ki nongtrei ka BJP.Shillong, Kyllalyngkot 12: Kum shi bynta jong ka jingpynkhreh ban wan ka President ka ri ka Droupadi Murmu, ka Tnad Pynlip ding hynne ka sngi Thohdieng, ka la pynlong ïa ka Mock Drill ha Raj Bhavan Shillong, ïa kaba la wan ban ïashim bynta da ki ophisar bad ki pulit ka jylla.
ïa kane ka Mock Drill la pynlong hapoh ka jingpeit jingkhmih jong u Lat ka jylla u Phagu Chauhan, uba la khmih hi da lade ba kane ka Mock Drill ka dei ban long kaba ïaid beit ïaid ryntih.
Ki pulit jong ka Meghalaya Fire Service, ki la pyndonkam ïa la ka buit ka sap bad ïa ki tiar katkum ka juk kaba mynta ha ka ban ïaleh ban pynlip ïa ka ding, ban pynlait im ïa ki lanot bad ban ai jingsumar kaba mardor.
Nalor kane, ki la ai jingbatai bad jinghikai ruh ïa ki nongtrei hapoh Raj Bhavan kumno ban leh lada jia ba ka don ka jingpluh ding bad kumno ban pyndonkam ïa ki tiar ki tar kiba lah ban long kiba kordor haba mih kano kano ka jingpluh kaba kynthup ruh ban peit bad khmih bniah ïa ki waïar ding kiba lah ban lait, ki tiar pynlip ding bad kiwei kiwei.
Shillong, K’lyngkot 12: Ka Meghalaya Techno University, Polytechnic Campus, Mawlai ka la shah weng noh ha ka University Grants Commission (UGC).
Ïa kane la pynbna da ka UGC ha ka 27 tarik jong u Nohprah ka snem balade.
Ka daw ba ka Commission ka la ai halor ka jingweng noh ïa kane ka Universirty na ka thup jong ka, kadei namar ba kane ka skul bah kam treikam ne kam don satia.
Shuh shuh ka UGC ka ong ba ïa kane ka Univeristy la seng ka sorkar Meghalaya kum ka State Private Univeristy ha ka snem 2013 ha Campus jong ka Shillong Polytechnic, hynrei naduh katei ka snem ka ju sdang ne pynlong class satia.
Hynrei ha ka 22 tarik u Nailar ka snem 2022, ka tnad pule puthi jong ka sorkar Meghalaya ka la phah da ka jingthoh sha ka UGC ban kyntu ïa ka ban weng noh na ka thup jong ki University namar ba kam shym la treikam satia.
Ha kajuh ka por ka UGC ka ong ruh ba kane ka University ha ka website jong ka, ka la pynbna ba kam pat ju ai marksheet ne ai degree ïano ïano ruh bad kam shym la aibor ïano ïano ruh ban treikam ha ka kyrteng jong ka.
Shillong, K’Lyngkot 12 : U Bah Process T Sawkmie, MLA barim u pynpaw ïa ka jingsngewkhia ban ïohi ïa ka District Council ha ka jaka ban ïakren ïa ki ishu ban ïada ïa ka ri bad ka jaidbynriew, ban pynkhlaiñ ïa ki kolshor, ki it ki hima, hynrei ki ïa kren pynban ïa ki skhim.
U pynpaw ba ka bynta jong ka District Council ka long na ka bynta ka ri bad ka jaidbynriew, ban ïada ïa ka kolshor, ïa ki identity ne jingithuh jong ngi, ban pynkhlaiñ ïa ki it ki hima, ki khaïi pateng, ki riti synshar ha ki hima, ha ki dorbar shnong, ha ki syiem bad ban pynthikna ba ka mynsiem ieit jaidbynriew ka dei ban rung ha ki khun Khasi Khara, hynrei ym ban kren ne ban sam skhim.
“Ngi ïohi ïa ka jingsynjor jong ka kolshor jong ngi, kumta ngi donkam ban ïada bad ban pynskhem ïa ka," ong u bah Sawkmie.
U ong ruh, ka bynta jong ka District council ka dei ban pynkhlaiñ ïa ka Sixth Scheduled ne Khyrnit ba hynriew, namar ha kine ki sngi ki don kiba kwah ban pynkylla noh ïa ka bynta jong ka District Council.
“Hooid ngi donkam ïa ki skhim bad ki kam pynroi, ka sorkar jylla ka don ban peit ïa kata, naba ka District Council kumba ka long mynta ka ïa trei ryngkat bad ka sorkar jylla," bynrap u bah Sawkmie.
Shillong, Kyllalyngkot 12: U Myntri ka Sorkar Pdeng ba khmih ïa ka Ports, Shipping & Waterways bad Ayush, u Sarbananda Sonowal, mynta ka sngi Thohdieng ula plie paidbah ïa ki 4 tylli ki projek kiba kongsan ban kyntiew ïa ka jingsumar AYUSH hapoh ka thaiñ Shatei Lam Mihngi.
U Sonowal ula plie ïa ka Panchakarma Block kaba dei kaba nyngkong eh ha ka thaiñ, ka Pharmacology bad Biochemistry Lab kaba paka katkum kane ka juk kaba mynta na ka bynta ka Ayush ha ka jingïalang kaba la long ha Central Ayurveda Research Institute (CARI) ha Guwahati.
Nalor kane u Sonowal ula buh ruh ïa u mawnongrim ban tei ïa ka Campus kaba pura jongka Regional Research Institute for Homoeopathy (RRIH) bad jongka Integrated Ayush Wellness Centre ha Azara.
U Sonowal ula banjur ïa ka jingdonkam ban kyntiew ïa ka jingai jingsumar tynrai sha ka jingai jngsumar kaba katkum kane ka juk stad kaba mynta, da ka jingthmu ban kyntiew ïa ka met bad ïa ka bor jingmut jingpyrkhat jong ka thaiñ bad ka jingshim ïa ka sienjam ban don ïa ka Panchakarma block bad Ayush laboratory ka long kaba kongsan bha ha ka ban pynkhlaiñ ïa ka jingai jingsumar jong ka Ayush ha ka jylla Assam bad ha ka thaiñ shatei lam mihngi baroh kawei.
Ka Integrated Ayush Wellness Centre ka dei ka Centre kaba nyngkong tam hapoh ka ri.
Haba kren ha ka jingïalang, u Sonowal ula ong “hapoh ka jingïalam u Myntri Rangbah duh ka ri u Narendra Modi, la pynkylla ïa ka rukom ai jingsumar tynrai khnang ba yn pynkhlaiñ shuh shuh ïa ka jingai jingsumar hapoh ka ri".
“La sakhi ïa ka jingseisoh jong ka jinglah ban pynkhiah lyngba ka jingai jingsumar kum ka Ayurveda, Yoga, Unani, Siddha, Homoeopathy, Naturopathy bad Sowa Rigpa, kumta ka long kaba donkam ba kine ki rukom ai jingsumar kiba naduh hyndai hynthai dei ban pynrung lang ha kane ka juk ai jingsumar kaba mynta" ula ong.
U Sonowal ula ong, ba kane kan ïarap shibun ha ka ban pynkhlaiñ shuh shuh ïa ka rukom ai jingsumar bad ka jingai dawai dashin ka ban pynkhiah ïa ka met ka phad bad ïa ka bor jingmut jingpyrkhat baroh.
Ula ong ba kane ka Panchakarma Block kaba thymmai bad ka Laboratory kaba paka jong ka Ayush ki dei ki sienjam ki ban ïarap ban kyntiew ïa ka jingai jingsumar lyngba ka Ayush ha ka thaiñ bad kane kan ai jingmyntoi shibun eh ïa ki nongshong shnong ka Assam bad ïa ki paidbah ka thain shatei lam mihngi baroh kawei.
Kumban shu pynkynmaw, 2 snem mynshwa, u Sonowal ha ka 12 tarik u Rymphang 2022 ula buh ïa u mawnongrim ban tei ïa ka ‘Panchakarma Block’ bad ka ‘Pharmacology & Bio Chemistry Labs’ da ka jingthmu ban kyntiew ïa ka Central Ayurveda Research Institute (CARI) kaba don ha Guwahati.
Shillong, K’Lyngkot 12 : Ka sorkar pdeng lyngba ka tnad Tribal Affairs ka la dep pyllait haduh 41.25 klur tyngka ha ka sien pyllait pisa kaba ar na ka bynta ka scholarship jong ki samla pule ka jylla (post matric scholarship) kiba dei ki Scheduled Tribae jong ka Meghalaya na ka bynta ka samoi treikam jong u 2023-24.
Haba pynbna ïa kane, u Myntri ka tnad Pule Puthi ka sorkar jylla, u Rakkam A Sangma ha kane ka sngi Thohdieng u la ong, “Ngi la ïoh pdiang mynta ka sngi 41.25 klur tyngka ka pisa ha ka sien pyllait pisa kaba ar na ka bynta ka post matric scholarship sha ki samla pule ka jylla.
" Katkum ka jingïathuh jong u, kin don kumba 30,000 ngut ei ei ki samla pule kiban ïoh ïa katei ka scholarship ha kane ka sien pyllait pisa kaba ar na ka sorkar pdeng.
“Ngi dang pynkhreh mynta bad ngin pyrshang ba la kumno kumno ha ka taiew ban wan ngin sa ïoh pyllait noh ïa ka pisa sha ki samla pule," u la bynrap biang.
La ïathuh ruh ba ha ka sien pyllait pisa kaba nyngkong na ka bynta ka post matric scholarship, ka sorkar ka la dep ban pyllait ïa ka pisa sha ki 37,000 ngut ki samla pule ka jylla bad kiba sah mynta kadei sa tang kitei ki 30,000 ngut kiban sa ïoh shen.
“Nga pynpaw ka jingsngewnguh ïa u Myntri Rangbah bad ïa ka sorkar pdeng bad ïaroh ruh ïa ki samla pule kiba la pynkynmaw man ka por ïa kane ka ishu.
Ha kajuh ka por nga kyntu ruh ïa ki samla pule ba kin pyndonkam hok ïa ka scholarship khnang ba kan dei tang na ka bynta ka jingpule jong ki hi," u la ong.
Halor ka jingkynnoh pyrshah ïa ka sorkar jylla, u Myntri u la ong, “Kumba phi la ïohi ba ïa ka jingpyllait pisa ka Ministry ka la phah 41.25 klur tyngka mynta ka sngi (12tarik Kyllalyngkot), kumta ka jingkynnoh ba ka sorkar jylla ka pynslem kam don nongrim ei ei.
"Na ka liang u Myntri u la pynkynmaw ruh ba ka jylla ka duna bha ha ka jingdon la ki jong ki ophisar IAS bad IPS ha kine ki khyndiat snem.
“Kum kine ki khubor ha ka jaka ban pynduh mynsiem ka la dei ban ai mynsiem ïa ki samla ba stad ka jylla ba kin mih shakhmat.
Lada ki samla pule na Bihar, Gujarat, Assam bad Arunachal Pradesh ki lah balei na Meghalaya kim lah.
Kane ka thong kadei ban rung ha iwei pa iwei i samla pule," u la bynrap biang.
Nongpoh, K’lyngkot 12: Tang hadien ba ka Byrnihat ha Ri Bhoi District la pynbna katkum ka kaiphod jong ka Centre for Research on Energy and Clean Air (CREA) ba ka dei ka thaiñ ba ka lyer ka jaboh bha hapoh ka ri India, ka sorkar Meghalaya ka la shim khia ban tehlakam halor kane ka jingjaboh ka lyer ba ka Byrnihat ka la ioh ha ka kyrdan kaba nyngkong eh ha ka ri halor ka jingjaboh jong ka lyer, kaba lah ban ktah ïa ka koit ka khiah ki paidbah.
Ban shim khia halor kane ka bynta ban pynduna ïa ka jingjaboh ka lyer ha katei ka thaiñ ba bun ki Karkhana ha Ri Bhoi District, ka sorkar Meghalaya ka la thaw syndon da ka Committee kyrpang na ka bynta ban pyntreikam ïa ka National Clean Air Programme (NCAP) ban khlieh da u Deputy Commissioner ka Ri Bhoi na ka bynta ban ïa khun pyrshah ne pynduh halor kane ka jingiohnam halor ka jingjaboh bha ka lyer ha ka ri India baroh kawei.
Ka sorkar jylla haba shim khia ban ïakhun pyrshah na ka bynta ban pynduna ïa ka lyer jaboh ha Byrnihat ka la pynmih syndon da ka jingthoh kaba dei katkum ka Vide Notification No.Env.2/2018/436 Dtd.07/09/2021, ban thung kyrpang ïa katei ka Committee na ka bynta ban pyntreikam ïa ka National Clean Air Programme kaba long ka thong ban pynduna ïa kata ka lyer jaboh ba la ioh nam ha ka kyrdan ba nyngkong hapoh jka ri India katkum ka kaiphod jong u snem 2023 lyngba ka Centre for Research on Energy and Clean Air (CREA).
Katkum ka kyrwoh ba la phah da ka sorkar jylla, haba pyntreikam ïa ka National Clan Air Programme kin sa pyntreikam ha ki bynta bapher bapher ban shim bynta lang na baroh ki liang khnang ban lah ban jop halor kane ka thong ban pynduna ïa katei ka jingjaboh jong ka lyer ha ka thaiñ Byrnihat.
La pynpaw ruh lyngba ka NCAP, ka sorkar kan shim nkhia ruh ban pyntreikam na ka bynta ban pynduna ïa ka lyer jaboh da kaba pynbha ïa ki surok ha ka thaiñ EPIP ba bun ki Karkhana, ban ïaleh ban pynjyrngam ïa katei ka thaiñ da kaba ïada ïa ka mei mariang bad ruh ban shim khia na ka bynta ban tehlakam ïa ki Karkhana kiba pynmih bun ïa la lyer jaboh.
Kaba kham kyrpang, ka sorkar haba pyntreikam ïa katei ka National Clean Air Programme, ka sorkar lyngba ka Committee kin sa pynlong ruh ïa ki prokram ïa jinghikai bapher bapher ïa ki paidbah ryngkat ki trai Karkhana bad kiwei kiwei ba ïa trei lang da ka bor sorkar na ka bynta ban pynduna ïa kata ka jingioh nam ka Byrnihat ba jur tam kata ka lyer jaboh hapoh ka ri India.
Shuh shuh, ka Meghalaya State Pollution Control Board kan sa shim khia ruh ban wad bniah bad ban thaw ïa ki lad ki lynti na ka bynta ban bishar bniah halor kane ka jingjaboh ka lyer kaba la ioh nam syndon ha ka ri India ba ka dei ka thaiñ ba jaboh bha ka lyer, ha kaba ha kane ka jingïakhun ban pynduna ïa ka lyer jaboh yn ïa treikam lang ruh naduh ka Center for Science & Industrial Research-National Environmental Engineering Research Institute (CSIR-NEERI) ban peit ban khmih halor kane ka jingmih ka lyer jaboh ha ka thaiñ Byrnihat.
Shillong, K’Lyngkot 12 : U Lat ka Jylla u Phagu Chauhan ha ka sngi Thohdieng u la plie paidbah ïa ka Raj Bhavan kaba dei ka projek kaba la khmih lynti la slem bha kaba don ha Tura ha West Garo Hills District.
Ha kane ka sngi la donlang ruh u Myntri Rangbah ka jylla, Conrad K Sangma, nangta u Lamphang ka Iing Dorbar, u Thomas A Sangma, ka MP na Tura ka Agatha Sangma kumjuh u Chief Secretary ka jylla, Bah DP Wahlang nalor kiwei kiwei ki heh sorkar kynthup ki bor pynïaid ka distrik.
Na ka liang u Lat haba kren ha ka jingïalang na kawei pat ka jaka (virtual mode), u la ong ba ka jingangnud bad ka jingkhmih lynti jong ki paidbah ka la urlong hadien ba la lah ban pyndep noh ïa katei ka Raj Bhavan ha Tura.
Da kaba ïaroh ïa baroh kiba donkti ban pyndep ïa katei ka projek, u Lat u la ong ruh ba ka jingtrei ïa ka Raj Bhavan, ka rilum Garo kan nang lah ban kiew arted ha ka roi ka pa bad ha baroh ki liang.
Haba ai nuksa ïa ki riewkhraw kum u Pa Togan Nenminja Sangma uba la aiti ïa la ka jingim na ka bynta ka bha ka miat jong ki paidbah jong u bad ka ri hi baroh kawei, u Lat u la kyntu ïa ki samla ka rilum Garo ba kin noh synñiang lang na ka bynta ka roi ka pa ha ka jylla khnang ban pynurlong ïa ka thong jong u Myntri Rangbahduh ka Ri, ka ‘Viksit Bharat Sankalp Yatra’.
Katei ka jingtei kaba la pynieng ha ka thain Danagre jong ka nongbah Tura la tei ha ka jinglut kaba kot sha ka 24.1 klur tyngka bad ka ieng ruh ha ka jaka kaba ïar haduh 28.45 akar.
Ka jingpyndep ïa katei ka projek ka rah ruh ïa ka burom jong ka sorkar ban pynjan shuh shuh ïa ka synshar khadar sha ki paidbah khlem da pynleit jingmut beit tang ha ka nongbah.
Haba bynrap lang, u Myntri Rangbah ka jylla, Conrad K Sangma u la ong ba katei kadei ka projek kaba la slem bha kaba kane ka sorkar ka la lah ban pyndep.
“Ka Raj Bhavan ka ieng ruh kum ka burom namar ka long ruh kum ka nongmuna na bynta ka lawei kaba phyrnai kaban sa wan.
Ka long ruh ka jingsngew sarong ba ka President ka Ri, ka Draupadi Murmu kan sa sah ha kane ka complex ha ka jingwan jong shen shane," u la ong.
Shillong, Kyllalyngkot 13: Ka jingïalehkai jong ka lympung 1st DIVISION Football League 2023-24 ba la pynïaid da ka Shillong Sports Association hynne ka sngi ha madan SSA Ground.
Ka jingïakhun ka la sdang ha ka por 2:15 baje nohphai sngi hapdeng ka Nongrim Hills SC pyrshah ïa ka Umphyrnai SC, ka jingïakhun hapdeng kine ki arliang mamla ka la kut ha kaba ka Nongrim Hills SC ka khur jingjop salit da shi kol.
ïa kane ka shi kol na ka Nongrim Hills la thep da u Suponglemba Khongwir shuwa ban kut ka por ïakhun, kata ha ka 88 minit kaba la pynthikna ïa ka kynhun ban khur shalade ïa ki lai point kiba kongsan.
Shillong, Kyllalyngkot 13: Ki ar kynhun ba kynthup ïa ka Youngstar bad ka SMCA ki la khur jingjop ha ka jingïalehkai kaba la long hynne ka Sngi Saitjaiñ jong ka lympung kriket kaba la tip da ka Shillong Cricket League 3rd division ba la pynïaid da ka Shillong Cricket Association ha ryngkat ka jingïatreilang bad ka Samkhamti ha madan Urkaliar.
La sdang ïa ka jingïakhun ba nyngkong hynne ka sngi dei hapdeng ka Youngstar CC pyrshah ïa ka Matador CC.ïa ka toss la jop da ka Youngstar ha kaba kane ka kynhun ka jied ban bol nyngkong.
Na ka liang jong ka kynhun Matador ka la shah pynhap baroh ki wicket da tang 91 ron na ki 18 over.
Ki nongtied kiba la lah ban kamai ron ïa ka kynhun dei tang u Om Chettri u ba la tied 42 ron na ki 43 bol.
Dei ki rangkawangbol ka liang pyrshah kiba la lah ban tyngshaiñ bha, bad kine ki kynthup ïa u Adit Pradhan (4 over: shah tied 21 ron: khur 2 wicket) bad u Nehal Sharma (3 over: shah tied 12 ron: pynhap 2 wicket) kiba la ïoh ban khur mar 2 wicket.
Haba jubab ïa katei ka thong ba la buh, ka kynhun Youngster ka la lah ban pyndep tang hadien 19.1 over ban kynjoh sha ka 94 bad hap 7 wicket.
Na ka liang jong ki rangkawangbol ka Matador ki la trei shitom ban khur jingjop, ha kaba u Jerry u ba la kawang 4 over, shah tied tang 8 ron u la khur haduh 3 wicket, katba u Taikupar Nongkynrih u la kawang 2.1 over, shah tied 10 ron bad khur 1 wicket, hynrei phewse kam shym la biang ïa ka kynhun ban lait na ka namrem.
Napdeng ki nongtied ka kynhun Youngstar kiba la kamai bun ron ki long u Krishiv Choudhary u ba la tied 24 ron na ki 31 bol katba u Adit Pradhan u la kamai 15 ron na ki 13 bol kaba la ïarap ïa ka kynhun ban khur jingjop da 3 wicket.
ïa ka nam Player off the match la khur da u Adit Pradhan na ka kynhun Youngstar CC.Haba phai pat sha ka jingïakhun kaba ar hapdeng ka YALM pyrshah ïa ka SMCA, ka jingïakhun ka la sdang ha kaba YALM ka la jied ban bol nyngkonng hadien ba jop ïa ka toss.
Haba shim ïa ka pali ban tied nyngkong, ka kynhun SMCA ka la buh thong haduh 186 ron hap tang 5 wicket na ki 20 over.
U Manirul Islam u la khyrwit 36 ron na ki 20 bol, katba u Rehan kharbuli u la tied 35 ron na ki 32 bol.
Napdeng ki rangkawangbol ka liang pyrshah kiba la lah ban seisoh ki kynthup ïa u Tomu (4 over: shah tied 36 ron: khur 2 wicket) bad u Arun Tamang (4 over: 28 ron: khur 2 wicket).
Haba pyrshang ban beh ïa katei ka thong ba la buh, ka YALM ka la shah pynhap noh da tang 172 ron na ki 19.2 over.
Na ka liang jong u Arun Tamang u la tied 55 ron naki 36 bol, katba u Tanveer Sharma u la kamai 36 ron na ki 35 bol, hynrei kam shym la lah ban ïarap ïa ka kynhun ban khur jingjop naba ka la shah rem noh da 14 ron ha ka SMCA.U Rehan kharbuli u la tyngshaiñ lyngba ki 3.2 over, shah tied tang 27 ron bad pynhap haduh 5 wicket, katba u Rupin das u la kawang 4 over, shah tied 25 ron bad khur 3 wicket.
ïa ka nam Player of the match la khur da u Rehan kharbuli u ba la tied 35 ron ryngkat bad 5 wicket kiba u la ïoh pynhap.
Jowai, K’Lyngkot 13: Ka lympung ïalehkai phutbol Republic Day Cup, Under-13 Football Tournament 2024 bala pynïaid da ka West Jaiñtia District Sports Association, (WJDSA) Jowai kaba la long mynta ka sngi ha madan Kiang Nangbah Stadium Dongmihsngi, Jowai.
Haba phai sha ka jingïakhun ba nyngkong ka kynhun ïalehkai jong ka Kseh Sylle Ialong kala pynliem da 3-0 kol ïa ka Chilliangraij, ïa kitei ki kol na ka Kseh Sylle Ialong la thep da u Jeremy Mulieh haka minit ba 15, u Chanmitre Suchiang haka minit ba 20 bad u Jedison Dhar haka minit ba 26.
Katba ha ka jingïakhun kaba ar ka Iawmulong Nartiang kala pynliem da 5-2 kol ïaka Khimusniang, ïa ki kol na ka Iawmulong Nartiang la thep da u Ebiangmi Dkhar haka minit ba 24, u Ebormi Nongtdeh haka minit ba 35, u Kamkihi Pyrtuh haka minit ba 42 bad u Mewanhi Maskut haka minit ba 45 & 56.
Ïa ki kol na ka Khimusniang la thep da u Pynshai Lamare haka minit ba 2 bad u Rudyson Sutnga haka minit ba 18.
La pyntip ba kane ka lympung kala jam sha ka ‘Quarter Final’ ka ban long haka 15 tarik u Kyllalyngkot hapdeng ka Catholic Youth Mihmyntdu pyrshah ïaka Iawmulong Nartiang haka por 10 waje mynstep, katba ka Sabah pyrshah ïaka Loompyrdi Ïongpiah haka por 11 shiteng mynstep.
Ha ka 16 tarik u Kyllalyngkot ka jingïakhuh ‘Quarter Final’ kan long hapdeng ka PSA pyrshah ïaka Panaliar ha ka por 10 baje mynstep, katba ka Ksehsylle Ialong pyrshah ïa ka FAM ha ka por 11 shiteng mynstep.
Delhi, Naiwieng, 15: U Myntri Rangbaduh ka ri u Narendra Modi u la ai jingkren ha ka prokram kaba rakhe ïa ka Janjatiya Gaurav Diwas, 2023 ha Khunti, Jharkhand.
Ha kane prokram, u Myntri Rangbah Duh u la pyllait paidbah ïa ka ‘Viksit Bharat Sankalp Yatra’ bad ka Pradhan Mantri Particularly Vulnerable Tribal Groups Development Mission.
U la pyllait paidbah ruh ïa ka bynta jingsiew ba 15 jong ka PM-KISAN.U Modi u la buh maw nongrim bad aiti sha ka ri ïa ki projek ha Jharkhand kiba shongdor haduh T 7200 klur ha ki kam bapher bapher kum ka rel, surok, pule puthi, dewiong, Petroleum bad Natural Gas.
U la leit jngoh ruh ïa ka exhibition ba la pynlong ha kane ka sngi.
La pyni ruh ïa ka khubor jong ka President jong ka India, ka Droupadi Murmu lyngba ka video ha kane ka prokram.
U la ïalam ruh ïa ka jingbam smai Viksit Bharat Sankalp ha kane ka prokram.
U u la sdang ïa ka jingai jingkren jong u da kaba kynmaw ïa ka jingleit jong u sha ka shnong Ulihatu, ka jaka ha kaba la kha ïa u Bhagwan Birsa Munda bad ruh sha ka Birsa Munda Memorial Park cum Freedom Fighter Museum ha Ranchi mynta ka sngi.
U la kren ruh shaphang ka jingpyllait paidbah ïa ka Freedom Fighter Museum ar snem mynshuwa ha kane ka sngi.
U Modi u la ai khublei ïa baroh ki briew jong ka ri ha kane ka Janjatiya Gaurav Diwas.
U la ai khublei ruh halor ka sngi ba la thaw ïa ka Jharkhand bad u la kdew sha ki jingnoh synniang jong u Myntri Rangbah Duh ba rim, u Atal Bihari Vajpayee ha ka jingsdang jong kane ka jylla.
U la ai khublei ruh ïa ki briew jong ka Jharkhand halor ki projek ka roi ka par ha ki kam bapher bapher kum ka rel, surok, pule puthi, dewiong, Petroleum bad Natural Gas ïa kiba u la buh maw nongrim.
U la ong ba u dap da ka jingkmen ba baroh ki lynti rel ha Jharkhand mynta ki dei kiba ïaid da ka bording elektrik.
Ha ka jingkren jong ki jingeh kiba u Bhagwan Birsa Munda u la ïakynduh na ka bynta ka burom jong ki riewlum, u Myntri Rangbah Duh u la ong ba ka Jharkhand ka don jingïadei bad shibun ki riewkhraw kiba dei ki riewlum.
U la kren shaphang ki riewkhraw kum u Tilka Manjhi, Sidhu Kanhu, Chand Bhairav, Phulo Jhano, Nilambar, Pitambar, Jatra Tana Bhagat bad Albert Ekka kiba la wanrah burom ïa kane ka jaka.
U Myntri Rangbah Duh u la ong ba ki nongïakhun Adivasi ki la ïashim bynta ha ka jingïakhih na ka bynta ka jinglaitluid ha baroh ki bynta jong ka ri bad u la jer kyrteng ïa u Govind Guru na Mangarh Dham, Tantya Bhil na Madhya Pradesh, Bhima Nayak, Martyr Veer Narayan Singh na Chhattisgarh, Veer Gundadhur, Rani Gaidinliu na Manipur, Veer Ramji Gond na Telangana, Alluri Sitaram Raju na Andhra Pradesh, Rani Durgavati na Gond Pradesh.
U la ong ba kine ki riewkhraw kim shym la ïoh ïa ka jingithuh ba ki dei ban ïoh bad kumta, u la ong ba u kmen bha ban kynmaw ïa kine ki riewkhraw ha ka Amrit Mahotsava.
Ha ka jingkren shaphang ka jingïadei jong u bad ka Jharkhand, u Modi u la kdew sha ka Ayushman Yojana kaba la plie paidbah na Jharkhand.
U la ong ba ar tylli ki sienjam ba khraw ki dei kiba plie paidbah na Jharkhand mynta ka sngi.
Kaba nyngkong ka dei ka Viksit Bharat Sankalp Yatra ka ban ïarap ban pynurlong ïa ki thong jong ka Sorkar bad ka PM Janjati Adivasi Nyaya Maha Abhiyan ka ban ai jingïada ïa ki riewlum kiba don ha ka jingma ban duh jait.
U Modi u la ban jur halor ka jingdonkam ban peit bniah ïa saw tylli ki ‘Amrit Stambh jong ka Viksit Bharat’ lane ki rishot jong ka India kaba la kiew shaphrang kiba long ka bor ki longkmie ne ka Nari Shakti, ki nongpynmih mar bam jong ka India, ki samla jong ka ri bad ki briew ka India kiba pdeng bad duna ka ïoh ka kot.
U la ong ba ka jingstet ka roi ka par ha India ka shong ha ka jinglah ban pynkhlaiñ ïa kine ki saw tylli ki rishot jong ka roi ka par.
U Modi u la ong ba u sngew hun halor ki sienjam bad ki kam ba la pyndep ban pynkhlaiñ ïa kine ki saw tylli ki rishot ha kine ki 9 snem ba la dep jong kane ka Sorkar.
U la kren shaphang ka jingjop jong ka Sorkar ban pyllait ïa palat 13 klur ngut ki briew na ka jingduk.
“Ka seva kaal jong ngi ka la sdang haba kane ka Sorkar jong ngi ka la wan ha ka bor ha u snem 2014," u la ong da kaba bynrap ba ki don shibun bha ki briew ha ka ri ki bym shym la ïoh ïa ki jingshakri.
U la ong ba ki ba duk ba suk ki la duh jingkyrmen namar ka rukom treikam torti jong ki Sorkar ba mynshuwa.
“Kane ka Sorkar mynta ka la sdang treikam da ka mynsiem jong ka jingshakri," u la ong da kaba bynrap ba ki ba duk ba suk bad ki ba shem jingeh ki la dei kiba kongsan tam jong kane ka Sorkar kaba la pynpoi ïa ki jingshakri sha ki jyngkhang iing jong ki.
U la ong ba ka dei ka rukom treikam jong kane ka Sorkar kaba la wanrah ïa ka jingkylla.
U Myntri Rangbah Duh u la pyntip ba shuwa u 2014, ka jingkhuid ha ki shnong ka long tang 40% katba mynta, ka ri ka thew ban pynpoi lut sha baroh ki jaka.
Ha ka jingkren shaphang ki jingjop hadien u snem 2014, u Myntri Rangbah Duh u la kren shaphang ka jingdon ki connection LPG kaba la kiew na ka 50-55% ki shnong sha kumba 100% mynta, ka jingai ïa ki dawai tika ïa ki khynnah khyllung ka la poi sha ka 100% na ka 55%, ki longiing kiba ïoh um kor ki long 70% na ka 17% hadien ba la ïoh jinglaitluid ka ri.
“U Modi u la peit bniah ïa kito kiba shem jingeh," u la ong.
U Modi u la ong ba ka Sorkar ka khlem ngop ha ka jingtynjuh ki soh kiba suk ban kheit hynrei ka la peit ïa ki kam kiba la sahteng la bun bun snem.
U la ai nuksa da ka jingpynpoi bording elektrik sha 18,000 tylli ki shnong kiba sah ha ka jingdum.
Ïa kane la leh ha ka rukom treikam kaba la buh da ka por katkum ka jingpynbna ba la ai na Red Fort.
Ïa ki dak jong ka pule puthi, ka koit ka khiah bad ka jingsuk ha ka jingim la kyntiew ha 110 tylli ki distrik kiba dang sahdien.
Ka prokram Aspirational District ka la wanrah jingkylla ha kine ki distrik.
Kine ki distrik ki dei kiba bun tam ki riewlum, u la ong.
“Ïa ka jingseisoh jong ka prokram Aspirational District mynta la pynïar lyngba ka prokram Aspirational Block", u la ong.
U la ong, “Ka jingplie lad ban ngeit ha kano kano ka niam ka wan tang haba ngi pynduh jait ïa baroh ki lad ban peit bein ïa kino kino ki briew jong ka ri," da kaba bynrap ba ka hok ha ka imlang sahlang ka wan tang haba baroh ki ïoh ïa ki jingmyntoi na ki skhim Sorkar ha kajuh ka rukom.
Kane ka dei ka mynsiem jong ka ‘Viksit Bharat Sankalp Yatra’ ka ban bteng haduh ka 26 tarik u Kyllalyngkot ha une u snem ban wan bad kaba sdang mynta ka sngi ha ka Jayanti jong u Bhagwan Birsa Munda.
“Ha kane ka jingïaid lynti, ka Sorkar kan leit sha baroh ki shnong jong ka ri bad kan pynlong ba man u briew uba shem jingeh bad uba duk ba suk un ïoh jingmyntoi na ki skhim Sorkar," la ong u Myntri Rangbah Duh.
U la kren shaphang ka jingpynlong ïa ka Gram Swaraj Abhiyan ha u snem 2018 ha kaba la phah shi hajar ngut ki ophisar sha ki shnong ban ai jingtip shaphang hynniew tylli ki skhim ba kongsan jong ka Sorkar bad u la ong ba u ngeit skhem ba ka Viksit Bharat Sankalp Yatra kan long kaba seisoh kumne kumjuh.
“Nga khmih lynti ïa ka sngi ha kaba baroh kiba duk ba suk ki don ka card reshon ban ïoh ei ïa ka bam, ka gas connection na ka skhim Ujjwala, ka bording elektrik kaba poi sha ka iing jong ki, ka um kor ha iing, ka Ayushman Card bad ka iing kaba bha," u la ong.
U Myntri Rangbah Duh u la batai ruh shaphang ka jingthmu jong u na ka bynta ki nongrep bad ki nongbylla kiba ïoh ïa ka bai bam tymmen bad ki samla kiba shim bynta ha ka Mudra Yojna ban pynurlong ïa ki jingthmu jong ki.
“Ka Viksit Bharat Sankalp Yatra ka dei ka jingpynthikna u Modi ïa ki ba duk ba suk, kiba shem jingeh, ki longkmie, ki samla bad ki nongrep jong ka ri," u la ong.
U Modi u la ong ba ka nongrim kaba kongsan na ka bynta ka India kaba la kiew shaphrang ka dei ka PM JANMAN lane ka PM Janjati Adivasi Nyaya Maha Abhiyan.
U la ong ba kadei ka Sorkar jong u Atal Bihari Vajpayee kaba la wanrah ïa ka tnat kyrpang ïa ki jaitbynriew riewlum bad kaba don la ka jong ka bynta ha ka mang tyngka.
U la ong ba ka mang tyngka na ka bynta ka bha ka miat jong ki riewlum ka dei kaba la kyntiew 6 shah haba ïanujor bad ki por kiba la dep.
U Myntri Rangbah Duh u la ong ba hapoh ka PM JANMAN, ka Sorkar kan ai jingïarap ïa ki riewlum bad ki jaitbynriew kiba sahdien kiba dang bun kiba sah ha ki jaka khlaw.
U la ong ba ka Sorkar ka la lap 75 tylli kine ki jaitbynriew kiba don da ki lak kiba sah ha palat 22 tylli ki shnong hapoh ka ri.
“Ki Sorkar mynshuwa ki la trei ban ïoh ïa ki jingkhein hynrei nga kwah ban pynïasoh ïa ki jingim, ym ki jingkhein.
Da kane ka jingthmu, ka PM JANMAN ka la sdang mynta ka sngi", la ong u Myntri Rangbah Duh.
U la pyntip ruh ba ka Sorkar Pdeng kan pynlut haduh T 24,000 klur ha kane ka campaign kaba heh.
U la ai jingsngewnguh ïa ka President Droupadi Murmu kaba la ieng skhem na ka bynta ka roi ka par jong ki riewlum.
U la ong ba ka dei kaba ai mynsiem ïa ka roi ka par kaba ïalam lynti da ki longkmie.
U Myntri Rangbah Duh u la kren shaphang ki sienjam ba la shim ban pynythikna ïa ka roi ka par ba ïalam lynti da ki longkmie ha kine ki snem ba la dep.
“Ka Sorkar jong ngi ka la wanrah ïa ki skhim na ka bynta ki longkmie da kaba peit ïa baroh ki bynta jong ka jingim jong ki," u la ong da kaba bynrap ba ki sienjam kum ka Beti Bachao Beti Padhao, la ki jong ki paiñkhana ïa ki khynnah kynthei ha ki skul, PM Awas Yojana, ka jingplie ïa ki Sainik School bad Defence Academy, ka jingshim 70% ki jingshim ram Mudra da ki longkmie, ka jingai jingïarap ïa ki Self-help group bad ka Narishakti Vandan Adhiniyam ki la pynkylla ïa ki jingim mynta.
“Mynta ka dei ka jingleh niam kaba kyntang jong ka Bhai Dooj.
Une u hymen shynrang u kular ïa baroh ki para kynthei jong ka ri ba ka Sorkar jong ngi kan bteng ban weng ïa ki jingeh hakhmat ka roi ka par jong ki para kynthei jong ngi.
Ka Amrit Stambh jong ka bor ki longkmie kan don ka bynta kaba khraw ha ka jingtei ïa ka India kaba la kiew shaphrang," la ong u Myntri Rangbah Duh.
U Modi u la ong ba ka PM Vishwakarma Yojana ka pyni ba ka Sorkar Pdeng ka ieng skhem na ka bynta ka jingplie lad ïa baroh ki sap jong ki briew ha kane ka jingïaid lynti sha ka India kaba la kiew shaphrang.
U la ong ba kane ka skhim kan ai jinghikai katkum ka juk mynta bad ki atiar ïa ki paralok Vishwakarma.
“Yn pynlut 13 hajar klur ha kane ka skhim", u la ong.
Ha ka jingkren shaphang ka bynta jingsiew kaba 15 jong ka PM Kisan Samman Nidhi kaba la pyllait mynta ka sngi, u Myntri Rangbah Duh u la ong ba palat T 2,75,000 klur ka dei kaba la phah sha ki account jong ki nongrep haduh mynta.
U la kren ruh shaphang ka Kisan Credit Card na ka bynta ki nongri jingri bad ki nongri dohkha, ka jingpynlut haduh T 15,000 klur da ka Sorkar na ka bynta ka jingai dawai tika ïa ki jingri, ka jingïarap pisa hapoh ka Matsya Sampada Yojana ban kyntiew ïa ka kam ri dohkha bad ka jingseng jong 10 hajar tylli ki Farmer Produce Union ba thymmai ha ka ri kaba la ïalam sha ka jingpynduna ka jinglut jingsep jong ki nongrep da kaba plié lad shuh shuh sha ki iew.
U Myntri Rangbah Duh u la kren ruh shaphang u snem 2023 ba rakhe kum ka International Millet Year bad ki sienjam jong ka Sorkar ban pynpoi ïa ki Shri Anna sha ki iew ha kiwei kiwei ki ri.
U la ong ba ka roi ka par jong ka Jharkhand ka la wan namar ka jingduna ki kam pyntriem Naxalite ha ka jylla.
U la ong ba shen ka jylla kan sa dap 25 snem bad kumta u la kyntu ïa ka jingpynpoi salonsar ïa 25 tylli ki skhim ha Jharkhand.
U la ong ba kane kan pynstet shuh shuh ïa ka roi ka par jong ka jylla bad ka jingsuk ha ka jingim.
“Ka Sorkar ka ieng skhem na ka bynta ka jingpynïar ïa ka pule puthi bad ka jingplie lad ïa ki samla," la ong u Modi ha kaba u la kren ruh shaphang ka national education policy kaba plié lad ïa ki samla ba kin ïoh jinghikai shaphang ki kor bad ka engineering ha ka ktien tynrai.
U la ong ba ha kine ki 9 snem ba la dep la seng palat 300 tylli ki skul bah bad 5,500 tylli ki kolej ba thymmai ha kylleng ka ri.
U la kren ruh shaphang ka Digital India campaign bad ka jingkiew ka India sha ka kyrdan kaba lai ha ka ïoh ka kot ha kaba don shi lak tylli ki start-up.
U Modi u la kren ruh shaphang ka jingplie paidbah ïa ki hostel ba thymmai ha IIM Campus ha Ranchi bad IIT-ISM, Dhanbad.
Ha ka jingpynkut ïa ka jingkren jong u, u Myntri Rangbah Duh u la ong ba u ngeit skhem ba ki saw tylli ki Amrit Stambh jong ka Amrit Kaal kiba long ka bor jong ki longkmie, ka bor jong ki samla, ka bor jong ki kam rep bad ka bor jong kiba duk ba suk jong ka ri kin kyntiew ïa ka India sha ki kliar kiba thymmai bad kin pynkylla ïa ka India sha ka ri kaba la kiew shaphrang.
U Lat ka Jylla Jharkhand, u C.P.Radhakrishnan, u Myntri Rangbah ka Jharkhand, u Hemant Soren, U Myntri Khynnah ka tnat Tribal Affairs, u Arjun Munda ki la ïadon lang ha kane ka sngi ha ryngkat kiwei kiwei.
Shillong, Naiwieng 15 : U Deputy Chief Executive Member (Dy CEM) jongka KHADC u bah Pynshngain N Syiem u la ïathuh mynta ka Sngi Balang ba ka EC ka la bthah ïa ka Delimitation Committee (DC) ban ai kloi ïa ka kaiphod khnang ban ïoh shong bishar da ka EC.U la ïathuh “ Ka KHADC ka la ïoh pdiang bun ki aplikeshon bad la bthah ïa ka DC ba kan shong bishar halor kine ki aplikeshon bad ban ai kloi ïa ka kaiphod sha ka EC.Ka KHADC ka la thung ïa ka DC naduh ka 26 tarik Risaw 2023 ban bishar na ka bynta ban pynïaryngkat ïa ki jingeh jong ki Constituency.
ïa ka DC la khlieh da u Nongbishar ba la Shongthait jong ka ïing Bishar ka District Council Dr S Kharsyiemlieh bad ki dkhot ki kynthup ïa u Dr S.L Marbaniang ex MLA, R.Myrboh Nonghikai ba la shongthait, Dr DRL Nonglait Prof NEHU (Khasi) bad u Secretary bah M Kharkrang Secretary ba la shongthait ka KHADC.Kane ka Committee kan shong bishar halor ki 15 tylli ki jingthoh ba la ïoh pdiang na ki shnong kiba kyrpad ban pynkynriah ïa ki na kawei ka constituency sha kawei pat.
Halor kane ka DC kan hap ban bishar ïa ka jingdon ki nongshong shnong bad kumjuh ruh ïa ka jinglong jongka jaka la ka ïahap ne em ban pynïasoh sha kiwei pat ki constituency.
Tura, Naiwieng 15: Ka Garo Students’ Union (GSU) bad ka Federation of Khasi Jaintia and Garo People (FKJGP) ki la pynlong ïa ka jingkhynra bad ki la ïoh kurup ïa ki dawai dashin ki bym long shuh na ka ïew kaba don ha Rongara, South Garo Hills District.
U President ka FKJGP u Tengsu Marak, ula ong ba ka jingpynlong ïa katei ka jingkhynra ka dei hadien ba kila ïoh pdiang ïa ka jingujor na ki nongshong shnong.
Ha katei ka jingkhynra la shem ba ki nongdie dukan ha ka ïew Rongara ki la shah kynnoh ba ki la die da ki dawai bad kiwei kiwei ki mar, ki bym long shuh ne ki bym treikam shuh ne kiba la kut ka por.
U President ka GSU Rongara Circle ula pynpaw ka jingsngewkhia ïa katei ka rukom leh ym tang ha katei ka thaiñ hynrei ha kylleng ki bynta jong ka rilum Garo bad ula pynpaw ba ka long kaba donkam kyrkieh ban shim khia ïa kane ka mat kaba jia ha kylleng ki jaka bad ula kyntu ba dei ban shim khia mardor khnang ba kan ym buh ha ka jingma ïa ki nongthied.
Ha ka sngi Balang la thang noh ïa baroh kitei ki dawai kiba la sniew ne ki ba la kut ka por treikam.
Nongstoiñ, Naiwieng 15: Ha kine ki khyndiat sngi, kawei ka Hati ka la wan poi sha ki shnong ki thaw ha ka shnong 5 kilo Kyllon Mathei thaiñ Shahlang bad ha ka shnong Photjalei kawei na ki shnong ha ka thaiñ Shyrkon, ha kaba ka la pynjot lut ïa ki jingthung jingtep kynthup naduh u Synsar bad kiwei kiwei bad la ong ruh ba ka la bam lut ïa u Kba.
Ha ka jingïakren bad u bah Kitboklang Sangriang sordar ka shnong Photjalei, u la ong ba u ithuh ba katei ka mrad kam dei satia ka Hati khlaw, hynrei ka dei kaba la ri da u briew.
Pynban kat haduh mynta mynne ym pat don satia kiba la wan kam trai ïa ka.
Ki nongshong shnong ki la sheptieng jur namar ka la pynjot lut ïa ki pynthor kba bad wat haba la leit kawang da ki bom bula ruh kam shym la phet satia.
U sordar u la kyntu ruh ïa ki trai ba kin wan shaw noh, lym kumta ka shnong kan ym don ka jingkitkhlieh lada jia ei ei, namar lada jia ba ka Hati kan leh eiei ne pynmynsaw ïa ki briew kan long ka jingsngewsih.
Shillong Naiwieng 15 : U MDC ka Mawlai u Bah Teiborlang Pathaw u la pynpaw ka jingsngewkhia halor ka jingïai jia ki jingjia ba duh ei ki mynsiem briew na ka jingshah tynrah kali bad shah tynrah ha ki ar shaka ha kylleng ki bynta jong ka jylla.
Kumta, halor kane u la kyntu ïa ki bor ba die khmih ban buh noh da ki speed breaker ha ki jaka ba donkam ryngkat ka jingkyntu ïa ki samla kiba niah ïa ki ar shaka ban long kiba adkar khnang ban lait na ki jingma.
Ha u kyrwoh, u Bah Teibor u la phah ka khubor sngewlem sha ka ïing ka sem jong ka longkmie kaba la khlad ha ka jingjia kaba la jia ha Mawlai Mawdatbaki ba u Blei un ai ka jingtngen ïa ka ïing ka sem bad ki baieid ba thoiñ baroh.
Une u MDC ka Mawlai u la kyrpad ruh ïa ki kmie ki kpa ban phikir ïa la ki khun ki kti khamtam ban nym ai lad ïa ki ban ñiah, la ka dei ka kali ne ar shaka haba kim pat dei ka rta ban ñiah.
Shillong, Naiwieng 15 : Ka Khun Hynniewtrep National Awakening Movement (KHNAM) lyngba u working president, Bah Thomas Passah ha ka sngi Balang u la pyntip ba ha kane ka elekshon MP, ka party kan kyrshan ïa ki party katkum ki nongrim kiba ïahap bad ka mat treikam jong ka.
U Bah Thomas u la ong ruh ba ka party ka la dep rai lypa ruh ba kan ym sei kyrtong ha kane ka elekshon MP mynta ka kynti.
“Kane kadei anmar ha ka general council ngi la rai ba nangne shakhmat, kum ka KHNAM ngin pynleit jingmut ha kaban shakri ïaki paidbah lyngba ki district council bad ka kam MP kadei shabar jong ka namar ha kaba khatduh ngin hap ban pynïasoh bad kiwei ki party," u la ong.
Halor ka jingkylli, u Bah Passah ula ong ruh ba ka party kaba ki rai ban kyrshan kan long beit katkum ka nongrim kaba ïahap bad ka KHNAM.“Ïano ban kyrshan, ngin sa ïakren haka party tangba ngi la shim pat ïa ka rai ba ngin ym shong ha iing hynrei ngin mih ban shim bynta ha ka elekshon MP," u ong da kaba bynrap ba ka KHNAM kan ym kyrshan pat ïa ka BJP.Da kaba ïai ban ba ka party kan kyrshan katkum ki mat, u Bah Thomas u la ong ruh ba ka Inner Line Permit (ILP) naduh 2002 ka la dei ka mat kaba hakhmat eh jong ka KHNAM kumjuh ruh ka Ktien Khasi ban ïoh noh ïa ka jingithuh nalor ka jingkren pynbeit ïa u pud u sam.
Shillong, Naiwieng 15: Ka Balang Presbyterian Mawlong (Sohra Presbytery) ka khot ka wer sngewbha ïa baroh ki parabangeit nong Mawlong kiba shong ba sah shabar jong ka shnong Mawlong kiba dang don kyrteng balang bad ruh ki bym don kyrteng balang shuh ha ka Balang Mawlong sha ka jingpynkyntang ïa ka ïingmane ha shnong Mawlong ha ka 26.11.2023, por 10:30 mynstep bad ha ka jingpynkut noh (Closing Ceremony) ïa ka jingrakhe jingdap 125 snem (Quasquicentennial Jubilee) jong ka Balang ha ka por 1:30 pm.
Kumjuh ka Balang ka khot sngewbha ruh ïa kito baroh ki bym dei ki nong Mawlong kiba dei ki parabangeit ne kiba don ha kiwei kiwei pat ki jingngeit, hynrei kiba la ïa don bynta lem ha ka jingpynmih fund na ka bynta ka jingtei thymmai ïa ka ïingmane kata naduh u snem 2002 ter ter kum kaba ïarap pynïaid lem ïa ki Donors Cards, ka jingïarap ha kaba pynmih ia ki Cassettes, ka jingiarap pyndie lem ia ki Cassettes bad ka jingiarap pisa (Donation)ba kin sngewbha ban ïa wan lang ha katei ka sngi.
Kane ka long katkum u kyrwoh lyngba u Bah B P Lyngskor, Secretary, Balang Presbyterian Mawlong.
Shillong, Naiwieng 15 : Ka Dorbar Shnong Mission Compound kan pynlong ïa ka jingpynkhuid shnong ha ka 9 tarik Nohprah 2023 (Sngi Saitjain) naduh ka por 7 baje mynstep.
Yn ym shah ïaid ki kali kiba nabar bad kiba napoh dong ruh ha katei ka sngi tad haduh ban da dep ka jingpynkhuid shnong.
Ka Dorbar Shnong ka kyntu ïa ki paidbah baroh ban ïai shah lem shipor bad ka shnong bad yn pyrshang ruh katba lah ban pyndep kloi ïa ka jingpynkhuid shnong.
Kane ka long kat kum ka jingpyntip jong u Secretary Shnong u Prof Don Kupar War.
Nongstoiñ, Naiwieng, 15: Ka HYC Lai Lyngdoh Circle ha ka sngi hat majai hapoh ka jingïalam u samla Wandap Marweiñ Pesident ka seng bad samla Willbirthsoon Kharsyiemlieh General Secretary ryngkat ki dkhot, ka la leit ïakynduh ïa u Executive Engineer Sahep S Massar jong ka PWD (Roads) Nongstoiñ, halor ka jingsniew ka surok Mawkaton-Nongstoiñ, kumjuh ruh ka jingkieng kaba don hapoh ka Shnong Mawkaton.
Ki nongïalam ka seng ki la pynpaw ba katei ka jingkieng ka la jot bha ka donkam ïa ka jingpynbha ban maramot, khnang ban lait na ka jingduh nong ïa ki paid nongshong shnong ha kitei ki thaiñ kiba pyndonkam ïa katei ka jingkieng.
Kumjuh ruh katei surok ka la sniew shaba palat, ha kaba ka la long ka jingeh kaba khraw ïa kiba ïaid ba ïeng lynba ka tei ka surok khamtam eh ha ka pang ka shitom.
U Samla Willbirthsoon Kharsyiemlieh General Secretary ka HYC Lai Lyngdoh, u la ong na ka liang u Executive Engineer u la kular ban phai khmat ïa kitei ki mat bad ban pynbha noh kloi kloi ïa katei ka jingkieng bad ïa ka Surok ruh kin sa thaw lad kham kloi.
U la ng ruh ba ka HYC Lai Lyngdoh Circle ka pynpaw ïa ka jingai khublei ïa ka office baroh kawei, ïa ka jingkloi jong ki ban shimkhia halor kane ka bynta.
Na ka liang ka seng ka kloi ban ïa trei lang ryngkat bad ka office, na ka bynta ka jingbha jong ka dong bad ka thaiñ hi baroh kawei.
Shillong, Naiwieng 15 : Ka Joint Action Committee (JAC) kaba kynthup ïa ka NEHUTA, NEHUNSA bad ka NEHUNSA kumjuh ka NEHUSU ki la pdiang ïa ka jingtyrwa ban kynduh ïa u Vice Chancellor ka skulbah NEHU, u Prof PS Shukla ha ka sngi Palei ban ïa kren halor ki 9 tylli ki mat jingdawa ba ki buh.
Ka jingïakhih khlem buh por ba la khot da ka JAC ka la poi sha ka sngi kaba lai hynne ka sngi bad kane ka la ktah ïa ka jingïaid beit ïaid ryntih jong ka rukom treikam katei ka skul kynthup ruh wat ha ki kam kiba ïadei bad ka pule puthi ki samla.
“Ka JAC kan sa kynduh ha kane ka sngi Palei ïa u VC ha conference hall," ong u Chairman ka JAC u Prof Lakhon Kma ha kane ka sngi Balang.
La pyntip ruh ba kan don ka jingkynduh lang jong ka JAC shabar ka ophis u VC hadien ka jingïalang ban pyntip halor ki mat jingïakren kiba mih hadine ka jingkynduh ïa u VC bad ruh na ka bynta ban rai pat ïa ki sienjam kumno ban leh nangtei shakhmat.
U Prof Kma u la pyntip ba ka jingïakhih ba khlem buh por kan bteng beit lada jia ba ka jingiakren kam poi shaei shaei ruh.
Shillong, Naiwieng 15: U MLA ka North Shillong constituency u Bah Adelbert Nongrum mynta ka Sngi Balang ula dawa na u S.Singhania ban pynshai halor ka jingkynthoh baka Sorkar ka la leh shilliang ban weng ïa ki jingeh kiba mih ha ka sngi iaid Eucharistic Procession kaba la long haka 12 tarik mynta u bnai.
Lah ban kdew ba u S.Singhania lyngba kawei kot khubor ula kynthoh tyngeh ïa ki bor district ka East Khasi daka ba kynnoh ba ka Sorkar ka leh shilliang ban weng ïa ki jingdheng kali haka por pynlong Procession da ka Balang Catholic hynrei ka Sorkar ka sted ban shim khia lada pynlong kiwei ki prokram kum ka Puja.
“Mano uta u S.Singhania, phi dei ne em u nongshong shnong ba pura ka Meghalaya ne phi dei tang uba sah wai hapoh ka Jylla.
Nga sngewsih ïa ka jingkynthoh namar nga dei na ka Balang Catholic bad nga don lang ha kato ka sngi ba pynlong ïa ka Procession" la ong u Bah Adelbert.
U Bah Adlebert ula ong “Nga sngewkhia ïa kane ka jingkynthoh bad nga dawa ba phin mih shakhmat ban pynshai ïa la ka jingkren khamtam halor ka jingkynnoh baka sorkar ka shim khia tang haka por Puja".
Shillong, Naiwieng, 15: Kawei ka nongtrei Accredited Social Health Activist (ASHA) na Kyrdem Public Health Centre (PHC) ka ïoh jingsiew haduh T.82,000 hajar namar ka jingtrei shitom bad ïoh ïa ka jingsiew kum ka Honorarium ha ki hynriew bnai ba la leit noh.
Ïa kane la pyntip da ka Myntri ka Koit ka Khiah ka Dr.Ampareen Lyngdoh ha ka sngi Balang haba kdew na ka Official Data ha kaba ïadei bad ka jingsiew ba la ai sha ki nongtrei ASHA ha ki 7,000 hajar tylli ki shnong kiba don ha kylleng ka jylla Meghalaya.
Katkum ka Official Data, bun na ki nongtrei ASHA ki ïoh ïa ka jingsiew na kaba ki trei kaba long T.23,000 hajar haduh T.82,000 ha ki hynriew bnai kata naduh ka 1 tarik, Ïaiong haduh ka 30 tarik, Nailur, 2023 da kaba kdew na ka tarik ba la siew lyngba ka Bank Account.
“Nga la peit bniah ïa ka jingsiew na kine ki rusit ba la siew sha ki ASHA ki ïoh ha ki block bapher bapher.
Nga sngew kyndit ban ïohi ba kine ki nongtrei monsngewbha ki ïoh ïa ka jingsiew kaba heh," la ong ka Dr.Ampareen haba ïakren bad ki lad pathai khubor hadien ba la wai ka jingïalang bad ki Ophisar jong ka tnat ka Koit ka Khiah.
Haba pynpaw ba ka jingïateh bad ki ASHA naduh ka sngi nyngkong ka long kaba shai ba ka dei tang ka kam trei monsngewbha, ka la ong ba kam shym la don kano kano ka jingkular ban siew tukop ne ka jingkular palat ïa kata lada ki ASHA ki trei.
Ki nongtrei ASHA kiba don hapoh ka shatri jong ka Meghalaya ASHA Workers’ Union (MAWU) ki la pynlong da ka jingïakhih kaba khlem pud sngi naduh ka 7 tarik mynta u bnai, kum ka dak ban pyrshah ïa ka jingleh mynthi ka Sorkar ïa ka jingdawa jong ki kaba kynthup ïa ka jingkyntiew ïa ka jingsiew na ka T.2,000 sha ka T.5,000.
Ka Dr.Ampareen ka la ong ba ka don ruh ka jngsngewthuh bakla ba ka Sorkar kam shym la leh eiei na ka bynta ki ASHA bad ong, “ka kamram jong nga ka long ban pyntip sha ki paidbah ba kata kam long kaba shisha.
Balei ngin leh kumta?Ka la itahuh ba ka Sorkar ha u snem 2021-2022 ka la pynlut T.91.2 klur na ka bynta ka jingsiew kaba manla u bnai ïa ki ASHANa kane, ka Sorkar ka la siew T.16.32 klur na ka bynta ka Fixed Monthly Incentive jong ki ASHA bad la siew dep ruh ïa ka Backlog kaba T.53 klur nalor ka T.21.96 klur ïa kaba la siew hapoh ka NHM.“Ha ki snem 2022-23, ka Backlog kam don eiei.
Ngi dang tohkit ïa ka T.16.98 klur ba la siew T.2000 sha ki ASHA bad ka jingsiew lyngba ka NHM ngi la pynlut T.22.68 klur na ka bynta ki ASHA.Ka pisa baroh ka long T.Rs 40.5 klur," ka la bynrap.
Da kaba kyrpad ïa ki nongtrei ASHA ba kin sangeh noh ïa ka jingïakhih bad ban wan sha ka miej jingïakren, ka Myntri ka la ong, “ban dawa ïa ka hok jong phi da kaba iehnoh ïa ka kamram ba phi trei ka dei ka bym lah satia ban pdiang.
Ngi kwah ïa ka jingïatreilang jong phi.
Ngi sngewnguh shikatdei eh ïa u synñiang ba la phi la trei.
"“Lada phi kwah ban ïakren, ka jingkhang ka plie.
Ïa nga la phah sha kane ka ophis da ki paidbah.
Nga dei ka jong ki paidbah bad ngan ïakynduh ïa phi bad wat wan da ka jingkhmihlynti ïa kaba ngam lah ban leh na ka bor jong nga.
"Ka Myntri ka la ai khublei ruh ïa ki ASHA kiba dang bteng ban trei ïa la ka kam wat hapdeng ka jingïakhih.
“Namarba ki la ïohi ïa ka jingma jong ka jingim jong ki briew ha ki shnong ba ki trei, ki dang ïai bteng hi ban pyndep ïa la kamram," ka la ong.
Shillong, Naiwieng 15 : U State President ka National People’s Party (NPP), Meghalaya Bah Prestone Tynsong u la ïathuh ba ki don haduh 5 ne 6 ngut ki kyrtong kiba pan tiket na ka bynta ban aireng ha ka elekshon MP na Shillong Parliamentary Seat kaban sa long shen ha u snem ban wan.
Da kaba pyntip ba ïa ka kyrteng jong u kyrtong MP na Shillong kin pynbna noh mynta u bnai hi, u State President u la ïathuh ruh da kaba ong, “Ki don hi 5 ne 6 ngut ki kyrtong kiba pan tiket na ka party.
"Ha kawei pat ka liang, u Bah Prestone ba dei ruh ha kajuh ka por u Symbud Myntri Rangbah u la ïathuh ba um don jingtip ei ei halor ka jingphriang ki khubor ba ka don ka jingpynbor ban ai tiket MP ïa u Myntri barim ka sorkar jylla Bah Dasakhiat Lamare na Shillong seat.
“Ngam tip ei ei halor kata, bad ka jubab nanga ka long ba em ym don satia kum kata," ong u Bah Prestone.
Dang shen ki la phriang ruh ki khubor ba ki don katto katne ngut ki nongïalam ka NPP kiba kwah ban wallam da u MLA barim ka TMC na Umroi, Bah George B Lyngdoh kum u kyrtong.
Hynrei haba pyrshang ban wad jingtip halor kane na ka liang ki nongïalam ka party ki la ïathuh ba haduh mynta hi kam pat don satia kano kano ka jingïakren halor katei ka bynta ban wallam da u Bah George kum u kyrtong.
Hynrei la ïathuh ba haduh mynta hi kiba paw kyrteng kham hakhmat dei tang u Bah HM Shangpliang, MLA barim ka Mawsynram uba la phet noh na ka BJP bad ïasoh sha ka NPP.Wat hadien ba u President u la ïathuh ba ki don 5 – 6 ngut ki kyrtong kiba pan tiket hynrei ki nongïalam ka party (bym kwah ban pynpaw kyrteng) ki la ïathuh kim pat tip lut kiei kiei ki kyrtong tangba ki ong pat ba lehse katei ka dang dei tang ka jingïakren hapdeng ki nongïalam kiba hakhmat.
Kumba long haduh mynta hi, dei tang ka Voice of the People’s Party (VPP) kaba la pynbna ïa u kyrtong, kata u Dr.Ricky J Syngkon kum u kyrtong, katba ka Congress pat ka la ai dak ba kan pynieng biang da u juh, kata u Ma Vincent H Pala.
Kumta kaba sah mynta ka long sa tang na ka BJP, UDP bad kumjuh ruh na ka NPP.Shillong, Naiwieng, 15: U Myntri ka tnat Border Area Development u Rakkam A.Sangma ha ka sngi Baar u la kyrpad ïa ka Sorkar Jylla ba kan pdiang ïa ka jingtyrwa ban pynïasoh da ka lynti Rel ïa ka shnong Baghmara kaba don ha South Garo Hills bad ïa ka nongbah Guwahati, Assam.
U Rakkam uba long ruh u MLA jong ka National Peoples Party (NPP) na Rongara-Siju, u la ong ba ka Meghalaya Land Transfer Act bad ki kyndon jong ka Khyrnit Bahynriew jong ka riti Synshar ka ri India ki dei ki ar tylli ki stieh ïada ïa ki nongshong shnong riewlum jong kane ka jylla Meghalaya haba kynthoh ïa ka jingpyrshah jong ki katto katne ki kynhun ïa ka jingthmu ban pynpoi ïa ka lynti Rel sha rilum Jaintia da kaba aidaw ba kan pynjur ïa ka jingwan rung kyrthep jong ki mynder ri bad ki briew kiba nabar jong ka jylla.
Ha ka jingïakren bad ki lad pathai khubor u Rakkam u la ong ba kane ka jingtyrwa ban pynïasoh ïa ka lynti Rel sha Baghmara ka dei kaba la slem bha naduh ka por ba u Captain Williamson Sangma u la long u Myntri Rangbah ka Jylla.
“Nga ruh nga dang dawa ban pynurlong ïa kane namarba ka Baghmara ka lah ban long ka lynti ïaid na ka bynta ka Meghalaya bad na ka bynta ka thaiñ Shatei Lammihngi ïa kaba yn pynïasoh lyngba ka nongbah Dhaka, Bangladesh.
Ka khaii ka pateng bad ka jingpynkha ïa ki lad ïohkam kin kiew bad bun na ki samla bad ka khih ka kamai kan kiew," u la ong bad bynrap, “namarkata, nga sngew dei ban dawa ïa ka Sorkar India bad ngan sa ïakynduh ruh ïa u Myntri Rangbah kum u MLA ban dawa ïa ka lynti rel kaba pynïasoh sha Guwahati sha Baghmara," ula ong.
Katkum ka jingong jong u, ka la don ka jingdawa ban buh ïa ka Integrated Check Gate ha Baghmara khnang ba ki nongjngohkai pyrthei bad ki nongkhaii kin dup lah ban wan namarba lada wan ka Rel, ka ïoh ka kot jong ki briew kan kiew artet.
Haba kylli, hato un kyrpad neem ïa ka Sorkar ba kan ai noh ïa ka projek lynti Rel ba la tyrwa ïa ka Shillong bad Byrnihat sha ka Baghmara, u Rakkam u la ong, “lada long, ngan sa kyrpad ïa ka tnat Railway, ïa ka Sorkar India, ka Sorkar Meghalaya ban pynïasoh ïa ka Baghmara bad ka lynti rel na Guwahati.
"U la ai nuksa ruh da kaba ong, “manla u snem bun tylli ki Graduation bad ki Convocation kiba la nga la leit kum u Myntri ka tnat Pule Puthi ha kaba 18,000 hajar haduh 20,000 hajar ngut ki graduates bad ki Post-graduates ki don manla u snem.
Na ki 20,000 ha ka sngi snem tang 1,500 – 2000 ngut kiba ïoh kam sorkar katba kiwei pat ki 18,000 ngut ki shu shong khlem kam khlem jam.
"Halor ka jingpyrshah ban wanrah ïa ka lynti rel ha rilum Khasi bad Jaiñtia, u Myntri u la ong, “haoid, ki don bun ki jingeh bad ngi hap ban peit kino ki jingmyntoi bad ki jingduh jingmyntoi.
Lada wan ka lynti Rel sha Shillong ne East Khasi Hills ka lah ban don ka jingduh jingmyntoi bad ka jingmyntoi ruh kan don namarba kan pynsuk ïa ka leit ka wan bad kan plie ruh ïa ki lad ïohkam.
Ki paidbah na rilum Garo ki leit thied jain na Dimpur namarba ka dor ka long kaba tad.
Namarkata, nga kyrpad ïa ki paidbah ba kin shim rai ynda ki la pynshong nia ïa ki jingmyntoi bad ki jingduh jingmyntoi.
U la ong ruh ba ki paidbah ki dei ban ailad ban pynpoi ïa ka rel tang lada ki don ki aiñ bapyrkhing.
Shillong, Naiwieng, 15: Ka Sorkar Jylla shen kan sa lum da ka jingïalang ïa ki kynhun bapher bapher hadien ba ka Ministry of Home Affairs (MHA) ka Sorkar Pdeng ka la pynphai kylla ïa ka Meghalaya Residents Safety and Security Amemdment Bill 2020 da kaba phah lang ruh bad katto katne ki jingkynthoh.
Ha ka jingïakren bad ki lad pathai khubor hadien ka jingïakynduh ïa u Bah Prestone Tynsong uba long u Symbud Myntri Rangbah ka jylla uba peit ïa ka tnat Kam Pohing, u President ka Hynñiewtrep Youths Council (HYC) Bah Roy Kupar Synrem u la ong, “u Symbud Myntri Rangbah u la ong ba ka Ministry of Home Affairs, ka don ïa ka bhah kaba ïadei kumno ba ka Sorkar Jylla kan pyntreikam ïa ki kyndon ban buh ïa ki khyrdop ki ban pyrkhing ïa ki briew kiba wan na shabar ka jylla.
"“U (Bah Prestone) la pyntip ïa ngi ha kaba ïadei bad kane kakam, ka Sorkar ha ki sngi ban sa wan kan sa khot da ka jingïalang ïa ki kynhun bapher bapher, ïa ki seng saiñpyrthei, ki nongsynshar shnong ban ïakren halor ka shithi ba la ïoh na ka Ministry of Home Affairs (MHA) bad ban wad ïa ki lad ki lynti kumno ka Sorkar kan jubab ïa ka shithi lane kaei kaba ka Sorkar Jylla ka hap ban leh khnang ban pynthikna ba kane ka Meghalaya Residents Safety and Security Amemdment Bill 2020 yn lah ban pyntreikam bad ban ïoh ïa ka jingmynjur na u Lat jong ka Jylla," la ong u Bah Synrem.
U la ïathuh ba ka Seng ka la pan ïa ka shithi ba la phah da ka MHA khnang ba ka Seng kan ïoh ban peitbniah ïa ki jinglap kiba ka Ministry ka la ai khnang ba ka seng kan dup lah ban ai jingmut sha ka Sorkar Jylla bad kaei kaba ka Sorkar Jylla kan leh na ka bynta kaba bha tam bad ba yn dup lah ban pyntreikam ïa ka Bill.
U la ïathuh ruh ba ka Seng ka la pan jingpynshai na u Symbud Myntri Rangbah halor ka Inner Line Permit (ILP) kaba dang sahkut ha ka almari jong ka Sorkar India mynta la lai snem eiei.
“Halor ka ILP, na ka liang jong ka seng hadien ba ka ïa ka Resolution kaba la mynjur ha u snem 2019, ka Sorkar ka la phah sha ka Sorkar Pdeng ban dawa ba dei ban pyntreikam ïa ka Inner Line Permit (ILP) bad ngi la kylli ruh kaei kaba la jia ïa ka ILP.Shwa ka elekshon sha ka Ingdorbar Thawaiñ ngi la kylli ruh ïa u Symbud Myntri Rangbah bad u la kular ba u Myntri Rangbah bad ka Kynhun Myntri kin sa leit ban ïakynduh ïa u Myntri ka tnat Kam Pohing u Amit Shah bad ïa u Myntri Rangbahduh ka ri u Narendra Modi," u la ong bad bynrap, “u (Bah Prestone) la pyntip ba u Myntri Rangbah bad ka Kynhun Myntri ki la ïakynduh ïa u Narendra Modi bad ha kaba ïadei bad ka ILP haduh mynta ka Sorkar India kam pat ai ïa ka jubab kaba shai la kan pyntreikam neem.
"“Ka seng ka la banjur ïa u Symbud Myntri Rangbah ba ka kamram jong ka Sorkar Jylla bad ka Ingdorbar Thawaiñ lane ki 60 ngut ki MLA kam dei ban shu kut tang haba mynjur ïa ka Resolution hynrei ngi kwah ba ka Sorkar Jylla kan ïalam nakhmat ban pynsngewthuh ïa ka Sorkar India ba kum ka jylla kaba dei ka jylla ritpaid balei ngi donkam ïa ka ILP.U Symbud Myntri Rangbah u la ong ba jingleit tied ïa ka jingkhang jong ka Sorkar Pdeng kam pat kut bad ka Sorkar jylla kan dang ïaleh ban pynkynaw ïa ka Sorkar Pdeng halor ka ILP," la ïathuh u Bah Synrem.
Haba kylli, u la ong, “ka MRSSA 2016 kam don ïa ki bniat kiba lah ban tehlakam ïa ka jingrung kyrthep jong ki briew kiba nabar bad kaei kaba ngi ïohi ka long ba kane ka aiñ ka shu long tang ban buh jingkheiñ ïa ki nongshong wai hynrei kam dei ka register ka ban buh jingkheiñ ïa kiba wan na shabar.
"“Namarba ha ka MRSSA 2016 ym dei tang ïa ki briew kiba nabar ki ban shah buh jingkheiñ hynrei wat ki briew jong ngi ruh kiba wan na kiwei ki shnong kiba sahwai khamtam ha nongbah Shillong kin hap ai kyrteng.
Ngi shim ba kane ka aiñ kan ym pyrkhing eiei ïa ka jingrung kyrthep jong ki briew kiba wan nabar bad ngi kwah ba ka MRSS Amendment Bill 2020 kumba ngi la pynpaw ïa kata ha u Symbud Myntri Rangbah u la ong ba ka lynti ba ka Sorkar Jylla kan pynthikna ba ka Amendment Bill 2020 ka dei ban treikam.
"Shuh shuh u la pyntip ba ka jingkynthoh jong ka MHA ka long ba ka aiñ jong ka Sorkar jylla kam dei ban ïatakhuh bad ka aiñ jong ka Sorkar Pdeng.
Shillong, Naiwieng 16: Ka Seng Khasi Kmie Mawkhar , Shillong ka la pynbna ba kan sa pynlong ïa ka lympung ïakop siat khnam lane ka RongBiria Seng Kut Snem kaba la pynbeit ha ka 19 tarik Naiwieng, 2023.
ïa kane ka RongBiria Seng Kut Snem yn pynlong ha madan 2nd Ground, Polo, Shillong ka ban sdang naduh ka por 11 baje mynstep.
Kane ka long katkum ka kyrwoh kaba la pyntip paidbah da u Bah D.G.Kharpuri, Secretary, Rongbiria Seng Kut Snem Komiti, Seng Khasi Kmie, Mawkhar, Shillong ha kaba ïadei bad ka jingpynlong ïa kane ka lympung ha katei ka sngi.
Shillong, Naiwieng 16: Ka kynhun ïalehkai jong ka Shillong Lajong FC ka la ïoh rung sha ka final ha ka lympung phutbol kaba la tip da ka Oil-DFA All India Level Under-19 Inter-Academy Invitational Football Tournament 2023 hadien ba ka la khur ïa ka namjop ha ka semi final pyrshah ïa ka Classic FA ka kynhun kaba na Imphal.
Ha kane ka jingïakhun ki khynnah lehkai ka Lajong ki la jop salit da shi kol ïa ka Classic FA bad ïa kane ka kol la thep da u Rimankhraw Kharumnuid.
Ha kaba kut jong ka jingïakhun, u Badondor Marbaniang u la ïohpdiang ïa ka khusnam kum u rangïalehkai ba kynsai ha kane ka jingïakhun lane Man of the match lyngba ka jinglah ban lehkaibha ka jong u bad u ba la lah ban pynïoh shibun ki kabu na bynta ka kynhun.
Lyngba kane ka namjop, ka kynhun Under-19 jong ka Lajong kan sa hap ban aireng pyrshah ïa ka kynhun ba jop ha ka semi final ba ar, kata ka SAI, Manipur lane pyrshah ïa ka Siniolchu FC kaba na Sikkim.
ïa ka final a pynbeit ban pynlong ha ka 20 tarik Naiwieng, 2023, kaba hap ha ka Lah Sngi U Blei bad ka jingïakhun kan long ha ka por 7 baje janmiet ha Duliajan, Assam.
Shillong, Naiwieng 16: Ki ar tylli ki jingïakhun jong ka lympung SSA 2nd DIVISION Football League 2023 ba la long ha 1st Ground SSA Stadium hynne ka Sngi ki la jam sha kaba kut ha kaba ka jingïalehkai kaba nyngkong ka la kut ha ka jingïakhaid katba ha ka jingïakhun kaba ar, ka Nongkrem SC ka la khur ïa ka namjop.
Ka jingïakhun kaba nyngkong ba la sdang ha ka por 11:30 baje mynstep, ka Sohryngkham SC bad ka Laitlyngkot SC ki la ïakhaid hadien ba ïa thep mar shi kol.
Dei ka Laitlyngkot SC kaba la ïoh ban thep ïa ka kol ba nyngkong hadien ka jingbakla thep hi u Shanker Kshiar rangïalehkai ka Sohryngkham SC ha ka 17 minit bad lamkhmat ïa ka jingïakhun ha ka kylla step.
Hadien ba la ïoh ban bteng biang ïa ka jingïakhun ha ka kylla kaba ar, na ka liang jong ka Sohryngkham SC ka la pyrshang ban wad ïa ki lad da kumno ban ïoh pynïphai bad hadien katto katne por u Shanker Kshiar u la ïoh ban khyllie biang ïa ka kol kaba la kum thep hi ha ka kylla step da kaba pynïakhaid ha ka 71minit.
Haduh kaba kut ym shym la don shuh ba lah ban pynkhihjar kaba la pynlong ïa kine ki ar kynhun ban ïakhaid.
Haba phai pat sha ka jingïakhun ha ka kylla kaba ar kaba la sdang ha ka por 2:30 baje nohphaisngi, ka Jongksha SC ka la shah pynliem da 2-3 kol ha ka Nongkrem SC.Haba bishar ïa ka jingïalehkai ka long shisha kaba itynnat naba ka jingïathep kol ka la wan mar-ïabud.
Dei ka Jongksha SC kaba la thep nyngkong lyngba u Jorboklang khongsngi ha ka 45 minit hynrei ka Nongkrem SC ka la jubab da kaba pynphai lyngba ka kol u Iumeda Mawroh ha ka 60 minit.
Hadien katto katne por ka Jongksha SC ka la lamkhmat biang ïa ka jingïakhun lyngba u Babiang Umsong ha ka 69 minit hynrei sa shi sien pat ka Nongkrem SC ka la pynïakhaid lyngba u Shankupar Kharbyngar ha ka 85 minit bad thep ruh ïa ka kol pynjop na bynta ka kynhun ha ka 90+3 minit.
Ki jingïakhun mynta kan long biang hapoh 1st Ground SSA Stadium, kaba nyngkong kan sdang ha ka por 11:30 baje hapdeng ka Pohkseh SC pyrshah ïa ka Umphrup SC, bud sa ka jingïakhun kaba ar ha ka por 2:30 baje nohphaisngi hapdeng ka Laitkyrhong SC pyrshah ïa ka Lumshyiap SC.Shillong, Naiwieng 16: Ka Meghalaya Pro Boxing Council (MPBC), ka synjuk kaba la sei madan ïa u samla Shanborlang Marbaniang, rangïakura professional ba nyngkong ka jylla Meghalaya, hynnin ka Sngi Balang ka la pynpaw ba kum ka seng ka ju mad shibun ki jingeh ha kaba ïadei bad ka pisa.
Hynrei wat hapdeng kine ki jingeh ki ba ban ki dkhot nongkitkam jong kane ka synjuk kim shym la shongkli kti bad ïai bteng ban shakri ïa ka kam ban sei madan ïa ki rangkynsai kiba don ïa ka sap kaba kyrpang bad ban kyntiew ïa ki sha ki rynsan ïakura ‘Professional Boxing’.
Nalor jong u samla Shanborlang Marbaniang, ka MPBC ka la sei madan ruh ïa u samla ïarapborsing Kharbani bad u samla Elbin Rani kiba la leit ban mihkhmat dang shen ïa ka jylla Meghalaya ha ka Pro-Boxing kaba long ha Gujarat.
Haba ïakren sha ki lad pathai khubor na ka liang jong u Bah Kermiki Thangkhiew-Secretary MPBC u la pynpaw ba kum ka seng hi ka ju mad barabor ki jingeh ha kaba ïadei bad ka pisa hynrei watla kata ruh ka kynhun kam shym la kynrandien bad ïai shakri ban pynbit pynbiang ïa ki jingdonkam la ka dei ha ka jaka kilanmet ne ki khep ba ki rangïakura kin hap ban ïakhun shabar.
Shuh shuh, u la ai khublei ruh ïa katto katne ki synjuk kiba la snohktilang ban ai ka kti jingïarap ban nohsynñiang lem sha ka MPBC ban kyrshan ïa u Shanborlang ha ka jingleit shimbynta ka jong u sha ka rynsan ïakhun ‘Pro Boxing Fight Night’ ka ban sa long ha Arunachal.
Haba ïadei bad ka leit ka wan na ka liang jong u Bah Ïaidon Rumnong-Treasurer jong ka MPBC, u la ïathuh ba bun hi ka jinglut jingsep ka seng ka hap ban pynlut nalade hynrei na bynta ka jingïakhun ka ban long hapoh Arunachal ha ka 18 tarik la ïoh jingïarap khyndiat na ki Promotion kiba la khot sngewbha ïa u Shanborlang ban ïakhun ha katei ka sngi.
U la kyrpad ruh ïa kino kino kiba don ka mynsiem sngewlem ban ai jingkyrshan lem ïa ka synjuk khamtam eh na bynta ka jingïakhun ka ban long ha nongbah Delhi ha ka 25 tarik Naiwieng namar ka jinglut jingsep ka lah khambun.
Na ka liang jong ka kynhun ka la ju leit mih sha ki nongmihkhmat hynrei haduh mynta kam pat shym la don kano kano ka jingpynshai ba ki lah ban ai lad jingïarap bad kane ka lah ruh ban dei ba kane ka seng ka dang tymmai ïoh lehse ki bun ki bym pat tip la bynrap u Bah ïaidon Rumnong.
Kumban shu pynkynmaw, u samla Shanborlang Marbaniang hapoh ka lama jong ka MPBC un sa leit ban shimbynta biang sha ka rynsan ïakura kaba la tip da ka APB Fight Night ka ban long ha ha Mopin Solung Ground, Itanagar ha ka 18 tarik Naiwieng, 2023 bad aireng pyrshah ïa u Kumar Gurung u ba na Arunachal Pradesh ha ka kyrdan ïakhun Super-Fly Weight.
Hadien kane, un sa bteng ban leit aireng sa sha Delhi pyrshah ïa u International Boxer napoh Nigeria, u Aliu Bamidele Lasisi u ba la khur namjop 17 sien, ha ka 25 tarik Naiwieng.
K a jingbam ka dei kaba donkam tam ïa ka met jong u briew bad khlem ka bam ym don jingim.
Ka jingduna jong ka jingbam ha ka met ruh ka wanrah ïa ka jingshitom bad ka jingpalat jong ka bam ha ka met ruh ka wanrah jingshitom kumjuh hi.
Kumba long kiwei pat ki jingdonkam jong ka jingim u briew ka bam ka dei ban long kaba biang ym ban palat ne duna.
Ka jingbam ïa ki jingbam kiba bha bad kiba tei ïa ka met ka wanrah ïa ka jingmyntoi bad ka ai ïa ka jingkoit jingkhiah, hynrei ka jingbam ïa ki jingbam kiba snïew bunsien ka wanrah jingeh ïa ki briew shimet bad bunsien la shem ba ka daw jong ka jingpang jingshitom ka dei na ka daw jong ka jingbam kulmar ïa ki jait jingbam kiba ktah ïa ka jingkoit jingkhiah jong ka met.
Namar kata khnang ban ïoh ïa ka jingkoit jingkhiah baroh ngi donkam ban nang ban bam ïa ki jingbam kiba bha bad ki ban ym pynsnïew ïa ka met.
Ka jingbam hi ka dei ka dawai bah kaba khraw kaba ai ïa ka jingkoit jingkhiah lada ngi nang ban bam kat kum ba dei biang naka bynta ka met jong ngi.
Kumta ka long kaba donkam ban sngewthuh ba ka jingkoit jingkhiah ka don ha ki kti jong ngi hi.
Bun ki khnium bad kynnoh ba ki jingbam ha kine ki sngi kim long shuh kiba biang bad kiba koit ba khiah namar ba la bun palat ka jingai dawai (chemical) naduh ki jhur, ka doh, ki soh, wat haduh ka umphniang bad kiwei pat ki jingbam ba la song ha ki jingsong bad kiwei kiwei de.
Kawei na ka jingshitom kaba kham kynrei eh ha kiba bun ka dei ka jingshitom kpoh bad kane baroh ka dei beit na ka daw jong ka jingbymbiang ha ka rukom bam.
Ha kine ki sngi la ïohi ba kat shaba leit ki dap tang ki jaka die jingbam ba shet tang shiphang ne kita ki fast food.
Haoid kine ki pynsuk ia ki paidbah haba kyrkieh kam bad dei na kata ka daw bun ki mlien bha ban bam ïa kine ki jait jingbam.
Lah ruh ban ong ba 90% na kine ki jingbam fast food la shem ba kim ju salia ïa ka jingkoit jingkhiah hynrei ki longbeit kumno ban kamai bad pynbiang ïa ka jingdawa ki paidbah.
Kum ka nuksa wat ki jhur ba pyndonkam bunsien kim ju sait khuid satia ïa ki.
Kine ki jingbam bunsien ki dei kiba bun bha ka umphniang bad ka khleiñ kumta kim da long eh kiba na ka bynta ka koit ka khiah.
Ki briew kiba nang bam bam la ïohi ba ki long ki briew kiba koit bakhiah bad ka long kaba eh ban shem ïa ki briew kiba nang ban sumar ïa la ka jongkoit jingkhiah ha kine ki sngi.
Bun kim salia satia ïa ka jingkoit jingkhiah nalor ba ki jingbam kim long kiba paka shuh, pynban ki briew ki dang bam ïa kiwei pat ki jingbam kiba sniew kum kaba dih duma bad bam ïa ki khaini, raja bad kiwei.
Man ka por ba ki leit ban shah sumar ne ïakynduh ïa ki doktor ba ju batai ba ka jingkyrni ka jingdih sikret ne duma bad ka jingbam duma ki long kiba sniew bad kiba ktah ïa ka koit ka khiah, hynrei kane kam shym la pynphikir satia ïa ki paidbah.
Ka jingkoit jingkhiah ka don ha ka kti jong u briew shimet shimet ban phikir ïa la ka jong ka jingim, palat nangta ka shong ha ka bor jong ka mariang.
Ha ka por jong ka jinglong samla ha ba ka bor met ka dang biang bad ba ka bor jong ka jingïaleh pyrshah ïa ka jingpang ka dang khlaiñ, kam da don jingktah than eh ïa ka koit ka khiah, hynrei wat la katta ruh bun ki samla ki ud bad ki mad shibun ki jait jingpang.
Ha kine ki sngi namar jong ka rukom long ka rukom im namar jong ka jngkiew ka ïoh ka kot, ha kaba wat ki khynnah ki lah ban ïoh kat kaba ki kwah namar ba ki kmie ki kpa ki pynbiang ïa ki, bun ki khynnah kim kham bang ban bam ïa ka ja bad ki jingbam kiba tei met, hynrei ki kham sngewtynnad ban bam da ki jingbam kai kum ki chips, ki shoklet, bad kiwei pat.
Kumta wat ki khynnah rit ruh ki mad ïa ki jingpang kiba ktah khamtam eh ai ka kpoh.
Kiwei pat ki jingpang kiba kynrei bha ha kine ki sngi hapdeng jong ki briew kiba la khamsan ki long ka jingpang shini, ka jingpang high blood bad kiwei pat.
Kine ki jingpang ki la dkhat ïa kiba bun bah ki mynsiem briew, namar ba kiba ngat ïa kane ka jingpang ki shem jingeh shibun ban koit biang namar ba ki hap ban kiar na ki jingbam.
Ki don ki briew kiba ong ym lei lei lada ïap halor ka bam, kane ka long kaba bakla shibun eh namar ba hapoh ha lade ym don iwei ruh iba kwah ban ïap bad baroh ki bam khnang ban im.
Na ka bynta kito kiba dei ban kiar ïa ki jingbam kiba ktah ïa ka met jong ki, ka jingbam kam ïapher satia na ka kyiad bad na u drok namar ba ka pyntroin ïa ka met jong ki.
Tang kawei ka buit kaba rieh ba kito kiba ngat ha kitei ki jait jingpang ka long ba kin sngewthuh shai kdar ïa ka jingmut jong ka jingim bad ka jingbam.
Haba kum bam ïa ka jingbam kaba ktah ka jingbang ka neh tang da ki minit bad ka jngbabe ka tied man la ka khyllip mat bad ka jingkoit jingkhiah ka nanghiar nanghiar.
Kumta kawei ka nuksa ka long, kumba ka bam kaba bang ka pynkmen ïa ka mynsiem ka jingkoit jingkhiah ka kham pynkmen da ka spah shah.
Ïa ka jingkoit jingkhiah lah ban lehkmen bad sngew shilynter jingim katba dang ring mynsiem hynrei ka jingbam bakla ka dap tang ka jingbabe.
Namar kata donkam ban nang ban bam bad lehkmen ha ka jingkhiah krat.
Jowai, Naiwieng 16: Ka Khasi Student’s Union (KSU) Namdong Area Unit hynnin ka sngi hapoh ka jingïalam u samla Kitboklang Lamare President bad u samla Rimiki War Finance Secretary bad katto katne ngut ki dkhot kila leit pynsngew bad ai daka jingthoh sha ka ophis DM&HO West Jaiñtia Hills halor ka jingleh matlah ka sorkar ïaka Community Health Center Namdong.
Na kipor sha kipor naka liang jong ka seng kala ïai pynsngew sha kiba dei peit hynrei ym don ba sngew bad ym don ba pynsngap satia.
Mynta ka kynti kitei ki nongïalam ka seng ki la ïoh ban ïakynduh ïa u Additional DM&HO da kaba ai lang bad ka jingthoh ban pynsngew halor ki jingeh ba ki paidbah ki ïa kynduh haba ïadei bad ka jinsniew rathai jong u surok ba ïaid sha katei ka CHC.Ka seng ha ka jingïakren bad u Additional DM&HO u la kubur ba u surok CHC u long uba sniew bad ula kular ban pynsngew sha ki ba halor ban leh ïa kaba donkam.
Nongpoh, Naiwieng 16: Ka Ri-Bhoi Youth Federation, Mawhati Circle kala pynpaw ka jingsngew lyngngoh bad jingsngewsih kaba khraw hadien ba kala lap ba ka tnad Forest kala ai wai ïa kawei ka khlaw kaba don haka shnong Mawkynrong haka thaiñ Mawhati sha ka Dhar Kompani ban pom dieng ha kaba naka liang katei ka kompani kala pom palat 8 hajar tynrai eiei.
Haba phah ïaka kyrwoh naka liang u Bah Reynold Dkhar, President ka RBYF Mawhati Circle u la ong ba kum ka seng ka dap da ka jingsngewsih ba kumno ka tnad Forest kaba dei ka nongïada ïaka jingshah pynjot ki khlaw ki btap, hynrei ka dei pynban ka nongpynjot bad pynsniewdur ïaka mei mariang ha kaba la kynnoh ba dei ka tnad Forest kaba la ai wai ïa katei ka khlaw sha u briew shimet ban pom dieng ha kaba ki dieng ha katei ka khlaw kam duna ïaka 15 hajar tynrai.
U la ong ruh ba kum ka seng ka dap da ka jingsngewkhia kaba khraw namar katei ka jingpom dieng na katei ka khlaw kan ktah ruh wat ïaki tyllong umbam umdih kiba don ha ranap jong uta u lum ba ki pom dieng, ha kaba naka liang ka seng kala kynnoh ruh ba ka tnad Forest kala pynbiej ruh wat ïaki shnong kiba don ha katei ka thaiñ.
Naka liang ka seng kala pan jingshai ruh naka tnad Forest ba kumno ki lah ban aiwai ban pom bad pynjot ïaka khlaw sha u riew shimet ha kaba ka jingpom dieng ha katei ka khlaw kala long kaba shyrkhei bad naka liang ka seng kan sa pynlong ruh ka jingwad bñiah halor katei ka jingleh jong ka tnad Forest kaba la ailad ïa u riew shimet ban pom dieng na katei ka khlaw.
Ka seng RBYF kala pan por ruh 2 sngi naka tnad Forest ba ka dei ban pynshai halor ka jingailad ban pom dieng bad pynjot mariang ha katei ka khlaw da u riew shimet bad lada kam lah ban ai jingshai naka liang ka seng kin sa leit ban pynsangeh noh mardor bad ban ujor sha ka iing bishar halor ka jingpynjot mariang da ka tnad kaba dei ban sumar bad ïada ïaka.
Nongstoiñ, Naiwieng 15: Ha kine ki khyndiat sngi, kawei ka Hati ka la wan poi sha ki shnong ki thaw ha ka shnong 5 kilo Kyllon Mathei thaiñ Shahlang bad ha ka shnong Photjalei kawei na ki shnong ha ka thaiñ Shyrkon, ha kaba ka la pynjot lut ïa ki jingthung jingtep kynthup naduh u Synsar bad kiwei kiwei bad la ong ruh ba ka la bam lut ïa u Kba.
Ha ka jingïakren bad u bah Kitboklang Sangriang sordar ka shnong Photjalei, u la ong ba u ithuh ba katei ka mrad kam dei satia ka Hati khlaw, hynrei ka dei kaba la ri da u briew.
Pynban kat haduh mynta mynne ym pat don satia kiba la wan kam trai ïa ka.
Ki nongshong shnong ki la sheptieng jur namar ka la pynjot lut ïa ki pynthor kba bad wat haba la leit kawang da ki bom bula ruh kam shym la phet satia.
U sordar u la kyntu ruh ïa ki trai ba kin wan shaw noh, lym kumta ka shnong kan ym don ka jingkitkhlieh lada jia ei ei, namar lada jia ba ka Hati kan leh eiei ne pynmynsaw ïa ki briew kan long ka jingsngewsih.
Jowai, Naiwieng 16: Ka ophis u Deputy Commissioner, ka West Jaiñtia Hills District, Jowai ha ryngkat ka jingïatreilang bad ka Ministry of Tribal Affairs kila pynlong ïa ka prokram Hamara Sankalp Viksit Bharat ha Thadlaskeiñ C&RD Block, West Jaiñtia Hills.
Ïa kane ka prokram ai jinghikai la pynlong ha ATS Kyortyrkhang, Khliehtyrshi West Jaintia Hills District, ha kaba na ka liang jong katei ka ophis Block, ka KVK, Agriculture, Branch Manager SBI, Jowai, kiba mih khmat na ka LPG Gas Agency kila wan ban ai jingbatai bniah ïa ki nongshong shnong ki ban ïoh jingmyntoi na ki skim bapher bapher jong ka sorkar kiba kynthup ïa ka PMAY, PMJAY, NRML, Atal Pension Yojna, PM Jan Dhan Yojana, Nano fertilizers bad kiwei de.
Mynta hi ka sngi ïa kane ka juh ka prokram la pynlong ha Moopyllaitsyiar, Khliehtryshi bad la ïashim bynta ruh haka ban pule ïaka Viksit pledgebala ïalam da u ma B.Langbang, BDO ka Thadlaskeiñ Block.
U ma B.Langbang, ula pyntip ba ka Viksit Bharat Sankalp kadei ka skim ba pyntreikam da ka sorkar kmie ban pynpoi khnang sha ki paidbah nongshong shnong lyngba ka kali (van) IEC (Information, Education and Communication).
Kane ka kali IEC kan leit rung sha ki 49 ki shnong hapoh ka Thadlaskeiñ Block na ka bynta ban ai jinghikai shaphang kine ki skim jong ka sorkar.
Ha kane ka prokram na ka liang ka tnad jong ka koit ka khiah kila pynlong ia ka jingai jingsumar ei ban test ïa BP, TB screenings, lem bad ki smart card service.
Kiba ju ïoh myntoi na ka sorkar ha kane ka sngi kila ïoh lad ban pynpaw shaphang ki jingmyntoi kaba kila ïoh na kine ki skim sorkar.
La don ruh ka jingleh skit ba la shim bynta da ka VO jong katei ka shnong ha ryngkat ka khubor ban ïada ïa ka mariang.
Khliehriat naiwieng 16: Ka Kyrmen Foundation Centre kaba don ha East Jaiñtia Hills District, ka dei kawei na ki shlem ai jingirap ba radbah hapoh ka jylla, kane ka Foundation ka la trei ïa ki kam ba radbah bha bad ai ka jingshakri kaba bha tam ïa ki paidbah khamtam ha kito ki por ba don ka khlam covid-17, ha kane ka kynti ka la shim ïa ka synjam ban rakhe ïa ka sngi leh kmen ki khynnah, ka Children’s Day ha kaba myn ha ka 14 tarik mynta u bnai naiwieng ka kynhun ka la leit ban ai jingiarap ïa ka wei ka long ïing jong ki khynswet kiba im tang shi para kiba sah ba shong ha shnong Pynthorsale East Jaiñtia Hills District.
Ki dkhot jong katei ka Kyrmen Foundation ha ryngkat lang bad u Waheh Shnong Pynthorsale, u bah Yooki Phawa lem bad u secrytary shnong, u bah Pyrdimi Phawa ki ki la leit jngoh ïa katei ka long ïing jong ki khun swet, la ong ba ki don saw ngut shipara, i ba heh i dang don tang 10 snem kyrta, kine ki khynnah ki la duh noh ïa la ka kmie mynta la lai snem tam bad ki la shu im tang shi para bad la peit la jngoh ïa ki da ka Beilood jong ki, ki sah ha ka ïing kaba rit bha bad ka ïing kaba jot, ki shet ki tiew hi, ki bam bad ki thiah tang ma ki hi ha kata ka ïing kaba rit.
Na ka liang ka Kyrmen Foundation ka la ai sngewbha da u khaw, u jhur, ki jaiñ sopti ban phong, ki jaiñ kup thiah ba syaid, ki jingbam khynnah, la ong ba wat na ka liang u Waheh Shnong ruh um ju iehnoh ïa ki bad u ju leit ban peit ban jngoh ïa ki man ka por.
Mawkyrwat, ‘Naiwieng 16: Ka Hynñiewtrep Integrated Territorial Organisation (HITO) jong ka South West Khasi Hills District ha kine ki khyndiat sngi da ka jingsngewkhia ka la leit ban ïa kynduh ïa ka Branch Manager jong ka Meghalaya Rural Bank (MRB), Mawkyrwat Branch ban pynsngew ha ka ïa ki jingeh jong ki paidbah ba ki ju ïa kynduh ha kaba ïa dei bad ki kam hapoh kane ka Bank bad ban kyrpad ruh ban nang pynbun ïa nongtrei.
Ïa kane ka jingleit ban ïakynduh, la lam khmat da Paul Thyrniang, President bad bah H.Marshal Ramsiej, Secretary jong ka Hynñiewtrep Integrated Territorial Organisation (HITO) jong ka South West Khasi Hills District.
Ha ka jingleit jong ki ki la rah ïa ki jingeh ba ki paidbah ki ïa kynduh bad kumjuh ruh ki kyrpad ba na ka liang jong ka Branch Manager kan pynsngew ha ki bor ba halor ban nang pynbun shuh shuh ïa ki nongtrei ha kane ka Bank.
Sa kawei de ki la buhr uh ka jingkyrpad ba na kane ka branch ka la dei ka por ban pynkha shnat treikam sa ha kiwei pat ki jaka hapoh jong kane ka thaiñ Mawkyrwat bad ruh ha ki thaiñ Ranikor khnang ba ki briew kiba ju pyndonkam ïa kane ka Meghalaya Rural Bank kin ymduh ïa ki sngi ki por ban wan pyndep ïa ki kam kiba ïa dei bad ki kam Bank namar ba bun ki briew kiba wan donkam ha kane ka jaka bunsien kim lah ban pyndep ïa ki kam tang ha ka shi sngi tang namar ka la khapngiah shaba palat na ka daw ka jingbun briew, bad kane ka pynduhnong shibun ïa ki paidbah bad ka ktah ruh ïa ka leit ka wan khamtam ïa kiba na jngai ki shnong.
“Haduh mynta kum kane ka jaka treikam ne ka Meghalaya Rural Bank ka dang don tang kawei", ong ka kyrwoh na ka seng HITO.Namarkata, halor kane ka bynta na ka liang ka Branch Manager jong ka Meghalaya Rural Bank ka la kular ban ïa trei ryngkat bad ha kajuh ka por kan sa phah ruh ïa ka shithi jong ka seng sha ki bor ba hakhlieh jong kane ka shlem treikam ne u chairman uba dei peit ïa kane ka Mawkyrwat Branch.
Shillong, Naiwieng 16: Ka Meghalaya ka la ïa shim bynta lang bad baroh kawei ka ri ban rakhe ïa ka jingsdang jong ka “Viksit Bharat SankalpYatra," ka sienjam ban wanrah jingkylla kaba thmu ban pynpoi ïa ki kam sorkar sha ki jaka bym pat poi bad ka jingpynpoi ïa ki skhim Sorkar.
Ka jingpeit bniah jong kane ka yatra ka dei ban ai jingtip sha ki briew bad ban pynpoi ki jingmyntoi jong ki skhim kum ki lad na ka bynta ka jingkhuid jingsuba, ki jingshakri ha ki kam pisa, ka bording elektrik, ka jingïoh ïa ka tyndong LPG, ki ïing sah ïa ki briew kiba duna jingïoh.
Ka jingshngaiñ ha ka jingïoh mar bam, ka bam kaba tei met, ki lad ai jingsumar kiba shngaiñ, ka umdih kaba khuid bad kiwei kiwei.
ïa ka jingpynrung kyrteng ïa kito kiba dei ban ïoh jingmyntoi yn leh katkum ki jingshem ba ïoh ha kane ka Yatra.
Ha Meghalaya, ka Viksit Bharat Yatra ka dei kaba la plie paidbah ha East Khasi Hills district mynta ka sngi.
Ka Yatra kan long ha baroh ki Gram Panchayat (GP)/Block jong ka West Jaintia Hills, East Garo Hills bad North Garo Hills district ruh.
U Chief Secretary, Bah DP Wahlang u la pyllait paidbah ïa ka kali kaba rah ïa ka khubor jong ka “Viksit Bharat SankalpYatra" na Meghalaya Legislative Assembly Secretariat, Khyndailad, Shillong haba u la plie paidbah ruh ïa ka Jan Jatiya Gaurav Divas (Tribal Pride).
U la ban jur halor ka jingïeng skhem ka jylla halor ka Viksit Bharat Sankalp Yatra kaba long ha baroh kawei ka ri.
Kane ka yatra ka dei ka dak jong ka sienjam kaba heh na ka bynta ka India kaba la kiew shaphrang bad kaba ai bynta ïa baroh ha kaba ka don ka jingbah khlieh jong baroh na ka bynta ka roi ka par bad ka jingriewspah jong ka ri, u la ong.
U Chief Secretary u la plie paidbah ruh ïa ka jingïaid kjat ban pyni ïa ka deiriti halor ka Tribal Pride da ki barikor, ki kynhun pyni deiriti.
Ha ka prokram jong ka jylla ban rakhe ïa ka Jan Jatiya Gaurav Divas (Tribal Pride) kaba la pynlong ha U SosoTham Auditorium, Shillong.
U Myntri ka tnat Arts & Culture, u Bah Paul Lyngdohu la ïashim bynta kum u kongsan katba u CEM, KHADC, u Bah Pyniaid Syiem u la long u symbud kongsan.
La buh syntiew ha khmat ki mot jong ki riewshlur jong ka jylla da ki heh ki haiñ.
La don ruh ka tribal museum kaba pyni ïa rukom shet, ki rukom shna tiar bad ka deiriti jong ki riewlum ha kane ka prokram.
Shillong, Naiwieng 16: U MLA ka Mawlai Constituency u Bah Brightstarwell Marbañiang mynta ka sngi u la phah da ka shithi sha u Symbud Myntri Rangbah ka jylla uba bat ruh ïa ka tnad PWD, u Bah Prestone Tynsong, ban dawa ba ka sorkar ka dei ban shim ki katto katne ki sienjam ban ïada ïa ki paidbah na kano kano ka jingjia aksiden kaba wanrah pat ïa ka jingduh ei wat ka jingim briew ne ka jinglong anna sah ha ki dkhot met ruhHa ka shithi u Bah Brightstarwell u la ong ba ka jingjia shah tynrah kali ne ar shaka bunsien ka dei na ka jingrak rak ki nongñiah kali bad thuk thuk khamtam eh da kito kiba dang khie samla bad ong ruh ba ka jingjia aksiden kan jin la duna jin lada ki bor ba dei peit kin kham pyrkhing ïa ka jingai driving licence.
Shuh shuh u la ong ba wat ki surok ruh ki dang duna palat ki jingtei jingshna ne proper infrastructure ne ki lad ban Ïada na ka jingjia aksiden.
Ha ka shithi u Bah Brightstarwell u la ai jingmut ba ka sorkar ka dei ban buh ïa ki speed breaker ha ki katto katne ki jaka ba i donkam, ban shna ïa ki lynti ïaid kjat ha shi lynter ka surok bah, ban kah ruh da ki jingker ne ki grill ïa kine ki lynti ïaid kjat, nangta ban shna ïa ki over brigde ne ki jingkieng ïaid kjat ban jam na shiliang sha shiliang surok, bad kham pynbiang ïa ka jingdon ki pulit pynïaid kali bad bad ïai pynlong ruh ka suprise checking ba man ka por ïa ki kali bad ki nongñiah kali bad ba ka sorkar ka dei ban pynbiang ïa ki jaka jam na shiliang sha shiliang surok ne ki zebra crossing.
Lah ban kdew hangne, u MLA ka Mawlai ha kine ki khyndiat taïew baladep, u la lum ïa ki Enhineer ka tnad PWD ban leit jngoh ïa ki surok khamtam ha ka National Highway kaba ïaid na Mawlai ban peit ïa ka jingma kaba ap ïa ki paidbah namar ka jingbymbiang ka rukom jingïada ïa ki paidbah ba ïaid ba ïeng ha ki surok bah.
Nongpoh, Naiwieng 16: Da ki spah ngut ki ASHA na kylleng ki jaka jong ka dong Ri-Bhoi hapoh ka lama ka Ri-Bhoi District ASHA Association mynta ka sngi kila mih paidbah sha surok ban ïaid rally ban pynurlong ïaki mat jingdawa naka sorkar ban pynkiew noh ïaka bainong kaba ki trei namar kim lah shuh ban ai jingshakri sah kumjuh bad ban trei mon sngewbha, naba ka jingkit kaba khia ka jingsiew kaba rit ha kaba naka liang ki ASHA kila pynlong ruh da ka jingïalang ha madan NSCA Pahamsyiem ha shuwa ba kin pynlong ïaka jingïaid Rally.
Ha katei ka sngi ka jingsdang ïakhih ki ASHA ha Ri-Bhoi la wan ruh ban ai jingkyrshan da ki kynhun sengbhalang bapher bapher, ki nongïalam ASHA haka jylla ba kynthup ïaka kong Mira June Myrsing President ka Meghalaya ASHA Workers Union, Kong Theresia Lyngdoh President ka Ri-Bhoi District ASHA Association, ka kong Tildarika Wardkhar President Umsning Unit bad kiwei kiwei ki riew rangbah kiba la wan ban ai jingkyrshan lang ha katei ka sngi, kynthup ruh ïaki longkmie ASHA kiba armet, bad don ruh kiba rah lang ryngkat ki khun rit ban ïaid rally na Madan NSCA Pahamsyiem haduh hakhmat ophis u Deputy Commissioner ka Ri-Bhoi.
Haba kren haka jingïalang shuwa ka jingïaid rally ki 2 ngut ki nongïalam jong ki ASHA kiba kynthup ïaka Kong Mira June Myrsing ka President jong ka MAWU bad ka Kong Tilda Wardkhar President Umsning Unit, ki la ther tyngeh ïaka Dr.Ampareen Lyngdoh kaba dei ka myntri sorkar kaba dei peit ïaka tnad ka koit ka khiah halor ka jingkren jong ka ha ki lad pathai khubor hakaba ka myntri ka la kyntait ïaka jing kam ba ki ASHA ki ïoh tang 66 tyngka shisngi, hynrei ka myntri ka la ïathuh ba ki don naki ASHA ki la ïoh ïaka jingsiew kaba 18 hajar tyngka naka bynta 6 bnai bad kiba bun na ki ASHA kiba la ïoh 28 hajar bad 32 hajar tyngka ha kaba naka liang kitei ki nongïalam kila pynpaw ruh ba ki don ki sakhi satar kiba biang katno ki ASHA ki ioh jingsiew.
Kitei ki arngut ki nongïalam jong ki ASHA ki la ong ba Dr.Amparene ka la kren tohmet shaba palat bad ka la jler sha ba palat bad kane ka jingsiew sha ki ASHA katkum ka jing ong jong ka Dr.Ampareen ka la kot bad ka tulop MLA bad lada ka dei kumta ka Amparene ka la dei ban ieh noh ïa ka kam kum ka MLA bad ban trei noh kum ki ASHA.Ki la ïathuh haka jingïa kynduh kaba nyngkong bad ka myntri jong ka tnad ka koit ka khiah naka liang ka Dr.Amparene ka la ong ba kan leit ban ïa kynduh bad u Myntri Rangbah ban kren halor kane ka jingeh jong ki ASHA, hynrei kaba sngew lyngngoh ka long ban ïohi pat ha ki lad pathai khubor ba ka jingkren jong ka Amparene ka la long kum ka wait prad ñiut naka bynta ki nongtrei ASHA bad ka la pynlong ïa ki nongtrei ASHA kum ki dustbin hakaba baroh ki ñiut ka la thep lut ha ki ASHA.Shuh shuh kitei ka nongïalam jong ki ASHA ki la ong ruh ba “Kum ka riewstad phi la trei ïaka kam kum ka Myntri jong ka sorkar phi dei ruh ban kren ïaki kyntien kum ki riew stad bad kum ki riew shai ym ban kren kum ki riewdum namar haba sdang ïa kane ka kam ki la sdang kum ki nongtrei mon sngewbha hynrei kam shym la don kata ka jingïasoi soskular jong ki ASHA ban treimon sngewbha baroh shi jingim kum ba la kam da ka Dr.Ampareen.
Naka liang ki ASHA kila pynpaw ruh ba lada ka sorkar ka dang sngap mynthi halor kane ka jingdawa naka liang jong ki kin dang bteng ban dawa bad ban pynjur ka jingïakhih haka jylla baroh kawei ba ka sorkar kam dei ban shu ñion ïaki tang haka kam hynrei ban peit ruh ïaka jingeh jong ki bad khamtam ban pynurlong ïaki mat jingdawa.
Shillong, Naiwieng 16 : U Myntri Rangbah ka Jylla, Conrad K Sangma ha ka sngi Palei u la pynbna ba ka sorkar jylla ka la don ka jingthmu ban tei noh da ka skywalk lane ka jingkieng ïaid kjat naduh Barik Point ter ter haduh Khyndailad.
Haba kren bad ki lad pathai khubor hadien ka jingïalang jong ka kynhun Myntri, u Myntri Rangbah u la ong ba kane ka don mynta ha lynti ka jingpynkhreh.
“Na ka liang ka tnad Pulit ki la pyntip ba tang shu sdang ka jingpyntrei ïa ka skywalk kan don ka jingdheng kali kaba jur bha bad kumta ngi hap ban pynkhreh lypa na bynta kine kine baroh," u la ong.
Kumta, u la ong ba kawei ka bynta kaba ka sorkar ka pynkhreh mynta ka long ban don kham bun ki jaka pynieng kali sawdong katei ka jaka kynthup na ka bynta ki kali kamai.
“Kaba nyngkong hi ka long ba ki kali kim dei ban pynieng ha surok hynrei ba kin ieng ha ki jaka pynieng kali.
Mynta ka jingïakhun ban don bun tylli ki parking lot ka la sdang bad shen phin sa ïohi ruh ba la kumno kumno ha u Kyllalyngkot ne Rymphang jong u snem ban wan ki bynta ha Nanpolok kan sa don la ka jong ka jaka pynieng kali," u la ong.
Nalorkata, u ong ruh ba ki don ar tylli ki jaka sawdong ka Secretariat kiba la jied ban shna ïa ki jaka pynieng kali.
U ong ruh ba da kine ki sienjam kan ïarap ba baroh ki kali kin ym ieng shuh ha ki surok ne lynti syngkien kumta kane kan ïarap ïa ka ïaid beit ki kali ha surok.
“Kawei pat kaba ngi pyrkhat ka long ban don la ka jong ka jaka pynieng na ka bynta ki taksi bad ki bos kamai bad kumba phi ïohi la ka long ha Khyndailad ne Motphran ki kali kamai ki lah ban ieng kyntiew briew tad haduh ban da dap.
Mynta ngi dang pynkhreh halor kane ruh," bynrap biang u Myntri Rangbah.
Ha kajuh ka por u la ong ruh ba ki pynshlur ruh ïa ki kmie ki kpa ban pyndonkam da ki school bus na ka bynta ban leit buh skul ïa ki khun ha jaka ban leit buh da ki kali shimet khnang ba kan ym wanrah than ïaka dheng kali.
Shillong, Naiwieng 16 : Ka Rabon Sing Memorial Committee bad ka Thiar Lyngwiar Dpei Society, ryngkat ka Elaka Mawmluh, Mawmluh Sirdarship ha ka sngi Palei ki la kynmaw burom ïa ka lyngkhuh sngi ïap ba 113 jong u Pahep Rabon Sing Kharsuka, ba la ju tip ruh kum u Kpa ka Pyrkhat Khasi, ha ka prokram kaba la long hapoh ka Rabon Sing Memorial LP School Mawmluh.
La pynphuh ïa katei ka jingkynmaw burom da ka jingdonlang ka HoD Khasi Department, NEHU, Prof Streamlet Dkhar kum ka Kongsan ryngkat u Sirdar ka Elaka Mawmluh kum u Symbud Kongsan nalor ki bahaiing hasem bad ki khun ksiew jong utei u riewkhraw ba ka Jaidbynriew ka pynmih.
Na ka liang ka Kongsan ka la ai ka jingïaroh ïa ka shnong Mawmluh da kaba ong ba katei ka shnong ka la sei bun bha ki proh jabieng ha ka thoh ka tar, ki khraw pyrkhat kynthup ruh ïa ki nongak phlim.
“U Pahep Rabon Sing u la long u riewngeit Khristan bad u nongïalam ïa ki 3ngut ki sahep mishoneri hynrei u la buh shwa ïa ka Jaidbynriew Khasi hakhmat eh da kaba wad bad thoh shaphang ka Niam Khasi," ong ka Kongsan.
Shuh shuh ka la ong ruh ba donkam ban buh jingthoh ïa ki jingïathuh khana da ka ktien shaphang ka jinglong ka Jaidbynriew Khasi khamtam halor ka Lyngwiar Dpei ne ban ïashong lang ban ïathuh khana, ïabam lang bad kiwei kiwei.
Na ka liang u Sirdar Mawmluh pat u la pynpaw ka jingsngew burom ïa ka iing ka em u Bah Ransom Sutnga bad Kong Eldora Lyngdoh ba dei Chairperson jong ka Rabon Sing Memorial Committee, kiba la kynmaw ïa kane ka shnong jong u Babu Rabon Sing Kharsuka.
U Bah Ransom u la pyntip ruh ba ka ïing ka sem jong u kan kyrshan pisa ban siew ïa ki nonghikai ka skul kumba 24 hajar tyngka shisnem bad u la ïathuh ruh ba u MP ka Rajya Sabha u Dr.WR Kharlukhi un ïarap 5 lak tyngka na ka bynta ban tei ïa ka kynroh jong ka skul.
Ha kane ka sngi la pyllait ruh ïa ka kot ‘Fables and Fictions of u Rabon Sing’ ïa kaba la pynkylla ktien na ka Khasi sha ka ktien Phareng da i Kong Eldora Lyngdoh.
Ka la don ruh ka jingkren lyngkot halor ka jingim u Parad Rabon Sing Kharsuka da i Kong C.Lyngdoh, Dkhot MPSC, ba dei ruh i ksiewtun jong u Pahep Rabon bad shaphang u synñiang ba la noh ha ka thoh ka tar Khasi, kum u nonghikai uba la smat ban sam ki jingnang jingstad, bad uba ieid Jaidbynriew, la kadei ha ka kolshor, ki jingthoh kiba u la leit lum lut ïa baroh ki phawar ki khun u Hynñiewtrep bad la pynsoh lang hapoh ka kitab phawar.
I la ïathuh ba u la thoh ïa ki saiñpyrkhat shaphang ka niam Khasi, bad kaba pynsahnam kadei ka jingïathuh khana puriskam kum ka Tiew Larun, u Manik Raitong bad kiwei kiwei.
Ka la don ruh ka jingsam ïa ki khusnam ba kyrpang sha kiba ïoh heh mark eh ha ka Khasi ha kaba ka Mazel C Nongkynrih ka la ïoh ha ka thup ki Bachelor of Arts (BA) bad ka Labianghun Kharmalki pat ha ka thup Master of Arts (MA)La pynshongkun shuh shuh ïa kane ka prokram da ka jingrwai na ki khynnah skul ka Rabon Sing Memorial LP School Mawmluh.
Khliehriat, Naiwieng, 16: Ki Pulit ka East Jaiñtia Hills District kiba la ïoh ïa ka jingtip kaba bniah na ki tnat syntiat ha ka miet 12.30 baje shiteng synnia jong ka sngi Balang ba u don uwei u briew uba la tip kyrteng kum u Manoj Muksor uba wan na ka thaiñ Silchar ban rung sha Khliehriat, ïa uba la suba jur ba u kit lang bad ki tiar kiba long beaiñ, ki Pulit ki la pynlong ka jingpynap shrip ha Lumshnong bad talasi ïa ki kali kiba wan na kane ka thaiñ.
Ha ka talasi ïa ki kali, ki Pulit ki la ïoh bat ïa kawei ka taksi kamai kaba don ïa u nombar ML-11 3594 bad ki don ar ngut ki briew kiba shong hapoh kane ka kali ba kynthup u nongñiah.
Ki Pulit ki la pynlong ka jingkhynra ïa ki tiar ki tar jong kine ki ar ngut, kata jong u Manoj Muksor bad u Vicky Dkhar bad na ka pla jong u Manoj Muksor la lap bad kurup 2 tylli ki synduk sabon kiba don îa u powder rong saw byrtem uba don ka jingkhia kaba 21 grams bad na ka pla jong u Vicky Dkhar ki Pulit ki la lap bad kurup 34 tylli ki tynrong barit ba la thep ïa powder ba rongsaw byrtem uba don ïa ka jingkhia kaba 1.03 gram.
Hadien ka jingleh test ïa u powder la lap bad pynshisha ba u dei u drug Heroin bad baroh kine powder kiba dei ki drok herion kiba shongdor kumba T.18 lak eiei.
Ki Pulit ki la lem noh ïa kine ki arngut ki basah ha ka shnong Mihmyntdu, West Jaiñtia Hills District bad ka jingtohkit ïa ki ka dang ïaid shakhmat.
Shillong, Naiwieng, 16: Ka Sorkar Jylla ha ka sngi Palei ka la rai ban thaw da ka Meghalaya Education Recruitment Board (MERB) ban pyndap ïa ki kam kiba thylli hapoh ka tnat Pule Puthi hapoh por lai bnai haduh hynriew bnai.
U Myntri Rangbah ka Jylla Conrad Kongkal Sangma uba la kren sha ki lad pathai khubor hadien ba la wai ka jingïalang Kynhun Myntri u la ong, “ngi la rai ban thaw ïa ka permanent MERB."“Ki don mynta kumba 187 tylli ki kam kiba lait ha ka tnat Pule Puthi khamtam ha ka Higher and Technical Education, wat ha ka Secondary bad Higher Secondary bad ha kiwei kiwei ki kyrdan.
Ki don katto katne ki bynta ba ka kam ka shu sah thylli la palat 304 snem bad namarkata ngi sngewdei ba kane ka Board ka dei ban don bad ba ïa kane ka jingthungkam dei ban pyndep hapoh ki 306 bnai ban pyndap noh ïa kine ki kam ba thylli.
"Dang shen, ka Sorkar Jylla ka la thaw ïa ka Meghalaya Medical Recruitment Board (MMRB).
“Ka daw ba la thaw ïa kane ka long nabar ba ki bun shaba palat ki kam kiba thylli bad ka MPSC kam shym la lah ban pynlong ka eksamin ha ka por kaba biang.
Lada phi kynmaw, ka don ka jingthylli kumba san snem ban thungkam ïa ki doktor bad hadien ba ngi la thaw ïa ka Health Recruitment Board, ngi lah ban thungkam haduh 500 ngut ki doktor tang hapoh 3 bnai," u la bynrap.
Haba kylli, u Sangma u la ong, ba ka Education Recruitment Board kan shimkhia ban peit ïa ki jingthungkam kiba ïadei bad ka tnat Pule Puthi.
“Namarkata, tang shu pyndep ïa kane ka jingthungkam ha ka wat banyngkong ïa ki nonghikai kaba dang ïaid shakhmat, ïa kane ruh yn sa wnarah hapoh ka Recruitment Board jong ka tnat Pule Puthi khnang ba kan don tang kawei ka Education Recruitment Board bad ïa ki kyndon thungkam na ka bynta ka jingthung ïa ki kam kiba lait yn sa bteng namarba ïa mynta ïa ki nonghikai skul la leh da ki Division Level bad kito ki jingtreikam kin ym kylla hynrei ka Management jong ka thungkam kan hap hapoh ka jingpeit jingkhmih jong ka Education Board," u la bynrap.
Shillong, Naiwieng, 16: Ka Joint Action Committee (JAC) jong ka NEHUTA, NEHUNSA bad NEHUSU ha ka sngi Palei ka la rai ban pynsangeh shwa shipor ïa ka jingïakhih kaba khlem pud sngi hadien ba u Vice Chancellor ka NEHU u Prof.P.S Shukla u la pan por san sngi ban bishar shwa ïa ki jingdawa bad kynthup ka jingdawa ban weng kam ïa u Technical Advisor/Senior Consultant.
Hadien ka jingïalang, u Chaiarman jong ka JAC u Prof Lakhon Kma u la ong, “ngi la rai ban pynsangeh shwa shipor ïa ka jingïakhih bad naduh lashai ki klas kin long biang kumba ju long, ki nonghikai kin sa leit phai biang sha ki kamra klas bad ki nongtrei kin sa leit phai biang sha ki ophis treikam.
"U la ïathuh ba la shim ïa kane ka rai hadien ba u Vice Chancellor u la kyrpad da kaba pan por san sngi ban bishar ïa ki jingdawa ba la buh da ka JAC kaba kynthup ruh ïa ka jingdawa ban wengkam ïa u Rohit Prasad uba trei kum u Technical Adviser/Senior Consultant jong kane ka skulbah.
Ka jingïalang ka la long kaba jop watla u Vice Chancellor um shym la pyni ïa ka shithi ba la wengkam ïa u Prasad.
U Prof Kma u la pyntip ruh ba u VC u la mynjur ban thaw ïa ka komiti ka ban peit ïa ka mat kaba ïadei bad ka Marking System bad ka jot ka pei jong ki Hostel bad ka koit ka khiah.
“U VC u la ailad ha ki samla pule ban jied ïa u Chairman u ban khlieh ïa ka komiti ka ban peit ïa ka jingdawa bad ban khmih bniah ïa ka marking system jong ka skulbah," u la ong.
U la bynrap ruh ba u VC u la kular ban leh eiei halor ka jingdawa ban thung Statutory Officers bad ki University Engineers khnang ban pynduna ïa ka jingkit bakhia jong ki nonghikai bad ki nongtrei na ki kamram.
Halor ka jingdawa ban khmih bniah halor ka bhah pule jong kiba dang sahdien, u Prof Kma u la ïathuh ba u VC u la mynjur ban thaw ïa ka Komiti ïa kaba yn sa shim rai da ka Academic Council halor ka jingthung Chairman bad ki dkhot.
“U VC u la kular ïa ka JAC ba ka jingïalang jong ka Academic Council kan sa long ha ka taiew banyngkong jong u bnai Nohprah ha kaba ïa kine ki mat yn sa ïathir ïatai bad yn sa shim rai ruh ha kane ka jingïalang," u la bynrap.
Ha kaba ïadei bad ka jingpynrung ïa ki samla pule kum ki dkhot jong ka Academic Council (AC), u general secretary jong ka NEHUSU u samla Banpynbiang Riang u la ong ba u VC u la mynjur ban ailad ïa ki samla pule ban mihkhmat sha ka Council.
“Halor ka jingdawa ban pynlong ïa ka Convocation, u VC ula pyntip ba mynta u snem ka skulbah kam shym la lah ban pynlong namarba ka dang ap ïa ka jubab na ka President jong ka ri India hadien ba kane ka skulbah ka la khot sngewbha ban ïashim bynta lang ha ka jingrakhe ïa ka jingdap 50 snem jong ka skulbah NEHU," la bynrap u nongïalam ka NEHUSU.U la pyntip ba u VC u la kular ruh naduh u snem ban sa wan kan sa don ka jingbuh tarik na ka bynta ka skulbah ba kan pynlong ïa ka Convocation manla u snem.
Shillong, Naiwieng, 16: U Myntri Rangbah ka Jylla u Conrad K Sangma ha ka sngi Palei u la ïathuh ba ka Sorkar Jylla ka dang bishar na baroh ki liang halor ka jingdawa ban pynlong ïa ka ktien Khasi bad Garo kum ki Official Languages jong ka jylla Meghalaya.
“Ngi hap ban bishar na baroh ki liang bad ngin sa shim ïa ka rai," la ong u Sangma ha ka jingïakren bad ki lad pathai khubor.
“Ha ki por mynshwa kine kijuh ki ishu ban pynbna kum ka Official Language ka shong ha rukom batai kaei ka jingmut jong ka kyntien Official Language.
Namarkata, ïa kine ki bynta baroh yn dang hap ban bishar," u la ong.
Da kaba pynpaw ba ki don ki jingeh, u Myntri Rangbah u la ong, “lashai, lada ka jingthoh ha ka dulir sorkar yn thoh ha ka ktien Garo kata kan pynmih ïa ka jingeh ne kan ym pynmih jingeh, kumno ngin leh ïa kata.
"“Lada mano mano ki thoh ha ka ktien Garo ki briew kiba kren Khasi bad Phareng kin ym lah satia ban sngewthuh ne ban ai ki jingkynthoh bad ngin sa ïakynduh jingeh wat ha ka jingpynïaid ïa ka synshar ka khadar.
Lada kita ki bynta yn hap bankynthup, lada la long ïa ka Official Language kumno ngin ïaid shakhmat ban weng ïa kine ki jingeh lane lada ngi weng ïa kata, bad ka dulir sorkar bad ki jingthoh ha ki bui kim dei ban long ha ka ktien Khasi ne Garo, hato kata kan dang don jingmut ïa ka kyntien Official.
"“Ngi la peit ïa kine ki bynta baroh bad ngin sa lah ban rai kumno ban ïaid shakhmat bad kane namarba kum ka Sorkar bad kum u Myntri Rangbah ka Jylla khlempep ngin jin da la kwah palat ban kynthup kum ka Official Language ïa ka ktien Khasi bad Garo hynrei kaei kata ka jingmut bad kumno ngin leh ïa ki jingeh ki ban mih bad lada ki jingthoh ki wan ha ka ktien Khasi bad Garo kumno ki ophisar ki leh ïa kata bad kaei ka ban jia ïa ka synshar ka khadar," u la bynrap.
Shillong, Naiwieng, 16: Ka District Magistrate jong ka East Khasi Hills District ka Kong Rosetta Mary Kurbah ha ka 13 tarik mynta u bnai ka la pyntreikam ïa ka iktiar ba la pynkupbor hapoh ka Section 144 Criminal Procedure Code (CrPC) kaba la mana ban pyndonkam ïa ki Horn kiba pynmih ïa ka jingsawa kaba jam shaba palat, ban die paidbah ïa ki tiar jingrwai kiba ym lah ban tehlakam ïa ka jingpynsawa, ban pynpah Horn ha ki jaka ba la pynbna kum ki Silence Zones (kata ym duna ïa ka 100 mitar na ka jingdon jong ki Hospital, ki jaka pule, ki iingkashari, ki jaka mane Blei), ban pynphah Horn ha ka por mynmiet hapdeng ka por 10:00 baje mynmiet haduh 6 baje mynstep ha ki jaka sah briew hynrei lait noh haba don kino kino ki khep ba donkam kyrkieh, ban pynpah ïa ki Air Horn da ki kali kit ñiut hapoh ka Section 179 (1), 190 (2) bad 194 F jong ka Motor Vehicle (Amendment) Act, 2019.
Katkum kane ka hukum, ka District Magistrate ka la maham ïa ki dukan bad ïa ki Workshop kiba die ïa ki Duplicate ne ki ktang pait (Replica Exhaust Pipes) ba kim dei shuh ban dang die nangne shakhmat hynrei lym kumta kin ngat ha ka jingshah daiñ kuna hapoh ka Motor Vehiciss Act bad kiwei kiwei de ki aiñ.
Ka District Magistrate ka la mana ruh ba ki paidbah kiba pynkheiñ ïa kane ka hukum kin shah pynsajia hapoh ka Section 188 jong ka Indian Penal Code (IPC).
Ka la pyntip ba ka jingpyntreikam ïa kane ka hukum ka long hadien ba ka Sorkar Meghalaya lyngba ka Transport Department ka la pynmih ïa ka jingpyntip ha ka 4 tarik, Nailar 2023 kaba khang ban pyndonkam ïa ki Horn kiba pah huleng, kaba pyndait ïa ki Silencer kiba sawa bad kiwei kiwei ki tiar kali palat ïa kaba la ai jingbit hapoh ka Rule 119 (2) bad Rule 120 (2) jong ka Central Motor Vehicles Rules 1989 bad ka Section 52 jong ka Central Motor Vehicles (CMV) Act khnang ban tehlakam da ka aiñ bad ban pynduna ïa ka jingpynpah Horn jong ki kali bad ki thuk thuk kiba ktah ïa ka koit ka khiah jong ki birew bad ki paidbah nongshong shnong.
Namarba kane ka kam ka long kaba kyrkieh, ka District Magistrate ka la pyntip ruh ba kane ka hukum kan treikam noh mardor tad haduh ban da pynbna da kumwei pat.
Shillong, Naiwieng, 16: Ka Sorkar Meghalaya Democratic Alliance (MDA) ha ka sngi Palei ka la pynbna ban pynrung da ki kot pule jong ka National Council of Educational Research and Training (NCERT) ban sa pyntreikam da ka Meghalaya Board of School Education (MBoSE) na ka bynta ki khynnah skul kiba pule ïa ka Class I haduh Class-X naduh u snem 2024.
Ha ka jingïakren bad ki lad pathai khubor hadien ba la wai ka jingïalang Kynhun Myntri, u Myntri Rangbah Conrad K.Sangma u la ong, “ngi la mynjur ïa ka jingtyrrwa ban pynrung ïa ki kot pule NCERT kum ka jingpynkylla thymmai ïa ki katto katne ki sobjek ïa kaba yn sa leh da ka MBOSE naduh mynta.
"U la ong ba ka jingpynrung ïa ki kot pule NCERT kan long naduh ka Class-I haduh Class-X bad kane kan sdang naduh u snem pule ha u snem ban wan.
U Sangma u la ong ba ki don katto katne ki skul kiba hikai da ki ktien lajong, naduh Class-1 haduh Class-V, hynrei da kane ka jingpynbeit thymmai yn sa wanrah ruh ha ka jingpynkylla ha ka ktien.
“Tang shu dep ka jingpynkylla ktien, yn sa pynrung noh mardor," u la ong.
U Myntri Rangbah u la ong ba kane ka long kaba donkam namarba ka Sorkar ka sngewkhia ïa ka jinglong jingman jong ka pule ka dangle baroh kawei.
Ïa ka rai la shim hadien ba la pynlong ïa ka jingtih bniah bad ka jingïasyllok bad ki kynhun bapher bapher halor ka pule ka dangle.
“Hadien ka jingïasyllok) ngi la poi sha ka rai ba ki kot pule kiba la pyndonkam ha ka MBOSE khamtam haba bishar ïa ka sobjek Science, English bad Mathematics, ki kot kim long kiba ïaryngkat kyrdan bad kiwei pat ki skul kiba shabar ka jylla bad namarkata ban pynjanai ïa ki kot pule, ngi la pdiang ïa kane," u la ong.
“Ha kaba ïadei bad ka jingpule ha ka Elementary, ki kot pule kiba ngi pyndonkam mynta kim long kumjuh bad namarkata ban wanrah ïa kajuh ka jingïadei ha ka pule ka puthi ha ka National Level, ngin hap ban pynkylla ïa ki kot pule bad ka jingpynkylla ïa ki kot pule kan pynduna ruh ïa ki kot pule ba la pyndonkam ha ki Class bapher bapher," la ong u Sangma.
Katkum ka jingong jong u, hapoh ka MBOSE ïa mynta na ka bynta ki Class I, II bad III, ki don haduh 11 tylli ki kot pule hynrei ynda la pyndonkam ïa ki kot ka NCERT, ki kot pule ki don tang saw tylli.
“Namarkata, kan don ka jingduna kaba khraw bha ha ka jingdon jong ki kot pule ban sa pyndonkam.
Kan don ruh ka jingkiew bad ka jingpynbha ïa ki jingthoh ban sa ai sha ki khynnah skul.
Kan long kumjuh sha baroh ki khynnah skul ha ka National Level kynthup," u la bynrap.
Shuh shuh u Myntri Rangbah u la ong ba la leh ïa kane khlem da klet noh ïa ki lynnong pule kiba ïadei bad ka jylla kiba ïadei bad ka kolshor, ka pakit ki mynnor jong ka jaidbynriew kim dei ban shah pynjngut noh.
“Ki sobjek ba ïadei bad kine ki jingpule, ngin sa shimkhia bha ban pdiang ïa ki jingthoh jong ka NCERT bad ngin sa pynmih pat da ki kot lajong hynrei ïa ki jingthoh yn sa bud katkum ki kyndon jong ka NCERT," u la bynrap.
U la ïathuh ruh ba ka DERT bad ka MBoSE bad ki nonghikai kynthup ruh ïa ki skul bapher bapher kin hap ban ïaid lang ryngkat bad kine ki rai ba la shim.
Mairang, Naiwieng 16: Ka Seng jong ki ASHA ka la pynpaw ka jingsngewsih kaba jur ïa ka jingthad madan ka Myntri ka tnad ka koit ka khiah, ka Kong Ampareen Lyngdoh halor ka jingïoh ki ASHA, kaba dei pynban ka jingïoh naduh u snem 2013 haduh 2018, ha ka por ba long Myntri ka koit ka khiah u Bah AL Hek.
Ka Kong Sonny Kharjana, Adviser jong ka Meghalaya ASHA Workers Union, haba kren ha ka jingïalang ki ASHA ha Mairang hadien ka jingmih paidbah ki ASHA ha Eastern West Khasi Hills District, ka la ong ba kane ka jingleh ka Kong Ampareen, kadei ka jingthad madan ïa ka bym shisha bad lynti kaba bakla.
“Lada phi la thad madan, ngi ruh ngin sdang ka jingthad madan.
Lada ka kmie ka ïaid ha la lynti bym dei, ki khun ruh kin ïaid ha ka lynti bym dei", la ong ka Kong Sonny.
Shuh shuh, ka la ong ba ka jingong ba ka Myntri ka koit ka khiah ba ki ASHA ki ïoh bun ki jingsiew ne ki incentive, ka nongai buit ki ASHA, ka la ong ba ka Myntri kadei ban tip ba kiba bun na kine ki jingsiew ki ASHA kim ïoh ktah satia.
“Ka Myntri kadei ban tip ba ki ASHA kim ju ïoh jingsiew lada ki longkmie ki leit kha khunlung ha ki Private Hospital, hynrei ki ïoh tang lada ki longkmie ki leit kha ha ki Hospital sorkar", ka la ong.
Ka Kong Sonny ka la ther tyngeh ruh ïa ka jingleh ka sorkar, ka bym pynbiang ïa ki jaka sumar, khamtam lei lei ïa ki jaka kha khunlung.
Ka la ong ba kumno ki longkmie kin leit kha khun ha ki Hospital sorkar haba ki kamra kim biang, ka jingsumar kam biang?.
Ka la ai ka nuksa ïa ka Ganesh Das Hospital, ha kaba ym ju shah ïa u kurim uba leit on ïa ka menkmie ban leit kha ba un shong ne ap ha kamra, hynrei u hap ap shabar tang ka jingtap ne jingker ruh ym don.
“Mano ba ap ha kata ka por, hato ym dei ki ASHA.Ka kamram ki ASHA kadei tang ban leit on ha Hospital, hynrei ha ki khep ka hap ap lang ha Hospital.
Mano ban siew haba kumta ïa ka bai sngi jong ka?", la ong ka Kong Sonny.
Shuh shuh ka la ong ba ki ASHA ki hap ban pyndep bunbah ki kam, khamtam eh ha kaba pynbiang ïa ki record ha ki rejistar bad haba pynbiang ïa ki report ruh ka tnad ka koit ka khiah kam ju ai por ka dawa beit ban pynbiang kyrkieh.
“Namarkata ka daw bun ki ASHA bapli ki hap ïadom bad ki men kpa, namar ba hap ban pynbiang ïa ki rejistar bad hap ban ieh ïa ki kam ïing", la ong ki nongïalam jong ki ASHA.Ha shuwa jong kane la ïoh ïa ka jingkren na ki kkato katne ki Sordar Shnong jong ka Eastern West Khasi, ki nongïalam Sengbhalang kiba la wan ban ai jingkyrshan ïa kane ka jingïakhih ki ASHA.Ka jingïakhih ki ASHA ha Eastern West Khasi ka la sdang da ka Peace Rally na Civil Hospital Mairang bad pynlong ka jingîaid kjat lyngba ka Pyndemumïong haduh Mot Tirot ban pynlong ïa ka jingïalang.
Ki Placard kiba la rah da ki ASHA ki don ki jingthoh kiba ong, “66 tyngka bai nong jong ngi"- “Ka kam shi khoh- jingsiew pat shi troh".
“Ka kam shikit- jingsiew pat iba rit".
Shillong, Naiwieng 16: Hadien 12 snem ka jingdawa bad ka 2 snem ba la thung ïa ka, ka Khasi Jaiñtia Development Council (KJDC) kan treikam noh.
Kane ka long katkum ka rai jong ka Kynhun Myntri jong ka Assam ba la pynbna da u Myntri Rangbah, u Himanta Biswa Sarma.
Kane ka rai kan wanrah ka jingkmen kaba khraw ïa ki shi lak ngut eiei ki paid Khasi Jaiñtia kiba la shong ba sah ha Assam khambun ha Barak Valley, Cachar bad Upper Assam.
Lah ban kdew hangne ka jingdawa ban don noh ka Khasi Jaiñtia Development Council kadei kaba la sdang naduh ka snem 2011.
Ka sorkar ka la rai ban thung ïa kane ka Council ha u snem 2021, hynrei ka la shu sahkut kumto khlem treikam ha kine ki arsnem, tad haduh ka rai jong ka Cabinet mynta ka sngi.
Haba la ïoh ban ïakren bad u Bah Sebastian Pakynteiñ, uba long u Chairman jong kane ka Council, u la pynpaw ka jingsngewkmen kaba khraw ïa kane ka rai jong ka Kynhun Myntri ka sorkar bad ai khublei kyrpang ïa u Myntri Rangbah, u Himanta uba la sngap bad shah shkor ïa ka jingdawa jong ki paid Khasi Jaiñtia ha Assam.
Haba batai ïa ka jingtreikam kane ka Council, u Bah Sebastian, u la ïathuh ba lyngba kane ka Council, ki kam pynroi bad ka ïoh ka kot ki Khasi Jaiñtia yn pyntreikam noh lyngba kane ka Council da ka jingbei pisa ka sorkar Assam.
“Ka jingpyntreikam ïa kane ka Council ka mut ka sorkar ka la ithuh ïa ngi ki Khasi Jaiñtia ba ngin don la ka jong ka rai na ka bynta ka roi ka par", la ong u Chairman ka Council.
U la ïathuh ruh ba kiba kum kine ki Council ki don bun ha Assam ba ka bynta kiwei kiwei ki jaidbynriew, tangba ki ïapher na ki District Council ne ki Autonomous Council, namar ba kim don ki ïingdorbar Thawaiñ ne kim lah ban don ki nongmihkhmat la ki jong sha Assembly.
Hynrei u la ong ba kan ailad ïa ki paid Khasi Jaiñtia ba kin peit hi bad pyntreikam hi ïa ki kam kiba ïadei bad ka roi ka par ha kiba bun ki liang na ka bynta ki Khasi Jaiñtia kiba sah ha Assam.
“Ngi kyrmen ba kane kan long ka jingkyrkhu kaba khraw ïa ki paid Khasi Jaiñtia kiba la shong la sah da ki spah snem ha Assam.
Na ka liang ka KSU Barak Valley ruh ka la pynpaw ka jingsngewkmen ïa kane ka rai jong ka Sorkar ha kaba la ong ba kan pynurlong ïa ka jingangnud kaba la slem jong ki paid Khasi Pnat ha Assam.
Shillong, Naiwieng, 16: Ka Sorkar Assam bad Meghalaya haduh mynta kim pat aiti satia ïa ka jingtohkit sha ka Central Bureau of Investigation (CBI) halor ka jingjia ha ka 22 tarik, Naiwieng, 2022 ha ka shnong Mukroh, West Jaiñtia Hills District.
U Myntri Rangbah ka Jylla Conrad K.Sangma ha ka sngi Palei u la ong, ‘ban pyntreikam ïa kane ka rai, donkam ban ïaid da ka lynti kaba baroh ar tylli ki jylla ki donkam ban ïasoi ïa ka rai kaba la shim ha ka jingïalang jong ki Myntri Rangbah kaba la long ha ka 30 tarik, Nailur 2023.
"“Namarkata, ka kam ka kham shimpor namarba ki ktien, wat tang uwei u Coma u lah ban pynkylla ïa ka jingmut jong ka rai bad yn hap ban leh bha thik pa thik," u la ong bad bynrap, “ïa kata la leh mynta.
Baroh arngut ki Myntri Rangbah kin hap ban soi ïa ka rai ba la shim ha ka jingïalang.
"“Mynta ka jingïakren (ka rai ban aiti ïa ka jingtohkit sha ka CBI) sha ki commission bapher bapher bad ka Sorkar India yn sa shim noh shen," la bynrap u Sangma.
U Myntri Rangbah u la ong ba ka jingïalang ka la rai ban weng noh ïa ki bor pahara na ki bynta bapher bapher.
“Ki don ruh kiwei ki daw ha kaba ngin sa ïohi ba ka jingweng noh ïa ki bor pahara da ka Sorkar Jylla ha ki bynta bapher bapher.
Nga kwah ban ong ngam da kwah ban batai bniah than khamtam ha ki jaka kiba kham mih ki jingïakynad, ha kaba ngin sa ïohi biang sa shisien ba ki jingïakynad kin sa hiar arsut," u la bynrap.
Shuh shuh, u Sangma u la ïathuh ba u la ïai kren bad u Himanta Biswa Sarma ban shim rai halor ka jingleit sorjamin ïa ka Block I bad ka thaiñ Khanduli-Psiar, hynrei ka jingpynslem ka dei na ka daw ka jingdon jong ki katto katne ki elekshon.
“Ynda ki elekshon ki la kut, ngi khmihlynti ba ngin sa leit sorjamin ïa ka thaiñ Khanduli-Psiar bad ka Block I ha ka jaka ban sa pynbeit hynrei haduh mynta hi ngim pat ïapynbeit ïa ka jaka," u la ong.
Ha kawei pat ka liang, u Myntri Rangbah u la ïathuh ba ki Regional Committee ki la sdang ban pyndep ïa ki kaiphod sorjamin ha kaba kin sa aiti shwa ka 31 tarik, Nohprah.
“Hadien ka jingïakren bad ki Committe, nangta ngin sa shim rai kumno ban ïaid shakhmat," u la ong.
Shillong, Naiwieng 17: Ka Meghalaya Cricket Association ka la dep ban rai a bynta ki 15-ngut ki dkhot kynthup bad san ngut ki player standby ki ban mihkhmat ïa ka jylla sha ka lympung ïakhun jong ka Vijay Hazare Trophy, kaba dei kawei na ki lympung hapdeng ki jylla jong ka BCCI na bynta ki shynrang, bad ka kynhun ka kynthup ruh ïa u wei u rangïalehkai kriket professional.
U Tanmay Mishra u dei u rangïalehkai ba la kha ha Mumbai u ba la don bynta ruh bad ka kynhun Royal Challengers Bangalore bad ruh ka kynhun Deccan Chargers kiba ïakhun ha ka lympung Indian Premier League bad u la mih madan ruh na ka jylla Tripura.
Shuh shuh, u la mih madan ruh na ka kynhun lehkai bar ri Kenya, ka ri kaba u la heh la san.
Ka jingshah kynthup ka jong hapoh ka kynhun kan dang pynkhlaiñ shuh shuh ïa ka Meghalaya khamtam ha ka batting ban sa ïakhun ha kane ka lympung.
Ka Meghalaya Cricket Association ka la ïoh biang ban wanrah biang ïa ki ar ngut ki rangïalehkai professional kiba la ju mih madan teng na ka kynhun – kiba kynthup ïa u Rajesh Bishnoi bad u Nakul Verma.
Baroh hynñiew tylli ki jingïakhun jong ka Meghalaya kin sa long ha Jaipur.
Bad ka kynhun ka la shah kynthuplang bad ka Vidarbha, Chhattisgarh, Jharkhand, Maharashtra, Services, Manipur bad ka Hyderabad, Te ka Meghalaya kan hap ban aireng pyrshah ïa kine ki kynhun ba khlaiñbor ha rynsan ïalehkai cricket jong ka ri.
Kane ka kynhun ka don jingïapher baklybak bad ka kynhun Meghalaya kaba shimbynta ha ka lympung Syed Mushtaq Ali Trophy T20 dang shen.
Kiba dang shah kynthup ha ka kynhun ki long u Kishan Lyngdoh bad u Dippu Ch Sangma bad ruh u Jaskirat Singh Sachdeva, u bym pat shym la ïoh ban sdang mih madan mynno mynno ruh ha ka BCCI senior level tournament.
Ki player kiba la shah jied ryngkat bad ki nongkitkam (official), lait noh ki rangïalehkai standby, kin mih napoh jylla ban leit shapoh Jaipur ha ka 20 tarik Naiwieng.
Ka kynhun ki rangïalehkai ka Meghalaya: Akash Kumar Choudhary, Anish Charak, Bamanbha Shangpliang, Dippu Ch Sangma, Jaskirat Singh Sachdeva, Kishan Lyngdoh, Lerry G Sangma, Lakhan Singh, Md Nafees Siddique, Raj Biswa, Sanvert Kurkalang, Swarajeet Das, Nakul Verma, Rajesh Bishnoi, Tanmay Mishra Standbys: Yogesh Tiwari, Wilco Marak, Robert Sangma, Arbin Singh, Rounak NongrumSupport staff: Goutam Shome (head coach), Moisten Ch Marak (assistant coach), Surojit Biswas (physio), Vikash Singh Chauhan (trainer), OL Warjri (manager)Ka prokram jingïakhun jong ka Meghalaya:vs Vidarbha, 23 Naiwiengvs Chhattisgarh, 25 Naiwiengvs Jharkhand, 27 Naiwiengvs Maharashtra, 29 Naiwiengvs Services, 1 Nohprahvs Manipur, 3 Nohprahvs Hyderabad, 5 Nohprah.
Shillong, Naiwieng 17: Ka jingïai bteng hap slap hynne ka Sngi Thohdieng ka la pynthut ïa ka jingïalehkai kaba la khreh na bynta ka Meghalaya bad Mizoram ha ka lympung lehkai jong ka Cooch Behar Trophy, kaba dei kawei na ki lympung ki samla ba dang hapoh 19 snem, kaba la khreh ban ïakhun ha MCA Ground, Polo, hynne ka sngi hynrei la hap ban pynsangeh noh.
Kane ka dei ruh ka sien kaba nyngkong ba ka jingïalehkai jong ka BCCI domestic tournament ban ïoh pynlong hapoh ka jylla na bynta ka samoi 2023-24.
Watla u slap um da jur, hynrei ka jingïai bteng ban hap slap, kam shym la ailad ïa madan ban rkhiang bad la hap ban tap ïa ka naduh ka por mynstep tad haduh ba u umpire ba dei pynïaid ïa ka jingsakhun un pynbna ïa ka rai ha ka por 2 baje nohphai sngi ban weng shuwa ïa ka jingïakhun bad yn sa pyndep ha ka sngi ban wan.
Ki dang don sa lai sngi ba dang sah na bynta ka jingïalehkai, la khmihlynti ba ka mariang kan ailad.
Ka jingïalehkai kan bteng biang mynta ka sngi ha ka por 8:30 baje mynstep lada ailad ka bneng.
Jowai, Naiwieng 17: Ka ophis jong u District Sports Officer (DSO), ka West Jaiñtia Hills District, Jowai ha ryngkat ka jingïatreilang bad ka West Jaiñtia District Sports Association, (WJDSA) shen kin sa sdang ïaka “Open Volleyball Championship – 2023" ha ka 20 tarik u Naiwieng naka bynta ki shynrang bad ki kynthei.
Ïa kane ka lympung yn pynïalehkai ha Lion Mission Compound (Pohskur) Jowai, ha kaba la pynbynta ha ki ar tylli ki Pool-A kiba kynthup ïaka (1) Spikers (2) Lion Mission Compound Dorbar Shnong (3) Chullai Brothers Chutwakhu (4) Madankynsaw Mawkyndeng Knorsyiem.
Ha ka Pool-B ki long ka (1) Kiang Nangbah Govt.
College (2) Khimusniang (3) Lion Sports & Youth Affairs (4) Iakrehlang SC Nangbah.
Ha ka sngi sdang jong ka 20.11.2023 kan don haduh 6 tylli ki jingïakhun.
Jowai, Naiwieng 17: Ka jingïalehkai phutbol haka kyrdan Super Division Football Tournament 2023 bala ai kyrteng ‘U Kiang Nangbah Memorial Trophy 2023’ ïa kaba la pynïaid da ka West Jaiñtia District Sports Association, (WJDSA) Jowai ha ka sngi Thohdieng ha madan Kiang Nangbah Stadium, Dongmihsngi Jowai.
Haba phai sha ka jingïakhun na ka liang ka kynhun ïalehkai jong ka Sailung Ialong kala lah ban pynliem da 5-0 kol ïa ka Shangpung Lumiawmushai, ïa ki kol na ka Sailung Ialong la thep da u Mebakynsai Pale haka minit ba 40 & 57, u Sandeep Siangshai haka minit ba 45+1, kawei la kum thep bakla da u Heibormi Sungoh haka minit ba 80 bad u Soniroi Suchiang haka minit ba 88.
La pyntip ba ka jingïakhun ban wan haka 20 tarik Naiwieng, 2023 kan long hapdeng ka Mynthong pyrshah ïaka 7 Wasa united haka por 1 baje shiteng nohphai sngi.
Khliehriat, Naiwieng 17: Ka jingïalehkai phutbol kaba la tip kum ka 1st Open Veteran Football Tournament na ka bynta kiba 40 snem shaneng bala pynïaid da ka East Jaiñtia Hills District Football Association (EJHDFA) kaba la long hynne ka sngi ha madan Deinchynrum, Khliehriat EJHD.Haba phai sha ka jingïakhun kaba nyngkong naka liang jong ka kynhun ïalehkai Tyllilang VFT kala lah ban pynliem da 3-0 kol ïa ka Wahiajer Narpuh VFT.Ïa kitei ki kol na ka Tyllilang VFT la thep da u Khrismasius Shadap haka minit ba 2 & 41 bad u Seibor Sohshen haka minit ba 50.
Ha ka jingïakhun kaba ar ka West Jaiñtia Police Ft kala pynliem da 1-0 kol ïa ka Para i SC, ïa katei ka shikol na ka West Jaiñtia Police Ft la thep da u Ram Dkhar haka minit ba 52.
La pyntip ba ki kynhun kiba la ïoh ban rung sha ka jingïakhun Quarter Final jong kane ka lympung ki long ka West Jaiñtia Police, Para i SC, Ar Daloi FC, Border Area VFT, Tyllilang VFT bad ka 12 Daloi FC.K a jaidbynriew Khasi wat haduh kine ki sngi  ym lah ban len ka dang dei ka jaidbynriew kaba tip briew tip Blei bad kaba bat ïa ka hok ka sot ha ka imlang ka sahlang ne ha ki longing longsem.
Ym lah pat ba ha kine ki sngi ka jaid bynriew Khasi ka la sdang ban hiar dor namar ka jingwan tuid ki mynder bad ka jingbud tynneng ïa kiwei pat ki jaid bynriew jong ka pyrthei ha kaba ka akor ka burom ka la hiar dor bad bun ruh ki la sdang ban kheiñ dew thala ïa ka hok ka sot ba la bat naduh ki longshuwa man shuwa.
Wat la katta ruh ngim pat lah pat ban ong ba ka jaid bynriew Khasi ka la lyngkar ne ka la hiar dor namar wat haduh mynta kiba bun hi ki longïing ki longsem ki dang bat ïa ka akor ka burom bad ïa ka hok ka sot kum ka jaid bynriew ba tip briew tip blei.
Lada ïanujor bad kiwei pat ki jaid bynriew jong ka pyrthei ngi lah ruh ban ong ne pynshisha ba ka jaid bynriew Khasi ka dang dei ka jaid bynriew ba tip briew tip blei, namar ha kane ka jylla ba ki jaid bynriew Khasi ki shong ki sah dang niar ban don ki kam ïa pynïap ne ki kam sniew kiba la ktah ïa ka shnongsuk shong sain ki paidbah, namar bun hi ki jingmut jingpyrkhat jong ki Khasi ki dang don kata ka jingtieng burom ïa u Blei bad ba ki dang bat ïa ka akor ka burom bad ïa ka hok ka sot kaba long katkum ka hukum.
Kaba sngewsih pat ka long ba ha kine ki sngi da ka jingïakhleh lang ki jaid bynriew bapher bapher ki kam sniew bad ka jingtieng burom ïa u Blei ka la sdang sting ha kaba bun na ki kam sniew ki la sdang roi katba dang mih ki sngi.
Hynrei ka jingkylli ka mih, hato dang lah mo ban pynlong ïa ka jaid bynriew Khasi kum ka jaid bynriew kaba tip briew tip blei bad kiei ki lad ki lynti ban ïada ïa ka jaid bynriew ba kan tip ïa ka hok ka sot bad ïa ka kyrdan jong ka longbriew manbriew.
Ki kam tuh kam thiem bad ki kam sniew kiba bun rukom ki la sdang roi ha kine ki sngi, hato kane ka jia ym dei mo ba la sting ka longbriew man briew ha kaba ym don shuh kita kiba peit ba kmih ne kiba ïalam lynti ban ïada ïa la ka jong ka jaid bynriew kaba tip briew tip blei.
Ha kawei ka bynta la dei ban ai ka jingïaroh ïa kita ki seng kiba la ioh ban kem ïa kitei ki riew kynthei kiba la leit sha katei ka kam kaba ktah mationg ïa ka jaid bynriew, hynrei kaba sngewsih pat ka long ba ha ka jingshisha ki dei ban ai kata ka jingsneng jingkyntu ki la kloi pynban wat ban thad madan ha ki kot khubor khlem da pyrkhat ïa ka jaid bynriew kaba long hi kum ka jingthad madan ïa laka jong ka jaid bynriew.
Ha ka jingshisha kum ki Seng Bhalang kiba kam ïa lade ba ki dei ki seng kiba pynbha lang ki la dei ban don ka jingiohi jngai haba thad madan ïa kum kitei ki jaid kam, kaei ka ban ktah ïa la ka jong ka jaid bynriew bad kaba sngewsih pat ka long ba kim pyrkhat ïa ka jingsngew jongkitei ki riew kynthei bad khlem da bishar bniah ruh kiei ki daw ba la pynlong ïa ki ban kin leit sha kum kitei ki jaid kam kiba pynpoh shisha ïa ka longbriew manbriew bad wat ïa ka jaid bynriew.
Ka jingkren jong ki riew pyrkhat ruh ka ong, “Ban bakla ka dei ka jinglong briew" bad ba ngim juh dei ban peit tang ïa kiwei namar ngim tip ba u khung uba kham heh u don ha ki khmat lajong.
Dei namar kane ka daw haba ngi shem ïa ka jingbakla jong kiwei ym da kaba thad madan ne ban pynpaw pyrthei hynrei ki lad ban ïada ki dei ban long da ka jingsneng jingkyntu khnang ba kita kiba la bakla ha ka jingïaid lynti ruh kin sngewthuh ïa la ka jong ka jingbakla.
Namarkata, ka la dei ka por ba kum ki nongïalam ne ki riew pawkhmat ba kin shim ïa ka jingkitkhlieh ban ïada ïa la ka jong ka jaid bynriew bad ban pyni da ki lad ki lynti ban tem ïa kiba bun ki jingsniew ha ka imlang ka sahlang, khnang ba ka jaid bynriew Khasi kan nym shah rkhie bein ha kiwei pat ki jaid bynriew jong ka pyrthei.
Shuh shuh, kum ki nongïalam ne ki riew rangbah ki la dei ruh ban p yrkhat arsien haba don kino kino ki kynrum kynram ha ing hasem ne ha ka imlang ka sahlang ban kiar na ka ba thad madan, namar kane ka ïalam sha ka jingjah burom jong ka ing ka sem ne ka jaid bynriew hi baroh kawei.
Hynrei ka lad kaba kham bha ban tei ïa ka jaid bynriew ka dei ban long da kaba pyni ïa ki nuska bad ryngkat ki jingsneng jingkyntu kaba lah ban pynsngewthuh ïa baroh kiba leh ïa kikam kiba ym lah ban pdiang ha ka imlang ka sahlang.
Khliehriat Naiwieng 17: Ki nongïalam jong ka Federation of Khasi Jaiñtia and Garo People Central Body ba kynthup u President u bah Dundee Cliff Khongsit, vVice President, u bah Kitboklang Nongphlang, President FKJGP na West Jaiñtia Hills u bah Damian war bad kiwei kiwei kiba dei ki nongïalam ka seng, mynta ka sngi ki hiar sha Khliehriat bad utei u nongïalam ba rangbah na Central body u la pynskhem ïa ki nongkitkam ba thymmai jong ka FKJGP East Jaiñtia Hills District ki ban trei na ka bynta une u snem 2023 haduh 2026.
Baroh kiba kren ha ka jingïalang, ki la ai ka jingkhublei kitbok kitrwiang ïa ki nongkitkam ba thymmai jong ka FKJGP East Jaiñtia Hills Distrct ba kin nang iaid shaphrang ban trei na ka bynta ka bha ka miat jong ka ri bad ka jaitbynriew.
U bah Dundee Cliff Khongsit, u la kyntu ïa ki nongkitkam ba dki dkhot ka seng bad ki dei ban ri ia ka burom ka akor “Lada ngi kren shaphang ka jingieid ri, ieid jaitbynriew hynrei lada ngim ieid ïalade, ngim burom ialade, ngim burom ïa ki para nongïalam sengbhalang ka long lehnohei" u la kyntu ruh ïa ki nongkitkam ba dki dkhot ka FKJGP East Jaiñtia Hills District ba ki dei ban long kiba iatylli, kiba kloi ban mih shakhmat ban kyrshan lang ïa ki mat jong ka seng kiba long ka daw bah jong ka ri bad jaitbynriew, ym dei ban shu iehnoh tang ha ki nongialam namar ki dkhot ki dei ka metbah jong ka seng.
U la ong ba ka seng ka trei ruh ban kyntiew ïa ka roi ka kiew ha ka jylla hi baroh kawei ban pynioh ïa ka hok jong ki paidbah, u la ong ba ka sorkar kaba la leit bad kane ka sorkar ba mynta ka ai district khlem da wanrah ïa ka roi ka par bad ha ka jinglap jong ka seng dang don bun ki jingduna ha ki district.
Ha kajuh ka por u bah Kongsit u la ai mynsiem ïa baroh ki khun samla ba ki dei ban don ka mynsiem ialeh ha ka jingpule jong ki ruh ban pynleit jingmut ha ki kam kiba kham shalor ba kin iakhun ïa ki exam UPSC bad kiwei kiwei ki jait exam, ha kaba na la liang ka seng ruh ka kular ban iai don ryngkat lang bad ki ha ki jingpule jong ki ha ki kyrdan kiba kham sha jrong.
Haba ken sha ki dkhot bad ki nongialam jong ka FKJGP East Jaiñtia Hills District, u la ong ruh ba ka jingrung sha ka seng kam dei satia ban ioh ka jingim ba kylluid, hynrrei kan don bun ki jingeh, ka along, ka îingbyndi bad ka Police Station ki la ap lypa namar ha kano kano ka por lah ban sha kem “Ban pyntieng pynsmiej ïa ngi kum ki dkhot jong ka seng ka sorkar ka don tang kawei ka buit kata ka long ban thep along, thep ha iingbyndi, na kata ka daw ka jingrung sha ka seng kam dei ka kam kaba suk hynrei ka dei ka lynti kaba eh bha" u la ong ba hapdeng kiei kiei kiba kum kine u la ai mynsiem ïa ki dkhot bad nongïalam ba ki dei ban don ka mynsiem ba shynrang.
U Vice President, u bah Kitboklang Nongphlang u kyntu ban long kiba ïatylli da ka mynsiem jingia ieid iwei ïa iwei ban trei ruh da ka mynsiem ba shynrang da ka dohnud ba shemphang “kum ki nongïalam ngi dei ban long beit kiba la khreh ha kano kano ka por, ki mat (issue) kiba bun, ki jingialeh kiba bun, ha ka jingiaid lynti kum ka seng ngi mad bun ki jingeh, ki ïingbyndi kim lah satia ban long ki diengpyngkiang ban kah lynti ban shakri ïa ka ri bad jaitbynriew.
" u la bynrap bad pynpaw ka jingsngew khia ruh halor ka jingwan rung kyrthep ki mynder bad ong ba kane shisha ka la pynsuh jer ïa ngi baroh kawei bad la sdang ban leh trai khlieh da ki nongwei“ Ka thma ba jar jar jong ki mynder mynta ka dei ka jingkynrei u drok, kaba phylla ka long ba bunsiem kiba shah kem ki dei ki khyllah jait bad ki bar jylla kane ka dei ka jinsghah hiar thma kaba jar jar ïa ngi kum ka ri bad ka jaitbynriew, ki nongwei ki la sdang da kine ki buit poh kiba thymmai ban pyngngop ïa ki khun samla ha u drok bad haba ki la ngop kin sa kylla long ki mraw jong ki mynder bad kylla long mraw ha kiba bun ki bynta"U General Secretary Khasi Students Union East Jaiñtia Hills District, u samla rangbah, u bah K.S.Suchiang, u la pynpaw ka jingsngew khia halor ka jingthmu ka sorkar ban wanrah lynti rel ha East Jaiñtia Hills District bad ong ba kum ka seng hi kan ieng pyrshah beit ïa kane bad kynthoh jur ba kane ka dei ruh ka jingthmu jong ki heh saipan “watla ngin kyllon ha ka thma bad ha ka jingialeh kam pher tangba ngin pyrshah beit ïa kane ka lynti rel"Kumjuh ruh haba kren sha ki nongïalam bad ki dkhot ka FKJGP u la ong ba ka KSU ka kloi ban ai ka jingiatreilang ha kano kano ka por.
Utei u nongialam ka KSU na East Jaiñtia Hills District, u la pynpaw ka jingsngew khia halor ka jingkynrei u drok bad u ruh u la ong ba kane ka jingwan ki drok ka dei ka jinghiar thma ba jar jar ïa ka ri bad ka jaitbynriew la ong ruh ba kum ka seng (KSU) ka kloi ruh ban ai ka jingiatreilang bad ki bor ka aiñ ban rat dyngkhong bad pynduh jait ïa u drok.
Kiwei kiwei kiba la ai jingkren ki kynthup u President FKJGP East Jaiñtia Hills District, u bah Deihok Smer, Vice President u bah Welking Swer, u bah Tuesday Lytep bad kiwei kiwei, ia ka jingialang la pyniaid da u President FKJGP West Jaiñtia Hills, u samla Damian War.
Ki nongkitkam jong ka FKJGP East Jaintia Hills District kiba la pynskhem ki kynthup, u President, u bah Deihok Sumer, Vice President, u bah Welking Swer, General Secretary, Emlang Sutnga, Assistant Secretary, bah Hamkhia Siangshai, Organising Secretary, bah Andiwor Pala,Assistant Organising, bah Johnlang Bamon, Information Secretary, bah Micheal Chyrmang Chief Adviser, bah Alprin Dkhar, Legal Adviser, bah Cyprian Dkhar (Advocate), Education Secretary, bah Prosperity Rymbai, Agriculture Secretary, bah Fullmoon Nongtdu bad kiwei kiwei.
Ïa kitei ki nongkitkam la pynskhem da u President rangbah ka FKJGP Central Body, u bah Dundee Cliff Khongsit.
Kiba la ïa don lang ha kane ka jingialang ki kynthup ruh ki nongïalam jong ka Jaiñtia Students Movement, ka HNYF East Jaiñtia Hills District, Khasi Students Union East Jaiñtia Hills District bad kiwei kiwei ki kynhun seng bhalang.
Nongstoiñ, Naiwieng 17: U Deputy Commissioner (Supply) West Khasi, Hills District, Bah, Garod L.S.N Dykes IAS, u la pyntip sha baroh ki nongshong shnong kiba hap hapoh jong ka West Khasi Hills District Nongstoiñ, ba ka Sorkar India lyngba ka Ministry of Petroleum bad Natural Gas, ka la pyllait ïa ka Free LPG Connection sha baroh ki longïing ha ka kyrteng jong ki longkmie kiba hap hapoh ka thup jong ka BPL, lyngba ka skhim Pradhan Mantri Ujjwala Yojana (PMUY) 3.0 Scheme kaba la pyntreikam ha baroh kawei ka ri India.
Kumta, la kyntu ïa baroh ki longkmie kiba hap hapoh ka thup BPL bad kiba dei hok ban ïoh jingmyntoi lyngba kane skhim, ba kin leit ban aplai ïa kane ka Free LPG Connection na ka M/s Ailang Gas Agency Nongstoiñ.
Ki kot jingdonkam ki long Xerox Ration Card (AAY/PHH/Non-NFSA) lane Job Card lane Family Composition form.
Nangta Xerox Aadhaar Card, Xerox Bank Passbook, dur passport 2 tylli, Phone Number, Xerox Aadhaar Card lane Job card jong I nongïoh bynta, kiba la kot 18 snem sahneng.
Ïa ki jingtip kiba kham bniah, lah ban ïoh da kaba phone ha u 9856627368.
Khliehriat, 17 Naiwieng : U Deputy Commissioner (Supply) ka East Jaiñtia Hills District, Khliehriat u pynbna paidbah ba la pyllait ïa u khaw rashon NFSA na ka bynta u bnai Naiwieng ha East Jaiñtia Hills District.
Ïa u khaw AAY yn sam 35 kilo shi ïing shibnai khlem da donkam ban siew pisa eiei, ïa u khaw PHH yn sam 5 kilo shikhlieh shibnai khlem da donkam ban siew pisa eiei, katba ïa u khaw Non- NFSA pat yn sam 7.215 kilo shi iing- shibnai haka ka dor die lang ka ba long 12.00/- tyngka shi kilo bad ka dor die khutia pat kam dei ban palat ïa ka 14.00/- tyngka shi kilo.
Lada don kano kano ka jingbymhun halor ka rukom sam ïa u khaw da ki nongsam katkum ki jingthew ba la buh, ki paidbah ki lah ban ujor sha u Deputy Commissioner (Supply) ka East Jaiñtia Hills District lane ki lah ban phone sha u number bym donkam ban siew pisa (Toll free No.), kata, u 1697 bad ki lah ruh ban ujor sha u District Grievances Officer ka East Jaiñtia Hills District, kane ka long katkum u ka kyrwoh na ophis u Deputy Commissioner EastJaiñtiaHillsDistrict.
Jowai, Naiwieng 17: Ka Hynñiewtrep Integrated Territorial Organization (HITO) sengkmie hapoh ka jingïalam u General Secretary u bah Wanbun N Dkhar bad Political Secretary u bah Garry Marboh ha ka 16 tarik bad 17 tarik u Naiwieng 2023 kala ïoh pyn pynskhem ïaka Lakaseiñ Unit ha East Jaiñtia Hills District bad la Pynthymmai ruh ïaka Jowai Circle ki nongkit kam ka Lakaseiñ unit ki long kumne harumPresident Deibor Pakem, Secretary Affirming Pakem, Publicty Secretary Evan Pasleiñ Sport Secretary Riburom Paslein bad 30 ngut ki dkhot bad la Pynthymmai ruh ïaka Jowai Circle haka 17 tarik Naiwieng bad ki nongkitkam ki long kumne harum President Owan S Paswet, Secretary Heibor Bareh, Finance Secretary Lakhon Challam, Publicity Secretary Ribhaki Rymbai, Organising Secretary Deibormi Siangbood, Art and Culture secretary Heibormi Myrten bad 20 ngut ki dkhot.
Ha kane ka Sngi la ïoh ïaka jingsneng jingkyntu na u President ka West Jaiñtia Hills District bad la ïoh ruh iaka jingmaitphang halor ki nongrim ka seng na u General Secretary ka sengkmie bad ka jingpynskhem haka juh ka por.
Nongstoiñ, Naiwieng 17: Ka jingmaramot bad pynbha ïa ka surok na Mawrang shaduh Rambrai bah, kaba pynïasoh bad ka surok PMGSY Rambrai sha Mawrok kaba jngai tang kumba 2.5 kilomitar, ka la ïaid shait shait mynta bad satang katto katne bnai yn sa lah ban pyndep noh.
Ha kaba ïadei bad ka jingpynbha bad maramot ïa katei ka surok, u bah Kimfa S Marbañiang MLA barim bad u bah bajop Pyngrope MDC ba mynta, haba ïakren bad u nongthoh khubor mynta ka sngi ha katei ka jaka, ki la pynpaw ka jingsngew kmen kaba khraw bad ki la ai khublei kyrpang ïa ka sorkar MDA bad u bah Prestone Tynsong Symbud Myntri Ranabah ka jylla, u ba long ruh ha kajuh ka por u Myntri ba dei peit ïa ka tnad PWD, u ba la sngew la sngap ïa ka jingkyrpad jong ki ba un ïarap lem bad mang pisa haduh 2,24,95,200 na ka bynta ban pynbha bad siangrong ïa katei ka surok kaba la jot rathai la slem bah.
U bah Bajop Pyngrope u la bynrap shuh shuh ba ka Rambrai Jyrngam Constituency, ka dei kawei na ki konstiwensi kiba dang sahdien bha ha ki kam pynroi, khamtam eh ha ki surok bad ki lynti ki syngkieng.
Hynrei naduh ba u la leit ban pynïasoh bad ka NPP u kyrmen ba na ka liang ka sorkar kan sngap ïa ka jingud jingnam jong ki kum ki nongmihkhmat bad ruh ïa ka jingkyrpad ki paitbah.
Haba kylli pat ha kaba ïadei bad ka surok two lane na Nongstoiñ Rambrai haduh Kyrshai, u bah Bajop u la ong ba dang shen u la leit ban ïakynduh ïa u heh duh jong ka NHIDCL, u ba dei peit ïa ka jingpyntrei ïa katei ka surok ban pynsngew ruh ha u ba ka la dei ka por ban thawlad ban sdang noh ban bteng sa ia ka bynta ka ba ar naduh Mawthir shaduh Kyrshai.
U bah Bajop u la ong ba utei u heh ka NHIDCL u la ong ba ka jingpynkhreh ïa ka DPR mynta ka dang ïaid shaid shaid, hynrei ym tip pat haduh lano yn lah ban pynbit pynbiang ha ka rukom kaba dei.
Haba kylli pat ha kaba ïadei bad ka jingpyntreikam pura ïa ka Block ophis kaba la dep plie ha u snem ba la dep, na ka liang u bah Kimfa S.Marbañiang u la ong ba ka jingpynkhreh jong ka sorkar ban mang pisa na ka bynta ban tei ïa ka Block ophis kaba pura ka dang ïaid shakhmat bad ynda ka sorkar ka la dep ban mang pisa kan sa tei ïa ka ophis ba pura jong ka Rambrai C&RD Block.
Haba kylli pat ba la dep don ne em ka jaka na ka bynta ban tei ïa katei ka Block, u bah Kimfa u la ong ba ki don ki trai khyndew kiba la tyrwa ban ai sngewbha ïa ka jaka ban tei ïa katei ka Block ophis.
Hynrei na ka daw jong ka jingbym pat lah jong ka sorkar ban mang pisa, katei ka kam ka dang sah teng bad yn sa ïapeit pat kham hadien, ynda ka sorkar ka la pyllait ïa ka mang pisa na ka bynta ban tei ïa katei ka Block ophis.
Nongstoiñ, Naiwieng 17: Kum shi bynta jong ka ‘Viskit Bharat Sankalp Yatra’, ka prokram kaba lah dep ban plie bad pyntreikam ha ka 15 tarik Naiwieng 2023 da u Myntri Rangbahduh ka Ri India, u Narendra Modi, ha ka sngi palei pat u Kartikeya Misra, Director DFS, Ministry of Finance jong ka Sorkar India, u ophisar u ba dei khmih na ka bynta ka West Khasi Hills District, u la hiar sha Nongstoiñ bad pynlong ïa ka jingïalang ha Conference Hall ka Ophis.
Ha ka jingïalang la donlang ruh u Deputy Commissioner West Khasi Hills District, u Bah Garod L.S.N Dykes I.A.S, lem bad kiwei pat ki heh sorkar jong ka District na ka bynta ban pynsngewthuh halor ka thong bad jingmut jong kane ka ‘Viskit Bharat Sankalp Yatra’ prokram.
U Kartikeya Misra, u la pyntip bad pynshai ba ka thong bad ka jingmut jong kane ka prokram ka long ban pynshai paidbah, ban pyntip sha ki paidbah shaphang ki skhim sorkar kiba pher bad ki jingmyntoi lyngba kita ki skhim, kiba la pyntreikam da ka Sorkar India na ka bynta ki nongshong shnong bad ban pyntikna ruh ba ki skhim ki dei ban poi sha kiba dei hok ban ïoh.
Une u heh ophisar ka sorkar pdeng, u la ong ba ka ka kamram jong ka bor synshar District na ka bynta katei ka prokram, ka long ba ki dei ban leit sha ki paidbah nongshong shnong bad ban pynshai halor kane ka prokram, khnang ban ym don uwei ruh u ban duh ïa ki jingmyntoi lyngba ki skhim sorkar kiba pher bapher kiba ka Sorkar India ka la dep ban pyntreikam kyrpang na ka bynta ki nongshong shnong ka Ri India.
U Deputy Commissioner bad ki ophisar kiba la ïadon ryngkatlang ha katei ka jingïalang, ki la pynpaw ïa ka jingkmen halor kane ka prokram bad ki la mynjur ruh ban trei shitrhem ban pynlong ïa kane ka ‘Viskit Bharat Sankalp Yatra’ prokram, ka prokram kaba jop bad kaba myntoi na bynta ki nongshong shnong jong ka thaiñ West Khasi Hills District hi baroh kawei.
Shillong, Naiwieng 17 : U Myntri Rangbah ka Jylla u Conrad K Sangma mynta kamynta ka sngi Thohdieng bad kan kut ha ka 19 tarik Naiwieng.
Ia kane ka caravan la pynlong ha U Soso Tham Auditorium, Shillong ha kaba u Ambassador ka Japan ula ai jingkren kum u kongsan bad kren ruh halor ka jingnang khlaiñ ka jingïadei hapdeng ka Japan bad ka India khamtam hapdeng ki nongshong shnong.
“Nga kyrpad ïa baroh ba kin wan ban sakhi ïa ka kolshor ki nong Japan ka ban don hangne haduh lai sngi.
Ka dei ka sien ba nyngkong jong nga ha Shillong hynrei nga ïohi ia ka jingïasyriem na ka jingmih ki dieng cherry.
Ki paid Japan ki ieid ïa ki syntiew cherry, namar kata nga kwah ban leit sha ka festival kaba la pynlong hapoh ka Jylla" ong u Suzuki.
Nongstoiñ, Naiwieng 17: Na ka bynta ban ïoh jingkheiñ ïa ka jingdon jong kiba duna dkhot met ha ka thaiñ Tynghor, ka District Resource Centre on Disability Affair jong ka Nongstoiñ Civil Hospital ha ryngkat ka jingïatreilang bad ka ophis jong ka District Social Welfare Officer West Khasi Hills, kaba la pynïaid da ka ophis jog u State Nodal Officer Unique Disability ID Project State Resource Centre Civil Hospital Shillong, ha ka sngi palei ka la pynlong ïa ka prokram ba kyrpang ha ka shnong Tynghor.
Ïa katei ka programe la pynlong ha ka ïing dorbar jong katei ka shnong bad la sdang ïa ka jingshim jingkheiñ ïa ka jingdon jong ki nongshong shnong kiba duna dkhot met ha katei ka thaiñ.
Nangta la pynlong ïa ka jingïalang ba lyngkot ha kaba la pynïaid da u bah K.P.Pangñiang bad la ïoh ïa ka jingkren na u Doktor Richrad Wahlang, ka Doctor S.D Lyngwa kaba peit ïa ka Meghalaya Institute of Mental Health and Neurological Science (MIMHANS) ha Lawmali Shillong.
U Doctor Richard haba pynshai sha ki nongshong shnong kiba la wan ha katei ka assessment camp, u la ong ba ki jingduna ha ki dkhot met ki don bun jait bad naduh u snem 2016 ka sorkar ka la pynthikna ba ki don haduh 21 jait ki jingduna jong u briew ha ki dkhot met.
Nalor kata u la ong ruh ba ki briew jan baroh ki ñiew ba ki dei kiba duna ha ki dkhot met ki dei kiba matlah, dkoh, kyllut, bym nang kren bad ki bym lah ban ïaid.
Hynrei ki don kiwei pat ki briew kiba duna ka bor pyrkhat bad kita ruh ki hap ka kajuh ka bynta jong kiba duna dkhot met.
U la pynshai ba ki don kiba don jingduna ha ki dkhot met naduh dang kha kata kum ki jingpang kyllut ne ki bym nang kren, ha kaba ki kmie ki kpa kim tip satia ba ki long kumta tad haduh ba kan da dei ka por ba ki la kham heh ki sa tip.
Kumta ïa kiba kum kita lah ban phah test naduh ka por ba dang shu kha.
Nalor kata u la pynshai ruh ba ki don kiba duna dkhot met tang hadien ba ki la kham heh na ka daw jong ka jingmih ki kynja khñiang ha ki shympriah kti ne shympriah kjat ba ju khot u ñianglyngkut.
Haba utei u khñiang u bam ïa ka snieh doh ki Doctor ki hap ban ot noh ïa kato ka bynta kaba mih khñiang.
Ha kajuh ka por u Doctor Wahlang u la pynshai na ka ka bynta jong kito kiba duna dkhot met kiba la don ïa ki syrnod kiba biang na ki Doctor lada ki dei kiba dang leit skul ka sorkar ka la mang pisa kyrpang na ka bynta ka bai bam jong ki.
Nalor kata na ka bynta kito kiba la pyndep haduh class X, XII, lada ki kwah ban dang bteng ïa ka jingpule jong ki, ka sorkar ka la pynkhreh ïa ki lad jingïarap kiba kham kyrpang bad lada ki dei kiba don ïa ki sap ki talent ha kino kino ki jait jingtrei, ka sorkar ka ai ki lad jingïarap ba kin ïeng ha la ki kjat da kaba seng ïa ki kam ki jam ban kyrshan ïa ka lawei jong ka jingim jong ki.
La ïoh ruh ïa ka jingpynshai na ka Doctor S.D.Lyngwa ha kaba ïadei bad kiba don jingduna ha ka bor pyrkhat.
Ka Doctor Lyngwa haba pynshai halor katei ka bynta ka la ong ba don bun ki briew kiba ñiew beiñ ïa kiba duna ha ka bor pyrkhat, da kaba sin ba ki dei ki biej ne ki anna.
Hynrei katei ka jingñiew beiñ ïa ki ka long kaba beaiñ haduh katta katta bad ka aiñ ka pyrkhing bad mana ïa baroh ba kim dei ban sin rngop ïa ki para briew, watla ki don ka jingduna ha ka bor pyrkhat bad lada don kiba ibeiñ ïa ki lada kin leit ujor ha ki bor ka aiñ, kin shah kem bad sha set along ryngkat ka kuna kaba heh.
Nalor kata ka Doctor Lyngwa ka la pynshai ba kiba don ka jingduna ha ka bor pyrkhat bad ka bor jabieng, ki dei ki briew kiba trei hok ïa ka kam lada nang ban khroh ban kjor bad ban ieit ïa ki bad ki dei ruh ki briew ki bym nang ban thok ban shukor kum kiwei pat.
Ka la pynshai ruh ba lada ki dei ki briew kiba don jingduna ha ka bor pyrkhat bad lada pyndom ïa ki kin khih bitar haduh u pud ba kin pynmynsaw ïa kiwei pat.
Nongpoh, Naiwieng, 17: Ka ophis u Deputy Commissioner ka Ri Bhoi lyngba ka kyrwoh ba la phah da u Additional Deputy Commissioner ka Ri Bhoi bad uba dei ruh u CEO ka DDMO la pyntip ba la don ka jingbthah sha ki BDO lane ki tnad treikam sorkar ba dei ban long kiba peitngor na ka jingkylla kynsan ka bor mariang kumba mynta ha Central Bay of Bengal ka la don lypa ka jingbtah ba kan don ka jingjur u lapbah lane ka jingpynjot jong ka bor mariang kaba lah ban shah ktah ïa ki paidbah bad ki nongrep.
Kane ka jingpynmih ka ophis u Deputy Commissioner ïa kane ka kyrwoh da kaba la bthah lypa khamtam ïa ki Block Development Officer ha Ri Bhoi ban long kiba peitngor na kane ka jingkylla ka bor mariang, ka dei hadien ba la don ka jingpyntip lyngba ka Ministry of Home Affairs, Disaster Management Division (National Emergency Response Centre) ba ki bynta jong ka Central Bay of Bengal ki dei kiba shah ktah lada jur u lapbah ne ka don ka jingktah kaba lah ban ktah na ka bor eriong.
Kane ka jingïathuh lypa na ki bor ba dei peit ïa ka jinglong jingman ka mariang ba kan don ka jingshah ktah na ka bor mariang bad ka jingjur u lapbah ha Central Bay of Bengal , ka la pynlong ruh ïa ki bor district ka Ri Bho ban shim khia bad ban long lypa kiba la pynkreh namar kane ka lah ban ktah ruh sha kane ka District bad ka jylla Meghalaya.
Kumba la pynpaw ha katei ka kyrwoh lyngba u Additional Deputy Commissioner ka Ri Bhoi, la ong ba ka ophis u Deputy Commissioner ka Ri Bhoi ka la dep ban btah ne pyntip kyrpang sha baroh ki Block Development Officer lane kiwei ki tnad treikam ba dei peit ha kane ka bynta ba kin long lypa kiba peitngor bad ruh ba kin shim khia ban shim ïa ki lad ki lynti ban ïada lypa lada wan kine ki jingjia kiba ktah na ka bor mariang khnang ba kan nym don kano kano ka jingshah ktah ïa ki paidbah ka Ri Bhoi bad khatam ïa ki nongrep ka Ri Bhoi kumba mynta ka dei ka aiom ban lum ban lang jong ki nongrep.
Shillong, Naiwieng, 17: Ha ka jingpyrshang ban wanrah da ki sur jingrwai kum ka bor kaba lah ban wanrah jingkylla, ka National AIDS Control Organisation (NACO) bad ka Meghalaya AIDS Control Society (MACS) Shillong sa shisien kin pynlong biang ha kane ka kynti ïa ka rynsan ïakop rwai kaba la tip kum ka Red Ribbon Superstar Meghalaya Icon 2023.
Ka jingthmu ban pynlong ïa kane ka rynsan ïakop rwai ka long ban pynsngewthuh sha ki paidbah halor ka jingshyrkhei jong u khñiang jingpang HIV bad ka AIDS.Ïa ka Audition na ka bynta ka Meghalaya Icon yn sa pynlong ha Community Hall, Wahingdoh ha ka 30 tarik u Naiwieng, 2023 na ka bynta ban pynsngewthuh halor ka jingpang ïa ki samla kiba dang khie dang san hapdeng ka rta kaba 15 snem haduh 29 snem.
Ki 7 tylli ki kynhun rwai ki ban shah jied lyngba ka Audition ne ka jingpyrshang kin sa ïohlad ban ïashim bynta ha ka Grand Finale ka ban sa long ha madan Polo ha ka 1 tarik u Nohprah 2023.
Shillong, Naiwieng, 17: Khyndiat sngi hadien ba u Chief Executive Member (CEM) jong ka Khasi Hills Autonomous District Council (KHADC) Bah Pynïaid Sing Syiem u la hiar ban khynra naphang ïa ki dukan bar jylla ha ka thaiñ Majai, ki 44 ngut ki nongkhaïi bar jylla kiba la leit tied ïa ka jingkhang jong ka Ingbishar Meghalaya High Court namar ka jingbym ïoh ïa ka No objection Certificate (NoC) ha ka sngi Thohdieng ki la leit ban pyndem hakhmat ka KHADC.Kum ban shu pynkynmaw hangne, ka 5 tarik mynta u bnai u Bah Pynïaid Sing Syiem ryngkat bad u Executive Member Bah Joseph F.Lakadong ki la sha ka shnong Majai bad ha ka shnong Ichamati ban khynra naphang ïa ki dukan bar jylla ki bym biang ïa ki kot ki sla kiba leh ïa ki kam khaii pateng ha kine ki ar tylli ki shnong.
Kine ki nongkhaïi bar jylla kiba la wan ban pyndem ïalade ha khmat ka KHADC ki don kumba 12 ngut eiei kiba la kynthup lang ïa ki Exporter bad ki nongshong dukan.
Ha ka jingïakren bad u nongthoh khubor u Bah Pynïaid Sing Syiem u la ïathuh ba kine kidei ki 44 ngut ki nongkhaïi bar jylla kiba la leit ban tied ïa ka jingkhang jong ka Iingbishar Meghalaya High Court hadien ba ki shym la ïoh satia ïa ka NoC na ka Hima Sohra na ka bynta ban pynthymmai ïa ki Licence jong ki.
Napdeng kine ki 44 ngut, 20 ngut ki dei ki Exporter katba 24 ngut ki dei ki nongkhaïi kiba kham rit kiba aplai na ka bynta ban ïoh pynthymmai ïa ka License jong ki, hynrei namar ka jingbym biang ki kot ki sla kim shym la ïoh satia.
U Bah Pynïaid u la ong ba kane ka jingwan jong ki ka long ba ki wan ban pyndem ïalade hakhmat ka bor jong ka KHADC ryngkat ka jingkyrpad ïa u CEM ban pynïoh ïa ka Trading License bad ki la aiti ruh da ka shithi ban ïoh pynthymmai ïa ka License ka jong ki.
U la ïathuh ba ka KHADC, wat lada kine ki briew ki la wan ban kyrpad ruh ka hap ban peit katkum ka aiñ ym ban shu ai khumar ïa ka License.
Halor ka jingthaw ïa ka iew thymmai ha Khalipara da ki bar jylla ïa kiba la suba ba ki dei kiba donkti ban dkhat jubor ïa ka jingim jong u Bah Lurshai Hynñiewta ha ka shnong Ichamati, u Bah Pynïaid u la ong ba ki dang ap ïa ka jingujor bad tang shu ïoh pdiang ïa ka jingujor ka District Council kan ym ailad ïa ki bar jylla ba kin shu thaw ïa ki iew katba ha ka jaka kaba ki mon namarba Ichamati ka dei kaba dang hap hapoh u pud u sam jong ka District Council.
Nongstoiñ, Naiwieng, 17: Ha ka sngi palei na ka liang ka HYC Mawshynrut circle ha ka jingïalam u President Losbingnel Lyngkhoi, ka la leit ïakynduh ïa u SDO civil sub division ban dawa buh noh da ka Biometric Attendance System (BAS), namar ka jingbym wan biang por ki nongtrei bad ruh ha rukom wai trei khlem biang por hapoh ophis C&RD Block Mawshynrut bad ha ophis Mawshynrut Civil.
Ki nongïalam ki la leit ban ujor ïa kane ka bynta halor ka jingud jingnam ki paitbah nongshong shnong jong ka dong ka thaiñ Mawshynrut baroh kawei, ha kaba la ong ba haba leit donkam ha kitei ki ophis ym ju kham lap nongtrei satia.
Katkum ka jingong ki nongïalam ka seng, la ong ba ka la lap hi ruh hadien ba ka la dep leit jurip teng ha ki ophis bapher bapher kiba don hapoh Mawshynrut Civil Sub division.
Hadien ka jingkynduh ïa u SDO, na ka liang jong u lah kular ha ka seng ban u sa shimkhia halor kane ka kam.
Shillong, Naiwieng 17 : Ban kyntiew ïa ka kolshor ki nong Japan ha Meghalaya bad ban nang pynkhlaiñ ka jingïadei ki ar ri halor ka kolshor bad deiti, ka Japan Caravan ka la sdang mynta ka sngi Thohdieng ha Shillong ïa kaba la ïashim bynta da u Ambassador ka Japan sha India u Hiroshi Suzuki ha ryngkat ki Myntri Sorkar ka Jylla Kong Ampareen Lyngdoh bad Bah AL Hek.
“Ka North East Japan Caravan 2023, ka dei kaba la pynlong lang da ka Japan Foundation, New Delhi bad ka Indian Council for Cultural Relation-North East (ICCR-NE), bad ka la sdang mynta ka sngi Thohdieng bad kan kut ha ka 19 tarik Naiwieng.
ïa kane ka caravan la pynlong ha U Soso Tham Auditorium, Shillong ha kaba u Ambassador ka Japan ula ai jingkren kum u kongsan bad kren ruh halor ka jingnang khlaiñ ka jingïadei hapdeng ka Japan bad ka India khamtam hapdeng ki nongshong shnong.
“Nga kyrpad ïa baroh ba kin wan ban sakhi ïa ka kolshor ki nong Japan ka ban don hangne haduh lai sngi.
Ka dei ka sien ba nyngkong jong nga ha Shillong hynrei nga ïohi ïa ka jingïasyriem na ka jingmih ki dieng cherry.
Ki paid Japan ki ieid ïa ki syntiew cherry, namar kata nga kwah ban leit sha ka tamasa kaba la pynlong hapoh ka Jylla" ong u Suzuki.
Shillong, Naiwieng 17: Ka Indian School of Business (ISB) ryngkat bad ka sorkar Meghalaya, ki la pynlong ïa ka jingai jinghikai ia ki MLA ka jylla kumno ban nang thaw ia ki polisi treikamïa katei ka workshop la pynlong da ka Bharti Institute of Public Policy ha ISB ryngkat bad ka Meghalaya Institute of Governance kaba la sdang ha ka 16 tarik bad kan kut haka 18 tarik u Naiwieng.
U Lamphang ka Jylla Thomas A Sangma ula ïalam ïa ka kynhun ki MLA ka Jylla ba kynthup ïa u Nongïalam ka Liang Pyrshah u Bah Ronnie V Lyngdoh, u Government Chief Whip Bah Nujorki Sungoh bad u Opposition Chief Whip u Saleng A Sangma ryngkat bad ki 35 ngut ki MLA jong ka jylla bad 20 ngut ki ophisar jongka Meghalaya Legislative Assembly bad Meghalaya Institute of Governance.
Katei ka workshops kan ïarap ïa ki MLA ba kin sngewthuh ïa ka jingseng kam kaba kyrpang bad ïa ka jingbei tyngka ha kaba ïadei bad ka jingdon jingem jong ka jylla ha ka liang ki jingthung, ki mrad bad ki sawdong sawkun ki jongka bad kane kan ïarap ruh ïa ki samla ba kin ïoh ïa ka lad ban seng ïa ki kam kiba thymmai.
La ai jinghikai ia ki MLA ha kiba bun ki liang ba kin lah ban kyntiew ïa ka jinglong jingman ha ka jylla khamtam ha ki jaka riewlum bad ha ki thaiñ nongkyndong kiba don ha kylleng ki bynta jong ka jylla.
U Aarushi Jain, Policy Director ka Bharti Institute of Public Policy, ula ai jingbatai shaphang ka Meghalaya Legislative Research Fellowship bad ïa ki kam ki jam ban kyntiew ïa ki constituency.
Ha katei ka workshop ki nongïashimbynta ki la ïoh ïa ka lad ban ïakren markhmat bad ki riewpawkhmat kiba kynthup ïa u Amarjeet Sinha, IAS (Retd.) u Nongaibuit barim jong u Myntri Rangbahduh ka ri, u Venu Rajamony, u Ambassador ka ri India sha Netherlands, u Prof.Ashwini Chhatre uba long u Executive Director jongka Bharti Institute of Public Policy.
U Sampath Kumar, Principal Secretary bad Development Commissioner, jong ka sorkar jylla ula ong, ba u khmih lynti ban lah ban pynkhlaiñ ïa ka jingïadei hapdeng ka sorkar Meghalaya bad ka Indian School of Business bad kane ka workshop kan long ka jingmyntoi bad kan ïarap ha kiba bun ki liang.
Ki MLA kila leit ruh ban jngoh ïa ka T-HUB, kaba dei ka public-private startup ecosystem jongka sorkar Telangana bad ban leit jurip ïaka Telangana State Integrated Command and Control Centre, kaba long kaba kyrpang tam ha ka ri baroh kawei.
