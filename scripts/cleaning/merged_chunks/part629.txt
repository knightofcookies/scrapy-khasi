"Katkum ka jingong jong u, ka party mynta ka don ïa ki kyrtong ha jan baroh ki constituency hynrei kum ka National Party ki hap ban peit shwa ïa ki kyndon ba ki hap ban bud ha shwa ban ai ïa ka tiket ha ki kyrtong.
“Dei tad ynda la pynbna ka elekshon ba ngin sa lah ban khot aplikeshon na ka bynta kito ki kyrtong kiba kwah bad hadien kane yn sa phah sha ka state election committee bad ter ter sha ka central election committee ba khlieh da u Myntri Rangbahduh ka ri ban mynjur ïa ka thup kyrteng jong ki kyrtong," la ïathuh biang u Bah Mawrie.
Ki don bun ki daw ban kynthup ïa ki jingbam ba riewspah ka fibre napdeng ki jingbam ba phi kiba pynduna ïa ka jingkhia.
Kaba nyngkong ki dei kiba paw ka jingduna ban don ka calorie.
Dei halor kane ki paw ba ki long kiba kongsan hapdeng ba phi pyrshang ban pynduna ka jingkhia.
Kumjuh ruh kine ki jingbam ki dei kiba ïarap na ka bynta ban pynlait bha ka kpoh.
Ka jingbam kine ki jingbam ka dei kaba lah ban ïada na ka jingeh kpoh bad pynjanai halor ka jingtylliat jingbam.
Ki jingbam symbai, ki soh bad ki jhur, ki soh ehsnep, ki jingbam symbai, ki bin, ki dai baroh ki dei napdeng ki jingbam ba riewspah ban don ka fibre.
Ki jingbam ba riewspah ban don ka fibre.
Ki symbai chia bad ki symbai diengtluh Kine ki symbai ki dei kiba riewspah ban don ka fibre.
Ki dei ruh ki thymmei ban don ka omega-3 fatty acids.
Baroh ar kine ki dei kiba phi lah ban kynthup ha ki jingbam jhur im, ki jingbam step, ki jingdih kiba sboh bad ha ki pancake.
Phi lah ruh ban bam ha ryngkat bad ki soh ehsnep.
U riewhadem u dei uba jur ka fibre bad duna ka calorie.
Kumba 100 gram u riewhadem u kot ka jingdon kumba 14.5 gram ka fibre.
Hynrei ka shong ruh ka rukom shet jongphi ïa une u jingbam bad haduh katno phi khleh ka makhon, cheese bad ka mluh.
U shana sdieh tyrkhong u long uwei napdeng ki jingbam ba ïarap ban pynduna ka jingkhia.
Shi sien bam une u shana u paw ka jingdon kumba 13 gram ka fibre.
Ban tehlakam ka jingthngan phi lah ban bam shikhmat kine ki shana ha ka por mynsngi.
U soh Avocado u long uwei pat na ki jingbam ba lah ban pynduna ka jingdon ka cholesterol kaba sniew.
Une u soh u long ruh u thymmei ban don ka potassium bad ki fat kiba tei.100 gram une u soh u don kumba 7 gram ka fibre.
Ka Hummus ka long kawei napdeng ki jait jingbam kaba lah ban shalan ka fibre.
Ka long ruh kaba kongsan ba la saiñ bad pynkhreh na u shana kulai heh bad ka umphniang olib.
Kane ka jingbam ka dei kaba phi lah ban bam bujli ha ka jingpyndonkam ka mayo ba khleh lang bad u burger ne u sandwich.
Ki jingbam kew ki dei kiba riewspah ban don ka fibre ba la tip kum ka beta-glucan.
Kane ka long napdeng ka jait fibre kaba lah ban pynduna ka jingdon ka cholesterol kaba sniew.
Shi pela ki kew ki kot ka jingdon kumba 7.5 gram ka fibre.
Phi lah ban bam kine da kaba khleh lang ruh bad ki soh ha ka bamstep.
Shillong, Naitung 24 : Ka Shillong Lajong FC ka la khur pura ïa ki lai point hadien ba ka la pynliem da 1-0 pyrshah ïa ka Malki SC ha ka lympung ïalehkai OC Blue Shillong Premier League 2021-22 ha ka jingïalehkai ha ka sngi Saitjaiñ jong ka taïew ba lah dep ha madan Third Ground, Polo, Shillong.
Hashwa ban mih madan, ka Shillong Lajong ka don ha ka kyrdan ba hynriew bad ka Malki ha ka kyrdan ba hynñiew.
Baroh ar tylli ki team ki kamai mar 4 point hyrnei ka Shillong Lajong ka lamkhmat ha ka liang ka thep kol.
Ka Shillong Lajong mar syn sdang ka la ñion beit sha ka kut jong ka Malki bad ka la ïoh ban pynkhih jar ha ka jingïalehkai ba dang ïaid hynriew minit.
Ki rangïalehkai ka Shillong Lajong ki la pashat bol hapoh box bad u Khrawkupar Tamu u la pyrshang ban pyllait bol hynrei ka la poi ha ki kjat u Wadajied Ryngkhlem.
U Ryngkhlem u ba la ïoh bat ïa ka bol u la pynshat bad khlem da pynslem u la khyrwit beit khyrwit beit shapoh kol ha kaba u rangap kol ka Malki u Rihoklang Khongjoh, u la ïoh ban pyndei tiak ïa ka bol kaba la rung shapoh jar.
Ka jingïalehkai ka la nang ïathnem ba haroh arliang, u Tremiki Lamurong jong ka Lajong u la shut ïa ka free kick bad ka bol ka la poi ha u Khongjoh hynrei ki rangïalehkai ka Malki ki la ïoh ban knieh bol noh.
U Lucas Syngkli u la ïoh ban khyrwit hynrei ka bol ka la dei noh ïa u dieng kol.
U Syngkli naduh ba mih madan u la ïalehkai kum u centre back hynrei ha katei ka sngi u la ïalehkai shakhmat.
Ka jingïakhun haduh ba kut ka kylla step, ka Lajong ka khlem ïoh thep kol bad ka Malki ruh ka la kut tang ha ki jingpyrshang thep kol ha kaba ka Lajong ka la lamkhmat da 1-0.
Ha ka kylla miet, ka jingïalehkai ka la sdang ban thnem biang, ka Lajong ka la nang pynkhlaiñ bad ñion beit sha ka kut hynrei ka la pynlehnoh ei bun tylli ki kabu thep kol.
Kumjuh ruh ka Malki ka la ïoh ki katto katne ki kabu hynrei ka khlem lah pat ban pyndep ha ka liang ka thep kol.
Bad haduh kaba kut ka Shillong Lajong ka la khur pura ïa ki lai point hadien ba ka Malki SC ka khlem lah ban thep kol pynïakhaid.
Ka Shillong Lajong mynta ka kamai 7 point bad don shadien ka Nangkiew Irat kaba kamai 8 point bad sah sa shisien ïalehkai jong ka leg ba nyngkong.
Ka jingïalehkai Second Leg kan sdang ha ka 3 tarik Nailar ha kajuh ka madan ïalehkai ha Third Ground, Polo, Shillong.
Ka jingïalehkai mynta ka sngi Nyngkong kan long hapdeng ka Mawlai SC kaba don ha ka kyrdan ba nyngkong pyrshah ïa ka Rangdajied United FC kaba don ha ka kyrdan ba lai ha ka por 4 baje janmiet.
Shillong, Naitung 23 : Ki pulit jongka nongbah Tura, West Garo Hills ki la leit khynra kyndit ïa ka “farm house" jong u Bernard N Marak kaba don shabar ka nongbah Tura bad ïoh ban kem ia 73 ngut ki briew kiba ïadon kti ha ki kam awria bad ïoh ruh ban pyllait im san ngut ki khynnah rit saw ki shynrang kawei ka kynthei ba la set ha kawei ka kamra kaba dum bad jakhliah bha.
ïa kane ka jingleit khynra ba kyndit kyndit la leh da ki pulit hadien ba la ïoh ka jingujor na kawei ka khynnah ba ka la shah leh beijot ha ki briew ha Rimpu Bagan ka ïing jong u Bernard N Marak uba dei u MDC ka BJP ha Garo Hills Autonomous District Council (GHADC).
Ha ka kyrwoh ba la pyllait da u Superintendent of Police (SP) West Garo Hills u Vivekanand Singh Rathore la ïathuh ba ki pulit ki la ïoh pdiang ka jingujor ejahar na kiba haïing jong kawei ka khynnah naduh ka 28 tarik Rymphang 2022 ba kane ka khynnah ka la jah na la ïing kumba shi taiew ei ei bad hadien ki la lap ïa ka bad uwei u briew bad mar mar la bat ïa u bad ïa ka bad aiti sha ka Women Police Station, Tura.
Hadien kane ha ka jingtohkit kane ka khynnah ka la phla ba la leh beijot ïa ka la kumba shitaiew ei ei bad kane ka la jia ha katei ka ïing u Bernard ka Rimpu Bagan bad la kynnoh ba u Bernard ruh u ïadon kti lang ha katei ka kam beain.
Ki pulit ki la rejister case bad pynlong ka jingtohkit.
Ha ka jingphla jongka hakhmat ka ïing shari kat kum ka u/s 164 CrPC, kane ka khynnah ka la ïathuh ba ïa ka bad ïa kawei pat ka paralok jongka la ïalam da uwei u briew bad u paralok jongka sha Rimpu Bagan bad ki la wai kawei ka kamra bad ki la leh beijot ïa ka bun bun sien.
Kumta lyngba kine ki jingtohkit, ki pulit ki la pynlong ka jingkynra ba kyndit ha ka 22 tarik Naitung 2022 ha Rimpu Bagan bad ki la ïoh bat 68 ngut ki briew kynthup 24 ngut ki kynnah kynthei.
Don ruh kiba la ïoh ban phet na ka jingdum jongka miet.
Ki pulit ki la ïoh ban kem ïa u Manager bad lai ngut ki nongtrei jongka Rimpu Bagan.
Hadien kane la khynra ïa baroh kawei ka ïing bad sawdong ka phyllaw jong katei ka ïing ba la jer Rimpu Bagan da ka jingïadon lang ki nongsakhi kiba na shabar.
La ïoh ban kurup 36 tylli ki kali, 47 tylli ki mobile phone bad 168268 Ml ka kyiad, shibun bah ki condom bad kiwei kiwei ki kot ki sla.
“Na ki kot ba la ïoh kurup bad kumjuh ruh la paw ba u Bernard uba la tip ruh da ka kyrteng sin kum u Rimpu lem bad ki paralok jongu ki pyndonkam ïa kane ka Rimpu Bagan kum ka brothel ne ka jaka ban ïa leh awria bad kam lehbeijot ïa ki khynthei" ong u SP Rathore.
Kumta halor kane la rejister case kat kum ka kyndon Immoral Trafficking (Prevention) Act 1956 bad ka jingtohkit ka la ïaid shakhmat.
La kem baroh 73 ngut ki briew bad ïa kine la tian bishar hakhmat ka ïing bishar.
U SP ula ïathuh ba ïa u Bernard N Marak uba dei u trai jong kane ka jaka bad ba leh ruh ïa ki kam beaiñ la bthah ba un ïatrei lang bad ka kynhun tohkit bad kumjuh ruh ban leit pyndem hakhmat ka Shillong Sadar Police Station.
Hynrei u khlem treh ban ïatreilang bad u pyrshang ban phet rieh bad kumta ka jingthwet ïa u ka la sdang ban ïaid mynta, ïathuh u SP.U SP u la ïathuh ïa kitei ki san ngut ki khynnah 4 ki shynrang bad 1 i kynthei la set ha ka kamra ba jakhlia bha.
Ha ka por ba ïoh ban pyllait ki la long kum kito ki bym tip briew bad nang kren shuh.
ïa kine baroh la aiti shaka District Child Protection Officer (DCPO) ban ri bad sumar ïaki kat kum ki kyndon aiñ.
U SP ula ïathuh shuh ba nalor ba la ïoh jingujor da ka jingthoh hynrei la bun bun sien ki riew don burom na nongbah Tura ki la ujor da ka ktien ba katei ka jaka Rimpu Bagan ka dei ka jaka ïaleh awria bad kam beaiñ.
U la ong ba na ki jingthoh kiba don ha ki pulit u Bernard u don haduh 25 tylli ki case ba la rejister pyrshah ïa u na ki kam beaiñ jongu naduh u snem 2000.
U la ong ba une u briew u dei u Chairman jong kata ka ANVC (B) bad hadien ba la pynwai ïa kane ka seng ruh u dang ïai bteng beit ban leh ïaki kam beaiñ kum ki kam dawa pisa na ki nong khaïi ha ïew Tura, jingbyrngem ïa kito ki bym siew ïa ka jingdawa ,u leh ïaki kam khaïi suloi beaiñ, pynïaid ïaki kam awria, die kyiad beaiñ, die ticket lottery beaiñ, die tim beaiñ, kyntur pud sha jaka kiwei nangta wat ïa ki trading licence ruh ju ai hi ma u.
Ha kane ka jingkhynra ki pulit ki la lap ba kane ka Rimpu Bagan ka don lai mala, ar mala shapoh bad shimala shalor bad ka don 30 tylli ei ei ki kamra ba rit.
La suba ba ïa ki khynnah la leh beijot beit ha kane ka jaka, ong u SP.Ki pulit ki la lap ba ki bun ki khynnah shynrang bad kynthei kiba ïa dih kyiad sngewbha hapoh ka phyllaw hapoh ka kali bad don kiba ïa shong lyngkhuit khlem jaiñ khlem sopti.
Ki pulit kila ïoh ban kurup 27 tylli ki kali rit, 8 tylli ki scooty, kawei ka auto rickshaw, 144 tylli ki kingfisher beer, 16 tylli ki ruborg beer, 25 ki wine ( ba lieh) 11 tylli ki black currant wine, 12 tylli ki wine rong saw, 12 tylli ki strawberry wine, 7 banana wine, 9 apple wine, 38 tylli ki royal stag whisky, 21 tylli ki signature, 5 tylli ki black berry breezer, 7 jamaican breezer, 47 tylli ki mobile phone, 1 ka crossbow barnett, kawei ka crossbow barnett bad u khnam, kawei ka wait tukri, kawei ka register ba thoh ïa ka kyrteng kiba wan sha katei ka farm house, kawei ka kopi kaba thoh ïa ki number ki kali ba wan rung sha phyllaw, 500 tylli ki condom bym pat pyndonkam bad 30,000 hajar tyngka ka pisa.
Mawkyrwat, ‘Naitung, 24: Ka Mawten Sports Club ha ka sngi Saitjaiñ ka la long ka lahduh hadien ba ka la lah ba pynliem noh ïa ka Rangjadong Sports Club da 2 – 0 kol ha ka jingïalehkai jong ka Super Division ba la pynïaid da ka Mawkyrwat District Sports Association (MDSA) lyngba ka Referees Committee hapoh Madan Artificial Turf, MDSA, Mawkyrwat.
Haba phai ha ka jingïalehkai naduh ba sdang ka jingïalehkai ka ka long ka jingïaleh kaba itynnad bha namar ka jingïakhun ka long ban ïoh ban ïa thep bun kol bad pynbun ïa ka jingkheiñ point.
Ha ka jingïalehkai jong ka kyllastep ka jingïakhun ka la long kaba ïa khaid bha namar ka jingïapyrshang ban ïa thep kol ruh ka long mar ïa katjuh bad haduh kaba kut jong kane ka lympung ruh ym shym la don mano mano ba ïoh ban ïa pynkhih jar wat kawei ruh.
Ha ka jingïalehkai jong ka kyllamiet pat ka jingïaleh ka la sdang ban kham itynnad shuh shuh namar ka Rangjadon SC ruh ka la sdang ban ñion tyngeh pyrshah ïa ka Mawten SC hynrei da ka jinglah ban kyrda ki ‘rang ïalehkai ba hadien jong ka Mawten SC ka Rangjadong SC kam shym la lah ban pynurlong ïa ka jingthmu.
Katba ki minit ki la nang ïaid shakhmat ka Mawten SC ka la sdang ban pyni bor katlah kat ïai bad da ka jingtrei shitom ki la lah ban pynurlong ban pynrung ïa ka bol hapoh ka kol kata ha ka minit kaba 78 na u Terrence Jyrwa, bad ha ka minit kaba 85 na u Lastborn Syiemïong bad lyngba kine ki ar tylli ki kol ka Mawten SC ka la rah syndon ïa ka nam lahduh da kaba la ka tam noh da 2 – 0 kol.
U kongsan uba la wan ban pynhap pyrda ïa kane ka jingïalehkai jong ka Super Division ba la pynïaid da ka Mawkyrwat District Sports Association (MDSA) u dei u bah Renikton Lyngdoh Tongkhar u nongmihkhmat jong ka Mawkyrwat Constituency bad Myntri ka tnad umbam umdih jong ka Sorkar Jylla Meghalaya.
U bah Renikton ha ka jingkren jong u kum u kongsan u la pynpaw ka jingaikhublei na ka bynta ki ar tylli ki kynhun ka Rangjadong SC bad ka Mawten SC kiba la poi sha kane ka wat kaba khadduh ha kaba ma ki ki la pyni shisha ïa kata ka sap ka phong ba ki ki don naduh ka jingpashad bol, ka jingïapyrshang thep kol bad kiwei kiwei de ki bynta jong ka jingïalehkai.
Shuh shuh ha ka jingkren jong u u la ai mynsiem na ka bynta ki ‘rangïalehkai ba haba ki ïalehkai kim don ka jingduna ei ei shuh ban ïa nujor bad kiwei de ki ‘rangïalehkai ha kiwei de ki jaka.
Namarkata, u don ka jingkyrmen ba kum ki samla kin nang kiew na kawei ka por sha kawei pat ha kane ka bynta.
Ban kyntiew shuh shuh ïa ka kam ïalehkai ha ka dong ka thaiñ bad ka distrik hi baroh kawei, u bah Renikton u la ong ba un sa ïakren bad u bah Pius Marweiñ u nongmihkhmat jong ka Ranikor Constituency ba kin sa ïoh ban pynlong ïa kawei ka lympung ïalehkai kynjatbol tang na ka bynta ki samla jong ka South West Khasi Hills District bad ym shah ban wanrah da kiwei pat khnang ba yn lah ban ithuh bad kyntiew shisha ïa ki samla kiba don ka sap ha ki jingïalehkai.
Haba kren pynkut u la ai khublei kyrpang ïa baroh ki kynhun kiba la ïashimbynta bad kiba don ha ka Super Division bad kumjuh ruh ïa ka Mawten Sports Club kaba la long ka lah duh ha une u snem 2022 bad kaba la ïoh bun eh ki point.
Ha kaba kut jong ka jingïalehkai na ka liang ka MDSA lyngba u bah Renikton Lyngdoh Tongkhar u nongmihkhmat jong ka Mawkyrwat Constituency bad Myntri ka tnad umbam umdih jong ka Sorkar Jylla Meghalaya ka la ïoh ban sam ïa ka khunsam nongjop ryngkat ka song pisa kaba T.50/- hajar tyngka sha ka Mawten Sports Club bad kane ka kynhun kan sa ïoh ban mih khmat ïa ka South West Khasi Hills District ha ka Meghalaya State League ka ban sa long shen ha kine ki khyndiat sngi.
Ka jylla katba nang mih ki sngi bad ki snem ka la sdang ban paw ha ki kam ïalehkai la ka long ha ka football, athletic, cricket, boxing, swimming, judo bad kiwei kiwei.
Ym lah ban leh ba ka jingkiew ka kam ïalehkai hapoh ka jylla kadei lyngba ka jingtrei shitom ki state asscociation, ki skul, ki college, ki shnong, ki kynhun seng bhalang haduh ki riew shimet kiba la shim khia ban pynlong ïa ki jingïalehkai lyngba ki state level, inter-district, inter-school, inter-dong, knock-out bad kiwei kiwei kaba ïarap na bynta ki samla ba kin pynpaw pyrthei ïa la ki sap ïalehkai.
Watla ki samla ki don ka sap ka phong ïalehkai hynrei kiba bun ki kut hajuh tang ha la ka jong ka jylla namar kim don lad don lynti ban jam sha kiwei pat ki kyrdan na ka daw ba ka mei sorkar kam ithuh ban ïarap kyntiew lem na bynta jong ki ban poi sha kiwei pat ki rynsan ïalehkai kiba kham heh kum ha ka national bad wat ha ki international ruh kumjuh.
Ka sorkar jylla ka la ïaid lynti mynta ha ki sanphew tylli ki snem ka jingïoh la ka jong ka jylla ba pura hynrei haduh mynta mynne kam pat don ki lad ki lynti ban ïarap na bynta ki samla ïalehkai khamtam kito kiba don shisha ka sap bad kiba wan na ki longïing baduk ban kyrshan lem ha ka pule puthi, ha ki kam ba ki trei man ka sngi.
Ki don shibun ki samla la ka long ki shynrang bad kynthei kiba don ka sap ïalehkai hynrei namar bym don ka jingïarap ki hap ban kynran dien noh ba ban ka jingduk ha kaba ki hap ban pynlut ka por ha ki jingbylla ban pyndap ïa ka ïing ka sem, ïa ki jingdonkam shimet.
La ju sakhi ba ka sorkar lyngba ka tnad ki kam ïalehkai ka ju kren na ka por sha ka por ba ka buh ka thong ban kyntiew ïa ka jingïalehkai hapoh ka jylla da kaba kular ban tei ïa ki stadium, ki jaka ïalehkai naduh na nongkyndong, ban pynbiang ïa ki tiar ïalehkai, hynrei kine ki shu kut tang ha suiñ.
Ha u snem 2019 ka sorkar jylla ka la wanrah bad pruid dak halor ka sports policy da ka thong ban ïarap ïa ki samla ïalehkai ka jylla, hynrei haduh mynta mynne ka dang sahkut ha suiñ kut tang ha kaban eksamin.
Ha kane ka rukom shaei ka lawei jong ki samla ïalehkai ka jylla kiba don ka mynsiem bad kiba thrang shisha ban kiew ha ki kam ïalehkai.
Dang shen u Myntri ka tnad ïalehkai u la kyntu ïa ki skul bad ki college ba kin dang pyntreikam noh ïa ka sports polisi ha ki jaka pule jong ki bad ba ka sorkar kan sa ïarap ïa kiba ki skul bad college kim lah ban pyntreikam.
Kane kan long ka jingïarap na ka bynta kito ki samla kiba wanrah nam bad burom kiba khur takma ïa ka jylla na ki jingïalehkai bapher bapher shabar jong ka jylla ba kin ïoh ban ithuh ha ki skul bad ki college ha ki kyrdan pule jong ki.
Hynrei wat ka sorkar dalade kam pat lah ban pyntreikam kumno tharai ki skul bad ki college kin pyntreikam, hato ka sorkar ka thmu tang ban pynlut kai ïa ka por, ka bor jong ki nongpynïaid jong ki skul bad college ne ka shu long tang ka jingkren lait jynhaw jong u myntri.
Bad lada kane ka urlong shisha kan long ka jingkyrkhu ïa ki samla ïalehkai bad ka burom ruh ïa ka sorkar jylla.
Lada ka sorkar ka don shisha ka thong bad lada ka kwah ba ki samla kin kiew ha ka kam ïalehkai bad ba ki samla kin ym kut noh tang shiteng lynti kadei ban pyndep ïa kiei kiei kiba ka la dep ban pruid dak.
Ban ap tang na ki state association, ki skul, ki college, ki kynhun seng bhalang, ki riew shimet haduh katno eh kin lah ban ïarap ïa ki samla ban kiew ha ki kam ïalehkai, ynnai ïakren ïa ka ïoh kam ïoh jam, hynrei ka shong eh ha ka sorkar ba kan pynstet ban pynbit pynbiang noh ïa kiei kiei kiba la pruid dak ban ïoh pyntreikam noh ïa ka sports polisi.
Nongstoiñ, Naitung 24: Ka long kaei laei ka bym lah ban ngeit ba u ‘ñiang ryndia u dei u jingbam ba rem dor tam ha Nongstoiñ ha kaba ha kine ki sngi ka dor jong u ñiang ryndia ka poi haduh hynñiewspah arphew tyngka shi kilo.
Haba pyrshang ban wad jingtip halor ka jingkiewdor jong u ‘ñiangryndia la sngewthuh ba ka dei na ka jingbun palat ki jingïakop khwai dohkha ha kylleng ki jaka.
Nalor kata ka buskit jong kiba jop ha ka ka jingïakop khwai ka long da ki bun lak tyngka kata tang na ka bynta u ba nyngkong, ba ar bad ba lai.
Nalor kata ki consolation prize ruh ka long da ki phew hajar tyngka.
Dei na kata ka daw ba haman la ki jingïakop kwai da ki hajar ngut ki rawon ki poi wat lada ka bai rung ka long da ki hajar ruh.
Ka long ruh kaba phylla ba lada ka bai rung ka long ar hajar tyngka ki dang don kiba rung tang marwei.
Hynrei kiba kham bun ki rung lang saw haduh san ngut da kaba ïa synñiang lang ban pynmih ïa ka bai rung bad lada jia ba ki bha bok bad ki ïoh ïa ka buskit ki ïasam ïa ka pisaHaba phai ha katei ka jingïakop khwai ym lah ban len ba na ki shi hajar ngut ki rawon kiba ïoh buskit ki long tang arphew ne laiphew ngut, katba kiba sah te ki hap ban shu leit ei ha ka bai rung, ka bai shong kali, ka bam ka dih, khamtam kito kiba dih kyiad.
Kam long shuh ruh kaba phylla ba haduh mynta, ym pat don kano kano ka jingïaleh kai kum ka phutbol, Volley ball, Basket ball ne kano kano ka Tournament kiba ka buskit kan kham heh ban ïa ka buskit ïakop khwai.
Ha West Khasi Hills ki don shibun kiwei pat ki tamasa ïalehkai kiba kaba pynlong da ki Club, ki riew shimet bad ki ophis sorkar na ka bynta ki samla jong ka district na ka bynta ba ki ba bun kin ïoh jingmyntoi ha ka jingim jong ki, hynrei ka buskit ka duna haduh katta katta.
Nongstoiñ, Naitung 24: Ka jingdawa jong ka Synkhong Rympei Thymmai (SRT) na u Lat ka jylla, ba um dei ban soi ne mynjur ïa ka aiñ ba ka Khasi Hills Autonomous District Council ka la leit ban phah pynskhem halor ka jingai jait jong ka Jaitbynriew Khasi Pnar ha ka kmie, ka long kaei kaei ka bym lah ban pdiang, namar ka dei ka byrsieh bad kan pynduh pyndam shisyndon ïa ki dorbar kur, kiba la seng nongrim da ki longshuwa man shuwa naduh hyndai hynthai, lyngba ka Ïawbei bad u Thawlang, ong ka kong Badariti Lyngdoh Nonglait President ka HSPDP central body Women Wing.
Ha u kyrwoh ba la phah mynta ka sngi, ka nongïalam jong ka HSPDP jong ka Women wing ka la ong ruh ba ki riti ki dustur jong ka jaitbynriew, ki dei kiba don ha ki mat treikam jong ka party bad dei halor kitei ki mat, ba baroh ki longkmie jong ka party ki ïeng skem ban pyrshah ïa ka jingleit dawa jong ka SRT hakhmat u Lat ka jylla.
Na ka liang ki longkmie ki pynrem jur ïa ka SRT halor ka jingthmu jong ka ban pynkylla khongpong ïa ka rukom ai jait sha ka kmie kaba la pynkyntang bad la suit la shor naduh hyndai kulong.
Ka la ong ba ka tip kur tip kha, tip briew tip blei, tip hok tip sot ki dei ki nongrim kiba la hikai ïa ka jaitbynriew naduh mynbarim.
Ka kong Bada ka la ong ruh kaba sngew shyrkhei ba lada ka jaitbynriew kan pynkylla khongpong ïa ka kheiñ jait na ka kmie sha u kpa, kan kylla long ka sang ka byrsieh ka ban ktah ïa ka burom ka ijot jong ka jaitbynriew baroh kawei.
Ka la ong ruh ba haba im ka riti ka dustur ka im ka jaitbynriew, hynrei lada ïa ka jingai jait la pynkylla dei hangta ba ka jaitbynriew kan ïap duh syndon.
Ka la ong ruh ba ka jingai jait sha ka kmie da ki long shuwa naduh hyndai kulong kumah, ka la dei lypa ka jingpynkup bor kaba pura ïa ki kynthei bad haba phai ha kane ka juk kaba mynta, wat kiwei pat ki jaitbynriew ha shi tyllup ka pyrthei kiba ai jait ha u kpa ki la ïaid shakhmat bad ïaksaid da kaba tyngeh ban pynkup bor pura ïa ki kynthei ha baroh ki liang.
Ka la kyntu ïa ki paitbah bad ka jaitbynriew Khasi Pnar, ba kim dei ban shah ïalam bakla ne shah pyngop ha ki nongïalam ka Syngkhong Rympei Thymmai ban ai jait noh sha u kpa, namar lada bakla kan kylla long ka jingtim kaba shyrkhei ïa ka pateng ban wan.
Jowai, Naitung 24: Ki 281 ngut khynnah ïalehkai na West Jaiñtia Hills kila wan poi sha ka ‘State Talent Identification 2022’ ha kane ka sngi saitjaiñ jong ka 23 tarik, bala pynlong da ka Meghalaya State Olympic Association bad ka Department of Sport and Youth Affairs ha ryngkat ka jingïatreilang bad ka Edge 10 Group.
Kane ka jingwan jurip rang ïalehkai ki kynthup na ka bynta ka 20 M Sprint, 10 M ladder run, Compass Drill bad ka vertical jump kaba la long ha Kiang Nangbah Indoor Stadium, Ladthadlaboh, Jowai ha ryngkat ka jingdonlang ki bor pynïaid jong ka ophis u District Sports Officer, West Jaiñtia Hills.
Kitei ki khynnah shynrang bad kynthei na West Jaiñtia Hills kila la wan ïashim bynta sha kane ka State Talent Identification 2022 kila ïoh ka lad ban pynpaw pyrthei ïala ki sap ki pong ba ki don kaba la pynhun shisha ïa ka kynhun ki nongwan jurip bala ïalam da u Ian Cambell uwei na ki nongïalehkai jong ka Australian Olympian bad u Alistar Tail, International Global Coach.
Na ka liang u Ian Cambell ula ai ka jingïaroh ïa u Working President Meghalaya State Olympic Government, Government of Meghalaya u bah John F Kharshiing bad kumjuh ïa ka ophis u DSO, West Jaiñtia Hills kila la lah ban pynïaid beit pynïaid ryntih ïa kane ka jingthmu bad ula ai ka jingkitbok kitrwiang ïa ki nongwan ïashim bynta baroh.
Mawkyrwat, ‘Naitung, 24: Ka United Democratic Party (UDP) jong ka Mawkyrwat Circle mynta ha ka 23 tarik u ‘Naitung, 2022 ka la ïoh ïa ki nongkitkam ba thymmai ha kaba u President ka UDP jong ka South West Khasi Hills District, bah Pius Marweiñ u la ïoh ban pynskhem ïa ki ryngkat ka jingïadonlang u bah G.G.Bung Snaitang, Joint Secretary jong ka United Democratic Party (UDP) Central Body.
Ki nongkitkam kiba u bah Pius Marweiñ u la ïoh ban pynskhem ki long ïa ki nongkitkam jong ka United Democratic Party (UDP) Executive Committee Mawkyrwat Circle kaba dei jong ki Rangbah, ki nongkitkam jong ka United Democratic Party (UDP) jong ka Women’s Wing bad kumjuh ruh ki nongkitkam jong ka United Democratic Party (UDP) jong ka Youth Wing.
U President ka UDP jong ka South West Khasi Hills District, bah Pius Marweiñ haba kren ha ka jingïalang ban pynskhem ïa ki nongkitkam jong ka party u la pynpaw ka jingaikhublei na ka bynta jong ki nongkyrshan kiba la wan poi ha kane ka jingïalang bad kyrmen skhem da ka jingtrei shitom bad trei shitrhem jong ki ban pyntyllun ïa ka kam saiñ hima sima hapoh jong ka Mawkyrwat Circle bad kumjuh ruh ha ka Mawkyrwat Constituency baroh kawei.
“Bun kiba kynnoh ba ki party Riewlum ki kut tang hapoh Khanapara hynrei kim tip pat kaei kaba jia ha kine ki sngi ha kaba ka United Democratic Party (UDP) mynta ka kynti ka la nangkhlaiñ ymtang hapoh Khasi, Jaiñtia bad Ri Bhoi hynrei wat haduh ka Ri Lum Garo ruh ka la sdang ban bsuh khlieh.
Namarkata, u la ai mynsiem na ka bynta ki paidbah nongkyrshan jong ka party ba kim dei ban noh mynsiem hynrei ki dei ban nang tur shakhmat ban trei ïa la ki kam hapoh jong ka Mawkyrwat Circle bad kumjuh ruh hapoh ka Mawkyrwat Constituency baroh kawei.
U la ong ruh ba kum ki nongïalam ba hakhmat jong ka circle kim dei ban dang shah pynthame ha kiwei pat ki party namar shwa ban dei ka por ban jied ïa ki nongmihkhmat kin sa don shibun kiba wan ban ban kren da kumne da kumta hynrei ïa kaei kaba ki ki lah ban leh kin long kiba ïeng skhem ha ka nongrim da kaba long kiba ïatylli bad long kiba ïatreilang.
Kiba la shah pynskhem kum ki nongïalam ba shakhmat ki long President u bah Shaiñkorlang Nongsiej bad Secretary u bah S.K.Budnah kiba dei jong ki rangbah, jong ki longkmie pat la pynskhem President ïa ka kong Shidalin Marngar bad Secretary ka kong Luckydora Lyngkhoi, Vice President ki don 5 ngut, Joint Secretary ki don 12 ngut, Treasurer ka kong Phuhsyntiew K.Lyngdoh, Publicity Secretary ka kong Kyrmenlin Lyngkhoi, Organising Secretary ka kong Milliancy Wanniang, Advisers ka kong Helen Thongni, kong Decimora Tympuin, bah Bateibok Marbaniang, bah Synsharlang Lyngkhoi, bad u bah Karnatic Lyngdoh ryngkat ki 9 ngut ki dkhot.
Katba jong ki samla pat la jied President ïa u bah Elevenson Wanniang bad Secretary u bah Bhalumlang Kharlyngdoh.
Kiwei pat ki nongkitkam ki long u bah Erius Syiemlieh bad u bah Fuller Lyngdoh kum ki Working President, u bah Twaiding Thongni, bah Sunshine Thyrniang, bah Jhumsing Marwein, bad bah Founder Mawlieh kum ki Vice President, u Welding Shylla, u Kyrpang Lyngdoh, u Traling Sangriang, u Fuldenstar Syrman kum ki joint Secretary, u Anderson Lyngdoh kum u Public Secretary, u Koland Lyngdoh Sport Secretary, u Sherboklang Marbaniang Organising Secretary, u Canyson Marbaniang kum u Treasurer, bad ki Adviser ki long u Karnatic Lyngdoh, u Phrangkupar Syiemiong, u Mihsallan K.Turnia, u Mebankit Syiemlieh, u R.Ramsiej, u Baiohboldang Kharlyngdoh, u Definetis Dkhar, u Shemphang Shylla, u Welbonson Snaitang, u Bungsing Sohphoh lem bad kiwei kiwei de.
Ïa ka jingïalang la pynlong hapoh ka Community Hall, Mawkyrwat ha kaba u bah Anvil Lyngdoh, Chief Adviser jong la UDP Mawkyrwat Circle u la pynïaid ïa ka jingïalang.
Ha kane ka sngi la sakhi lang ruh da ki ‘riew rangbah, ki longkmie bad kumjuh ruh ki samla.
Jowai, Naitung 24: Ka jingïalehkai phutbol ‘5th Debo Shullai Memorial Trophy’ 2nd Division Football League Cum Knockout Tournament-2022 bala pynïaid da ka West Jaiñtia District Sports Association (WJDSA) kaba la long ha ka sngi saitjaiñ ha madan Kiang Nangbah Stadium Jowai.
Haba phai sha ka jingïakhun hapdeng ka West Madan Mustem pyrshah ïa ka Lion Sports & Youth Affairs ka jingïalehkai kala long kaba ïakhaid bha hapdeng ki ar kynhun, hynrei ka Lion Sports & Youth Affairs kala ïoh ban thep ïa ka kol ba nyngkong ha ka minit kaba 6 da u Arkini Laloo.
Na ka liang ka kynhun ïalehkai jong ka West Madan Mustem kala la ïakhun ban pynphai ïa katei ka shikol bad dei ha ka minit kaba 42 kala ïoh thep ïa ka kol lyngba u Nineciful Shylla, hadien nangta kala ïoh biang ban thep sa ka kol ba ar da u Beloved Talang ha ka minit kaba 59.
Haduh ba kut jong ka jingïakhun ka West Madan Mustem ka la jop da 2-1 kol ïa ka Lion Sports & Youth Affairs.
Jowai, Naitung 24: Ka lympung ïalehkai phutbol Independence Day Cup Under-17 Football Tournament 2022 ba la pynïaid da ka West Jaiñtia District Sports Association Jowai ha kane ka sngi saitjaiñ ha madan Kiang Nangbah Stadium, Jowai.
Haba phai sha ka jingïakhun ba nyngkong ka kynhun ïalehkai jong ka Panaliar kala pynliem da 5-0 kol ïa Tpep-pale, ïa kitei ki kol la thep da u Womsar Thma ha ka minit ba 13, u Batsalanmitre Dkhar ha ka minit ba 18, u Nangshwadame Sumer ha ka minit ba 23, u Sauni Sumer ha ka minit ba 32 bad u Risalan Kynjing ha ka minit ba 52.
Ha ka jingïakhun ba ar ka Lumpariat kala jop da 3-1 kol ïa ka Moosalyngkat, ïa ki kol na ka Lumpariat la thep marwei da u Phahmonmi Rupai haduh lai kol katba ha ka minit ba 10, 32 bad 56.
Na ka bynta ka shikol na ka Moosalyngkat la thep da u Dashanmame Tang ha ka minit ba 33.
Ka jingïakhun ba lai kaba la long hapdeng ka Sailung Ialong pyrshah ïa ka Lumiawmuchai, ka kynhun jong ka Sailung Ialong kala jop da 6-0 kol, ïa ki kol la thep da u Banshanbor Pale haduh saw kol ha ka minit ba 6, 12, 16, 42 bad 56, katba u Samely Mulieh ula thep ha ka minit ba 51.
Ha ba phai sha ka jingïakhun kaba saw kala poi noh sha ka jingïakhaid da 0-0 kol kaba la long hapdeng ka Lumpyrtuh pyrshah ïa ka Mookyndur.
Jowai, Naitung 24: Ka lympung ïalehkai phutbol Independence Day Cup Under-17 Football Tournament 2022 ba la pynïaid da ka West Jaiñtia District Sports Association Jowai ha ka sngi 21 tarik ha madan Kiang Nangbah Stadium, Jowai.
Haba phai sha ka jingïakhun ba nyngkong ka kynhun ïalehkai jong ka Mookyrdup kala lah ban pynliem da 1-0 kol ïa ka Caroline Colony, ha ka jingïakhun ba ar kaba la long hapdeng Evergreen Mukhla bad ka Mynthong, na ka liang ka Evergreen Mukhla ka la jop da 3-0 kol ïa ka Mynthong.
Ka jingïakhun ba lai kaba la long hapdeng ka Kseh Sylle Ialong Pyrshah ïa ka Demthring ka Kseh Sylle Ialong kala jop da 2-1 kol.
Katba ha ka jingïakhun kaba saw kala poi noh sha ka jingïakhaid da mar 2-2 kol hapdeng ka Sohmynting bad ka Dongmihsngi.
Nongpoh, Naitung 24: Ka Meghalaya State Legal Service Authority, Shillong ryngkat ka jingïatrei lang bad ka ophis ka District Social Welfare Officer, Ri Bhoi ryngkat kiwei ki tnad treikam naduh ka tnad ka koit ka khiah, ka Community & Rural Developemnt bad ka District Legal Service Authority, Ri Bhoi ha ka sngi Saitjaiñ ki la pynlong da ka prokram ai jingsumar ei bad kumjuh ruh ban pynshai halor ki jingioh jingmyntoi na ka skhim National Legal Services Authority bad kumjuh ruh kiwei ki kam pynroi na ka sorkar kmie bad na ka sorkar jylla.
Ïa kane ka prokram la pynlong ha ka Shnong Pynthor ba hap ha Bhoirymbong C&RD Block ha Ri Bhoi, ha kaba la wan ban shim bynta lang ruh da u Nongbishar badon burom ka Meghalaya Hight Court, u Shri.Justice H.S Thangkhiew bad uba dei ruh u Executive Chairman ka MSLSA, Shillong kum u kongsan bad la sakhi lang ruh da ka jingdon lang u District & Session Judge, Ri Bhoi, u B.Joshi, ka Director ka DHS, MI, ka Kong H.C Lyndem, u Bah E.Kharmalki, Secretary ka tnad Social Welfare, u Assistant Director ka tnad Social Welfare, u Bah L.L Lyngdoh bad kynthup kiwei kiwei ki ophisar na Ri Bhoi District.
Nalor kitei ki heh sorkar bad ki nongbishar ha kane ka sngi la wan shim bynta lang ruh naduh ki paidbah jong ki lai tylli ki shnong kata ka shnong Pynthor, Mynsai, Lum Syntung bad Umden Umbathiang bad ryngkat kito kiba don ka jingduna ha ka liang ka dkhot met.
Ha kane ka prokram la buh ruh ïa ki kynja dukan (Stalls) ban pynpaw paidbah ïa ki rukom treikam ki tnad sorkar naduh ka tnad ka koit ka khiah, Election, Education, Fishery, AH& Veterinary, One Stop centre, Common Service Centre, Agriculture bad kiwei kiwei ki tnad sorkar.
Lyngba jong kane ka prokram, ki paidbah ki la ioh jingmyntoi shibun eh ban tip halor ki lad jingmyntoi ba la ioh na ka sorkar bad ruh na ka liang ki nongai jingkren ki la kren bad pynshai ba ki paidbah ki dei ban shim kabu ïa ki lad jingïarap ba ki dei ban ioh na ka sorkar.
U Bah L.Lyngdoh, Assistant Director ka tnad Social Welfare u la kren halor ki jingmyntoi ba la itp kum kata ka Child Welfare Schme, Juvenile Justice Act, ka jingktah u Drok bad ki kam shongkha khynnah ba kum ki paidbah ki dei ban tip ïa kitei ki lad jingïarap ne ki kyndon ain kiba la pyntreikam da ka sorkar na ka bynta ka jingmyntoi ki paidbah.
Ka Dr.D.Blah, Additional District Medical & Health Officer ka Ri Bhoi, ka la kren halor shibun ki skhim ba pyntreikam da ka tnad ka koit ka khiah ba kynthup kum ka JSY, JSSK, PMMVY, PMASA, National Tuberculosis Elimination Programme, National Leprosy Elimination Programme, MHIS lane ka PMJAY.Ka Kong A.Shongwan, kaba dei ka Legal Aids Counsel DLSA ka la kren halor ki lad jingïarap ba ki paidbah ki dei ban ioh na ka skhim jong u snem 2015 ba la tip kum ka National Legal Service Authority (NALSA) ba lyngba kane ka skhim ki paidbah kin ioh ïa ka jingïada na ka bor ain lada kim shah ban bein ne shah thombor ba kin leit sha ki bor ka ain ban ioh ïa ka jingbishar kaba hok.
\Na ka liang u Justice H.S Thangkhiew haba kren ha kane ka sngi u la pynpaw ka jingkmen halor ka jinglah ban pynlong ïa kum kane ka jaid prokram ba la trei ryngkat ruh bad ka Meghalaya State Legal Service Authority ki paidbah kin ioh jingtip ym tang ïa ki skhim sorkar ba dei ban ioh jingmyntoi, hynrei ki dei ruh ban tip ïa ki lad jingarap ba ki dei ban ioh na ki bor ka aiñ kumba la buh da ka sorkar ba ki dei ban ioh ka jingïada na ki bor synshar jong ka aiñ.
U la kren shai ruh halor ka skhim ba la tip kum ka NALSA kaba dei ka jingïarap na ka sorkar na ka bynta ban ioh jingïada kito kiba duk ba kyrduh lada ki shah thombor ban leit ha ki bor ka aiñ na kim donkam ban pynlut pisa na ka bynta ban ioh ïa ka jingbishar kaba hok hakhmat ka aiñ.
Ïa kane ka skhim NALSA u la pyntip ruh ba la pyntreikam ha man la ki District jong ka jylla bad hapoh ka jylla bad ryngkat ka jingïarap kita ki Para Legal Volunteer (PLV) ha man la ki shnong ba lada don kino kino kiba shah thombor ne shah lehbein ki dei ban leit sha ka ain bad ka aiñ kan ai ka jingïada bad ka jingbishar kaba hok.
La pynkut ruh ïa kane ka prokram da ka jingsam ïa ki tiar ba donkam kito kiba don ka jingduna ha ka liang ka dkhot met bad pynkut da ka jingrwai jong ka National Anthem.
Jowai, Naitung 24: Ka Jaiñtia Hills Truck Owners Association (JHTOA) ha kane ka sngi saitjaiñ 23 tarik u Naitung kala ïoh ban pynthymmai ïa ki nongkitkam jong ka haka jingïalang kaba la long ha Phramer, West Jaiñtia Hills.
U President ba thymmai ka seng ma Biangshwa Shylla ula ïathuh ba haduh mynta ka seng kam pat don ïa ka ophis treikam la jong, kumta ka seng kala i donkam ban ïoh noh da ka ophis treikam ba pura bad ka seng kan pyrshang ban wad ki lad ki lynti ban thied noh ïa ka jaka na ka bynta ban ïoh pynlong ïa kino kino ki jingïalang.
Na ka liang utei u President ka seng ula pynsngew ba kane ka Executive Committee ba thymmai kan treishitom na ka bynta ka bha ka miat jong ki trai bad nongñiah trok baroh.
Ha kane ka sngi la ïakren ruh halor ki kam kiba ïadei bad ka rukom pynbeit thymmai da ka sorkar ïa ka dor jong ka bai kit ïa ka Dewbilat bad u Clinker na ki karkhana, namar ïa kane ka kam ruh ka dang sahteng khlem da pyntreikam haduh mynta bad ka seng kan ïai buddien ïa kane.
Ha ka juh ka por ka seng kala rai ban pdiang ïa kino kino kiba don trok hapoh Ri-Lum Jaiñtia ba kin long kum ki dkhot ba pura ka seng.
La pynsngew ïa ki nongkitkam ba thymmai ka seng kiba kynthup ïa u President – Biangshwa Shylla, Vice President – Bikin Pasleiñ, Chairman – Working Ryngkhlem, General Secretary – Suiam, Asst Secretary – Beterborn Sungoh, Treasurer – Showmiwell Kyndait, Publicity Secretary -M.Tyngkan, Adviser – Pyrkhat Shylla lem bad ki 11 ngut ki Executive Member.
Shillong, Naitung : U MLA ka Mawlai u bah PT Sawkmie ha ka sngi Saitjaiñ ba la lah u la pynpaw ba ha ka shnong Mawlai ym ju don politik ha ka ba ïa dei bad ki kam pynroi namar ki paidbah ka thaiñ ki pdiang sngewbha la ka dei ki kam pynroi na u MLA ne u MDC ne u MP kumjuh.
ïa kane u Bah PT Sawkmie haba kren hadien ba la dep plie ïa ki ar tylli ki motorable road ne surok dewbilat ha dong Laitlum ka ba don ha Mawtawar, ka ba dei ruh ka lynti ïaid ka rung sha ïing mane jong ka Balang Presbyterian kaba don ha kane ka jaka.
Nalor kata u la ong ruh ba ki paidbah nong Mawlai ki long kiba stad bha ha ka ba ïa dei bad kane ka bynta.
Ha kajuh ka por u MLA u pynpaw ruh ka jingsngewkmen ba kum u nongmihkhmat u la lah ban pynïoh ïa kine ki kam pynroi ym tang hapoh dong Laitlum hynrei ha ka shnong Mawtawar bad hapoh ka Mawlai Consti tuency hi baroh kawei.
Ha kane ka sngi plie la don ryngkat u Rangbah Shnong bah Cornelius Kharkongor, rangbah dong bah Phlas Kharumlong ki nongïalam ka UDP Mawlai, ki nongïalam ka UDP Women Wing bad kiwei kiwei.
Na ka liang u Rangbah shnong uba la ai jingkren ha kane ka sngi u la ai khublei bad pynpaw ka jingsngewnguh ïa u MLA halor kine ki kam pynroi ba u la pynïoh hapoh hapoh kane ka dong bad ha ka shnong Mawtawar hi baroh kawei.
U ïathuh ruh ba kine ki lynti ïaid baroh ar tylli ha kine ki sngi ba la leit ki la long kiba ktieh bha bad ba shem shitom bha ban ïaid, khamtam ha ka por mynmiet bad ha ka por lyiur.
Katba u rangbah dong ka Laitlum, bah Phlas Kharumlong uba la pynpaw ba kum ka dorbar dong ka shlei da ka jingkmen bad sngewnguh ïa u Bah PT Sawkmie ha ka ba ïa dei bad ki surok.
Ha ka juh ka por u la pynpaw ka jingangnud jong u ba kum ka dong ki dang kwah ban ïohi biang ïa u Bah PT Sawkmie ban long u MLA jong ki hadien ka ilekshon 2023 khnang ba un lah ban pyndep ïa ki jingangnud jong ki paidbah nongshong shnong.
Jowai, Naitung 24: Ka All Jaiñtia Muster Roll Worker & Labour Union (AJMRW&LU) ha ryngkat ka All Jaiñtia Midday Meal Worker Union AJMMWU) ha kane ka sngi saitjaiñ kala pynlong ïaka prokram jong ka halor ka phang kaba ong “Lehbha katni, u Kune i, Ya Ka Mynstep: Ioh ka Mynrried u Chngain, Patein u Kyllep u Sdep".
Ïa kane ka jingïalang la pynlong ha ki ar jaka kata ha Dorbar Hall jong ka shnong Nartiang Pohshnong bad ha Dorbar Hall jong ka shnong Dulong, Jowai bad kane ka long shi bynta ban ai jingtip sha baroh ki nongtrei bylla sngi shaphang ki lad jingïarap kiba lah ban ïoh na ka sorkar lyngba ka tnad Labour jong ka jylla.
Ki nongtrei bylla sngi naduh ki Muster Roll, ki nongshet ja sngi, ki Asha, ki Aganwadi, ki nongtrei misteri ïing, ki nongkhar shyiap, tih maw, shoh mawria bad kiwei de kiba im ja kpoh na ka kam bylla sngi kila wan poi sha kane ka prokram ban ïoh jingtip khambniah.
Ka kong Bethcy Merry Toi, Labour Inspector West Jaiñtia Hills District kala ai jingbatai bnai sha phang ki skim bapher bapher jong ka sorkar kiba kynthup ïa ka e-Shram, ha kaba ki nongbylla sngi ki lah ban ïoh jingïarap lada wan kino kino ki nymsniew ha ki sngi ban wan.
Ha ka juh ka por kin ïoh jingïarap ruh haduh 2 lak tyngka lada khlad noh na kino kino ki jingjia aksiden.
Kane ka skim kan ai jingïarap ruh kum bai bam tymmen khang ba yn shngaiñ ka jingim ha ka jinglong tymmen, ban ïoh ïa kane ka skim ki nongïoh myntoi ki hap ban pynrung kyrteng ïalade hapoh ka e-Shram.
Kala batia ruh shaphang ka skim Pradhan Mantri Shram Yogi Maan-dhan (PM-SYM) kaba lah ban ai jingïarap sha ki nongïoh myntoi kum ka bai bam tymmen kaba long haduh 3 hajar tyngka shibnai.
U ma Khroo Lamsalanki Pariat, Adviser AJMW&LU & AJMDMWU haba ai jingkren uba kyntu jur ïa baroh ki nongtrei bylla sngi ba kin shim ïa kane ka kabu bala ai da ka sorkar khlem da pynleh nohei ïa ka namar ka long ka jingmyntoi na ka bynta ka lawei jong ka jingim.
U kyntu ruh ïa baroh ki nongtrei bylla ba kin leit pynrung kyrteng noh mar mar hapoh ka e-Shram lyngba ki cyber kiba don hajan, “kan sa poi ka por ba ka sorkar kan ïthuh bad ai jingïarap tang ïa kito kiba la dep pynrung kyrteng lypa" ula ong.
Hapoh ka West Jaiñtia Hills ka sorkar kala ai jingïarap ïa ki longkmie kiba dei ki nongbylla sngi da kaba pynïoh da ka tyndong shet jingshet bad na ka liang u ma Pariat ula kyntu jur ïa ki longkmie ka District ban shim ïa kane ka kabu, ula pynsngew ruh ka don ruh ka skim shna ïing haduh saw kamra ïa kiba duk hynrei hapoh ka jylla kam shem la pyntreikam bha ïa kane ka skim ba wan na ka sorkar kmie.
Shuh shuh ula ïathuh na ka liang ka sorkar kala pyrshang ban pyntrei ïa ka ‘One Nation One Ration Card’ ha kaba ki nongbylla ki lah ban leit trei na kawei ka jylla sha kawei pat bad lada ki don ha kano kano ka jaka kin ïoh beit ïa ki lad jingïarap na ka sorkar.
Ha kane ka sngi la don ruh ka jingpule ïa ka Soskular (Pledge) ban leh ïa ki kam ba bah bala ïalam da u Dapherborn N.Suchiang, General Secretary, AJMW&LU-CEC.Ka sorkar Meghalaya ka rakhe ïa ka jingdap 50 snem jong ka jylla.
Hynrei kiei kita ki mawjam kiba ka jylla ka la jam ha kine ki 50 snem ïa kiba ngi lah ban sngew sarong? Ki ri kiba paw khmat jong ka pyrthei ki dei kito ha kiba ki sorkar ki kheiñ kor ïa ka thoh ka pule.
U Lat ka jylla Meghalaya, U Satya Pal Malik haba kren ha kiba bun ki jingïakynduh paidbah, u ju kdew ba kawei na ki daw ba ki briew ka ri Bilat ki kylla long nongsynshar kylleng ka pyrthei ka long namar ba naduh ba kut ka thma bah ba-ar (World War- 2) ka ri Bilat ka la pynlut pisa ha ka ban tei ïa ki skul primary, ki kolej bad ki shul bah (University).
Kane ka wanrah ïa u soh uba ngi lah ban ïohi haduh mynta mynne.
Baroh ngi tip shaphang ka Oxford University kaba long kawei na ki skul bah ba pawnam tam ha ka pyrthei.
Mangi ha ka ri India pat ngim pat don koit kawei ruh ka jaka pule kaba pawnam haduh ba ki nongthrang pule na kylleng ka pyrthei kin kwah ban wan pule shane.
Hynrei ha ka ri India jongngi ka long pynban da khongpong.
Kito kiba tbit tam ha ka pule-puthi ki leit pyntbit shuh shuh ïalade sha ri nongwei bad ynda lah dep ka jingpule jong ki, ki trei noh syndon shato bad kim wanphai shuh sha la ri.
ïa kane ka jinglong ha kaba ki samla kiba stad bad ba proh jabieng ki mih noh na la ka jong ka jylla bad leit pule noh shabar jylla namar ba kim sngew biang ka thoh ka pule ha ka jylla lajong la khot ka “brain drain," lane ka jingmih noh jong kiba don jabieng na ka jylla ban leit pynriewspah ïa kiwei pat ki jylla lane kiwei pat ki ri.
Ka long ka jingduh kaba khraw ïa ki jylla bad ïa ka ri hi baroh kawei lada baroh baroh kiba tbit bad proh jabieng ki mih noh na la ka jong ka jylla ne ki mih noh syndon na ka ri, tang namar bym biang ka jingai jinghikai hangne.
To ngin phai shuwa sha ka jylla Meghalaya.
Hato ki khun jong ki nongthaw aiñ (MLA) bad ki heh sorkar (IAS) ki phah skul ïa la ki khun hangne hapoh ka jylla? Em, kham ñiar eh ban don ba phah skul hangne bad ka daw ka long ba ha ka jingthew jingwoh jong ki, ki skul ha ka jylla Meghalaya kim long kiba kot kyrdan bad ki skul ha Delhi, Mumbai, Pune, Bangalore bad kumta ter ter.
Don lei lei ki minister bad ophisar kiba phah skul ïa ki khun jong ki shabar ri syndon – sha ki skul bah kiba hap pynlut da ki phew lak tyngka shisnem.
Dei na kane ka daw ba kine ki ophisar bad minister kim salia ban kyntiew ïa ka thoh ka pule ha ka jylla Meghalaya.
Kiba pule hangne dei tang ki khun ki kti jongngi ki rit ki ria, ki thab ki dab, ki kup shiliang ki sem shiliang.
Dei na kane ka daw hi ruh ba ka thoh ka pule ha kane ka jylla ka la nang hiar kat ba nang ïaid ki snem ki samoi.
Lada ngi peit sani bha ïa ka jinglong jingman ha kane ka jylla naduh ba ka sdang ha u snem 1972, ngim ïohi ban don kano kano ka jingpruid dak (educational policy) kaba shai halor ka pule ka dangle.
Ka tnad pule lane ka Education Department ka long kawei na ki tnad ïa kaba ym ju don ka kwah ban ïoh bat, namar ka long ka tnad kaba jwat bha ban pynïaid.
Wat U Ma Lahkmen Rymbui ruh u la phla paidbah ba um shym kwah ban bat ïa ka tnad Education hynrei la shu pynshet jubor ha u.
Haba kumta kaei kaba ngi lah ban sngewthuh hangne ka long ba ka tnad Education ka long kaba sohkyrdot bha haduh katta katta namar ka jingdonkam pisa jong kane ka tnad ka kiew man la u snem, katba ka jingbhah pisa ka duna palat.
Ha ka por ba long CM u PA Sangma, uwei na ki nongthaw aiñ (legislator) uba ïohi jngai tam ha kane ka jylla, u la pynmih ïa ka aiñ ba ka khajna kaba mih na ki mar spah khyndew kum u dew ïong, u maw shun bad kiwei kiwei dei ban pynleit beit bad pyndonkam ha kaban kyntiew ïa ki skul primary ha ka jylla.
Une u riew ïohi jngai (visionary) u sngewethuh shai ba lada dei ban tei bad kyntiew ïa ka jingpule ha ka jylla Meghalaya dei ban pynkhlaiñ nyngkong eh ïa u thied budlum bad ka tynrai jong ki jingpule baroh – kata ïa ki skul primary.
Lada ka jingsdang (foundation) jong ka jingpule la seng ha ka nongrim kaba radbah, ki jingpule kiba shakhmat lei lei ki la ïaid shaid shaid.
Hynrei katno ka long kaba sngewsih ba ïa kane ka jingsdang u PA Sangma ym shym la buddien da ki nongsynshar kiba wan hadien jong u.
Dei na kane ka daw ba ki bapli ki nonghikai SSA kiba dei ki nongtei ïa ka jabieng bad ka jingmut jingpyrkhat jong ki heprit jongngi ki la hap ban thiah miet ha surok.
Katno ka long ka jingjah burom ïa ka jylla!Ka sorkar kaba pynlut pisa ha kaban thied ïa ki kali kiba da ki phew lak bad kiba kot wat sha ki klur tyngka ban shong ki myntri sorkar bad ki ophisar ka la dei ban sngew lehraiñ ba kita kiba la hikai teng ïa ki bad ïa ki khun ki kti jong ki ki hap ban im khlem tulop da ki phew bnai.
Dei hangne keiñ ba ngi la dei ban jied ïa ki nongthaw aiñ kiba don ka jingsngew khia lem na ka bynta ka thoh ka pule ha ka jylla.
Lah biang katto ka jingjied ïa ki heh spah, pyrkhat shimet! Lada ngim peit mat shuh ha kane ka kynti te ka pule-puthi ha kane ka jylla kan sa nang hiar, namar ym ju don ba pynlut por ban ïa tai halor kane ka mat ka phang ha ka ïing dorbar thaw-aiñ.
Kat uba ïaleh elekshon, ynda la dep jop u kwah ban bat ïa ka synshar ha ka tnad PWD, PHE, Power (bor ding elektrik) bad kiwei ki tnad (department) kiba bun pisa ha ka jingbhah tyngka (budget).
Haduh mynta ym pat don uwei ruh u minister u ban kwah bat ïa ka ‘Education,’ da ka mon sngewbha lajong.
Kane hi ka batai shai ba ngim kheiñ kor ban kyntiew ïa ka thoh ka pule ha ka jylla.
Ngi dei ban pyrkhat thymmai noh bad kawei na ki mat ha ka elekshon 2023 ka dei ban long – Aiu phin leh ban kyntiew ïa ka thoh ka pule ha ka jylla? Kane ka dei ka jingkylli kaba ngi ki paidbah nongjied ngi dei ban buh ha khmat ki seng sain pyrthei (political parties) bad ki candidate baroh.
Shillong, Naitung, 24: Ka Bharatiya Janata Party (BJP) ka la shim ïa ka rai ban khot noh shen ïa ki arngut ki MLA, kata, u Bah Sanbor Shullai bad ïa u Bah AL Hek na ka bynta ban pynkut noh ïa ki jingïakynad hapdeng jong ki.
U President jong ka BJP Meghalaya State Unit u Bah Ernest Mawrie ha ka jingïakren bad ki lad pathai khubor u la ong ba ka jingïalang jong ki nongkitkam kaba la long ha ka sngi Palei jong ka taiew baladep ka la shim ïa ka rai ban khot lang ïa kine ki arngut ki MLA khnang ban pynkut noh ïa ki jingïashrut lada ki don ïa kano kano ka jingïapher jingmut.
Ka BJP ka shim ïa kane ka rai hadien ba u Bah Sanbor Shullai ula dawa ban dei ban leh eiei pyrshah ïa u Bah AL Hek halor ka jingpyrshang ban shim kabu saiñpyrthei da kaba kren sha ki lad pathai khubor kaba la jia ha ka jingwan iuhkjat jong ka President Draupadi Murmu ha Meghalaya ha ka 6 tarik mynta u bnai.
La kynnoh ba u Bah Shullai u la pynthud ïa u Lamphang jong ka Ingdorbar Thawaiñ ka Jylla u Bah Metbah Lyngdoh kaba u dang ai jingkren halor ka jingshah leh beiñ jong ki riewlum.
Haba kyntait ba kam don kano kano ka jingïapher jingmut hapdeng kine ki arngut ki MLA u Bah Mawrie u la ong, “kam don kano kano ka jingïapher jingmut, ka shu dei tang ka jingïasngewthuh bakla namarba ki kwah ban ïatreilang ryngkat.
"Halor ka jingdawa jong ka UDP ban pynshitom ïa u Bah Shullai, u President ka BJP u la ong ba ka Part kam pat ïoh pdiang ïa kano kano ka jingthoh na ka UDP halor kane ka kam.
Ka UDP ka la phah da ka jingthoh pyrshah ïa u Bah Shullai sha u Myntri Rangbah ka Jylla u Conrad K Sangma, uba long ruh ha kajuh ka por u Chairman jong ka sorkar Meghalaya Democratic Alliance (MDA) uba la klar ban sa shim ïa ka rai ha ka por kaba biang.
Shillong, Naitung 24 : Ki la don haduh 88 ngut ki briew kiba ïabit thymmai ïa u COVID ha kane ka sngi U Blei kaba pynlong ïa ka jylla mynta ban don haduh 577 ngut ki briew kiba don ïa une u khniang jingpang.
Kitei kiba ïabit thymmai hynne ka sngi ki kynthup ïa ki 2 ngut na East Jaintia, 22 ngut na East Khasi Hills, 4 ngut na Ri Bhoi, 5 ngut na South West Garo Hills, 52 ngut na West Garo Hills bad 3 ngut na West Jaintia Hills.
Ha kane kajuh ka sngi ki la don pat haduh 39 ngut kiba koit ba kynthup ïa ki 13 ngut ki East Khasi Hills, 6 ngut na Ri Bhoi,2 ngut na South West Garo, 17 ngut na West Garo Hills bad 1 na West Jaintia Hills.
Ka kyrwoh na ka tnad ka Koit ka Khiah ka ong ruh ba haduh mynta ki don 54 ngut kiba don ha ki jaka sumar, kata kynthup 39 ngut na East Khasi Hills, iwei na Ri Bhoi, 11 ngut na West Garo Hills bad 3 ngut na West Jaintia Hills.
Shillong, Naitung, 24: U Lyngdoh jong ka Hima Sohïong u Bah Bashemphang Thabah, u la phet jyndat shwa ban sdang Dorbar Hima kaba la pynlong ha ka sngi Saitjaiñ tang na ka daw ba u tieng ban ai jubab sha ki paidbah halor ki mat jingshah ujor kiba har rukom pyrshah ïa u da ka Joint Action Committee Hima Sohïong bad ki shnong bapher bapherÏa kane ka Dorbar Hima la khot pynlong da ka jingai bor jong ka Khasi Hills Autonomous District Council (KHADC) lyngba ka shithi sha u Secretary ka Sohïong Lyngdohship, u Bah Polical Diengdoh halor ka phang ka jingujor pyrshah ïa u Lyngdoh.
Ka jingaibor jong ka Council ka dei ruh halor ka jingpan ka Dorbar Hima Sohïong na u Executive Member In-charge Elaka u Bah Jambor War ban phah ïa kane ka kam ujor pyrshah ïa u Lyngdoh sha ka Dorbar Hima, Sohïong Lyngdohship.
Ka Council ka la buh kyndon ba ka Dorbar dei ban pynïaid da uno uno u rangbah bad ym da u Lyngdoh bad kan kynthup ïa ki Lyngdoh Raid, ki Myntri bad ki Rangbah Shnong ka Hima ryngkat ki nongujor bad kan long beit tang halor ka jingujor pyrshah ïa u Lyngdoh Sohïong ym ïa kiwei pat ki mat.
Ka la buh kyndon ba dei ban ailad ïa ki nongujor bad ïa u nongshah ujor ban ïatai ban ïakren bad ba ka Dorbar kan hap shim ïa ka rai ha ka jingïadon lang ki nongpeit pyrman na ka Council.
Hynrei mar ïa khreh sdang ka dorbar ki dkhot jong ka Executive Dorbar Hima bad u Lyngdoh Sohïong ki la pan ban don tang 10 haduh 15 ngut ki briew na ka liang ki kynhun ba ujor ban don hapoh ka Dorbar bad la wan pynkren ïa kane da u ophisar na ka KHADC, u Bah C.Marweiñ uba la buh ban peit pyrman ïa katei ka jingpynlong Dorbar.
Ki dkhot na ka liang kiba ujor ki la pyrshah jur ïa kane bad mar kumta u Lyngdoh bad ki nongkyrshan jong u ki la phet jyndat na ka jaka pynlong dorbar bad kumjuh ruh utei u ophisar u la phet lang bad ka kynhun jong u Lyngdoh.
Shuh shuh kine ki dkhot na ka liang ba ujor ki la ïaid shakhmat ban pynlong ïa ka Dorbar Hima.
Haba kren sha ki lad pathai khubor hadien ba la wai ka dorbar, ki nongïalam jong ka JAC Hima Sohïong bad ki shnong bapher bapher ki la pynpaw ba ka jingujor ba hakhmat eh ka dei halor ka jinglilam jong u Lyngdoh Sohïong ïa ka Shnat Hima ka Hima Nongwah Mawtamur, ka jingpynkheiñ ïa ki riti dustur ha ka shnong Dira, ka jingbym shimkhia ban pyntreikam ïa ka Raid Shylla nalor kiwei pat.
U Chairman jong ka JAC u Bah Purningstar Shabong u la ong ba ka Dorbar Hima ka la rai ba dei ban weng noh ïa u Bah Bashemphang Thabah na ka kam kum u Lyngdoh ka Hima Sohïong.
U la kam ruh ba ka jingphet jyndat jong u Lyngdoh na ka dorbar ka dei na ka daw ba um nud ban ïa tynjuh bor.
U la ong ba ka jingtur sha District Council ha ki por kiba ladep ka dei ka bynta ba nyngkong jong ka Direct Action bad lada ka District Council kam lah ban weng shisyndon ïa u Bah Bashemphang Thabah na ka kam Lyngdoh katkum ka rai jong ka dorbar kaba la long ha kane ka sngi, na ka liang jong ki ruh kim banse ban leh ïa ka bynta kaba ar.
Ka kynhun ki lad pathai khubor ki la pyrshang ban ïoh jingkren pynshai na ka liang u Lyngdoh ka Hima Sohïong halor kane ka jingphet jyndat na ka Dorbar hynrei um shym la shim satia ïa ka mobile phone.
Nongpoh, Naitung 24: Ka Dr.Saralin Dorphang kaba dei ka khun ba 3 jong u Bah PW Muktieh u ba dei u MLA bad MDC barim ka Mawhati Constituency kala rai ban mih shakhmat ban ïakhun haka elekshon 2023 hadien ba ka party TMC kala pynbna syndon ïaka kum ka kyrtong na Mawhati.
“Ngam lah shuh ban shu peit tang da ka ki khmat ïaka jingjynjar jong ki paidbah, nga ieh ïaka kam Doctor kaba nga la shakri mynta la kumba 18 snem haki hospital sorkar kaba ngala shakri ruh ïaka Mawhati PHC bad Umtrai PHC, namar nga don ka jingangnud ban pynkylla ïaka jinglong jingman jong ka Mawhati Constituency kaba la shu shah ieh khunswet bad shah leh beiñ shaba palat, ka mynsiem jong nga kam shah shuh ban shakri tang kum ka doctor, hynrei ban sumar ïaka jingpang sahdien jong ka constituency baroh kawei" ong ka Dr Saralin khnang ba yn lah ban pynim bad buddien biang sa shisien ïaki matti jong u kpa u ba dei ruh u myntri barim haka sorkar haka por ka jingsynshar jong ka Congress.
Kala ong ruh ba ka Mawhati Constituency ka dei kaba sahdien tam haba phai sha baroh ki liang naduh ka roi ka par, ka pule puthi, ki skul ki college, ki jaka sumar bad kiwei kiwei namar la shu jied ïaki nongmihkhmat kiba kyllut ki skhor bad kiba matlah ki khmat, bad dei ha kane ka kynti da ka mynsiem kaba rhem ngala rai ban mih shakhmat ban ïakhun naka party TMC kabym pat don kano kano ka dak thoh bria haka jylla, kaba don ka nongrim kaba biang ban shakri ïaki paidbah bad kaba dang lah ban shaniah bad shngaiñ.
Naka liang ka Dr.Saralin Dorphang kala buh ka jingkyrpad sha ki paidbah ban snohkti lang sha ka party naka bynta ki jingkylla ban kyrshan ïaka ha kane ka elekshon ban wan na Mawhati Constituency, namar ki paidbah ki dei ban kyndit bynriew noh bad ngim kwah ba ka jingbabe kan wan biang sa shisien lada ngi bakla ban jied ïaki nongmihkhmat.
Tura, Naitung, 24: Uwei u Youtuber u la thep ïa kawei ka Video ha kaba la kam ba katba u dang sah ha Tura u la mad ïa ka jingshah pyndik ha ka jingïaid lynti kaba um pat mad mynno mynno ruh.
Ha kaba ïadei bad kane, la ïathuh ba kane ka la jia ha u bnai Jymmang, 2022 ha kaba uwei u nongbuaid u la kren bym dei ïa une u Youtuber uba wan nabar ka jylla.
Tang shu ïoh jingtip halor kane, marmar ki Pulit ki la leit sha ka jaka ba la jia ka jingïakajia bad kem noh ïa u nongbuaid uba pyrshang ban thaw jingkulmar.
Hadien kane, une u Youtuber u bym kwah ujor eiei hynrei ula shu kyrpad ïa ki Pulit ban shu ïasuk noh.
Ki Pulit ruh ki la pyllait noh ïa une uba thaw jingkulmar bad shu maham ba um dei shuh ban dang mlien nangne shakhmat.
Hynrei kyndit kynsan, une u Youtuber u la pyllait ha ka Social Media ïa ka Video ba u la ringdur ha ka por ba la u shah kynroi ha utei u nongbuaid.
“Ngi kyrpad ïa ki nongshong shnong ba kin long kiba jai jai.
Ïa kaba donkam ngi ladep leh.
Sngewbha ban pynneh ïa ka shongsuk shongsaiñ bad ym ban shim ïa ka aiñ ha ki kti,"la kyrpad ki Pulit jong ka West Garo Hills.
Na ka liang jong ka A·chik Holistic Awakening Movement (AHAM) Central Executive Board ka la pynrem jur halor ka jingshah ktah kti jong u Youtuber ka Youtube Channel #Thetalltrotter.
Ka AHAM ka la kyntu ïa ki bor Pulit ba kin shimkhia ban tohkit bniah halor kane ka jingjia namarba ka ktah ïa ka jingitynnat bad ïa ka kolshor jong ka jaidbynriew Garo bad ïa ka jingsbun mynsiem jong ki paid Garo haba ki pdiang ïa ki briew kiba nabar kiba wan jngohkai sha rilum Garo.
U Kyrwoh ba la phah da u President ka seng u Georgeprince Ch.
Momin, u la kyntu ïa ki Pulit ban kem mardor bad ban pynshitom ïa uba donkti ban ktah kti ïa u Youtuber hapoh ki kyndon jong ka aiñ.
“Lada ki nongwan jngohkai pyrthei ki shah leh ha kane ka rukom, ki kam jngohkai pyrthei jong ngi kin shah pynhiar dor, namarkata ka Seng ka kyntu ïa ki bor jong ka aiñ ban pynshitom pyrshah ïa uba donkti," ong u kyrwoh.
Ka AHAM ka la dawa ïa uba donkti ba u dei ban panmap paidbah ïa u Youtuber halor ka jingleh bym dei pyrshah ïa u ku u nongwan jngohkai pyrthei.
“Une uba la shah kynnoh um don hok ban pynjaboh ïa ka dur jong ka Tura Garo Hills bad ïa ki paidbah A·chik," ong ka seng.
Ka Seng ka la byrngem lada une uba la shah kynnoh u pynslem ban panmap ka seng kam banse ban ujor pyrshah ïa u bad ha kajuh ka por ka seng ka la kyrpad ïa u Youtuber ban mudui da ka ejahar pyrshah ïa uba la ktah kti ïa u.
Ka AHAM ka la kyrpad ïa u Youtuber ban weng noh ïa ka video kaba pynhiardor ïa ka dur jong ka rilum Garo bad ïa ki paid Achik namarba ka Seng ka la ieng ryngkat bad u ban pyn ïoh ïa ka hok.
Tura, Naitung, 24: Ki shipai Border Security Force (BSF) kiba la ïoh ïa ka jingtip kaba bniah ha ka sngi Saitjaiñ ki la pynlong ïa ka khynra bad ki Pulit ka Jylla ha kaba ki la ïoh kurup haduh 3200 bilor ka dawai Phensedyl ba la buhrieh ha kawei ka khlaw kaba hap hapoh ka thaiñ Jatrakona, South Garo Hills district, Meghalaya.
Kine ki dawai Phensedyl ba la ïoh kurup ki shongdor antad haduh 6 lak.
Ki shipai BSF ki la ïoh jingtip ba ki don shikit ki dawai Phensedyl ba la buhrieh ha ka jaka khlaw ha Jatrakona na ka bynta ban shalan tuh sha ka ri Bangladesh lyngba ka khappud.
La mana ban dih kyiad ha ka ri Bangladesh namarkata ka jingdawa ïa kane ka dawa ka jur bha ha katei ka ri.
U Public Relation Officer (PRO) jong ka tnat shipai BSF u la ong ba ki shipai pahara khappud ka ri India bad ka ri Bangladesh ki ju ai jingtip manla u bnai halor ka jingïoh kurup ïa ka dawai phensedyl, ïa u drok bad kiwei de ki jingdih pynbuaid ha shilynter ka khappud.
Shillong, Naitung, 24: Ka Bharatiya Janata Party (BJP) Meghalaya State Unit ha ka sngi u Blei ka la pynrem jur halor ka jingleit khynra jong ki Pulit ïa ka Farm House jong u Bernard Marak kaba don ha Edenbari ha ka janmiet Sngi Thohdieng ka taiew baladep.
“Nga ladep ïakren bad ki riewdonburom bad ki riewpawkhmat na Tura bad na ki shnong kiba marjan bad halade nga shem ba u Bernard Marak u la shu shah pharep bad shah pynjah burom.
Ka paw ba u kylla long u lanot ha ka jingïashun saiñpyrthei pyrshah ïa u," ong u State President ka BJP u Bah Ernest Mawrie ha u kyrwoh ba la phah sha ki lad pathai khubor.
“Ka building kaba la shah khynra ka dei kaba lai mala, ka kamra kaba sha khrum ka dei kaba la ju pyndonkam kum ka jaka bam paidbah ïa kaba la aiwai na ka bynta ki jingdonkam.
Ka mala kaba nyngkong ka don 30 kamra ha kaba la pyndonkam kum ki kamra thiah.
Ka mala kaba ar ka dei kaba la pyndonkam kum ka Hostel na ka bynta ki khynnah kiba wan na ki longing baduk na kylleng ki bynta jong ka rilum Garo.
Kine ki khynnah rit ki la shong la sah ha kane ka jaka naduh ba la wan lynshop ka khlam bad u Bernard u la ai jingïarap pisa ruh ïa ki haba ki donkam.
Napdeng ki khynnah kiba la shimti noh da ki Pulit, san ngut ki dei kiba dang rit ka rta kiba la kyrshan hi nadong shadong da u Bernard bad kiba pule ha Edenbari School bad ha Auxilium Convent School ha Tura.
Kumjuh ruh, ïa ka nongsumar bad ïa kine ki khynnah la rah noh da ki Pulit.
Ki shi kurim kiba pynïaid ïa ka jaka die jingbam hapoh kane ka phyllaw ki la shah rah ha ki Pulit," ong u Bah Mawrie.
“Katkum ka jingtip kaba nga don, ki briew kiba la shah kem ha ki Pulit na ka Resort ha ka janmiet jong ka 22 tarik, Naitung, 2022 ki dei kiba shim wai ban sah ha kane ka iing.
Kumjuh ruh, ki kali ba la kurup da ki Pulit ha kane kajuh ka janmiet ki dei hi jong kine ki nongshim wai," la ong une u President ka BJP Meghalaya State Unit.
U la ong ruh ki nongshong shnong jong ka Tura ki ju leit kai barabor sha kane ka Resort manla kaba kut taiew na ka bynta ban leit bam khana bad ban sah miet.
“Kiba sah basa ha kane ka Resort ki dei kiba wan na ki longing kiba donburom bad ban ong ba kane ka Resort ka dei ka ‘ktem awria’ ka long ka bym lah satia ban pdiang.
Ïa ki khynnah rit kiba wan na ki longing kiba duk la pyni ha rukom kaba bym dei.
Kumba la pyntip ba ïa kane ka Resort la pynïaid la jan lai snem kynthih bad kam pat ju don satia kano kano ka jingujor," la bynrap u Bah Mawrie.
“Ka long kaba shai ba kine ki jingkynnoh ki long tang ban pynjah burom ïa ka BJP bad ïa u State Vice President bad u Convener jong ka Garo Hills u Bernard Marak na ka daw ba u la pawkhmat bha ha rilum Garo khamtam ha Tura South," la pynksan u Bah Mawrie.
“Lah ruh ban kdew ba ha ka 21 tarik, Naitung, 2022 shi sngi shwa pynlong ïa ka jingkhynra, ki samla jong ka NPP ki la tah da ki poster ha ki kynroh jong ka sor Tura kiba la kynthoh pyrshah ïa u Bernard Marak.
Ka long ruh kaba shai ba kane ka dei tang ka jingïashun saiñpyrthei naba wat ïa ka ing kmie jong u Bernard Marak ruh la khynra khlem kano kano ka Warrant.
Kane ka dei thik tang ka jingpyndik," la kynnoh une u nongïalam ka BJP.“Ha ka jingïakren bad u Bernard Marak u la ïathuh ba mynta u don hapdeng ka jingshep tieng ïa la ka jong ka jingim.
Nga kyrpad ïa ka Sorkar ba kan ïada ïa ka jingim jong Bernard Marak bad ban weng lut ïa baroh ki jingkynnoh ba la pynngat pyrshah ïa u kiba la ktah ïa ka burom jong ka party," la ong u Bah Mawrie.
Ka BJP Garo Hills ka la pynrem jur halor ka jingshah pynlong sohpdung jong u State Vice President u Bernard N.Marak uba long ruh u MDC jong ka Tura.
Ha u kyrwoh, ka paty ka la kynnoh ba kane ka jingkhynra ïa ka Farm House jong u Bernard ka paw shai ba ka dei tang ïashun saiñpyrthei da ka NPP khamtam u Myntri Rangbah ka Jylla u Conrad Sangma namar ka jingsdang tlot bor ha rilum Garo khamtam ha Tura Constituency.
“U Bernard Marak u dei uba ju kren pyrshha ïa ka bamsap hapoh ka GHADC bad manla ka por u ju kren shalor kane bad u ju ai ruh bun ki jingtip sha ki paidbah ha kaba ïadei bad ka bamsap da ka Executive Committee ba la ïalam da ka NPP bad kane ka la pynlong ïa u Conrad Sangma bad ki dkhot jong ka Party (NPP) ban shun ïa u Bernard Marak.
Kine ki jingkynnoh pyrshah ïa u ki dei kiba lamler bad kiba shu thaw," ong ka BJP.“Ym don ktem awria lymne ym don thei dakaid napdeng kito kiba la shah rah ha ki Pulit ha kato ka miet.
Wat ki arngut ki khynnah rit ba la rah da ki Pulit ki dei kiba sah ha ka Farm, iwei na ki, i dei iba dang leit skul bad kiwei ki dei kiba don jingduna ha ka bor pyrkhat ha kaba u kpa jong ki, u dei uba trei bylla sngi ha kane hi ka Farm.
Ka dei tang ka jingbuit jong ki Pulit bad ka NPP ban pynjah burom bad ban pynsniew dur ïa ka Party (BJP," ong shuh shuh u kyrwoh.
“Ngi pynrem jur ïa ka jingleh donbor jong ki Pulit bad ïa ki kam buit poh jong u nongïalam ka NPP u Conrad Sangma pyrshah ïa u nongïalam jong ngi bad jong ka BJP baroh kawei," ong shuh shuh ka BJP na rilum Garo.
Nongpoh, Naitung 24: U nongïalam ka liang pyrshah u Dr.Mukul Sangma u la ther tyngeh halor ka jinglong jingman ka synshar khaddar bad ka saiñ hima sima haka jylla ha kine ki 4 snem bala leit noh hapoh ka jingsynshar jong ka sorkar MDA bala lamkhmat da ka NPP kiba la kylla khongpong lut ïa kaei ka kaba ka sorkar hapoh ka jingïalam jong u kala leh haki snem bala leit noh mynba u dang long kum u Myntri Rangbah ka jylla, haba kren haka jingïalang ka party All India Trinamool Congress kaba la long haka shnong Umlaper haka sngi Saitjaiñ ban pynsuhthied bad pynkhlaiñ ïaka party TMC ha Mawhati Constituency.
Haba kren halor ka jingsahdien jong ka Mawhati Constituency u Dr.Mukul Sangma u la ong “Ki paidbah jong ka Mawhati Constituency kila jied ïa u Bah Dasakhiatbha Lamare kum u nongmihkhmat bad u la long ruh u myntri ka sorkar MDA, hynrei ka long ka jinglehraiñ wat ban rung sha Mawhati ha kaba ki paidbah kila shah pynbiej bad ïa kane la sakhi ruh halor ka jingsahdien ka Mawhati naduh u surok, ki jaka pule, ki jaka sumar bad ka roi ka par ha baroh ki liang, hynrei ki paidbah kila shah shet kylla ha kaba la iohi pynban ba u nongmihkhmat u pynsngewbha ïalade da ka kali remdor bad thmu ban leit ïakhun pat na kawei ka Constituency".
Ngi iohi ba u nongmihkhmat bala jied da ki paidbah ka Mawhati u thied da ki kali rem dor, hato u nud ban wan da kato ka kali sha kane ka thaiñ? ki paidbah ka Mawhati ki dei ban khot kyrpang ïa u nongmihkhmat ban wanrah da kato ka kali sha katei ka thaiñ, ther u Mukul Sangma halor ka jinglong jingman u surok bad ka jingsahdien bala palat jong ka Mawhati Constituency da kaba bynrap ruh ba ki nongmihkhmat mynta kim dei shuh ki nongthaw aiñ hynrei ki dei ki nongkhaii bad nongkamai spah ba ki paidbah mynta ki hap ban ïaid ïaka lynti ba khohruh khohram nalor ka jingjngai.
U la ong ruh ba ka sorkar NPP kam ïapher eiei naka BJP, ha kaba ngi la sakhi dala ki jong ki khmat katba ka thaiñ Shatei Lam mihngi ki dang pyrshah ïaka aiñ iakjakor CAA, baroh ki party kiba don haka sorkar MDA ki kyrshan pynban ïa katei ka aiñ, bad kaba pynpaw shai shuh shuh ba ka party NPP ka dei ka ñiangkohnguh jong ka BJP kadei halor ka kam pynbeit pud pynbeit sam dang shen da kaba ai lut wat ïaki jaka puta ba hap haka jylla Meghalaya kaba naka liang jong u mynba u dang long myntri rangbah u la phah ïaki kot ki sla ban kam lut ïaki jaka kiba dei hok jong ka jylla Meghalaya, hynrei la pynkylla lut bad leit soi pynban ïaka MoU kaba ai lut ïaki jaka ka jylla sha Assam da ki phew akar.
Haba phai sha ka thungkam thungjam bun ki samla ki mad jingeh watla ki don shibun ki kam kiba lait haki ophis sorkar, namar ka sorkar MDA kam don ka jingkitkhlieh, hynrei la iohi pynban ba ki nonghikai ki hap ban thiah surok, ki nongtrei ASHA ki hap ban mih surok, ban dawa ïaka tulop ban pyndap ïaka iing ka sem, Hato mano ba kitkhlieh? Da kaba kren shai ruh ba ha jylla Meghalaya ki don tang 2 bynta ki bor synshar haka saiñ hima sima haka jylla, ka Trinamool Congress ha kawei ka kti, ka NPP bad kiwei kiwei ki party ha kawei ka kti.
Lyngba katei ka sngi ka jingleit hiar jong u Dr.Mukul Sangma sha Mawhati Constituency la lah ruh ban pynsuhthied nyngkong ïa katei ka party ha katei ka thaiñ ha kaba la jied ruh ïaki nongïalam ka Mawhati Block Committee bala shimti da ka Dr.Saralin Dorphang kum ka President kaba dei ruh ka kyrtong ban ïakhun naka party TMC haka elekshon ban long ha u snem 2023 bad la ioh ruh ban plie ïaka ophis treikam ba pura.
Naka liang u Dr.Mukul Sangma u la khot ruh ïaki paidbah ha katei ka sngi ba kidei ban sngewthuh shai ïaka nongrim jong ka party TMC naka bynta ban wanrah ki jingkylla ha ka thaiñ Mawhati bad ka jylla baroh kawei.
Shillong, Naitung 24: U MLA jong ka North Shillong Constituency ha ka sngi u Blei jong ka 24 tarik u la pynpaw ïa ka jingsngew bynñiaw halor ka jingjyllei ka bamsap ha ka jylla bad ka jingim arsap ki nongïalam kiba ngi la jied ban mih khmat sha ka Ïing Dorbar namar ka kam bad ka ktien kaba ki kren kam ïahap wat tang khyndiat ruh.
Haba kren kum u nongshah khot sngewbha ha ka jingïaseng pynkyntang ïa ka kamram pynlong jingïaseng bad jingduwai(Chapel) ha Capacity Buliding Centre jong ka Ri Bhoi Presbyterian Synod kaba don ha Mission Compound, Shillong u Bah Adelbert u la ong ba “Nga sngew lehraiñ ban kam kum ka jylla ba bun khristan namar lada ngi peit katno ka jingjyllei ka bamsap bam pong bad ka jingtuh im im peit peit ïa ka lawei jong ki khun samla.
Kumno kum ki nongïalam kiba kam ba ki dei ki Khristan kim don ka jingsngew lehraiñ ban kren kum kiba ngeit eh ha ka jinghikai Khristan bad ki leh pat markhongpong"U Bah Adelbert u la khot ruh ïa ki riewngeit baroh ba kin duwai sha u Blei ba un sei ïa ki nongïalam kiba kynsai kiba lah ban trei na bynta ka jingbha ka ri bad ka jylla hi baroh kawei.
“Ngi ju ïohsngew sharum shaneng ïa kata ka jingkren shaphang ka jingkylla niam(conversion) hynrei nga kwah ban khot hangne to ngin kylla na u Khristan sha u Khristan uba im kham bha na kaba ngi ju im, u Hindu sha u Hindu uba kham janai bad kumta ter ter", ong u Bah Adelbert.
“Kum ki briew to ngin lah ruh ban pynïapher kaei ka jingdonkam bad kaei ka jingkwah.
Lada ngi kthong tang ïa ka jingkwah bad ngi klet ïa kaei pat kaba donkam kaba nga sngew sheptieng ïoh ngin jah kwah", u la bynrap shuh shuh.
Haba kren halor ka jingmang jong u ban shna ïa kane ka kamra jingïaseng bad jingduwai u Bah Adelbert u la ong ba dei namar ki paidbah ka North Shillong naduh ka sien kaba nyngkong eh ki jied ïa u ym tang ba un peit ïa ka jingeh tang kiba na Constituency lajong hynrei na bynta ka jaidbynriew ruh.
U la ong ruh ba da ka jingïoh ka Synod Ri Bhoi ïa kane ka kamra ban ïalum lang ban pynlong ïa ka jingïaseng bad jingduwai kan long ka jingsngew kmen na bynta jong u kum u MLA ka North Shillong.
Ïa kane ka jingpynkyntang la ialam da u Pastor H.L Myrsing Moderator ka Ri Bhoi Presbyterian, ha ka jingiadon lang kiwei pat ki pastor, ki tymmen Basan, ki nongialam balang bad ki paid riewngeit jong ka Balang Presbyterian Ribhoi kiba shong ba sah ha Shillong.
Shillong, Naitung 24 : Ka Meghalaya Pradesh Congress Committee (MPCC) ka la dawa na ka sorkar jylla ban thung da ka jingtohkit kaba laitluid halor ka jingkynnoh ba ka don ka jingpynlong jaka awria ïa ka farmhouse jong u State Vice President ka BJP ha ka jylla, u Bernard N Marak kaba don ha Tura.
Ha ka kyrwoh ba la phah da u Vice President ka Congress, Bah Ronnie V Lyngdoh, ka Congress ka la ong, “Donkam ka jingtohkit kaba laitluid halor kane ban sei pyrthei lut ïa ka jingshisha baroh halor kitei ki jingjia khamtam eh kiba jia hajan ka iing sah jong u Myntri Rangbah.
"Shuh shuh la og ruh ba ka jinghiar khynra jong ki pulit ïa ka farmhouse ha ka sngi Saitjain kadei tang shikhmut tyrsim eh na ka jingjia kaba la jia hapoh ka jingsynshar jong ka sorkar MDA hapoh ka jingïalam jong u Conrad K Sangma bad ka party jong u ka NPP.Katkum ka kyrwoh la ong ba kane ka la jia ruh ha ka por ba ka sorkar ka shah kynthoh bamsap ha ki liang baroh kiba haduh mynta kam pat lah ban saitkhuid.
Na ka liang ka Congress ka la buh jingkylli ruh kaei ba ka UDP ka don ban ong halor kane khamtam haba ïa ka tnad Kampohiing ka jylla la bat hi da uwei na ki MLA jong ka.
Utei u heh Congress u ong ruh ba kaei kaba ki kwah ban ïoh sngew mynta ka long na u Myntri Rangbah ban jubab khamtam haba katei ka jingjia ka jia ha constituency jong u Myntri Rangbah hi.
Ka kyrwoh ka ong ruh ba katei ka resort jong u Marak kaba shah khynra ha ki pulit kam da jngai eh na ka jaka sah jong u Myntri Rangbah bad kumta kin ym sngewlyngoh ba ïoh don na kiba shah kem kiba dei ki nongbud ba hajan jong ka NPP.Ka Congress ka kyntu ïa u Myntri Kampohiing ba un jubab balei ka shimpor ban hiar khynra ïa katei ka jaka.
Ka buh jingkylli ruh la kadei ba don ka jingpynbor na ka BJP lane ba ka don ka jingsngewthuh jingmut hapdeng u Marak bad ki nongïalam Garo kiba don ha ka NPP.Shuh shuh ka la ong ruh ba donkam ban peit da kawei pat ka rukom halor ka jingkynnoh da u heh BJP pyrshah ïa u Myntri Rangbah ba katei ka jingkhynra kadei namar ka jingsyier ïa ka South Tura seat“Hato u Myntri Rangbah un mih ban ïathuh ïa ki paidbah ka jylla halor ka jingpynslem jong u bad ki pulit ban khynra? Hato ka dei ka jingshisha ba un sngap jar lada ka BJP ka iehnoh ïa ka South Tura ha ka NPP?" buh jingkylli biang ka Congress.
Na ka liang ka Congress ka ong ruh ba katei ka jingjia shah khynra ka farmhouse jong u heh BJP ka la buh ruh shibun ki jingkylli halor ka lawei jong ka jylla hapoh ka jingïalam jong u Myntri Rangbah bad Symbud Myntri Rangbah ka jylla.
Shillong, Naitung 24: U Director General og Police(DGP) ka jylla u Dr LR Bishnoi ha ka sngi Saitjaiñ u la kular ha ka jingïakren bad ki longkmie ha ka jingleit jngoh jong u ïa ka Madanryting bad ka Them Basuk ba un ïakren bad u District Transport Officer (DTO) jong ka East Khasi Hills halor ka jingkyrpad jong ki ba un tuklar lem ïa ka jingshim kabu ki katto katne ki nongñiah kali ïa ka bai kali.
U DGP u la pynpaw ruh ïa ka jingangnud ba ki nongñiah kali kamai kin phong da ki uniform ha nongbha Shillong.
U DGP ha ka jingleit jngoh jong u ïa kine ki shnong u la ïakren ruh ha shilynter lynti ïa ki paidbah kiba u ïa kynduh ban kylli pyrthew ïa ka jingeh kaba ki ïakynduh bad ïa kaei kaba ki khmih lynti na ki puit ba kin leh.
Ha kane ka jingleit jngoh bad ka jingïakren shi kynhun ki longkmie kiba u DGP u la ïoh ban ïakren, ki la kyrpad ba un shim khia lem ban tuklar halor ka jingshim kabu ki katto katne ki nongñiah kali bad ka jingbym ryntih ka rukom buh dor bai kali ha Shillong.
Na ka liang u DGP u la kular ba shen un sa khot ïakren bad u DTO ban ïakren halor kane ka jingujor jong ki bad ban wad ki lad ki lynti ba ka bai kali kan long ryntih.
U DGP u la pynpaw ruh ha ka jingïakren bad ki long kmie ba ha ka jingïalang kaba ka ophis jong u kan khot ban ïatai bad ka ophis u DTO un ïakren ba ka ophis u DTO kan pyrkhat ban buh noh da ki uniform na bynta ki nongñiah kali kamai khnang ba ki paidbah kin ithuh shai uno u nongñiah kali kamai bad uno pat u bym di bad ba kan long ruh ka jingshngain na bynta jong ki nongleit nongwan bad ïa ki nongñiah ruh.
U DGP u la ïathuh ruh ba na ka liang jong u shen un khot ïa ka jingïalang bad baroh ki nongñiah kali kamai ha nongbah Shillong ban ïa phylliew jingmut ha kiba bun ki mat khamtam eh ban pan jingïatreilang na bynta ban ïakhun pyrshah ïa u drok uba la jyllei bha ha ka jylla.
Shillong, Naitung 24 : Ka United Democratic Party (UDP) ka la pynpaw ïa ka jingkmen kaba khraw halor ka jingïaid shakhmat ka jingïakren ïa suk bad ka kynhun kieng atiar Hynniewtrep National Liberation Council (HNLC).
“Ngi dap da ka jingkmen ba ka kam ka la ïaid mynta shakhmat," ong u General Secretary ka UDP, Dr.Jemino Mawthoh haba kren bad ki lad pathai khubor.
Da kaba kyntu ruh ïa ka HNLC ba kan wan shakhmat na ka bynta ka jingïakren ïa suk, u Mawthoh u la ong, “Ngi kwah ba pdiang ïa ki para jongngi kiba don ha ka HNLC ba kin wan shakhmat ban shim kabu ïa kane ka jingïakren bad ka sorkar bad khnang ba ngin lah ban wanrah biang ïa ka suk ka saiñ ha ka jylla Meghalaya.
"Halor ka jingkylli, utei u heh UDP u la ong ruh ba ka long kaba donkam na ka bynta ka sorkar ba kan shimkhia mardor na ka bynta ki jingeh bad ki jingkhuslai jingmut ba ki samla ki ïa kynduh khnang ban khanglad ïa ka jingeh na ka jingdon ki kam pyntriem ha ka jylla.
“Lada ïa kren ïa ka jingbym ïohkam ïohjam ha ka jylla kadei kaba i ma bad ngi don ruh shibun bha ki samla pule kib alah ban wanrah ka jingmyntoi kiba lah ban trei ha ki liang bapher bapher hynrei lada ym don ka lad bad lada ngim plie lad ïa ki, kumta ka jingkhuslai kan synshar ïa ki bad mih kine ki jingeh baroh," la bynrap biang u Dr.Jemino.
Shuh shuh u ong ruh ba ka long kaba donkam ban thaw bun ki lad ki lynti na ka bynta ki khun samla bad ruh ban ïalam ïa ki ha ka lynti kaba dei.
Haba kren pat halor ka shongsuk shongshngaiñ, utei u heh ka UDP u ong ruh ba kat nang jur ka jingkhuslai jong ki samla, katta ruh ki kmie ki kpa ki rit mynsiem namar ma ki ruh kim tip shuh kaei ba kin leh na ka bynta ka lawei jong ki khun ki kti.
Shillong, Naitung 24 : Shi sngi hadien ba ki pulit ki la sei madan ïa ki kam poh , kam awria, kam jakhlia kiba la jia ha ka ïing Basa jong u Bernard Marak ka Rimpu Bagan kaba ha Tura, mynta une u Vice President jongka BJP u la kynnoh kylla ïa ki pulit ba ym dei ba u phet rieh ne tieng ban shah kem hynrei u ïada ban lait na ka jingshah siat iap ha ki pulit.
U la ïathuh ha ka miet ba ki pulit ki khynra ïa ka ïing basa jongu ka Rimpu Bagan, u OC ka Tura u la phone ïa u bad phah ba un leit pyndem ha Sadar Police Station, Shillong hynrei ha ka por ba u mih ban leit la wan ar tylli ki kali bolero bad kawei ka gypsy bad tur shajan jongu hajan Bethany Hospital ha ka por 12 baje shiteng synnia.
U la ïathuh ba u tip shai ruh ba u dei u IGP Law and Order u M.K Singh.
“ Kumta nga la rieh ïa lade namar ka la ju ïoh jingtip ba ka don ka jingthmu ban siat iap ïa nga da ki pulit.
U M.K Singh bad u Vivenkananda Rathore SP ka Tura ki dei ki briew jong u Myntri Rangbah bad la thung ïa ki ruh da kane ka jingthmu ban siat iap ïa nga kat kum ka jingtip ba nga la ïoh" ong u BernardU la ong shuh shuh “ La pynkhamti ha ki ïa ka bor ban siat iap ïa nga bad kem ïa ki nongkyrshan ka BJP.Kumta mar ïa ïohi ïa u Singh nga thikna ba ki thmu aiu re kumta nga la phet rieh.
Balei ba un wan sha ka jaka sah jong nga shiteng miet bad kumta nga khlem ïa kynduh ïa u namar nga rieh.
Kat kum ka jingkren jong u DGP ruh ka paw shai ba ki bud dien ïa nga ha Shillong bad Guwahati".
“ Ka jingim jong nga ka don ha ka jingma na ki pulit, kumta nga la phet rieh ha katei ka miet ban lait na ki jingthmu ba sniew jongki, namar u Singh mynshwa ruh u la siat iap ïa saw ngut ki briew jong nga ha ka ‘fake encounter" ha Darengagal 2014.
U la pyrshang la bun bun sien ban siat iap ïa nga ruh ha ka por ba u long SP ka Tura.
Kim burom shuh ïa ka soskular ba la ïasoi da ka ANVC, ka sorkar pdeng bad sorkar jylla ruh ïa kaba ym pat urlong hi ruh haduh mynta" ong u Bernard.
“Kane ka jingiasylla sop sop pyrshah ïa nga ka long naduh ka por bym pat ïasoi ïa ka soskular ruh bad hadien ba nga la jop MDC na ka Constituency u Myntri Rangbah pyrshah ïa u kyrtong jongu bad la ïohi ba ki nongkyrshan ka BJP ki la nangkhlaiñ kaba la buh ïa u myntri rangbah ha ka jingma, la leh da kane ka kam ban khynra ïa ka ïing basa jong nga kata ruh haba ïa lade nga don sha Shillong bad ka jingthmu ka long ban pyndep ïa ka thong jong ki namar ki ju ïohi ba nga leit nga wan beit marwei.
Ka la dei ka jingpynap shrip hynrei namar nga la phet rieh noh sha ki jaka ba shngaiñ ïa nga katta ruh ki dang bud dien beit ïa nga Mynta ruh ki la pynjulor ïa ki dukan jong nga, ki la kyndang da ki JCB sawdong da ka jingthmu ban pyntroiñ ïa ka kamai kajih jongnga bad ïa kiwei kiba im ja lang.
Ki pulit ki la leh thombor ïa ki riewlum bad ki la kynnoh ïa ki khynnah kum ki nuti bad ïa ka ïing basa kum kata ka Brothel.
“Ka NPP ka kthong beit tang ïa nga bad wat ha GHADC ruh ki la pynduh lut ïa baroh ki hok kiba nga dei ban ïoh wat hadien ba nga la jop kum u MDC ka BJP.ïa nga ki ai tang 10 lak ka skhim katba ïa kiwei mar 1 klur.
Ki la beh ruh ïaki nongkyrshan ka BJP na Diringga ha Tura ban pynheh ïaka MP Stadium wat la ka mukotduma ka dang sahkut ha ïing bishar High Court ruh.
Kane ka paw shai ba kim kwah ba ngan ïakhun namar ba ka la buh ïa ka lawei jong u nongïalam ka NPP ha ka jingma" ong biang u Bernard.
U la ïathuh ba u la phah ïa kane ka shithi sha u SP bad DGP da ka mail ban pynpaw ba ym dei ba u phet rieh ne kiar ban ym shah kem ha ki pulit hynrei u phet ban ïada la ka jingim bad un sa wan phai da la pynthikna ban ai ka jingïada ïa u bad u kloi ruh ban ïatrei lang bad kano kano ka kynhun tohkit.
Lah ban pynkynmaw ha ka jingkhynra ki pulit ïa ka ïing basa jong u Bernard ka la long naduh ka miet 22 tarik Naitung haduh ka step 23 tarik Naitung 2022 bad ki la ïoh ban kem ïa 73 ngut ki briew ba kynthup 24 ngut ki kynthei bad ïoh ban pyllait im san ngut ki khynnah rit saw ki khynnah shynrang bad iwei i khynnah kynthei kiba la shah set ha kawei ka kamra ba dum bad jakhliah bha.
Nalor kata ki la ïoh ruh ban kurup shibun bah ka kyiad phareng, ki beer, breezer bad 500 tylli ki condoms bym pat pyndonkam.
Ki pulit ki la kurup ruh 36 tylli ki kali rit na katei ka ïing basa Rimpu Bagan.
Shillong, Naitung 24 : U President ka BJP ha kane ka jylla u bah Earnest Mawrie u la kynnoh ba ka dei ka Liang Pyrshah kaba pyndonkam da ka kyntien “Modi Meghalaya" ban thad ïa ka sorkar Meghayala Democratic Alliance (MDA) ba la ïalam da ka National People’s Party (NPP).
U la ong ba ki don bun ki jingkynnoh ha ki lad pathai khubor ba ka BJP ka leh ïaki kam pyrshah ïa ka sorkar MDA da kaba pyndonkam da ka kyntien Modi Meghalaya hynrei kane kam long kaba shisha satia namar ïa kane ka kam la leh da ka Liang Pyrshah.
“ Ym dei ka BJP kaba pathai ïa ki dur bad video ha ki social media, ha ka jingshisha ngi la pyntip ïa kane sha ka tnad Information Technology (IT) jongka party ha Delhi bad mynta ki la lap ba ki don ki seng saiñ pyrthei kiba donkti halor kane ïa kaba ngin sa sei madan ha ka por bad ka ïa kaba biang" ong u bah Mawrie.
U la ong ba ka dang kloi than ban pynpaw ïa ki kyrteng jong kita ki seng saiñ hima kiba donkti tangba la thikna ba ka dei ka kam buit poh jong ka Liang Pyrshah.
“ Ngi la lap dien mano ba leh ïa kane bad ngi dang ap mynta ïa ka kaiphod na Delhi namar ki la tip mano ba donkti bad naei ka sdang ruh" ong biang u bah Mawrie.
U bah Mawrie u la ong ba kine ki seng saiñ pyrthei ki dei kiba thmu ban pynsynjor ïa ka sorkar MDA namar ka BJP ka dei kawei kaba ïadon bynta lang ha kane ka sorkar.
U la ong ruh ba ka BJP ha kawei pat ka liang kam lah ban shah ïa ki kam bamsap bamphong.
“ Haduh mynta ngi ieng beit haka nongrim ban ïaleh pyrshah ïa ki kam bamsap lada ki don ne ki dei shisha" pynkut u bah Mawrie.
Shillong, Naitung 25 : Ka Upper Shillong Sports Social & Cultural Association kan jied khynnah ïalehkai football kiba hapoh ka 15 snem ka rta tang na ka thaiñ Upper Shillong kata naduh Lummawbah haduh 7 mer, Mawnianglah.
Ka trial kan long ha ka 30 tarik Naitung, 2022 ha madan football Umlyngka naduh ka por 7 baje mynstep.
Ki player ki dei ban wanrah ki tiar ïalehkai bad ka syrnot sngikha ban pynshisha ïa ka sngi kha jong ki.
Ka Upper Shillong Sports Social & Cultural Association kan ïashim bynta ha ka MFA ‘U’15 Youth League 2022 ka ban long ha u bnai Nailar, 2022.
Shillong, Naitung 25 : Ka tnad ïalehkai Sports and Youth Affaris jong ka sorkar jylla kan sa pynkup burom ïa ki nongïalehkai kiba la khur takma ha ka samoi 2017-18 jong ki jait jingïalehkai bapher bapher (regional/zonal/national bad international).
Ïa katei ka jingpynkup burom yn pynlong ha ka 27 tarik Naitung 2022 ha ka por 12:30 baje nohphai sngi ha U Soso Tham Auditorium, Shillong, ha kaba u Myntri Rangbah ka Jylla u Conrad K Sangma un long kum u kongsan ban donlang ruh u Myntri ki kam ïalehkai jong ka sorkar jylla u Bah Banteidor Lyngdoh kum u symbud kongsan.
Nongpoh, Naitung 25 : Kum ka jingkitbok kitrwiang bad ka jingkyrkhu kyrdoh ïa ka kynhun jong ka skul kaba la ioh ban leit mih khmat ïa ka Ri Bhoi District sha ka State Level Suboroto Cup, ki bor pynïaid ka skul Umdihar Presbyterian Secondary School lem bad ka bor shnong mynta ka sngi ki la pynlong da ka jingïalang hapoh ka skul na ka bynta ban ai ka jingkitbok kitriang ïa katei ka kynhun jong ka skul ba kan lah ban wan rah ïa ka jingjop na katei ka lympung ka ban long ha Nongbah Shillong.
Ïa kane ka jingïalang ai khublie kitbok kitrwiang ïa katei ka kynhun jong ka skul la pynlong ha ka Hall jong ka Umdihar Presbyterian Secondary School, Umdihar, haka ba la don bynta naduh ki khynnah skul, ki nonghikai bad kitei ki kynhun ki ban mihkhmat ïa ka District sha ka state level Subroto cup.
Ha kane ka sngi la don ryngkat ruh naduh u President ba rangbah ka Ri Bhoi Youth Federation, u Bah Bipul Thangkhiew kum u kongsan ban ai ka jingkhublei kitbok kitrwiang ïa katei ka kynhun, ka Principal katei ka skul, ka Kong J.Warjri, u Rangbah Shnong, u Bah Romel Lyngdoh, u Bah R.B Shadap, Secretary ka SMC, bad kynthup kiwei kiwei ki nongïalam ha kaba ïa ka jingïalang la pynïaid da u Bah O.Lyngdoh, President ka School Managing Committee.
Ha kane ka sngi na ka liang ka Shnong ka la noh synñiang ruh T.10000 sha katei ka kynhun bad kumjuh ruh na ka liang ka RBYF ka la noh synñiang T.10000 kum ka jingkyrshan ïa katei ka kynhun halor shibun ki jingdonkam ba ka kynhun ka donkam haba leit ban ai aireng sha katei ka lympung Subroto cup ha Nongbah Shillong.
Haba ai jingkren ha kane ka sngi, naduh u President ba rangbah ka Ri Bhoi Youth Federation, u Bah Bipul Thangkhiew, u Rangbah Shnong ka Shnong Umdihar ki la pynpaw ka jingkmen ba kane ka skul ka la ioh lad ban leit mihkhmat ïa ka District sha ka State Level Subroto Cup ban long ha Nongbah Shillong bad kum ki nongïalam ki la kyntu ruh ïa kine ki samla ba kin don ka akor ka burom bad kumjuh ruh ban trei shitom na ka bynta ban wan rah nam rah burom ïa ka skul bad ka District hi baroh kawei.
Ka jingjur bad duna ka cholesterol ka dei kaba lah ban ktah bad buh jingma halor ka koit ka khiah u klongsnam.
Ka jingjur ban don ka cholesterol kaba sniew ka wallam ka jinglum thup ha ki thiedsnam bad ha kaba kut ka wallam ka jinglong lang tylli.
Ka jinglang tylli kine ki thiedsnam ka dei kaba ktah halor ka jinglah ban tuid bha ka snam bad pynlong ïa u klongsnam ban trei borbah na ka bynta ban kynshait ka snam.
Kane ka pynjur ka jingma halor ka jingpang klongsnam bad kumjuh ruh halor ka jingtuid jong ka snam sha kiwei pat ki bynta jong ka met.
Ki jingbam ba tei bad ka rukom im kaba tei ha ka liang ka koit ka khiah ki dei kiba lah ban ïarap halor ka jingpynbiang ban don ka cholesterol.
Ka jingkilan met manla ka por ka dei kaba lah ban pynbiang ka jingdon ka cholesterol.
Ki jingbam ruh ki don ka bynta kaba kongsan.
Kine harum ki long napdeng ki jingbam kiba lah ban ai jingmyntoi ia ka koit ka khiah u klongsnam:Ka jingkynthup bun ka fibre ha ki jingbam ba phi bam : Ka Fibre ka dei kaba lah ban ai jingmyntoi ha ka liang ka koit ka khiah ha kiba bun ki liang.
Ka dei kaba lah ban ai jingmyntoi na ka bynta u klongsnam ka jingpynbiang ban don ka cholesterol.
Ka Fibre ka dei kaba lah ruh ban pynneh slem ka jinglong kdang bad pynlong ïaphi halor ka jinglah ban pynbiang ka jingkhia.
Phi lah ban kynthup ki jingbam ba riewspah ban don ka fibre ne ki jhur khnang ba ki lah ban ai jingmyntoi na ka bynta ka koit ka khiah u klongsnam.
Kiar na ki jingbam ba ju ki jingshoh musli musla: Ki don bynta ki kynbat bad ki kynja jingshoh kiba dap da ka jingdon ki kynja dawai bal ah ban ai jingmyntoi ha ka liang ka koit ka khiah.
Ki kynja jingshoh kum u shynrai ki dei kiba lah ban tehlakam halor ka jingdon ka cholesterol.
U Rynsun, u laung, ki pudina ki long napdeng ki kynbat kiba lah ban tehlakam halor ka jingdon ka cholesterol.
Ka omega-3 fatty acid : Ka Omega-3 fatty acid ka dei kaba lah ban ai jingmyntoi shibun ha ka liang ka koit ka khiah bad ka jingmyntoi ruh na ka bynta u klongsnam.
Ka Omega-3 kam shym ktah satia halor ka jingdon ka cholesterol hynrei ka kyntiew ka koit ka khiah u klongsnam ha kiba bun kiwei pat ki liang.
Phi lah ban kynthup ki jingbam ba riewspah ban don ka omega-3 ba kynthup naduh ki dohkha, ki symbai diengtluh bad walnut.
Ka jingkhmih halor ka jingdon ka shini : Lehse phim lah ban tip hynrei ki don bun ki jingbam bad ki jingdih kiba dap da ka jingdon ka shini.
Ka jingkhleh shini ym tang ba ka ktah halor ka jingpaw ban don ka cholesterol hynrei ki long ruh ka daw halor ka jingkiew ka jingkhia, ka jingpaw ban don ka shini napdeng kiwei de.
Ka long kaba donkam ban khmih ki bynta ba don ha ki jingbam ba phi bam hahuwa ba phin bam ïa ki.
Jowai, Naitung 25: Ka ophis jong ka Divisional Soil & Water Conservation Officer, Jowai Territorial Division, Jowai mynta ka lah sngi U Blei kala pynlong da ka jingïaid Rally cum awareness programme shi bynta na ka ‘Jal Shakti Abhiyan’ halor ka phang kaba ong “Catch the Rain, Where it Falls and When it Falls".
Ha kane ka prokram la wan ban ïashim bynta da ki khynnah skul jong ka sor Jowai kiba la pynlong ka jingïaid rally kaba la sdang na Daimasi Playground, Ladthalaboh bad pynkut ha katei ka ophisla ba la wan ban kaweh ïa ka lama da u Additional Deputy Commissioner, Jowai u P.K Boro.
La ïathuh ba ka jingpynlong ïa kane ka rally ka long kum la lad ban ai jinghikai ïa ki paidbah ba kin nang ban tyngkai ïa ka um slap khnang ba kan long jingshngaiñ jong ka lawei.
La pynsngew ba ka jingshah pynjulor julor jong ka mariang ha u khun bynriew kala jur bha mynta bad kala dei ka por ban kyndit thiah noh ban ai ka jingïada ïa ka mariang bad ka jingtyngkai ïa ka um da kaba pynrung ha ki jingmut jingpyrkhat jong ki khynnah skul ba kin sam lem ïa kane ka jingtip sa kiba ha ïing ha sem bad ha ka shnong ka tnaw.
Na ka liang u Soil and Water Conservation Officer, Jowai Territorial Division ma T.War haba kren ha kane ka sngi ula buh ka jingkyntu ïa uwei pa uwei u briew ba un don bynta lang da kaba sdang shwa naladei ha ka jingim ban tyngkai ïa ka um bad ban long kiba lehkhuid.
Ula pyntip ruh ba ka ophis Soil & Water Conservation kumba long mynta kala dei kawei na ophis kala lait na ka jingpyndonkam pla plastic bad kane kala long ka nuksa ïa kiwei.
Ïa kane ka ophis kala pyrshang la shi snem mynta, ha ka juh ka por la thung ruh ïa ki sla lamet ha ki phyllaw jong ka ophis.
Ki khynnah skul kila ïashim bynta lang ha kane ka sngi ha ka jingïaid rally ki la rah lang bad ki placard ha ryngkat ka jingpyrta kiba ïadei bad ka rukom pynneh pynsah ïa ka um.
Kiwei de kiba ïadonlang ki long u ma L.Pohktai, Soil & Water Conservation Officer, Jowai Plantation Division, ki ophisar, ki nongtrei ka Soil and water conservation office bad ki nonghikai skul.
Shi bynta na kane ka prokram ai jinghikai la don ruh ka jingïakop thoh essay halor ka phang “Catch the Rain, Where it Falls and When it Falls", ïa kane ka prokram la pynïaid da u ma P.Lamare, Senior Demonstrator, Soil and Water Conservation katba ïa ki kyntien ai khublei la ïoh na ka kong E.Shylla, Assistant Soil & Water Conservation officer, Jowai Territorial Division.
Ka saian bad teknoloji ka la roi sted ha kine ki sngi ba mynta kaba wat haduh ki nongkyndong ruh ki tip lut kaei kaba jia kaei kaba long.
Ha kane ka jylla ruh wat ki briew kiba ha kyndong kynshrot ruh ki la tip bad ïohi lut lyngba ka Youtube, ka Whatsapp, ka Facebook kaba jia ha nongbah Shillong lane ha kiwei pat ki bynta jong ka jylla ne jong ka ri India ne wat ha ka pyrthei hi baroh kawei.
Ka juk jong ka jingïa ap khubor ha ka sngi kaba bud la ka long lyngba ki kot khubor ne kiwei pat ki lad jingtip ka la kut.
Mynta ka la dei ka juk kwah tip noh ne ïoh jingtip noh tang hapdeng khyndiat kynta.
Dei namar kane ka jingtip kaba sted bha imat ba ki la don katto katne ki Seng Saiñpyrthei kiba sdang ban pyndonkam ïa ki teknoloji ne ïa ki social media ha kine ki sngi na ka bynta ka jingïakhun elekshon.
Ha ka National Election ha u snem 2019 sha Lok Sabha, ka Seng BJP ka la pyndonkam bha ïa ka teknoloji na ka bynta ka jingïalap elekshon jong ka, bad dei lyngba kane ba ka Seng ka la lah ban pynpoi lut sha ki kyndong kynshrot ïa ki rukom pynphriang ïa ki lad ïalap elekshon jong ka.
Ha jylla Meghalaya ruh la ïohi ha kine ki sngi ba ki la don ki seng Saiñpyrthei kiba la pyndonkam ïa kane ka lad ban ai khubor pyrshah ïa ka jingtreikam ka sorkar Meghalaya Democratic Alliance (MDA).
Ym shym la paw mano kane ka Seng kaba pyndonkam, hynrei ka la pyndonkam da ka kyrteng “Modi Meghalaya".
Nangta don ruh kawei ka lad pynsaphriang khubor lynga ka kyrteng “Meghalaya Deserves Better", kaba ka sei madan ïa ki jingbym lah treikam jong ka sorkar MDA.Kumba ka kdew ba ka jingroi jong ka saian bad teknoloji ne ka media ka long kaba std haduh katta katta, khlem pep ka jylla kan ïohi ïa ka thma elekshon kaba jur lyngba ki social media da kaba pyndonkam ïa ki teknoloji jong kane ka juk ba mynta.
Ka Meghalaya Pradesh Trinamool Congress, mynta la jan shi bnai ka la sdang ban ïalap paidbah lyngba ki social media da kaba khot bad wer ïa ki paidbah ban wanrah ka jingkylla ha ka elekshon 2023.
Nangta wat ha ki elekshon kiba dang shu dep la don katto katne ki kyrtong kiba la pyndonkam da ki lad pathai lyngba ki social media ban khot ban wer ïa ki paidbah ban kyrshan ïa ki.
Nangta ki don kiba la pyndonkam ruh da ki jingrwai bad mynta ym tang ki jingrwai, hynrei la pyndonkam ruh sa da ki video ruh ïa kine ki jingrwai, khnang ban nang pynktik shuh shuh ïa ki paidbah.
Ki dak ki shin ki paw ba ki Party bad ki Kyrtong ha kane ka elekshon 2023 kin pyndonkam bun bha ïa ka teknoloji bad social media na ka bynta ka jingïalap elekshon jong ki.
Hynrei ym tip pat haduh katno kane ka jingtreikam jong ki lyngba kane ka jait jingstad jong kane ka juk ba mynta kan lah ban khring ne ban pynkylla ïa ki paidbah nongthep vote.
Namar kumba ka paw hi ka jingtreikam ka pisa ha ka elekshon ka long kaba jur bha bad ka sur kaba ïoh sngew ka long beit satang ïa kata ka jingïatheh pisa da ki kyrtong.
Ka jingkylli ka long la hato ki paidbah kin peiphang, kin sngewthuh haduh katno ïa ki jingïalap ne ïa ki khubor kiba la pylllait lyngba ki social media ne ka bor jong ka pisa kan tyllep lut ïa kiei kiei baroh kiba wan lyngba ki social media la ka long kiba shisha ne ki bym shisha ruh.
Tang ka por ka ban batai ïa kane.
Jowai, Naitung 25: Ka lympung ïalehkai phutbol Independence Day Cup Under-17 Football Tournament 2022 ba la pynïaid da ka West Jaiñtia District Sports Association Jowai (WJDSA) mynta ka sngi ha madan Kiang Nangbah Stadium, Jowai.
Haba phai sha ka jingïakhun ba nyngkong ka kynhun ïalehkai jong ka Mukhla Raij kala lah ban pynliem da 3-1 ïa ka Catholic Youth Mihmyntdu, ïa kitei ki kol na ka Mukhla Raij la thep da u Guiding star Suna haka minit ba 11, u Justin Sari haka minit ba 36 bad u Justful Sari haka minit ba 52.
Ha ka jingïakhun kaba ar ka Luti Tuber kala jop da 1-0 kol ïa ka Mookyrdup, ïa katei ka shikol la thep da u Iohbhah Dhar ha ka minit ba 41.
Ka jingïakhun ba lai kaba la long hapdeng ka Iawmulong Nartiang pyrshah ïa ka Loomkyrwiang na ka liang ka kynhun ïalehkai jong ka Iawmulong Nartiang kala jop da 2-0 kol ba la thep da u Lamchwa Dkhar haka minit ba 33 bad u Khamkor Dkhar haka minit ba 58.
Katba ha ka jingïakhun kaba saw ka Mynthong kala pynliem noh da 2-0 kol ïaka Royal pole Mihmyntdu, ïa kitei ki ar kol na ka Mynthong la thep da u Pynchelang Amse haka minit ba 6 bad u Khrawbor Sukhlain ha ka minit ba 15.
Jowai, Naitung 25: Ka jingïalehkai phutbol ‘5th Debo Shullai Memorial Trophy’ 2nd Division Football League Cum Knockout Tournament-2022 bala pynïaid da ka West Jaiñtia District Sports Association (WJDSA) kaba la long mynta ka sngi ha madan Kiang Nangbah Stadium Jowai.
Ha ka jingïakhun ka Panaliar kala lah ban pynliem syndon da 3-0 kol ïa ka Lumpyrtuh Mihmyntdu bad ïa kitei ki lai kol la thep marwei da u rang ïalehkai ka Panaliar u Dari Thma kata ar kol ha ka kylla step ha ka minit ba 7 bad 28, katba ïa ka shikol ha ka jingïakhun jong ka kylla miet ula thep ha ka minit ba 77.
Nongpoh, Naitung 25: Kum ka shi bynta na ka thong jong ka ‘Azadi Ka Amrit Mohotsav’ kaba dei ka jingmynmmaw burom ïa ka jingdap 75 snem ka ri India naduh ba ka la ioh la ka jong ka riti synshar hapoh ka ri bad ban synshar laitluid khlem da don shuh kano kano ka jingshah teh mraw, ka Ministry ka tnad bording ryngkat ka NEEPCO lem bad ka bor synshar District na Ri Bhoi mynta ka sngi ki la rakhe ïa kata ka ‘Ujjwal Bharat, Ujjwal Bharvishya’ kaba kawei na ka thong jong ka sorkar India ban dang pynkhlaiñ ïa ka kam pynmih bording hapoh ka ri.
Ïa kane ka prokram la pynlong ha Auditorium Hall ka Umsning Town Dorbar ha kaba la wan ban shim bynta naduh u Abhishek Kumar, DJM ka NEEPCO, ka Kong V.A Hynniewta, Additional Deputy Commissioner ka Ri Bhoi, u Bah Rocky Kylla, Chairman ka Umsning Town Dorbar, u Bah Rocky Marwein, Rangbah Shnong ka Umsning Proper B, ka Kong A.Majaw, SE, MePDCL bad kynthup ki paidbah nongshong shnong ka thaiñ Umsning.
Kum ban pynpaw, ka Bijli Mohotsav lane ka Ujjwal Bharat, Ujjwal Bharvishya la pyndonkam kum ka rynsan ban rakhe hadpeng ka sorkar jylla bad ka sorkar kmie bad kumjuh ruh ban pynpaw halor shibun ki kam ba ka sorkar ka la jop kiba ïa dei bad ka kam pynmih bording hapoh ka jylla bad ka ri.
Ha kane ka sngi la pynpaw ruh halor shibun ki kam ba la jop da ka Ministry ka tnad bording kum ka jinglah ban pynmih bun ïa ka bording ilektrik na ka 2,48,554 MW ha u snem 2014 sha ka 4,00,000 NW kumba lng haduh kine ki sngi.
La pynpaw ruh halor ki mat treikam ka tnad power ding ka sorkar kmie naduh ka jingpynmih bording haduh ka jingpynpoi bording sha man la ki shnong bad ki longing jong ka ri, kadei katkum ka thong jong ka sorkar kmie.
Shuh shuh, ha kane kasngi la pyni paidbah ruh da ki dur ki dar bad ki rumom treikam ka tnad bording ka sorkar kmie ba ka thong ka long ban pynbiang ïa ka bording katkum ka jingdonkam ki paidbah bad kumjuh ruh kiwei kiwei ki kam ba ka la jop kumba la buh thong da ka sorkar kmie.
Khliehriat, Naitung 24 : Na ka bynta ban pyntreikam ïa ka pilot project jong ka Solid Waste Management, jong ka tnat Swachh Baharat Mission East Jaiñtia Hills District, ka ophis jong u Deputy Commissioner East Jaiñtia Hills District ka la jied san tylli ki shnong ba kynthup ka shnong Moolamylliang, ka Latryke, Ladrymbai, Tuber bad kawei ka shnong yn jied napoh elaka Narpuh, kane ka project kan ïarap shikatdei eh ym tang tang ban kyntiew ïa ka khuid ka suba, hynrei ban wanrah ïa ka koit ka khiah, ka lad aikam ai jam bad kumjuh ruh ban kamai pisa.
Katkum ka jingïathuh u District Coordinator Swachh Bharat Mission, East Jaiñtia Hills District, u bah Wanbha Buam, la ong ba ïa kane ka project ka SBM ka angnud ban leh kham bniah shuh shuh ban kyntiew ïa ka khuid ka suba “Ngi la pyndep ïa ka jingleit jurip sha ki shnong ki thaw, ka jingthmu ba kongsan jong kane ka project ka long ban pynduh noh ïa ka jinglum thup ïa ki niut (landfill), ban pynlong ïa ki shnong kiba khuid ba suba na ka bynta ka koit ka khiah, kumjuh ruh ban pynlong ïa kane kum ka lad kamai bad ka lad aikam ai jam"La ong ba ha kane ka project, ki kali kit ñiut ruh kin hap ban kit ar sien ha ki ar bynta, kata shisien kin kit ïa ki ñiut kiba pyut bad shisien pat kin kit ïa kito ki ñiut ki bym pyut, ka tnat ka la don ka jingthmu ban iakren sani bha bad kito ki briew kiba ju thied bad lum ïa ki tiar jot (ki tiar ki bym pyut), yn buh ruh ïa ki nongtrei ki ban jied ïa kito ki ñiut kiba pyut bad ki bym pyut, kane kan long ruh kum ka lad aikam ïa ki ruh, ïa kito ki ñiut kiba pyut ki nongtrei kin pyniakhlad (segregate) ban pynkylla sboh ïa ki ñiut kiba pyut bad ïa ki sboh ki lah ban die, ïa kane ka rukom ban pynkylla sboh ruh ka tnat SBM kan ai jinghikai ïa ki, katba ïa kito ki ñiut ki bym pyut pat ki lah ban die noh ha kito ki jaka ba lum ïa ki tiar jot bad lada don ki tiar ki ba ki nonglum thup ïa ki tiar jot kim lah ban thied, kum ïa kine pat ka tnat kan phah kit noh sha ki karkhana dewbilat ban thang ïa ki ha ki karkhana.
Dang myn ha ka sngi saitjaiñ, ka tnat Swachh Bharat Mission East Jaiñtia Hills District, ka la pynlong ïa ka prokram ai jingpynshai ha shnong Moolamylliang ban pynshai ïa ki paidbah, ban pynsgewthuh halor kumno ban pyniakhlad ïa ki ñiut ha ki ar bynta, kata ban lum la ka jong ïa kito ki ñiut kiba pyut bad ki ñiut ki bym pyut, la pynshai shuh shuh ruh halor kumno ban thaw ki lad kamai da kaba pyniakhlad ïa ki ñiut (segregate), ym tang katta kane ka project ka don ka daw bah ruh ban wanrah lane ban kyntiew shuh shuh ïa ka khuid ka suba ha ki shnong ki thaw bad la ong ba kane ka project kan long kaba jop tang lada ki paidbah nongshong shnong kin ai ka jingiatreilang bad ka tnat ban bud ïa ki jingbthah ban pyniakhlad ïa ki ñiut.
Ka tnat jong ka khuid ka suba, ka SBM kan sa nang ïai bteng shuh shuh ïa ki prokram ai jingpynshai sa sha kiwei kiwei ki shnong ruh bad la khmih lynti ba kane ka project kan long kaba jop bad lyngba kane ka Project yn lah ban wanrah ïa ka khuid ka suba kaba paka bha ha ki shnong ki thaw hapoh ka district.
Shillong, Naitung : Ka Khasi Students Union (KSU) Nongtyngur Unit ka ba hap hapoh ka KSU South Central East Circle, Pynursla ha ka 23 tarik mynta u bnai ka la ïoh ban pynlong ïa ka jingsam khusnam “1st Maitshaphrang Academic Award 2021-22" sha ki samla pule ka thaiñ kiba la lah ban leh bha ha ki eksam bapher bapher, ba kynthup naduh ka SSLC, HSSLC bad haduh kiba la pyndep ia ki jingpule Degree & Master Degree bapher bapher.
Ka Seng ha katei ka sngi ka la ai sngewbha da ka khusnam jingithuh kyrpang sha ki nongtrei mon sngewbha kiba kynthup ïa ki nongïarap ban maramot ïa ki jingkieng jri kiba ka seng ka lah shimti ban sumar sukher, ïa ki Rangbah Shnong bad ki Sordar Raid kiba don hapoh ka dong ka thaiñ kum ka dak ka jingithuh kyrpang bad ka jingai mynsiem na bynta ki kam shakri paidbah ba ki la lah ban synñiang ïa ka imlang sahlang bad Ri ka jaidbynriew.
Ha katei ka sngi la ïa don lang u Samla Lambokstarwell Marngar President ba Rangbah duh ka KSU kum u Kongsan, uba ha ka jingkren ha kane ka sngi, u la ong “ki samla ki dei ban rai nangne shakhmat ban ym ai wai shuh ïa ka jylla sha ki briew ki ba na shabar ka Bri u Hynñiewtrep.
Haduh mynta mynne, ngi dang ai wai sah ïa ka synshar khadar kum ha ka kyrdan ki IAS, IPS bad IAS sha ki briew kiba nabar ka jylla bad lada ngi dang ai wai sah ïa kiei kiei sha ki briew kiba na bar ka jylla, kane kan buh ha ka jingeh ka kaba khraw ïa ka Ri bad ka Jaidbynriew ha ki sngi ban dang wan.
U la pynkynmaw ruh ba ki samla Khasi kim dei satia kiba duna ka jabieng bad ki jingmut jingpyrkhat ban kynjoh lem sha ka thong kumba long kiwei kiwei pat ki Jaidbynriew, hynrei ngi don ïa ki samla ki ba tbit, kiba shemphang bad ki ba ïa ryngkat kyrdan bad kiwei pat ki Jaidbynriew, hynrei ngi duna ka mynsiem ïakhun dohïap bad ruh ki don ki samla ki stad bha hynrei ka lad kam plie, dei na kane ka daw ka KSU ka la shim ïa ki sienjam ban jied ïa ki samla pule ka jaitbynriew kiba tbit ban phah shabar ka jylla ban leit pyntbit ha kaba ïa dei bad ka civil service examination bapher bapher khnang ba ki samla ka jaidbynriew kin bat hi ïa u shabuk ha ka synshar khadar hapoh kane ka Ri jong ngi.
Shuwa ban pynkut ha ka jingkren na ka liang u President ka KSU u la pynpaw ka jingsngew bynñiaw namar jingshongkha khynnah ha ka Jaidbynriew ka dei kawei na ki daw ka jingkhyllem noh khlem poi sha ka thong namar ki samla jong ngi ha ka jaka ban pyndep ïa ki jingpule hynrei kiba bun ki pass pynban da kiwei pat ka degree kata ban ïoh khun ïoh kti bad kane ruh ka dei ka jinghiar ka jaidbynriew.
Ha kane ka sngi la ïoh ruh ka jingkren lyngkot na u Samla Osternic Marbañiang, Organising Secretary ka KSU Sengkmie u ba la long ruh u Kongsan ba kyrpang ha kane ka sngi u la ong ba ka kane ka thaiñ ka dei ka jaka kaba kamai bha na ki kam jngohkai pyrthei, hynrei kum ki samla ki bad ki nongshong shnong jong kane ka dong ka thaiñ ki dei ban long kiba peitngor bad kiba husiar ïa ka jingwan tuid ki briew ki ba na bar kumba ngi sakhi ba dang shen ïa kaei kaba la jia ha Sohra ka jaka kaba kiew bha ha ki kam jngoh kai pyrthei ba ki briew kiba nabar jylla ki la pyrshang ban rahbor ïa uwei u samla nongshong shnong katei ka thaiñ.
Ha kane ka prokram la ïoh ruh ka jingkren na u Symbud Kongsan, u Bah Ryngkatlang Lyndem MDC Lyngkyrdem-Laitkroh Constituency uba dei ruh uwei na ki dkhot barim ka KSU Laitlyngkot Unit u ba la pynpaw ba ka jingduk kam dei satia ban long ka daw ka jingrandien noh ki samla ha ka pule puthi bad ban trei ïa kino kino ki kam kiba myntoi ïa ka imlang sahlang.
U la ong ba u ngeit skhem ba lyngba ka jingïoh pdiang ki samla ïa kine ki khusnam bala pynkhreh da ka Seng KSU, kan long ka jingai mynsiem ïa ki samla ban jam shaprang bad ban ïai iakhun ban poi sha ka thong khnang ba kin lah ban ai ïa ka jingshakri ïa la ka shnong ka thaw, ka dong ka thaiñ bad ïa ka Jaidbynrew hi baroh kawei.
Kiwei pat ki ba la aijingkren ki kynthup ïa u samla Melajied Khonbuh, General Secretary KSU Nongtyngur Unit, Bah Iaraplang Tangsong, Rangbah Shnong ka Shnong Nongtyngur, Babu Manuel Khonglamet, CRC Coordinator SSA Nong tyngur bad kiwei kwiei.
Jowai, Naitung 25: Ki nongshong shnong jong ka thaiñ Block-I ba kynthup ïa ka shnong Deiñler kila pynpaw ba haba ki kit ïa ki mar ki mata la jong ruh kila shah daiñ kuna ha ki briew jong ka Karbi bad kane ka jingshah daiñ kuna ka kham heh dor haba ki wan kit ïa u Synsar na ki jaka rep jong ki.
Katkum ka jingïathuh jong kitei ki nongshong shnong ki ong ba haba ki wan kit ïa u Synsar ki hap ban siew ka kuna kaba T.3000/- haduh T.5000/- tyngka, tang ban ïoh pynpoi sha la ïing ïa une u mar rep jong ki.
Nalor ba ki hap ban siew kuna ïa kiwei de ki jait mar rep jong ki.
Ïa kane ka jingeh ki nongshong shnong kila pynpaw ha khmat ki nongïalam jong ka Hynñiewtrep National Youth Movement (HNYM) ha ka jingleit ïa kynduh jong ka seng ïa ki nongshong shnong ka shnong Deiñler bad kiwei de ki shnong ba marjan ha ki jaka khappud.
Ki dkhot jong ka Hynñiewtrep National Youth Movement (HNYM), naduh ka Central Body, kiba kynthup ïa u President Sengkmie bah Loris Dohtdong, Vice President P.Nongphlang, General Secretary K.Rangjem, ma Coming Soon Dkhar President East JH bad kiwei de, ha ka sngi Saitjaiñ ki la hiar sha ka shnong Deiñler ka shnong kaba hap hapoh ka thaiñ Block-I jong ka Elaka Labang Nongphyllut hynnin ka sngi ban sngap ïa ka jingeh kaba ki nongshong shnong kane ka thaiñ ki ïakynduh.
Katkum ka jingpynpaw jong ki nongshong shnong ki ong ba hapoh kane ka thaiñ ki don haduh 36 tylli ki shnong kiba mat ïa ki jingeh ba khraw ha kiba bun ki liang, nalor ka jingeh ha ka liang jong u pud u sam hapdeng ka jylla Meghalaya bad ka jylla Assam.
Ki nongshnong jong kane ka shnong Deiñler bad kiwei de ki Waheh Shnong ba marjan kiba donlang ha kane ka jingïakynduh bad ka seng HNYM, ki la pynpaw lut ïa baroh ki jingeh ba ki ïakynduh na ka por sha ka por, naduh ki lynti syngkieng, ki umbam umdih, ki jaka sumar, ki jaka pule nalor bun kiwei pat kiba ïadei bad ka kam rep kam riang jong ki.
Kila pynpaw ba wat la ki shong ha la ka jong ka ri, hynrei ki sngew kumba ki don sha kawei pat ka ri namar ka jingshah leh donbor ha ki Karbi ba don ha kane ka thaiñ.
Ha ka jingïadei bad ka synshar shnong synshar thaw kane ka thaiñ kam pat don ïa u Doloi ba pura naduh u snem 1972 bad kumba long mynta ki don tang u Acting Doloi bad kane ka buh jingeh ba khraw ïa ki nongshong shnong.
Kila pynpaw ba kila ju leit ïa kynduh bunsien ïa u CEM ka JHADC na ka por sha ka por hynrei ka JHADC kam pat lah satia ban pynïoh ïa u Doloi ba pura ïa ki.
Na ka liang ki nongïalam jong ka seng haba ki ïoh sngew ïa kine ki jingeh ba khraw jong kine ki briew jong ka thaiñ ki la dap ka jingsngewsih kaba khraw ban tip ïa ka jingshah lehbeiñ jong ki paradoh parasnam, kumta na kaliang jong ka seng ka la kular ban ai ka jingïarap ïa ki, hynrei la kyntu jur ïa ki nongshong shnong ba ki dei ban ïatreilang bad ka seng khnang ban lah ban ïaleh pyrshah ïa kine ki jingeh.
Ïa ka jingïalang la pynïaid da u bah Comingson Dkhar uba dei u Chairman ka Labang Nongphyllut Area Committee.
Ha kane ka juh ka sngi na ka liang jong u President Sengkmie ba Loris Dohtdong ula ïoh ruh ban pynhap pyrda ïa ka jingïalehkai Football Final kaba la long hapdeng ka Moojem FC bad ka Lamarang FC.Ha ka jingïalehkai ka Moojem kala jop ïa ka Lamarang da 1-0 kol.
Nongpoh, Naitung 25: Ka Synjuk ki Rangbah Shnong Nongkhrah-Nonglyngdoh ha Ri Bhoi mynta ka sngi ki la byrngem syndon ban shiti biang ïa ka jaka ba ki la ai ei sha ka sorkar na ka bynta ban tei ïa ka skulbah Polytechnic ha Nongpoh, kaba dei hadien ba ka sorkar la bun snem mynta kam shym la lah ban pyndep kumba la thmu ban pynlong ïa kata ka shlem ai jinghikai na ka bynta ki samla ka Ri Bhoi District.
Kane ka jngshim rai ka Synjuk Ki Rangbah Shnong Nongkhrah-Nonglyngdoh ban shimti biang ïa katei ka jaka, ka dei ruh hadien ba mynta ka sngi ki la wan ban jurip ïa katei ka jaka bad la lap ba ka jingtei ïa ka skul Polytechnic ha Nongkhrah ka ka shah iehnoh khongreng ha u Contractor uba klem da lah shuh ban pyndep bad ym lah ruh ban tip na kaei ka daw ba um shem la pyndep ïa katei ka jingtei ba ïa ka jaka la ai sngewbha sha ka sorkar da ka Raid Nongkhrah bad ka Raid Nonglyngdoh ryngkat ki shnong na katei ka thaiñ.
Halor kane ka jingiehnoh khonreng u Contractor khlem da pyndep ïa katei ka jingtei ban pynlong kum ka skul Polytechnic, ka synjuk ki Rangbah Shnong Nongkhrah-Nonglyngdoh mynta ka sngi ha ka jingïalam u Chairman, u Bah L.S Pamshong bad la sakhi lang ruh da ka jingdon lang u Secretary, u Bah Cyril Maring, u Rangbah shnong ka Nongkhrah, u Bah Celestine Syngkli, u Lyngdoh ka Raid Nonglyngdoh, u Bah Senzy Lyngdoh, u President ka Seng Samla Nongkhrah-Nonglyngdoh, u bah Lawrence Lyngdoh lem bad kiwei ki nongïalam ki la wan ban jurip mynta ka sngi bad ki la pynpaw ruh ba ki dap da ka mynsiem jong ka jingsngewkhia halor ka jingsahkut katei ka jingtei ba la kot mynta la lai bad saw snme tam.
Kitei ki nongïalam ki la pynpaw ba ha ka jingshisha ki la kloi ban ai ïa ka jaka khlem da siew dor da ka sorkar ka long ban myntoi ki paidbah bad khamtam ki samla kiba pyntbid ha ki kam bapher bapher lyngba ka jingdon katei ka Polytechnic, hynrei ka long pat da khongpong ba ka sorkar haduh mynta kam shym la lah ban pyndep bad la shu iehnoh jyndat da u Contractor ba ka jingai ei ïa ka jaka kam don jingmut satia.
Kitei ki noingïalam ki la pynpaw ruh ha ka jingshisha kum ki nongïalam ki khmih lynti ba kane ka skul Polytechnic kan ai jingmyntoi ïa ki khun samla ka dong Ri Bhoi da kaba ki la kloi ban ai ei wat ïa jaka ba ka sorkar kam donkam ban siew dor, hynrei phew se kane ka long da mar khongpong ha kane ka jingtei ka la kylla pynban kum ka jaka rieh tngen ki riew sniew bad ban leh ïa ki kam sniew na ka daw ba haduh mynta ka sorkar kam shym la lah ban pyndep kumba ka dei ban long ban myntoi ki khun samla.
Namar kata, kitei ki nongïalam ka synjuk ki la phah da ka khubor kaba shai sha ka sorkar ba lada ka sorkar ka dang iehnoh khongreng ïa kane ka jingtei khlem da pyndep kum ka synjuk lem bad ki shnong kin shim biang noh ïa ka jaka sha ka shnong bad ka raid, namar kam dong jingmut ban shu ai jaka sha ka sorkar lada ïa kaei kaba ka thmu ban leh kam lah ban pyndep kumba ka dei ban long, ki la bynrap.
Ha kajuh ka por, ka synjuk mynta ka sngi ka la leit aiti ruh ïa ka dorkhas sha u Deputy Commissioner ka Ri Bhoi, u Arpit Upadhyay ban kyrpad ïa u ba un tuklar sha ka sorkar jylla bad lada kane ka jingkyrpad ka synjuk kam urlong kum ka synjuk lem bad ki shnong kim banse ban shim biang noh ïa katei ka jaka ban pyndonkam biang katkum ki jingdonkam jong ka shnong, la bynrap kitei ki nongïalam ka Synjuk.
Shillong, Naitung 25: U Symbud Myntri Rangbah jong ka jylla ha ka sngi Nyngkong u la kyntait war ïa ka jingkam u Bernard N Marak ba ka don ka jinghukum na ka sorkar ban leit khynra ïa ka Farm House jong u bad u la kynnoh ruh ba u la pyrshang pynban ban pynlong Politic ïa kane.
Haba kren bad ki nongthoh khubor u Bah Prestone u la kyntait ruh ba ka don ka jngai hukum u Myntri Rangbah ne ka sorkar ban leit khynra ïa kane ka Farm House u MDC ka BJP.“Mat dei mano mano ruh haba don ki kam be-aiñ ki pulit kin hap ban leh la ka kamram kat kum ki kyndon jong ka aiñ" ong u Bah Prestone.
Ha kaba ïadei bad ka jingkam u Bernard ba u Myntri Rangbah u la ai hukum ïa ki pulit ban siat ïap ïa u bad ban pynjah klep namar ka jingtrieng ïoh u Myntri Rangbah un shah rem ha ka ilekshon kaban wan u Bah Prestone u la ong ba kane ka jinhgkam u MDC ka dei ka jingkren khunlung khynnah suda.
“Lada u Bernard u sngew ba ka don ka jingshong syier ïa ka jingim jong u balei um ujor da ka FIR ban ïoh jingïada na ka sorkar bad balei u phet rieh pynban", ong u Bah PrestoneU Bah Prestone u la ong ruh ba kane ka jingkhynra ka dei hadien ba ki pulit ki ïoh ka jingtip kaba thikna halor ka jinglong ktem awria.
“Peit tang ïa ki beer kiba la ïoh kurup da ki pulit ka kdew ba ka don ka kaei kaei ka kam sniew kaba la jia ha kane ka jaka" ong u Bah Prestone.
Haba kylli pat halor la ka sorkar kan thung kynhun tohkit ne em ïa kynhun tohkit laitluid u Bah Prestone u la ong “Lada ka kam ka dawa bad na ka liang jong ki kim hun ynda ki pulit ki la dep tohkit ka sorkar ka lah ruh ban thung da ka kynhun tohkit laitluid"U Symbud Myntri Rangbah ka jylla u Bah Prestone Tynsong u la kam ba kan ym don satia ka jingktah ïa ka sorkar MDA wat hadien ba ka don ka jingkhynra ïa ka Farm House jong u BernardU Bah Prestone u la ong ruh ba kum kine ki jingkhynra ka ju jia ha kiwei ki jylla ruh haba don ki kam sniew kam be-aiñ kiba la leh da mano mano wat lada dei ki myntri ne ki dkhot ka sorkar.
“Haba kino kino ki kam sniew ki jia hato tang ba dei ki dkhot ka seng ba don ha ka jylla ngin shu sngap noh? Kampher phi dei bad ka sorkar ruh haba phi leh ïa ki kam sniew ki bor jong ka aiñ kin leh la ka kamram" ong u Bah Prestone.
Shillong, Naitung 25: U Bah Banteidor Lyngdoh, MLA ka Mawkynrew Constituency bad Myntri ba dei khmih ïa ka tnad kam rep ka Sorkar Jylla, ha ka 25 tarik u Naitung, 2022, u la plie ïa u mawnongrim kum ka dak ban tei noh ïa ka ïew nongrep ne ka Farmers’ Market ha Jatah.
Ka mang tyngka ban tei ïa kane ka ïew ka long 65 lak tyngka bad na kane 50 lak tyngka ka dei kaba u Bah Banteidor u la pynïoh na ka North Eastern Council bad 15 lak tyngka na ka Meghalaya Basin Management Agency (MBMA) Meghalaya -Livelihood and Access To Markets Project (M-LAMP).
ïa ka jingïalang plie ïa une u mawnongrim la khot pynlong da ka Jatah Integrated Village Cooperative Society ha ka shnong Jatah Nonglyer.
La ïa donlang ha kane ka sngi da u Bah D Hynñiewta, ADC East Khasi Hills, u Bah AS Suting, DPM M-LAMP, u Bah M Marbaniang, ki dkhot ka Society, ki nongïalam shnong, ki riewrangbah, ki nongshong shnong, ki khynnah skul nalor kiwei pat.
U Bah Banteidor haba kren kum u kongsan ha ka jingïalang u la ban jur halor ka jingdonkam ban kyntiew ïa ki nongrep lyngba ki ïew nongrep.
Da kaba pyntip ba u la dep ban buh ïa u mawnongrim na ka bynta ka ïew ha Jongksha, u la ong, “Nga kwah ba kine ki ïew kin treikam ban long ka jingmyntoi ïa ki nongrep bad ym ba kin long ïing jah", u la ong.
U la ong ba kine ki ar tylli ki ïew ki don ha ki jaka ba long pdeng bad kiba ki paidbah kin suk ka leit ka wan kumjuh ban pynpoi ïa ki mar rep.
Shillong, Naitung 25: U Symbud Myntri Rangbah ka jylla u Bah Prestone Tynsong ha ka sngi Nyngkong u la ïathuh ba ka sorkar jylla ka ïai buddien ban pynrung ïa ka ktien Khasi ha ka Khyrnit ba Phra jong ka riti Synshar.
U Bah Prestone u la ïathuh ruh ba dei namar ka jingshim khia ka sorkar jylla ban sdang ïa ka jingithuh ïa ka Ktien Khasi bad Garo ka Kynhun Myntri ka la rai dang shen ba yn shah ïa ki dkhot ka Ïing Dorbar jylla ban kren ha ka Ktien Khasi bad Garo ha ka jingkren jong u ha ka jingpynkait paidbah ïa ka Kot “Ka Lapalang Ha Riwar" kaba la thoh da ka Dr Bashida Massar kaba dei ka Nonghikai jong ka St Anthony’s College, Shillong, ha ka 25 tarikm u Naitung 2022 ha St Anthony’s College, Shillong.
Haba kren kum u Kongsan u Bah Prestone u la ïathuh ba na ka liang jong ka sorkar ka la shim khia ban buddien bad ka sorkar pdeng ban pynrung ïa ka ktien Khasi ha ka khyrnit ba Phra jong ka Ri India.
U Bah Prestone u la ïathuh ba dei namar ka jingpyrshahng dohïap ka sorkar jylla ban ïoh ïa ka jingithuh ïa ka ktien Khasi bad Garo ba ka Kynhun Myntri dang shen ka la mynjur ïa ka rai ban shah ïa ki dkhot jong ka ba kin kren da ka ktien Khasi bad Garo.
U Bah Prestone u la ong ruh ba ka sorkar ka leh katba lah ban tynruh bad kane da kaba lum thup ïa ki kot ki sla ban long ki sakhi kiba paka ba ka ktien khasi ka la dei ka por ban ïoh jingithuh na ka ri India.
Haba kren halor ka kam thoh u Bah Prestone u la ong ba ka jaidbynriew ka dangdonkam shibun ki nongthoh kiba kynsai kum ka Dr Basihida kiban tynrong ïa ka jingdonkam jong ka thoh ka pule namar kiba bun ki nongthoh ha kane ka juk ki shu pynmih ki kot kiba ym don dor satia.
“Don ki kot kiba ngi pule tang shi taiew ka pynngiah pynjlep ïa ki nongpule hynrei don pat ki kot kiba kat nang pule katta nangbang bad nangproh" ong u Bah Prestone.
Ka Proff.
Badaplin War ka nonghikai jong ka Skulbah NEHU bad ka nonthoh ba paw jong ka jaidbynriew kaba la ïoh ruh ïa ka Khusnam Padmashree na u President ka ri ka la ai ka jingïaroh ïa ka jingtrei ba snah jong ka Dr Bashida Massar ha kaban lumthup ïa ki history jong ka shnong kaba la kha bad pynheh pynsan ryngkat ki jingpynshisha na ka jingstad jong ka kum kaba la pyntbit kyrpang ha ka laiñ Zoology.
Ka Proff Badaplin ka la ong ruh ba ki skor jingtip(Data) kiba ka Dr Bashida ka la tyrwa ha ka kot ki long kiei kiei kiba kynsai na bynta ki nongwad bniah ïa ka history jong kane ka shnong bad ki jingjia kiba jia ha ki sawkun jong ka kum ka jhinghap ka Liengsuin jong ka ri America ha ka thma bah ba ar ha jan ka shnong Lapalang.
Shuh shuh ka la ai ruh ka jingïaroh halor ka jingtih bniah ban ïoh ïa ki jingtip kiba deibiang(accurate) kum ka jingphah ïit bnïah ïa uwei u maw uba ka maw ba ka la lap na ka shnong ba dei pynban u synrong tah duriaw.
Ka Dr Bashida haba kren halor kane ka kot ka la ïathuh ba ka daw hi kaba pynlong ba kan thoh shaphang ka shnong Lapalang kawei na ki shnong ha rum Pynursla ha Riwr Mihngi ka dei ban pynneh pynsah ha ki kot ïa kiei kiei kiba ka pateng mynta ka la sdang klet bad ïa ki jhur ki jhep, ki soh ki pai, ki jingïalehkai kiba la duh jait ha kane ka shnong.
Ka Dr Bashida ka la kyrpad ruh ïa ka sorkar jylla ba kan ïarap bai shon ïa ka kot namar kiba bun ki nongthoh ki shem jingeh wat tang ban ïoh ïa ka bai phah shon.
Ha kane ka sngi la sakhi ïa ka jingpynlait ïa ka kot da u Dr Brother Albert L Dkhar Principal ka St Anthony’s College, Ka Kong W.A.M Booth, Director of Arts and Culture, U Most.Rev Victor Lyndoh DD Archbishop ka Shillong bad kiwei de ki nongshah khot sngewbha bad la ïoh ruh ïa ka jingrwai ba syiang na ki Aroha Choir bad na ki khun ka Dr Bashida.
Shillong, Naitung 25 : Ka jingduk kadei ka dawbah kaba khanglad ïa ki samla pule watla ki stad katno katno ruh hynrei kim ïoh lad ban bteng pat ïa ka jingpule sha Shillong, ong u MP ka Shillong, Bah Vincent H Pala haba kren ha ka jingplie ïa ka Permanent Campus jong ka Khrawsing Christian College kaba don ha Mawngap, Mawkharshïing.
U Bah Vincent u ong ruh ba ha ka shisnem da ki phew hajar ngut ki samla ki pyndep ïa ka Matrik bad ka Higher Secondary hynrei bun na ki watla ki stad hynrei ki kynduh jingeh ban ïoh rung klas ha Shillong namar ka jingduk.
“Kam dei eh ka jingstad ne ka jingeh ban ïoh admission hynrei kaba kongsan eh kadei teng teng ba ka lad kam plie haba ki kmie ki kpa ki dei kiba duk.
Teng teng lada ngi stad ruh wat hadien ba ïoh admission ka eh ban ïoh leit.
Hynrei haba don kum kine ki college (Khrawsing Christian College) ka ai jingkyrmen ïa kiba bun ki samla," u la bynrap biang.
Da kaba ïaroh ïa ka Mawphlang Presbytery kaba la len lade ban seng ïa katei ka jaka pule, u MP u ong ruh ba dei da ka jingdon jong kum kine ki college jong ki Balang kiba long ka jubab ïa kiba bun ki samla kiba la duh ka jingkyrmen.
Shwa kane, u MP u la ong ruh ba ki bor pynïaid skul lada ki shaniah tang ha ka sorkar kin ym poi shaei shaei ruh hynrei ki dei ban da don ïa ka jingmih nalade ruh.
Ha kajuh ka por u la kyntu ruh ïa ki bor pynïaid jong katei ka College ba kin pynbiang ïa ki kot ki sla khnang ba un lah ban buddien bad ïoh ban mang jingïarap shuh ïa katei ka College nalor ka 25lak kaba u la ai mynshwa kum u MP.Na ka liang ka College ka la pynkup burom kyrpang ruh ïa ki saw ngut ki nonghikai kiba la ïai neh naduh kaba sdang ban shakri wat ha i jingsiew iba duna.
La pynkup burom ruh ïa arngut ki samla pule, kata iwei iba ïoh heh mark ha ka Economics bad iwei pat iba khur takma na ka Meghalaya Games ha ka jingïalehkai ïa kura.
Ha kane ka sngi la ïoh ruh ïa ka jingkren na u MLA ka thaiñ Bah Eugene Lyngdoh, nangta na u MDC, Bah Lamphrang Blah, na u Secretary ka Education Department, Bah R Rapthap bad ruh ka history Lyngkot na u Rev.JR Thabah kumjuh na i Principal ka College, Dr.B Kharkongor.
La pynshongshit ïa ka jingplie ïa katei ka permanent campus da ka jingshad jingrwai na ki samla pule kumjuh ruh na ki nonghikai.
Ka jingïakhih bad sah miet jong ki nonghikai Adhoc ha kine ki taiew ba la dep ban pynkiew ïa ka tulop jongki, bud sa ka jingïakhih bad sah miet ki nonghikai SSA ban pynbor ïa ka sorkar Meghalaya ba kan siew noh ïa ka ram ba san (5) bnai jong ka tulop jongki ka la pynieng shkor ïa kane ka sorkar MDA ha Meghalaya kaba shu ïoh thiah beit lyngngai man ka por ïa ka pule puthi(education).
Baroh ar kynhun ki seng nonghikai ki la ïakhih da kajuh ka sur kata,da kaba shu shong bad sah miet beit bad miet bad sngi haduh ban da ïoh na ka sorkar ïa ki jingdonkam jongki.
Ha ka sien ba la sah miet ki nonghikai Adhoc, u Chief Minister ka Meghalaya u la ai dak (gave a green signal) ba dei ban thaw noh(constitute) ïa kata ka State Education Commission ba kan long ka nongpeit nongbishar bniah ïa ki jingdkoh ba bun jait jong ka rukom pynïaid ïa ki jaka pule(educational institutions) ha Meghalaya.
Hadien ba la sah miet sa ki nonghikai SSA pat, u Deputy Chief Minister u la kren hi ïa kajuh ka sur ban thaw noh ïa kata ka State Education Commission ba kan peit ïa ki jingduna ha ka thoh ka pule baroh bad ba kan ai jingmut pat ïa ka sorkar kumno ban pynkylla dur thymmai ïa ka jingnang jingstad hapoh Meghalaya.
Lada ka sorkar ka don shisha ka jingmut kaba khuid bad kaba shisha ban pynthymmai bad wanrah ka jingpynkylla dur ïa ka thoh ka pule,kane ka Commission la dei ban ai kyrteng da ka Meghalaya Educational Reform Commission.
Kane ka Commission kam dei pat ban long ka jaka rieh tngen bad ka jaka ai bai rneng(perks) ïa ki politician ba la shongthait ne kino kino ki nongtrei party kumba ju leh ha kiwei kiwei ki jait Commissions/Corporations/Committees.
Lada ka sorkar ka don shisha kata ka jingangnud kaba hok bad kaba bakhuid naduh mynsiem,kane ka State Educational Reform Commission la dei ban khlieh(headed) da uno uno u minister uba bat ïa ka tnat pule puthi(Education Minister).
Uno uno u officer uba bat ïa ka kyrdan Commisioner and Secretary Education pat un long u Member Secretary.
Dei ban don lang ki Expert kiba la ju trei bad kiba la long experience (educationists) ha ki kam jong ka tnad ka thoh ka pule(Education).
Ym tang katta,ki Principal na ki skul bad College ba kham paw la ki dei na sor ne nongkyndong kidei ban don lang ha kane ka Commission.
Katto katne ki DSEOs/SDSEOs ba kham sngewthuh ïa ka kam dei ban pynrung lang ha kane ka Commission.
Hynrei,ka sorkar kam dei pat ban klet ne niewbein ïa ki nonghikai na ki kynhun bapher bapher naduh ka kyrdan Primary haduh ki college level na ki jait skul bapher bapher (diffirent school categories) ki dei ban don lang ha kum kane ka Commission namar dei ma ki kiba don shisha ha lyngka trei jong ka thoh ka pule (fields).
Ki nongtrei ha lyngkha ki kham tip bad sngewthuh bha hangno don ki thliew ki syar,ki krem ki kroh bad ki khohruh khohram baroh.
Ka jingleh bym salia ka sorkar ban nym kynthup lang ïa kum kine ki jait nongtrei ha man la ki por ba la dep ka la pynphlop noh(failed) ha kiba bun bah ki Commission/Committee.
Ka shait bakla shibun ban shu rai ne mutdur tang na Secretariat khlem da tip bha ba ka lyngkha kaba jlih ne madan ka dei pynban kaba khohruh khohram ynda la poi ha shen.
Wat tharai ba ki kynhun nonghikai kin shu pyrshah beit kumba khmih lynti ki bor sorkar hynrei kin sa long ki atiar ban maramot,pynkylla dur bad saindur thymmai sha ka lawei ba phyrnai jong ka thoh ka pule ha state jongngi.
Wad bad jied shisha da ki briew kiba don sap ha katei ka liang(right persons for the right posts) khnang ban wanrah shisha ka jingkylla dur bak-ly-bak ha ka thoh ka pule.
Lada ka sorkar Meghalaya ka kwah ban shimkhia shisha halor kane, khlem artatien,ka thoh ka pule ha Meghalaya kan nym hiar shuh sha trai hynrei kan kiew sted bad poi kyrdan kham shakhmat ha ka ri India baroh kawei(at the national level).
Shillong, Naitung 25: U Symbud Myntri Rangbah ka jylla ha ka sngi Nyngkong u la ïathuh ba ka sorkar kam lah ban shu pynbna paidbah ïa ka kaiphot kaba la aiti da ka kynhun tohkit halor ka jingshah siat ïap u Bah Cheristerfield Thangkhiew.
U Bah Prestone u la ïathuh ba kat kum ki aiñ bad ki kyndon, halor ka kaiphot ka kynhun tohkit halor ka jingshah siat ïap u Bah Cheristerfield Thangkhiew yn hap ban rah shuwa ha ka Ïing Dorbar Thaw Aiñ ka Jylla kumba ju leh ïa ka kaiphot ka Controller and Auditor General.
“Ka don kein ka jingdawa na ki paidbah ban pynlait paidbah hynrei ka sorkar kam lah ban leh lymmuh hynrei kan hap bud ïa ki kyndon jong ka kynhuh tohkit" ong u Bah PrestoneU Bah Prestone u la ong ba na ka liang jong ka sorkar ynda ka la dep ban rah ïa kane ka kaiphot ha Ïing Dorbar yn sa pynmih paidbah ïa ka kaiphot u la ong.
Shillong, Naitung, 25: U MLA jong ka Sutnga Saipung u Bah Shitlang Pale u la pynpaw ka jingsngewkyndit bad sngew phylla ban ïohi ïa ka jingmih khubor lamler ha ki Social Media kaba ong, “Pur ka khubor ba yn rung BJP u ma Shitlang Pale.
"U Bah Shitlang Pale, ha u kyrwoh ba la phah sha ki lad pathai khubor ha ka sngi Saitjaiñ, u la ong, haduh mynta um pat don kano kano ka jingmut nalade ban leit rung sha ka Party BJP bad ban ïakhun ïa ka elekshon 2023 na kane ka Party.
“Ngam tip ruh nangno kine ki nongpynmih khubor ha ki Social Media (Facebook) ki ïoh ban thoh ïa kum kitei ki jait khubor kiba long pyrshah ïa ka jingsngew jong u briew shimet," ong u Bah Pale.
Haba pynshai halor kane ka khubor lamler une u MLA jong ka Sutnga Saipung Constituency u la ong, “na ka liang jong nga, ngam don bynta ne don jingïadei ei ei bad ka Party BJP, hynrei kane ka jingpynmih khubor ka long tang ban pynthoh bria ïa nga, kaba dei ruh ka buit sianti jongno re jongno kiba kwah ban pynkulmar jingmut ïa ki nongkyrshan jong nga ha kane ka elekshon 2023 ban sa wan.
"U Bah Shitlang Pale u la kyntu ïa baroh ki nongkyrshan jong u na ka Sutnga-Saipung ba kim dei ban sngap ïa kum kine ki khubor ka khlieng ka tyngab, kiba kwah ban pynsniew dur ïa ka jinglong Nongmihkhmat jong u, hynrei lada kino kino kiba kwah ban tip ïa ka jingshisha ki lah ban kylli beit beit na u hi.
Shillong, Naitung 25: Ka Hynñiewtrep National Youth Front(HNYF) East Khasi Hills ka la pynpaw ia ka jingpyrshah kaba jur ia ka jingthmu jong ka Dorbar Shnong Umpling ban ai NoC na bynta ban plie ia ki dukan die kyiad(Wine Store) ha ki bynta ka surok ban leit sha NEIGHRIM.Ha ka kyrwoh sha ki lad pathai khubor ka HNYF ka la pynpaw ba kane ka jingpyrshah jong ka ia ka jingthmu ban ai NoC ka dei namar ba kam Dorbar Shnong Umpling ka khlem iasyllok shuwa bad ki shnong kiba don marsyndah bad kane ka jaka kaba la thmu ban buh ia kane ka dukan die kyiad.
Ka HNYF ka la ong ruh ba lada ai NoC ban buh dukan die kyiad kan warah ia ka jingdheng kali kumba jia ha Polo bad ruh ka lah ban wanrah shibun ki kam sniew ha kane ka thain khmtam eh namar kane ka jaka kaba shong khleh jaidbynriew ong ka kyrwoh na u President u Bah Blessedson Dkhar.
Shillong, Naitung 25 : U President ka Meghalaya Pradesh Congress Committee, Bah Vincent H Pala ha ka sngi Nyngkong u la kynnoh ba ka NPP khlem pep ka la tip halor katei ka jingjia kaba la pynkhihwin ïa ka jylla baroh kawei tangba ka ap ba ka UDP kan leh ïa kaba donkam.
Katei ka jingkren jong u heh Congress ha ka jylla kadei halor ka jingleit khynra jong ki pulit ïa ka farm house jong u MDC ka BJP ha Tura bad ruh halor ka jingkynthoh kaba la mih pat na ka BJP pyrshah ïa ka NPP.“Ka NPP imat ka tieng bad salia ban leh ei ei namar ka BJP ruh ka don ha ka bor," la bynrap biang u Bah Pala.
Kumta u la ong ba mynta ka la dei pat sa ka BJP ban pynphai kylla ïa ka NPP bad UDP.Shuh shuh u ong ruh ba ha kane ka sorkar synrop, ki ïohi mynta kumno ka Bharatiya Janata Party (BJP) ka khyrwit pyrshah ïa ka United Democratic Party (UDP) bad mar kylliang bad ka National People’s Party (NPP) ruh.
U ong ruh ba kane ka pyni thamula ban ïohi ba dei ki party ba donlang ha ka sorkar synrop jong ka MDA kiba sdang mynta ban ïa thud kynroi shwa ka elekshon.
U Bah Pala u ong ruh ba kine ki party kiba don mynta ha ka sorkar MDA kim pyrkhat satia shaphang ki nonghikai lane ïa ka jingeh jong ki nongtrei ka koit ka khiah kiba la hap ban mih sha surok ban dawa ïa ka hok jong ki.
“Hynrei kaei kaba ki pyrkhat ka long beit tang ban ïa khyrwit para ma ki ha ka por elekshon.
Nga ngeit ba dei tang ka Congress kaba dang pyrkhat mynta ïa ki nongshong shnong," la bynrap biang u Ma Pala.
Lah ban kdew hangne ba ka jinghiar khynra jong ki pulit ïa ka farmhouse jong u MDC ka BJP ha Tura ka la wanrah ïa ka jingkynnoh kaba mar kylliang hapdeng kitei ki party kiba donlang ha ka sorkar.
Shillong, Naitung 25 : U Symbud Myntri Rangbah ka jylla ne u (Dy CM) u bah Prestone Tyngsong u la ther da kaba tygneh ïa u Bernard Marak MDC na Tura bad Vice President ka BJP ba u la kynnoh ïa u Myntri Rangbah ka jylla u Conrad K Sangma hana ba u phah siat iap ïa u, da kaba u la ong ba u Bernard u dei ban tip shai ba kam mut tang namar ba u long u Myntri Rangbah ne CM un lah ban phah ïa ki bor pulit ban shu siat iap ïa ki briew ne ban leh ïakino kino ki kam beaiñ, namar um long halor jongka aiñ bad ka aiñ ka ïa ryngkat ïa baroh.
Kane ka jingkynnoh u Bernard ka long tang ban da rapjot ïalade bad pynthame ïa ki paidbah namar um lah shuh ban buhrieh ïa kaei kaba la sei madan da ki pulit ïa ki kam awria jongu hapoh katei ka ïing basa jongu.
U Bernard uba dang jah rngai haduh mynta mar ïatip ba ki pulit ki leit khynra bad lap ïa ki kam awria bad beaiñ jongu ha katei ka ïing basa jongu ha Tura.
“ Ki jingkynnoh ki dei ki jingkynnoh bad ma nga ne ki paidbah ruh kim don jingngeit satia ba u Myntri Rangbah u leh kumtei tang na ka daw ka kam saiñ pyrthei lane tang namar ba un ïeng ban ïaleh pyrshah ïa u myntri rangbah ha ka election MLA ban long ha u 2023.
Ha kino kino ki constituency ne wat ha ka constituency jong ngra ruh kin don beit ki ban ïeng ïaleh pyrshah ïa nga bad kane kam mut tang ba nga don ha ka bor ngan phah ban leh da ki kam poh bad kam beaiñ" ong u bah Prestone.
U Symbud Myntri Rangbah u la ong lada u Marak u la tip haduh katta ba u Myntri Rangbah u phah siat iap ïa u balei um ujor da ka FIR ba un ïoh jingïada hynrei u phet rieh pynban mar iï lap ïa ki jyrsieh ha ka ïing basa jongu.
“ Kane ka jingkynnoh jong u Bernard ka dei kaba khia bha ba kat u Myntri Rangbah un phah siat iap ïa u.
Kane ka long ka jingkynnoh kaba ktah bha bad um lah ban shu kren sha ki lad pathai khubor khlem da ujor da ka FIR ha ka jingshisha ula dei ban ujor ejahar shwa bad sa ai da ka press conference ruh lada kita ki jingkynnoh ki long kiba shisha" ong biang u Symbud Myntri Rangbah.
“ Kane ka dei tang ka drama politik bad dei ka buit sianti jongu Marak ba un ïoh jingsngewsynei na ki paidbah bad ban ïoh pynklet ïa ki jingshisha ba la sei madan da ki pulit.
Balei ba u Bernard u sheptieng bad balei u phet rieh? Lada ki pulit ki kwah tohkit ïa u balei um leit sha ki pulit hynrei thaw drama politik pynban ïa kane ka jingjia?Kylli u Symbud Myntri Rangbah.
Halor ki jingkylli u Symbud Myntri Rangbah u la ong lada ki jingkynnoh jongu ki long kiba shisha balei um ai ka jingujor khnang baki bor ka aiñ kin ïoh leh ïa kaba donkam.
U Bernard um dei ban shu kynnoh kumne khlem nongrim tang namar ba ki pulit ki leit khynra ïa ka ïing basa jongu, u la dei ban ap ïa ka jingtohkit ban pyndep lut nadong shadong.
U bah Prestone u la ong ba ki pulit ki leit khynra ïa ka ïing basa jongu hadien ba ki la ïoh jingtip kaba thikna bha namar khlem ki sakhi sabut bad khlem ki jingtip ba thikna kin ym lah ban shu leit matlah tang namar ba bthah ne hukum ïa ki da u CM, Dy CM ne HM.U la ong ba ki pulit ki leh la ka jong ka kamram hadien ba ki la dep tohkit bniah halor kane ka kam.
Kat haduh mynta 22 la set phatok ïaki bad 10 ngut ki dang don ha byndi ki pulit.
“ Ai ba kane ka jingtohkit kan kut bad ngin sa sei madan shuh shuh ïa kaei kaba dei ban sei ban shai ki paidbah bad ngin tip bniah ruh mano ba don ha katei ka ïing basa" ong u bah Prestone.
Halor ki jingkynnoh ka Congress ba ka jingkhynra ka long tang ban tep eit miaw ïa kam beaiñ ka sorkar MDA u bah Prestone u la jubab “ Ngam don por ban ïa ktait bad jubab ïa kum kine ki jingkynnoh bym don nongrim la ka dei ka Congres ne kino kino ruh namar kine ki jingkynnoh kiba ym don nongrim satia.
U Symbud Myntri Rangbah u la ong ba ka kamram jongka sorkar ka long ban ïada ïa ka jingim jong baroh ki nongshong shnong haba jubab ïa ka jingkyrpad ka BJP ban ai ka jingïada ïa u Bernard N Marak.
Shillong, Naitung 25 : Ka Committee on Women Empowerment jong ka Iing Dorbar Thawaiñ ka jylla ha ka sngi Nyngkong ka la pynpaw ïa ka jingsngewkhia halor ka jingnang kiew ki kam bymman ïa ki longkmie bad ki kynthei khynnah ha ka jylla.
Haba kren bad ki lad pathai khubor hadien ba la wai ka jingïalang, ka Chairperson jong ka Committee, Kong Ampareen Lyngdoh ka la ong ba ka u SP ka East Jaintia Hills u la pyntip sha ki ba ki don haduh 26 tylli ki jingjia thombor pyrshah ïa ki longkmie bad ki khynnah kiba la dep ban rejistar ha ka distrik naduh u Kyllalyngkot haduh mynta.
“Ngi la kyntu ïa u SP ba un pyntip shuh shuh ïangi ïa baroh ki jingtip kiba bniah kiba ïadei bad kitei baroh 26 tylli," ka la ong.
Nalorkata, ka la ïathuh ruh ba la pyntip ruh sha ka Panel shaphang ka jingjia ha Jaliar ha kaba ka kurim ka la shah pynïap ha u kurim jong ka bad u kurim jong ka ruh mynta u la ïap bad ba ki pulit ki dang pynlong mynta ïa ka jingtohkit.
Haba ïadei pat bad ka jingjia ha Nongrah kaba arngut ki shipara ki shah pynïap ha u kpa jong ki, ka tei ka nongmihkhmat ka la ïathuh ba ka jingsiew ïa ka bai luksan kaba long 5lak sha katei ka longiing ka la ïaid shakhmat bad la khmih lynti ba hapoh 10 sngi yn pyndep noh.
“Ka jingïaid ka jingtohkit ruh ka long kaba ïaid biet namar la pyntip ïangi bad ki pulit ki la ïaid shakhmat haba ïadei bad ka jinglum ïa ki sakhi sabut kaba ïadei bad ka jingduh ei jong ki ar tylli ki mynsiem briew," ka la bynrap biang.
Ha kajuh ka por, u MLA ka Mawsynram ba dei ruh u dkhot ka Committee u la ong ba ki la bthah ïa ka Social Welfare Department ba kan shimkhia ban peit wat ïa ka jinglong jingman jong ka kmie jong kitei ki khunlung bad ruh ïa ki para jong ka.
Da kaba pynpaw pat ïa ka jingbynniaw halor ka jingjur palat ka jingarmet ki khynnah ba dang ha ki khat snem, ka Chairperson ka la ong ba ki la kyntu ïa ka tnad pulit, ïa ka social welfare department, ka social welfare, ka women’s commission, ka child protection Commission ba kin ïa wan lang bad ïakhun lang halor katei ka bynta ha baroh ki bynta jongka jylla.
".
Shillong, Naitung 25 : Ka ïing bishar ha ka Lah Sngi U Blei ka la pynmih hukum ban kem ïa u Bernard N Marak MDC ba la tip da ka kyrteng sin kum u Rimpu da kaba ai syndon da ka Warrant kaba khlem lah ban jamin hadien ba la lap da ki pulit ba u pynïaid ïa ki kam awria ne pynlong ïa ka ïing basa jongu kum ka Brothel.
Ha ka jingkhynra ki pulit na katei ka ïing basa ki la kem haduh 73 ngut ki briew bad ïoh ban pyllait im 5 ngut ki khynnah rit.
“ ïa kane ka warrant bym lah ban jamin ban kem ïa u Bernard la pynmih da ka ïing bishar Chief Judicial Magistrate, Tura.
U Bernard uba dei u Chairman jongka seng lehnoh ba la dep pynwai noh ka ANVC-B u la jah rngai naduh ka miet ba ki pulit ki leit khynra ïa ka ïing basa jongu ha kaba ym tang ba kem bad ïoh pyllait im ïaki khynnah rit hynrei ki la ïoh kurup bun bah ka kyiad, ki condom, ki kali na ka Rimpu Bagan ka kyrteng katei ka ïing basa jongu.
U pyrshang ban sait khuid ba u khlem pynïaid ïa ki kam awria ha katei ka ïing basa jongu da kaba tei pop ba ka dei ka jingtieng jong u Myntri Rangbah ba ka BJP ka la nang khlaiñ, hynrei kaei kaba la lap pat da ki pulit bad ïoh ruh ban ring video ka long kaba ym lah shuh ban len ïa kaei kaba u la pynïaid ha katei kaïiing basa jongu.
U la ai daw ruh ba ym dei ba u phet rieh ne tieng ïoh shah kem ha ki pulit hynrei u tieng da kaba kynnoh ba u myntri rangbah u phah siat iap ïa u.
Ki pulit jongka West Garo Hills pat ki pynshisha ba ki la ïoh ban pynpra ia ka ktem awria ha Tura bad ïoh ban pyllait im 5 ngut ki khynnah rit bad kem 73 ngut ki briew kiba ïadonkti ha ki kam awria.
Jowai, Naitung 27 : Ka lympung ïalehkai phutbol Independence Day Cup Under-17 Football Tournament 2022 ba la pynïaid da ka West Jaiñtia District Sports Association (WJDSA), Jowai mynta ka sngi ha madan Kiang Nangbah Stadium, Jowai.
Haba phai sha ka jingïakhun ba nyngkong ka kynhun ïalehkai jong ka Sailung Ialong kala lah ban pynliem ïa ka Nangbah Mulang da 2-0 kol.
Ïa kitei ki ar kol na ka Sailung Ialong la thep da u Prosperly Dhar ha ka minit ba 5 bad u Saxmi Brawan Pale haka minit ba 15.
Ha ka jingïakhun kaba ar ka 7 Wasa FC ka la jop da 4-0 kol ïa ka Lumpyrtuh Mihmyntdu by 4-0 bad ïa ki saw kol la thep da u Dawan salan Malang haka minit ba 8, u Sambha Ryngkhlem haka minit ba 14, u Rangkynsai Mukhim haka minit ba 29 bad u Daiabaitki Langshiang haka minit ba 60+1.
Ka jingïakhun ba lai kaba la long hapdeng ka Caroline Colony pyrshah ïa ka Mukhla Raij kala poi noh sha ka jingïakhaid da mar shikol 1-1.
Na ka liang ka Caroline Colony la theh nyngkong ïa ka kol da u Kamai da o Paslein haka minit ba 33, ka Mukhla Raij ka la ïoh ban pynphai kylla ïa katei ka shikol lyngba u Wansalan Sari ha ka minit ba 42 bad ka jingïakhun hapdeng kine ki ar kynhun kala poi noh sha ka jingïakhaid.
Katba ha ka jingïakhun kaba saw ka kynhun jong ka Lumpariat kala lah ban pynliem da 2-0 ïa ka Lion Sports and Youth Affairs.
Ïa kitei ki ar kol la thep da u Samedonhi Sukhlain ha ka minit ba 43 bad u Phahmonmi Rupai ha ka minit ba 45.
Mawkyrwat, ‘Naitung 27: Ka Seng Samla Shnong Mawten mynta ka sngi ba ar jong ka taïew da ka mynsiem jong ka jingsngewkmen bad jingsngewsarong ka la ïoh ban pdiang sngewbha bad pynkupburom ïa ki ar ngut ki khun samla jong ka shnong kiba la wan phai ryngkat ka jingwanrah burom lyngba ka jingjop jong ki ha ka ‘WAKO India Children, Cadets & Juniors National Kickboxing Championship’ kaba la long ha Kolkata, West Bengal.
Lah ban kdew ba ka jingïoh khusnam jong kine ki ar ngut ki samla na ka shnong Mawten ka dei ha ka lympung ïalehkai jong ka ‘WAKO India Children, Cadets & Juniors National Kickboxing Championship’ kaba la long ha ka 19 haduh 23 tarik u ‘Naitung, 2022 ha Kolkata, West Bengal ba la pynïaid da ka West Bengal Sports Kickboxing Association.
Ka Indahun Iawphniaw ka la ïoh ïa ka tama rnong (Bronze) ha ka bynta jong ki Older Junior 17 haduh 18 snem, katba u Lumjingsuk Iawphniaw pat ha ka tama ksiar (Golden) jong ki Junior 15.
Shuh shuh katkum ka jingïathuh jong ki ba kane ka lympung ïalehkai ka long ruh kum shibynta ba jied ïa ki khynnah samla ki ba sa mihkhmat ha ka WAKO Children, Cadets & Juniors World Champion (All Discipline) ha ka Italy ka ban sa long ha ka 30 tarik u ‘Nailur – 09 tarik u Risaw, 2022.
Ha kaba bad ka jingpule pat ka Indahun Iawphniaw ka pule hapoh ka Lady Kane College, Shillong ha ka BA 1st Semester katba u Lumjingsuk Iawphniaw hapoh ka Jaiaw Presbyterian Higher Secondary ha ka klas XI.Na ka liang u Secretary jong ka Seng Samla Shnong Mawten, bah Joystarlin Marngar ha ka jingkren jong u ha ka jingïalang ba lyngkot ha shnong Mawten, u la pynpaw ka jingaikhublei na ka bynta ki ar ngut ki khun samla jong ka shnong kiba la wanrah burom ïa ka ïing ka sem, k shnong ka thaw, ka distrik bad ka jylla baroh kawei lyngba ka jingïoh jong ki ïa ki khusnam na ka jingleit ïa shimbynta jong ki ha ‘WAKO India Children, Cadets & Juniors National Kickboxing Championship’ ha Kolkata, West Bengal.
Namarkata, u la ai mynsiem ryngkat ki kyntien jingkitbol kitrwiang ba kin nangtrei shitom bad ïai minot ha la ka kam khnang ba kin nangkiew shaphrang ha ka kam ïalehkai.
Na ka liang ka Indahun Iawphniaw, u Lumjingsuk Iawphniaw ha ryngkat u kpa u bah Phrimland Lyngkhoi bad ka kmie ka kong Takda Iawphniaw ki la pynpaw ka jingnguh bad ai ka jingïaroh ïa U Blei Uba la ri bad sumar ïa ki ha ka jingiaid lynti jong ki kaba manla ka sngi namar khlem ma U kin nym lah ban long kumne kumba ki long.
Shuh shuh ki la aikhublei kaba kyrpang ruh na ka bynta ka Seng Samla Shnong Mawten bad ïa shnong baroh kawei kiba la pdiang sngewbha ryngkat ka jingpynkup burom haba ki wan phai sha shnong.
“Ngi pynpaw ruh ka jingaikhublei na ka bynta ki nonghikai kiba long ki coach, ki nonghikai ha ki jaka pule bad ïa baroh kiba ju ai mynsiem ïa ngi ban leit ïashimbynta ha kane ka jingïakop", ong ka Indahun Iawphniaw bad u Lumjingsuk Iawphniaw bad ka jingaimynsiem jong ki kmie ki kpa ruh ka dei kawei ka bynta ba kongsan tam ha ka jingim jong ngi ba ngin kiew ha ki kam ki jong ngi.
Ki la ong ruh ba watla hapdeng ki jingeh kiba bun ba ki ïa kynduh bad ka jingïoh ban kilanmet ba tang khyndiat por hynrei da ka jingtrei shitom ryngkat ka jingïaishah ki la ïoh kheit ïa u soh jong ka jingjop.
Namarkata, ki la buh ka jingkyrpad bad ai mynsiem na ka bynta ki para samla jong ka dong ka thaiñ, ka distrik, ka jylla bad ka ri hi baroh kawei na haba ki don ka jingthmu ban leh ïa kano kano ka kam ki dei ban long kiba aiti lut, trei shitom ryngkat ka jinglong ryntih ha kiei kiei baroh.
Shillong, Naitung 27 : Ka Langsning ka la ïoh ban pynliem haduh 3-1 kol ïa ka Mawkhar Sports Club ha ka jingïakhun ba khatduh jong ka kylla kaba nyngkong jong ka Shillong Premier League kaba long hynne ka sngi Ba-ar ha madan Third Ground Polo.
Da katei ka jingjop, ka Langsning ka don mynta da ki 14 point katba ka Mawkhar pat ka don mynta ha trai duh jong ka miej ïa khein point da ki 2 point.
Kumba long mynta ka Langsning ka la beh nadien nadien mynta ïa ka Mawlai Sports Club kaba don mynta da ki 19 point bad bat ruh ïa ka kyrdan ba nyngkong ha ka miej khein point.
Ïa ki kol jong ka Langsning ha kane ka sngi la ïoh ban thep da u Figo Syndai ha ka minit kaba 24 jong ka kylla step, nangta u Shano Tariang ha ka minit kaba 46 bad u Kitboklang Pale ha ka minit kaba 79.
Ïa ka shi kol jong ka Mawkhar pat la ïoh ban thep da u Lyngketlut Myrchiang ha ka minit kaba 47.
Shwa jong ka jingïakhun, ka Langsning ka la don ha ka kyrdan kaba ar da ki 11 point katba ka Mawkhar pat ka don ha ka kyrdan kaba ha trai duh da ki 2 point.
Tangba ka jingjop jong ka Langsning hynne ka sngi ruh ka pynlong ïa ka Langsning ban neh ha kajuh ka kyrdan.
Jowai, Naitung 27: Ka jingïalehkai phutbol ‘5th Debo Shullai Memorial Trophy’ 2nd Division Football League Cum Knockout Tournament-2022 bala pynïaid da ka West Jaiñtia District Sports Association (WJDSA) kaba la long mynta ka sngi ha madan Kiang Nangbah Stadium Jowai.
Haba phai sha ka jingïakhun kaba la long hapdeng ka Mookyndur pyrshah ïa ka Mynsngat, na ka liang ka kynhun ïalehkai jong ka Mookyndur kala jop da 4-0 kol.
Ïa kine ki saw kol la thep da u Nehlang Phawa haka minit ba 42, u Jomsing Pariat haka minit ba 52, u Arwanki Phawa haka minit ba 61 bad u Gideon Pariat haka minit ba 68.
Katba na ka liang ka Mynsngat kala pyrshang la ka buit ka bor ban thep kol, hynrei da ka jingtbit palat ki rangïalehkai jong ka Mookyndur la lah ban khadlad ïa ka Mynsngat ban ïoh pynphai wat tang shikol ruh.
Shillong, Naitung 27 : U Myntri Rangbah ka Jylla u Conrad K Sangma u la pyllait paidbah ïa ka skhim song pisa (Cash Award Scheme) na bynta ki nongïalehkai kiba khur takma bad wanrah nam bad burom ïa ka Jylla hi baroh kawei.
Ïa kane ka skhim ba thymmai na bynta ki nongïalehkai u Myntri Rangbah u la pyllait paidbah ha ka sngi Balang ha ka jingïalang sam khusnam song pisa sha ki nongïalehkai kiba la khur takma ha ka samoi 2017-18 ha U Soso Tham Auditorium, Shillong.
Haba kren ha katei ka jingïalang u Myntri Rangbah u la ong ba ïa kane ka skhim yn sam sha ki nongïalehkai kiba khur takma manla u snem.
U la pynpaw ka jingsngewkmen ba ka sorkar ba mynta ka la wanrah ïa ka sports polisi bad kadei ruh ka sien kaba nyngkong ba ki nongïalehkai kin ïoh jingïarap lyngba kane ka skhim.
U la ong ruh ba lyngba kane ka skhim ki nongïalehkai kin ïoh ban pyndonkam ban thied ïa ki tiar ïalehkai bad kiwei kiwei ki jingdonkam ha ka liang ki jingïalehkai.
U Bah Banteidor Lyngdoh Myntri ka tnad ïalehkai haba kren kum u Symbud Kongsan u la ai ka jingïaroh ïa u Myntri Rangbah u Conrad K Sangma uba ju sngap ïa ki jingkyrpad jong u bad khamtam eh ban pyntreikam ïa ka sport polisi ha kaba ka sorkar Jylla ka la ïoh ban thaw ha u 2019 bad lyngba kane kan long ka jingïarap khamtam eh ban nang kyntiew ïa ka kam ïalehkaj hapoh ka Jylla.
Ha kane ka sngi la ïoh ban sam ïa ki khusnam song pisa sha ki 11 tylli ki jait jingïalehkai kiba kynthup naduh kiba don thup ha ka Olympic bad ki bym don ruh.
Kine ki kynthup ïa ka Boxing, Football, Arm Wrestling, Karate nalor kiwei kiwei.
Ha kane ka sngi la donlang ruh ki ophisar ka tnad ïalehkai, ki nongkitkam jong ki synjuk ïalehkai, ki kmie ki kpa, ki nongïalehkai bad kiwei kiwei.
Lehse kiba bun ki briew ki khuslai jingmut na ka daw jong ka jingsngaid kpoh palat.
Ki don ruh kiba khuslai lehse naba wat lada ki la pyrshang ban pynduna ïa ka jingsngaid kpoh da kaba kilan met, pynban kine ki jingpyrshang baroh ki longlehnohei.
Tangba hangne phi lah lehse ban klet ïa ki katto katne ki lad ki lynti kiba suk eh na ka bynta ban weng ïa kita ki jingkhuslai jingmut jongphi.
Kine ki lad kiba suk lehse kin lah ban pynhun ïa kata jingkwah jong phi ban pynduna wandur itynnat na ka jingsngaid.
Hooid ka lah ban long kaba eh ïa phi ba phin leh ïa kita ki kynja kilan met kiba eh ne pyndonkam da ka bor met na ka bynta ban pynrit ïa ka kpoh jong phi, tangba phi lah ban pyrshang da kita ki jingkilan met kiba rit bad kiba suk.
Katto katne ki briew kim tip satia halor ka jingdonkam na ka bynta ban pynsyaid bha ha shuwa ba kin mih ban leit ïaid kai shabar bad ki ngeit ba kane ka dei tang ka jingpynlut por suda.
Hynrei, ka jingpynsyaid ïa ki dohksah jongphi ka ïada na ka jingmynsaw.
Ka jingïaid khat ba tang khyndiat, ka kynthih ne mareh katto katne por ha kajuh ka jaka, ka jingpynkhih ne khyrwait ïa ka met, dem shakhmat ban ktah ïa ki shympriah kjat bad kiwei kiwei ki rukom kilan met ba suk ki lah ban pynsyaid ïa ki dohksah na ka bynta ba phin ïaid kai shabar.
Ka Oxygen ka long kaba donkam bha na ka bynta ki dohksah ba donkam tam jong phi, lada phi kwah ïa kine ki dohksah ba kin treikam pura kumba ki dei ban long.
Kumta phi dei ban kun mynsiem ne pynduna ïa ka jingring bad pynhiar mynsiem.
Pyrshang ban ring mynsiem wat haba phi leh ïa kano kano ka kam ne rukom kilan met kaba suk bad pynhiar mynsiem haba phi donkam ban sei ïa ka bor.
Lada phi tharai ba tang ki dohksah jong phi ki don ïa ka bynta treikam kaba kongsan na ka bynta ban leh ïa kita ki push-up ne kata ka rukom kilan met da kaba dem pyllup bad pyrshang ban rah ïa ka met bunsien da kaba shan da ki kti- kata phi la bakla.
Kane ka long namar ba ka jabieng jong ngi ruh ka don ïa ka bynta treikam kaba kongsan bha ha kaba leh ïa kano kano ka kam.
Kumta phi dei ban kiar na kaba peit TV ha ka por ba phi dang kilan met bad ha ka jaka jong kane phi dei ban pynleit jingmut halor ki dohksah jongphi bad sngap ïa ka jingkhih jong ki dohksah, pynbeit bad pynkhun bad da kine ki rukom leh ka lah ban nang kyntiew ïa ki jingmyntoi.
Kawei pat ka bynta ka long, lada phi kwah ban don ïa ka kpoh kaba slim bad jlih kham pynkloi ban pynrit ïa ka kpoh, ka buit ka long ba phi dei ban leh ïa kiwei kiwei pat ki jingkilan met.
Phim dei satia ban pynleit jingmut tang ha kita ki jingpynkhih met pynkhih phad hynrei dei ban kynthup ruh ïa kiwei pat ki rukom kilan met bad ki Asanas kum ka Vakrasana kaba ïarap ïa phi ban khyrwait bad pynphai ia ka met jong phi.
Na ka bynta kane phi dei ban pyrshang ia ki katto katne ki rukom pynskhem ia ka met wat ha kaba pyrshang ban ieng tang shiliang kjat katba kawei pat ka kjat jong phi kan neh ha syngkai, ki kti rah halor ka khlieh jongphi- kaba dei kata ka rukom kilan met Vrikasasana lane Tree pose.
Jowai, Naitung 27 : Ka lympung ïalehkai phutbol Independence Day Cup Under-17 Football Tournament 2022 ba la pynïaid da ka West Jaiñtia District Sports Association (WJDSA), Jowai mynta ka sngi ha madan Kiang Nangbah Stadium, Jowai.
Haba phai sha ka jingïakhun ba nyngkong ka kynhun ïalehkai jong ka Sailung Ialong kala lah ban pynliem ïa ka Nangbah Mulang da 2-0 kol.
Ïa kitei ki ar kol na ka Sailung Ialong la thep da u Prosperly Dhar ha ka minit ba 5 bad u Saxmi Brawan Pale haka minit ba 15.
Ha ka jingïakhun kaba ar ka 7 Wasa FC ka la jop da 4-0 kol ïa ka Lumpyrtuh Mihmyntdu by 4-0 bad ïa ki saw kol la thep da u Dawan salan Malang haka minit ba 8, u Sambha Ryngkhlem haka minit ba 14, u Rangkynsai Mukhim haka minit ba 29 bad u Daiabaitki Langshiang haka minit ba 60+1.
Ka jingïakhun ba lai kaba la long hapdeng ka Caroline Colony pyrshah ïa ka Mukhla Raij kala poi noh sha ka jingïakhaid da mar shikol 1-1.
Na ka liang ka Caroline Colony la theh nyngkong ïa ka kol da u Kamai da o Paslein haka minit ba 33, ka Mukhla Raij ka la ïoh ban pynphai kylla ïa katei ka shikol lyngba u Wansalan Sari ha ka minit ba 42 bad ka jingïakhun hapdeng kine ki ar kynhun kala poi noh sha ka jingïakhaid.
Katba ha ka jingïakhun kaba saw ka kynhun jong ka Lumpariat kala lah ban pynliem da 2-0 ïa ka Lion Sports and Youth Affairs.
Ïa kitei ki ar kol la thep da u Samedonhi Sukhlain ha ka minit ba 43 bad u Phahmonmi Rupai ha ka minit ba 45.
Ka jingpynbna jong u Director General of Police (DGP) ka Jylla u Dr.LR Bishnoi ban ïakhun thma bad ban rat dyngkhong pyrshah ïa u drok ka la long ka mat ïatai ha manla ki shnong kiba la shah ktah na ka jingjyllei jong ki nongdih drok.
Ka jingjyllei jong u drok ha kine ki snem ba la leit noh ka la pynsngewkhia bha ïa ka tnat Pulit jong ka Jylla namarba kim lah ban ïohkem ïa ki snar khaii hynrei ka jingkem ka long beit tang ïa ki nongdie khutia mutia.
Dang shen, u Dr.Bishnoi u la ïathuh ba ha kane ka jylla Meghalaya ka jingdon jong ki nongpyndonkam ïa u drok ka long haduh 2.5 lak ngut antad ha kaba kine ki kynthup ïa kiba shu injek bad kiba dih da ki dawai.
Namarba ka jingpyndonkam ïa u drok ka kham jur bha ha ki samla, ka tnat Pulit ka la pynlong da ka jingpynsngewthuh paidbah ha kylleng ki skul bad ki kolej ha baroh kawei ka jylla Meghalaya bad kumjuh ruh ha ki shnong ki thaw namarba ka jingjyllei jong ki nongdih drok kam long shuh tang ha ki jaka sor hynrei u drok u la suhthied bha wat sha ki jaka nongkyndong.
Mar ïa shimti ïa ka kam kum u DGP ba thymmai jong ka Jylla, ka tnat Pulit ka la ïoh ban kem ïa ki snar nongkhaii drok na East Jaiñtia Hills District kiba la thmu ban pynpoi ïa u drok sha kane ka nongbah Shillong.
Ka jingpeitngor jong ka tnat Pulit ka la wanrah ïa u soh uba jop ha kaba ki snar nongkhaii drok kim don jaka namarba tang shu rung shapoh ka jylla Meghalaya ki ngat beit ha ka shrip jong ki Pulit.
Kiba bun ki longiing longsem kiba don ïa ki khun samla kiba la ngop ha u drok ki ïam kthang bad ki im hapdeng ka jingkhuslai mynsiem namarba kim tip kaei ka ban jia ïa ka lawei jong ki khun ki kti bad ki duwai miet la bad sngi lano ki khun kin lait na une u jingdih pynbuaid.
Namar ka jingjyllei shaba palat jong u drok, ka Directorate of Social Welfare ha u Nailar, 2020 ka la pyllait paidbah ïa ka Meghalaya Drug Abuse Prevention Policy 2020 bad pynbna paidbah ïa ka State Nasha Mukt Bharat Campaign.
Katkum ka jingleh sorjamin, ha Meghalaya ki briew kiba shu injek ïa u drok ki don 11420 ngut.
Kane ka jingleh sorjamin kan long na ki 272 District jong ka ri India ha kaba la ithuh kum ki jaka kiba kham jur eh ki briew kiba pyndonkam ïa u drok bad kiba kham jur ka jingdih kyiad.
Dang ha kine ki khyndiat sngi u Dr.Bishnoi u la hiar sha ka shnong Mawlai bad sha ka shnong Madanryting bad Happy Valley ban ïakynduh bad ki nongkitkam shnong khnang ban ïasyllok ha kaba ïadei bad ka jingjyllei shaba palat ka jingdon jong ki nongdih bad ki nong die drok.
Kane kan dei ka sienjam banyngkong eh une u Heh ka tnat Pulit un leit hi da lade sha kine ki shnong ban pan ïa ka jingïatreilang bad ki Dorbar Shnong khnang ban ïakhun thma pyrshah ïa ka jingjyllei jong ki nongdie drok.
Mynta ka shong ha ki Dorbar Shnong kumno ban wad ïa ki lad ki lynti ban weng ïa kane ka jingisaitmet kaba la pyndukha mynsiem ïa kiba bun ki longing longsem.
Ha kiba bun ki khep ka jingshah tuh shah thiem bad ka jingshah tangon ki nongïaid lynti ba luilui la kynnoh ba kine ki jingjia ki wan jia na ka daw ka jingdon jong ki nongdih drok kiba ap kmang tang ban ïoh lute.
Ym tang katta, ka jingjur ka jingshah lied ki dukan shnong, ka jingprong tuh ha ki ing briew la kynnoh ba ka dei hi na ka daw ka jingjyllei jong ki nongdih drok kiba im sngi tang ha ka tuh ka lute khnang ban pynhun ïa la ka jong ka met kaba la shah teh mraw bad kiba la im kyrni ha u drok.
Lada ka Jylla Meghalaya kan jyllei da ki samla kiba dang khie dang san kiba la ngop ha u drok shaei ka lawei jong ka jylla kan poi bad ka lawei kaba dum ka la ap lypa.
Ka working group ba la seng da ka Reserve Bank of India ha u 2019 ka la ong ba ki nongrep kiba pyndonkam ïa ki rukom rep tynrai ki kham ïoh lad ban shim ram bad shim shah ban ïa kito kiba ri jingri bad kiba ri ïa ki jingri ban khem dud.
Namar 75% ki nongri jingri ki dei ki nongrep kiba don 2-4 tylli ki jingri, ka jingïoh ban shim ram bad shim shah ka bteng kum ka jingeh kaba khraw ha ki kam animal husbandry bad kam ri jingri ban khem dud ha India.
Ka kaiphod jong ka RBI ka la ong ba ki kam kiba ïadei bad ka kam rep (kam ri jingri, kam khlaw bad kam ri dohkha) ki ïoh tang 10% ka jingai ram ai shah ïa ki kam rep katba ki don ka bynta kaba 40% jong ka jingpynmih ki kam rep.
Ka jingeh kaba khraw ïa ki nongri jingri ka mih namar ka khana samari ka ithuh ïa u nongrep lyngba ka jinglong trai jaka jong u.
Kumta, ka long kaba eh ïa ki nongrep ki bym don ki patta jaka ba kin ïoh ban shim ram shim shah.
Ban pynbeit ïa kane, ka Sorkar ka la wanrah katto katne ki sienjam ban kyntiew ïa ka jingïoh shim ram shim shah bad ban pynbiang pisa ïa ki nongrep bad ki nongseng kam lajong ha ki kam kiba ïadei bad ka kam ri jingri bad ka kam ri jingri ban khem dud.
Tang 41% ki nongrep kiba trei ki kam barit baria ki dei kiba ïoh jingmyntoi na ki bank jong ka sorkar bad ki bank shimet, bad kumta ki don kiba bun kiba hap hapoh ka jingma jong ki nongai ram shimet.
Kumta, ban pynbeit ïa kane, ka sienjam kaba nyngkong kaba kham kyrpang ka la wan ha u snem 2019 haba la pynïar ïa ka Kisan Credit Card ban kdup lang ïa ki nongrep kiba don ruh ïa ki jingri.
Ka KCC ka ai ïa ka jingpynduna sut kaba 2% sha ki bank bad ka 3% haba ai jingsiew tista da ki nongrep ïa ki Short Term Loan na ka bynta ki kam rep bad kiwei kiwei ki kam kiba ïadei bad kane ki ïoh haduh T.3 lak kaba pynlong ba ka sut ïa kum kine ki jingshim ram ka long 4%.
Ka KCC ka lah ban don ka bynta kaba khraw ban pynkupbor ïa ki longkmie ha ki jaka nongkyndong namar 70% ki nongri jingri ki dei ki longkmie bad kiba bun na ki ki dei kiba shem jingeh bha ban ïoh shim ram shim shah namar kim don eiei ban buh bynda.
Shuh shuh, ka kaiphod jong ka RBI ki pyni ba ki don katto katne ki jylla kiba ïoh kham bun ïa ka Agri-credit haba ïanujor bad ka Agri-GDP jong ki, kaba kdew ba lah ban dei ba ïa ka jingai ram ai shah la pynkynriah na ka bynta ki kam ki bym ïadei bad ka kam rep.
Kane ka pyni ïa ka jingduna ha ka jingryntih hapdeng ki thain, namar ki jylla ka ka thain pdeng, ka thain mihngi bad ka thain shatei lammihngi ki ïoh tang khyndiat ka Agri-credit kum ka bynta jong ka GDP na ka kam rep jong ki.
Ha kaba ïadei bad kane, ka Sorkar ka la wanrah katto katne ki sienjam ban pyrshang ban pynkupbor ïa ki cooperative da kaba sdang lyngba ka skhim kaba ai ïa ka jingpynduna 4% ka sut ïa ka jingshim ram ban treikam ban kyrshan ïa ki cooperative bad ki Farmer Producer Organization kiba trei ha ki kam pynmih dud ha ka por jong ka pakhang dam namar ka khlam COVID-19 bad hapoh kane, la pyllait T.333 klur sha ka National Dairy Development Board (NDDB) ban pyndonkam ïa ka jingshim ram ban pyntreikam kaba kot sha ka T.24,000 klur.
Shuh shuh, ki nongrep kiba trei ha ki kam pynmih dud ki shem jingeh bha namar ka kynrum kynram ha kaba ïadei bad ka bording.
Namar kane, palat 3% ka dud kaba la pynmih ka dei kaba sepei.
Ban pynbeit ïa kane, la pynbna ïa ka Dairy Processing and Infrastructure Development da ka jing thmu ban ai ram ïa ki Cooperative bad ki Farmer Producer Organisation ha kylleng ka ri kiba trei ha ki kam pynmih dud.
Ka DIDF ka thmu ban kyntiew ïa baroh ki kam kiba ïadei bad ka kam pynmih dud ha ka ri da kaba ai jingmyntoi ïa ki projek kiba ïadei bad ka jingkyntiew ïa ki jingdon jingem.
Ha kine ki phew snem ba la dep, ki kam shimet ki la don ka bynta kaba heh ha ki kam kiba ïadei bad ka jingpynmih dud.
Mynta ka don ka jingduna ha ka jinglah pyntreikam kaba kumba 120-130 MMT, kaba mut ba ka don ka lad bei tyngka kaba kumba T.20,000 klur.
Lada ngi kynthup lang ïa ka jingdonkam ban pynmih bad sam ïa ka dud, ka lad ban bei tyngka ka long kumba T 1,40,000 klur.
Da kaba sngewthuh ïa kane, ka tnat Animal Husbandry & Dairying ka la wanrah ïa ka skhim na ka bynta ki kompani shimet bad ki nongseng kam lajong kaba long ka Animal Husbandry Infrastructure Development Fund (AHIDF) ban ai ïa ka jingpynduna sut ïa ka jingshim ram ban seng ïa ki processing unit ha ki kam pynmih dud, ki kam ot doh bad ki kam shna bam ïa ki jingri.
Ka jingpynthikna ban ïoh ram ka dei ka atiar ban pynduna ïa ka jingma kaba ai lad ïa ki nongai ram ban ai ram ïa ki MSME.Kumta la seng ïa ka credit guarantee fund kaba T 750 klur ban ai jingpynshngain ïa ki ram AHIDF kaba haduh 25% jong ka pisa ba la ai sha ki nongshim ram.
Ban pyndap ïa ki jaka ba thylli ha kine ki kam, la pynkylla ïa ka AHIDF ban pynïar ïa ka skhim sha ka jingpynbiang ïa ki jingdonkam na ka bynta ka jingpynbha shuh shuh ïa ki jait jingri, ka jingshna ïa ki dawai tika bad ka jingpynkylla ïa ki niut sha ka spah.
Katto katne ki jingeh kiba kham heh kiba ki nongri jingri ki ïakynduh ki ïadei bad ka jingduna jingmih bad ka jingduna ha ki mar bam kiba bha.
Kumta, ban ai jingkyrshan ïa ki nongrep ha kine ki kam, la pynbna ïa ki sienjam ba thymmai badn ai subsidy ïa ki nongseng kam lajong ha ki kam pynbun jait masi, muid, blang, langbrot, sniang bad ki jaka pynkha syiar.
Shuh shuh la pyntreikam ruh ïa ka skhim kaba ai subsidy 50% na ka bynta ki nongseng kam lajong kiba pynmih ïa ki bam na ka bynta ki jingri ha ki jaka nongkyndong kiba kwah ban pynbiang bam ba bha ïa ki nongri jingri.
Kine ki prokram subsidy bad jingpynjem ïa ka sut ki lah ban plie lad ïa ki nongri jingri ba kin ïoh shim ram shim shah.
Ban kyntiew ïa ki lad ai ram ai shah, la pynbna ha ka mang tyngka 2021 ïa ka jingbuh ïa ka term loan na ka bynta ki bank hapoh ki ground level credit target na ka bynta ki kam ri jingri.
Da kaba buh nongrim ha ka jinglah pyndep 192% ïa ki thong ka 2021-22, la wanrah ïa kum kine ki jingbuh kyrpang na ka bynta ki term loan bad ka pisa bai pyntrei na ka bynta u 2022-23.
Kine ki sienjam jong ka Sorkar ki la kyntiew ïa ki lad ïoh shim ram shim shah na ka bynta ki kam ri jingri bad kine kin ïarap ruh ïa ka jingseng kam lajong bad ka jingpynmih ïa ka spah ha ki jaka nongkyndong jong ka ri.
U nongthoh u dei u Secretary jong ka tnat Animal Husbandry and Dairying, u Atul Chaturvedi.
Ki jingthoh hangne ki dei ki jingsngew shimet jong u nongthoh.
Nongstoiñ, Naitung 27: Katba nang mih ki sngi ki bar jylla kim salia shuh ban rung ha man la ki shnong la ha ki jaka sor ne kyndong, na ka bynta ban kamai da kaba leit tyrwa tiar haman la ki thliew ïing, ong u bah Lamphrang Dkhar uwei na ki nongïalam ka Hynñiewtrep Youth Council Marskuiñ area haba ïakren bad u nongthoh khubor.
U bah Dkhar u la pynpaw ruh ïa ka jingsngewkhia ha kaba ïadei bad katei ka bynta, ha kaba u la ong ba imat ka jingïoh lad jong ki bar jylla, ka dei na ka jingbym shimkhia jong ki nongsynshar kum ki syiem bad ki sordar.
U la ong ba ha kine ki taïew ba la dep, ki la don ki bar jylla kiba wan tyrwa tiar ha shnong Marskuiñ bad u la lap ba haba ki leit sha ki thliew ïing wat lada don tang ki kynthei ki khynnah ruh ki rung beit beit haduh kamra shet ja ruh.
U la ong ba ha katei ka por u la bat ïa ki ban tohkit bad ban kylli ki wan na kano ka shnong bad kitei ki bar jylla ki la ïathuh ba ki dei kiba wan na Shillong.
Haba u la kylli la ki don ne em ïa ki kot ki sla ki la pyni tang ki Adhaar card kumta u la phah leit phai noh ïa ki.
Utei u nongïalam ka seng u la ong ruh ba ka jingbym shimkhia jong ki nongsynshar hima bad ki nongsynshar shnong, ban buh da ki kyndon ba pyrkhing ïa ka jingwan rung klumar ki bar jylla ha ki shnong ki thaw, ka buh ha ka jingma ïa ki kynthei ki khynnah namar ym lah ban tip la ki dei kiba bha ne kiba sniew.
U la ong ruh ba ym lah ban len ba ki riew sniew ki kham sïan ban leh kum kiba wan tyrwa tiar kum ki jaiñ ki nep, ki tiar ïing tiar sem tang ban ïoh lad kumno ban pynbiej ïa ki kynthei ki khynnah.
Nalor kata u la ong ruh ba ha kane ka juk mynta lei lei lada ki nongshong shnong ki kham ïakren pariah parai, kin sa pan ïa ki mobile number bad ha kawei ka sngi kin sa phone bad kin thok laiphew jait bad dei hangta ba lada ki bakla ban ngeit kan long kum ka jingriam ban pynjot.
U la ong ba ki lah ban pynbiej ruh ba ki lah ban don ïa ki tiar kiba bha bad ka dor ka kham tad ban ïa kiba thied na ïew na hat, hynrei ynda la thied ki tiar ki dei ki ba sniew.
