“Na kata ka daw ngi la ong ia ka MPCC ruh ba kan ailad ia ngi ban treikam laitluid bad ngi la ong ruh ia ki President bad kiwei pat ki nongialam jong ka tnad Mahila ba shisien ba la shimti ia ka kam ki dei ban shim ia ka jingkitkhlieh hynrei lada kim lah ban leh kumta ki dei ban risain na ka kam jong ki" ong biang ka kong Shylla da kaba kdew ba ka Mahila Congress ka don la ki jong ki tnad treikam ( Cell) kum ka tnad pule puthi bad kiwei.
Na ka jingkren jong ka la sngewthuh ba ka jingbym mih pyrthei ka Mahila Congress ha kine ki sngi ban pyrshah ia ki kam thombor kynthei ka dei namarba kim ler ki nongialam kiba peit ia katei ka tnad.
Nongpoh, 02 Rymphang:Da kaba sngewkhia halor ka jingpynslem ka sorkar lyngba ka tnat PHE ban pyntreinoh ia kawei na ki skim kaba la tip kum ka Umsning Greater Water Supply Scheme kaba la sdang ban pyntrei naduh u snem 2011 ha ka jingmang pisa kaba la kot sha ka T.11.28 Klur, kumta halor jong kane ka nongrim mynta ka sngi ki nongialam ba ha khmat jong ka UDP Youth Wing Umsning Assembly, ki la leit ban kynduh ia u Bah S.Lyngdoh, EE ka PHE Umsning Division, ban wad jingtip bad ban dawa pyntrei kam noh ia katei ka skim kaba la sdang naduh u snem 2011.
Ha kane ka jingleit ban kynduh ia u Bah S.Lyngdoh, ki nongialam ka UDP Youth Wing, Umsning Assembly, ia kaba la ialam khmat da u Bah Anthony Sumer kum u President, ha ryngkat ka jingsynranlang u Bah Ban Kharnaior General Secretary lem bad kiwei de ki nongkitkam jong ka party UDP.Ha katei ka jingiakynduh, ki nongialam ka UDP, ki la pynpaw ba ka daw kaba la pynlong ia ki ba kin leit mih sha ka ophis PHE, ka dei namar ba ki la ioh ia shubun ki jingujor na ki paidbah halor ka jingbymbiang shuh ka umbam umdih, kaba la mih bunsien ki jinghuri hura ha ka thain Umsning tang na ka jingiaknieh, namar kumba ka long mynta ka jingdon ki briew ka la nangbun nangbun, ha kaba ka umbam kaba ki la shanniah baroh shikatta na ka tyllong Um kaba don ha Khlieh Umtrew kam lah shuh ban umbam umdih.
Ha ka jingiakren bad ki nongialam ka UDP, u Bah S.Lyngdoh, u la ong ba ka ophis hi ka la ialeh shitom ban pyntrei noh ia katei ka Project, hynrei kum ka ophis ka shem shibun ki jingeh ha ka ban pyntrei bad ka daw kaba la pynlong ia katei ka Project kaba la kot sha ki klur tyngka ba kan slem, ka dei namar ka jingbym pat dep jong ka Umsning By-Pass.
Hynrei watla katta, ka ophis kan ialeh shitom ban sdang noh pyntrei ia katei ka Project jong ka sorkar kmie bad la kumno kumno yn pyndep noh ia ka hashwa jong u bnai Jylliew mynta u snem bad ka jingkhmieh lynti da ki paidbah ka thain Umsning shen kan sa urlong, u la bynrap.
Kumta haba iadei bad katei ka Project, na ka liang ki nongialam ka UDP ki kyntu ia ka sorkar bad khamtam eh ia ka tnat PHE ba ka dei ban pynkloi noh ia ka jingpyntrei khnang ba ki paidbah ka thain Umsning kin lait noh na ka jingkyrduh um kaba ki la mad, ha kajuh ruh ka por ki nongialam ka UDP ki la ai ruh ka jingkhublei kaba kyrpang halor ka jingkular jong u Bah S.Lyngdoh ban sdang pyntreinoh ia katei ka Project.
Shillong, 01 Rymphang:U khynnah samla na shnong Nenggate, Pyn-ursla u samla Fullingstar Khongsni, u la rung sha ka phainal ka Meghalaya Got Talent, kaban long ha kane ka sngi Saitjain ha Shillong.
Une u samla u dei uwei napdeng ki nong-iashim bynta uba la shah jied ban rung sha ka jingiaknieh ia ka nam lahduh ha kane ka lympung iapyni sap.
Halor kane, kiba ha iing hasem jongu, ki la kyrpad ia ki paidbah ba kin ai ia ka jingkyrshan da kaba vote ia u ha kane ka jingiakhun khnang ba un ioh ia ka jingjop.
Nongpoh, 1 Rymphang:“Baroh baroh kiba la kren shakhmat ki kren da ka phareng, hynrei khnang ba phin ia sngewthuh bha bad shai ngan kren noh da ka Khasi" la ong u Ma Ngaitlang Dhar, ha ka jingialang plie C&RD Block thymmai mynta ka sngi ha Lumdaitkhla, Ri Bhoi District.
Mar sien iohsngew ia katei ka jingong u Ma Ngaitlang Dhar MLA ka Umroi Constituency, baroh ki paidbah kiba la don ha katei ka jingialang ki la iarkhie bad haba u Nongthohkhubor ula pyrshang ban kylli kaei ka daw kaba la pynlong ia ki ba kin rkhie, ha kaba ki la jubab ba ki sngewiahap eh ia ka jingong u Ma Ngaitlang Dhar.
“Ha kine ki sngi haba don kino kino ki jingialang heh, khamniar ban don kiba kren da ka ktien Khasi, hynrei kum ki nongkyndong ngim sngewthuh lait tang da ka ktien Khasi bad kumta kaei kaba la ong da u Ma Ngaitlang Dhar la sngewdei ka jingiaroh" ong uwei na ki riew tymmen, uba la ong shuh shuh “Ngi donbok shibun ba ngi la ioh da une u MLA, ha kaba ka kam ka kren kham jam ban ia ka ktien, namar ba um ju kham put turoi ialade, hynrei u pyni pat da ki kam bad halor kane baroh ki briew ki la sakhi, ba naduh ba u Ma Ngaitlang Dhar u la long kum u Nongmihkhmat ha kane ka thain, ka la wanrah ia shibun ki jingkyylla bad khamtam eh haba iadei bad ki surok, namar jan man la ka dong ki la ioh surok rong" u la bynrap.
Shillong, 1 Rymphang:Ka Joint Action & Demand Committee (JADC) hapoh ka jingialam u Bah Kyllang Thongni kum u Chairman bad u bah BL Nongum, Secretary ki la leit ban iakynduh ia u MM Danggo, Myntri ka tnad surok (PWD-Roads) ka sorkar jylla ban ujor namar ka jingsniew palat ka surok naduh Tlongpleng haduh Balat kaba hap ha Mawsynram Division.
U bah Kyllang Thongi u la ong ba ka jingsniew katei ka surok ka la long shaba plat bad u myntri ka tnad PWD u dei ban kham sngewthuh bha namarba u ju iaid na katei ka lynti borabor.
U la ong ruh ba katei ka jingleit kyrpad sha u myntri ka de inamarba u MLA ka Mawsynram u bah Pynshngaiñ N Syiem um leh eiei.
Ha katei ka jingiakynduh u la ong ba u Dango u la kular ban shimkhia kumno ban weng noh ia katei ka jingeh ki paidbah.
Shillong, 01 Rymphang:Ka Hill State People Democratic Party (HS PDP) Sohryngkham – Mawryngkneng Area kan pynlong ia ka jingialang ha ka 4 tarik Rymphang, 2017 ha ka por 4:00pm janmiet ha ing Dorbar Mawryngkneng   (Pdeng-shnong).
U Bah Banjop Wahlang Secretary ka HSPDP Sohryngkham – Mawryngkneng Area U la pyntip ba ha katei ka Jingialang U Bah Ardent M.Basaiawmoit President Rangbah lem bad kiwei pat ki Nongialam jong ka HSPDP CEC kin iadon lang ban pynshai paidbah ia ka jingtrei kam jong ka Party bad ha kajuh ka por ban pynthymmai ia ki Nongkitkam jong ka Mawryngkneng Unit.
Ka HSPDP Sohryngkham – Mawryngkneng Area ka kyrpad ia baroh ki Paidbah nongkyrshan jong ka shnong Mawryngkneng bad kumjuh ruh kito ki shnong baroh kiba hap ha ka Sohryngkham – Mawryngkneng Area ban ia poi lang khlem pep sha katei ka Jingialang khnang ba ngin lah ban nang pynkhlain shuh shuh ia ka jingtreikam jong ka Party, la ong ka kyrwoh na u Bah Londoner M Sohtun.
Shillong, 02 Rymphang:Ka kynhun NPP ba ialam da u MLA u James K Sangma lem bad u Subir Marak, ki la iakynduh ia ka longiing ha shnong Garobadha ha ka 29 tarik halor ka jingshah thma jongki ha ki runar kaba la jia ha ka 24 tarik Kyllalyngkot 2017.
Kane ka kynhun ka la jngoh ia ka longiing jong u Tapan Das bad ka longiing jongu, kaba la shah hiar thma ha ki runar da ki tiar ba nep haduh ba kila mynsaw jur.
Ia u Tapan Das la rah sha hospital ha Guwahati, namar ba u la mynsaw jur ha kane ka jingshah hiar thma ha ki runar.
Wat la ka iing jong u Tapan Das ka jngai tang kumba 200 meter na ka Garobadha Police Station, hynrei ka shim por haduh shi kynta shiteng ia ki pulit ban poi sha katei ka jaka, ha kaba ki nonghiar thma ia ka iing u Das, ki la her krad noh shwa ban poi ki pulit bad lute naphang.
La iathuh ba wat la ki la phun ia ka kali ambulance bunsien ban pynkit ia uba la mynsaw hynrei ka 108 Ambulance ka la poi haduh ar kynta.
Ka National People’s Party ka la pynpaw ia ka jingsngew khia ia ka jingjia na ki riew runar ha katei ka thain ba khappud bad ka Assam bad ka la pynrem jur ia kane ka jingjia bad dawa ba ki pulit ki dei ban kem mardor ia kiba donkti.
Ka la dawa ba dei ban siew bailutksan na ka sorkar T.3 lak sha kiba mynsaw ha kane ka jingjia, namar ba ka paw shai ba ka sorkar jylla kam lah ban tehlakam ia ka jingsuk.
Ka la dawa ruh ba dei ban pynkiew kyrdan noh ia ka Garobadha Police Station ryngkat ki jingdonkam ba biang khnang ban ai jingshngain ia ki padbah.
Ka NPP ka la kyntu ia ka MeECL bad ka tnad bording ka jylla ba kin kylla ia ka por pynlip ding namar ba ka dei ka daw jong ka jingshah hiar thma bad ka jingshlur ki runar ban leh ia ki kam bymman, la ong u James K Sangma u nongaiktien ka NPP.Shillong, 2 Rymphang:U President, Megha-laya’s Talent Search Organisation u la pyntip paidbah ba ia ka Grand Finale jong ka Megha-laya’s Got Talent Season-2 yn pynlong ha ka 4 tarik u rymphang ha Aurobindo Hall, Bivar Road, kaba don shadien ka ingsah u Lat, yn pynlong naduh ka por 2 baje shajrong.
Ha katei ka rynsan ia kob pyni sap kin don 11 ngut ki riew donsap ki ban ia knieh ia ka nam lahduh.
Ki nongjop ha katei ka jingiakob kin ioh ia ka khusnam kaba T.2 lak tyngka, kiba wan ba-ar kin ioh T.70 hajar tyngka bad uba lai T.30 hajar tyngka.
La pyntip ba ka plie paidbah ia ka jingthep vote bad lah ru ban vote lyngba ka page ha face-book ka “Meghalaya’s Got Talent Season – 2″ da kaba nion ia u ‘Like’ ia ka video ki nongiashim bynta kum ka jingkyrshan ia ki.
Jowai, 2 Rymphang:Ka Wah Lukha ba pawnam ha ri lum Jaintia ka la kylla rong biang mynta la kumba shi taiew tam eiei hynrei ha kane ka kynti, kane ka jingkylla rong katei ka wah kam shym la pyniap shuh ia ki dohkha namar ba katei ka wah kam don dohkha shuh.
Ki nongshong shnong ka shnong Chymphlong bad Sunapur (Sunapyrdi) ki la iathuh ba ha kane ka taiew ba ladep ka jingkylla rong Blue ka wah Lukha ka jur bha bad mynta ka taiew pat ka la kham duna khyndiat.
Kane ka jingkylla rong blue katei ka wah ka la bteng la kumba 10 snem eiei mynta naduh u snem 2007.
Kane ka la jia hapdeng u bnai November tad haduh u bnai Rymphang man la u snem.
Kane ka jingkylla rong ka la wanrah ruh ia ki jingiap khlam ki dohkha bad kiwei kiwei ki jingim ha katei ka wah.
“Ha kane ka kynti ym don dohkha ruh ban iap kiba per ha sla um namar ba kane ka wah kam don dohkha shuh hadien ba ka jingiap kala jia man la u snem tang mar syn kylla rong ka um ha wah Lukha", la iathuh u Rangbah shnong ka Sunapur, u ma S.Lamare.
“Mar syn kylla rong ka um, ym don shuh ba nud ban hiar leit sait jain, leit sum bad ban dih ia ka um ha kane ka wah namar kane ka jingkylla rong ka um ka wahrah ruh ia ka jingpang snieh doh lada ngi pyndonkam ia ka um na katei ka wah", la ong u ma Syih rangbah shnong ka shnong Chymplong.
Na kaliang u General Secretary ka KSU Narpuh unit, u samla KS Suchiang u la ong ba ka sorkar kam pathiaw ban phah ia ki riew stad ki riew shemphang ban tohkit bniah ia kane ka jingjia naduh u snem 2007 bad haduh mynta.
Ka seng kam banse ban pyrkhat thymmai noh da kaba ujor ia kane ka jingkylla rong ka wah sha ka National Green Tribunal (NGT).
Halor kane ka jingjia, ki paidbah ka thain, khamtam kito kiba shong shnong ha ki shnong kiba shaniah tylli na kane ka wah, ki iai kynnoh ia ki kharkhana dewbilat ka thain Lumshnong.
“Em da leilei ruh ngim pdiang satia ba ka daw ka long na u Dewiong.
Ka NGT ka la khang tih dewiong la 3 snem eiei bad kane ka jingkylla rong ka wah ka dang iai bteng.
U Dewiong u la don hangne naduh ki phew snem mynshwa bad ngi la sakhi ba ka jingktah u dewiong ia kiwei pat ki wah kalong ka ba saw sarang, ym kum ka wah lukha kaba kylla rong blue bad la tap la sop da u kynja dpei balieh ia ki maw ki shyiap ha shi lynter ka wah.
Ngi ngeit ba kadei ka daw jong ki khar khana dewbilat", la ong ki riew rangbah katei ka thain kynthup ia ki rangbah shnong, KSU bad kiwei kiwei ki riew paidbah ka thain.
Nongstoiñ, 2 Rymphang:Ka jingthmu ban buh ia ka kut jong ki BSF hapoh West Khasi Hills District haduh kine ki sngi ka dang iai bteng, ha kaba ki bor pyniaid District jong ka West Khasi Hills District dang shen ki dang dep ban pynlong ia ka jingialang kaba kyrkieh hapoh DC ophis Nongstoin ban iakren halor katei ka bynta.
Katkum ka jingioh lum jingtip u nongthoh khubor, la ong, ba ia katei ka ktem BSF, la thmu biang ban buh ha kawei na ki jaka kaba don marjan bad ka surok bah Nongstoin Bypass kaba hap hapoh u pud u sam jong ka shnong Pyndengrei.
Shuh shuh la ioh jingtip ruh ba ia katei ka jaka ba la thmu ban wan buh ia katei ka ktem BSF, la wan ruh ban jurip da u Myntri ka kam poh iing u bah HDR Lyngdoh ha ka 26 tarik jong u Kyllalyngkot ka sngi ba u wan ban pynher ia ka lama lai rong jong ka Ri India ha Nongstoin ban rakhe ia ka Republic Day.
Katei ka jingthmu ban buh ktem BSF ha katei ka jaka, ka la sdang ban pur sted bha ha kaba ka la poi ruh shaduh ki tyndong shkor jong ka seng Khasi Student Union West Khasi Hills District kaba dei ruh kawei na ki sengbhalang kaba la ju iai pyrshah ia kaba kum katei ka jingthmu naduh ki por kiba kham mynshwa.
U nongthoh khubor u la ioh lad ruh ban iakren bad u samla John Fisher Nongsiang President ka KSU West Khasi Hills District, ban kylli aiu u dong ban ong halor katei ka jingthmu bad na ka liang jong u tei u nongialam u la ong “Lada ki bor District ki buh da ki pulit lane ki battalion ngi kloi ban pdiang hynrei ia katei ka camp BSF da lei lei, ngin nym lah ban pdiang bad ngin ieng ruh ban iai pyrshah jur".
Shuh shuh u tei u nongialam u la ong ruh ba ka seng hi baroh kawei ka pyrshah jur ia katei ka jingthmu ban wah buh ktem BSF hapoh West Khasi Hills District, namar ba ka seng kam kwah ba katei ka thain kan kylla long kum ka jaka shah thombor ia ki kynthei ki khynnah bad u la ong biang lada ki bor District bad ka sorkar ki kwah ban buh ia katei ka ktem BSF, ki lah ban buh sha Shillong kaba dei ka ophis heh duh jong kitei ki shipai bad balei ki hap ban wanbuh shaduh Nongstoin.
Utei u nongialam u la ong ruh ba ka seng KSU WKHD kan sa khot ban pynlong da ka jingialang kaba heh na ka bynta ban pyrshah jur ia katei ka jingthmu bad u la ong ruh ba ka seng kan sa khot bad pan jingkyrshan lang ruh na baroh ki bor pyniaid shnong kiba hap hapoh katei ka jaka ba la thmu ban buh ia katei ka ktem BSF.Jowai, 2 Rymphang:Ka seng Jaintia Awakening Movement (JAM), Central Body, lyngba ka kyrwoh na u samla Wanki shwa Mawlong uba long u President jong ka seng ha ka jingleit jurip jong ka seng ia ka jingkieng thew kali, kaba don ha Amsarin Sohkha kaba hap hapoh Amlarem Sub-Division.
Utei u nongialam ka seng u la kyndit ban tip ba u nongpyniaid ia ka jingkieng thew kali, U Deipormi Dkhar u pynkhein ia ka kyndon ba la buh da ka sorkar Meghalaya Installation, Regulation, Maintenance and Operation of Weightbridge Rules 2009 bad 2015.
U President ka seng um sngewiahap ia kane ka jingleh ka tnat ka kit ka bah jong ka Meghalaya, ia ka jingbym khmim bniah jong ka ia ka ain ki kyndon ha shwa ba kan ai ia ka kontrak sha ki riew shimet.
U la ong ha ka jingpeit bniah bad ka jingpule ia ki ain ki kyndon kiba ia dei bad ki jingkieng thew kali ki dei ban ban buh ia ki jaka ieng kali, ka jaka pynhap ia ki tiar, ki CcTv Camera bad kiwei.
Shillong, 02 Rymphang:U Myntri ka tnad sor u Bah Ronie V Lyngdoh u la kyntait ia ka jingkam jong ka Synjuk Rangbah Shnong Upper Shillong ba u la kular ban pynlait ia ka Upper Shillong na ka pud u sam ka Meghalaya Urban Development Authority (MUDA) hapoh u bnai kyllalyngkot kumba la mih ha ki lad pathai khubor.
“Nga khlem kular kumba la kam ka Synjuk Nongsynshar Shnong Upper Shillong ban leh hapoh u Kyllalyngkot", la ong u Bah Ronie.
Kham mynshwa, ka Synjuk Rangbah Shnong na Upper Shillong ka la byrthen ruh ban leh eiei lada u myntri um shym la leh ban pynlait ia ka MUDA.U la ong ba ki paidbah ki dei ban sngewthuh ba ka sorkar ka la dep pynlait ia ki jaka kum ka Upper Shillong bad kiwei na ka MUDA hynrei dei ka Kashari kaba la pynsangeh iaka hukum ka sorkar lyngba ka jingujor PIL (public interest litigation) u Bah Tirto Sing Syiemlieh", la ong u Bah Ronie.
U la ong ba ka sorkar lei ka kwah ban leh ia ka jingbit jingbiang jong ki paidbah hynrei ym lah ban pynkhein ia ka hukum ka Kashari.
“Mano ba nud ban pynkhein ia ka hukum ka Kashari", la ong u Bah Ronie.
Ka MUDA kam dei ban pyndik ia ki paidbah kiba donkam ia ki syrnot kum ka Occupancy Cerificate (OC) bad kiwei.
U la ong kaei ba ka sorkar ka lah ban leh mynta hadien ba la tuklar ka Kashari, ka long ba ka MUDA ka dei ban pynsted ban ai OC bad kiwei ki jingdonkam sha ki briew ba donkam, lada ka don ka jingeh ne ka jingleh kyllain ka MUDA, kita ki briew ki lah ban wan pyntip sha u ba un leh ia kaba donkam.
“Lada don kiba iakynduh jingeh ba ka MUDA ka leh kyllain, ki dei ban wan mih sha nga, ngan leh ia kaba donkam kum u myntri sorkar", u la ong bad bynrap, “nga pynthikna ba ka jingai OC ne kiwei ki jingdonkam, dei ban pyndep hapoh shi bnai’.
Ha kawei ka liang, u la ong ba ka sorkar kan sa peit ia ka hukum ka Kashari ban kyrpad ba kan bishar biang ia ka rai jongka.
Ha kajuh ka por, u Bah Ronie u la ong ba ka jingkam ba ka MUDA ka kyntur pud kam don nongrim namar ba ka sorkar ka la thaw ia ka C&RD Block kaba mut ba ka thain Upper Shillong ka hap ha ka Block Mylliem.
“Mynshwa ka Mylliem ka don tang 4 Gramsevak circle hynrei mynta hadien ba la thaw ia ka Block thymmai, la pynkha haduh 13 tylli ki Gramsevak circle.
“Lada ong ba ka MUDA ka dang kyntur pud, hato ka sorkar kan thaw Block hi.
Tang ka ain shna iing ka MUDA kaba treikam", u la ong.
Jowai, 3 Rymphang:U SDPO ka Amlarem, U Bah Jason Mairong, ula leit ban khynra ia ka iing jong U bah Raimond Lyngdoh ha Kudeng rim bad ki la ioh kurup ia kawei ka suloi shna ing lem bad ki kuli bad kiwei de ki tiar.
La kem ia U bah Raimong (35) bad mynta, u don ha ka jingtohkit ka kashari, kaba 14 sngi.
Shillong, 3 Rymphang:U Dr.Richard Oneal Baruah ka DHS, Meghalaya u la ujor ba ki briew bym lah ban tip ki la soi tuh ia ka soi jong u, ha kaba ia dei bad ka jingthied tiar, kaba dated 17/6/2016 ha ka kyrteng jong M/s Hari Om Electronics, FF3 Manibhadra Complex, Sahibaugh, Ahmedabad.
Shillong, 23 Rymphang:U myntri rangbah ka jylla u Dr.Mukul Sangma mynta ka sngi u la plie paidbah ia ka Sohiong C & RD Block ha Sohiong ha ryngkat ka jingdonlang u myntri ka tnad C & RD u Sniawbhalang Dhar bad u la plie ruh ia u mawnongrim ban tei ia ka Sohiong Rural Market ha Sohiong Market.
U myntri rangbah u la aiti ruh ia ka work order lyngba ka skhim 100 sngi ne ka MNREGA sha ki VEC jong saw tylli ki shnong kum ka dak ka jingplie ia ka jingtreikam ka Sohiong Block.
U la kren ruh ia ka jingkloi ka North Eastern Council (NEC) ban bei tyngka na ka bynta ka Rural Market ha Sohiong kaba T.11.50 klur tyngka bad ia kane yn bei da ka NEC T.10.35 klur tyngka bad ia katei ka jingtei yn pyndep noh hapoh u risaw 2019.
Kiwei pat kiba la kren ki long u MLA ka Sohiong uba dei ruh u myntri ka tnad pohing u bah H D R Lyngdoh uba la pyniaid ruh ia ka jingialang, u myntri C & RD u Sniawbhalang Dhar, Kennedy Khyriem, MLA, Mawphlang, Secretary, NEC, Ram Muivah, Deputy Commissioner, East Khasi Hills, P S Dkhar, Sirdar, Marbisu Sirdarship , Syiem Hima Nongspung, Syiem, Hima Mylliem bad u Lyngdoh, Sohiong Lyngdohship.
Shillong, 3 Rymphang:“U snem ba kut 8, dei u snem jong ka UDP" ong U Bah GG Bung Snaitang, uba dei uwei na ki nongialam jong ka seng UDP ha Ranikor Constituency.
Ha ka jingiakren bad U Rupang, U bah Snaitang, u ong “U Ending 8, u dei u snem jong ka UDP" bad ula pyni nuksa, ia ka elekshon 1998, ba ka wan ka sorkar UDP, nangta, ia ka elekshon 2008, ba ka wan hi ka UDP bad nangta ruh ia ka elekshon 2018.
Ha kawei pat ka khubor, U Bah Snaitang u ong ba ka UDP na Ranikor, ka la pynkhreh shait shait mynta, ha kaba kan sei paidbah ia u kandidet jongka, ha kaba kut jong U Lber mynta u snem, kaba long katba kum ka jingkwah jong ki nongialam ka seng kmie UDP.U Kandidet, uba ka seng, ka la ibit mynta ka kynti, u dei u Bah Pius Marwein, ha kaba un iakhun pyrshah ia U Martin Danggo, na ka seng Congress, ong U bah Snaitang.
Utei u nongialam, u kam ruh, ba ki don bun ki nongialam jong ka seng Congress, kiba la wan mynta ka kynti ban kyrshan noh ia u kandidet jong ka seng UDP.Na ka liang jong U bah BM Lanong, u nongialam jong ka seng UDP, haba la kylli halor ka jingsngew jong U bah Snaitang, ula ong “Ka lynti ka ialam shata, hynrei lada ki paidbah, kim ia don bynta lem, ka lawei ka long kaba dum".
U bah Bindo, wat la um da iahap eh, ia ka jingmut jong ki number kiba kut ha u 8, hynrei u ong “Ngam ong ia u ending 8, tangba nga ong 2018".
Shillong, 02 Rymphang:U Myntri ka tnad Soil and Water Conservation ka jylla u Bah Ronie V Lyngdoh u la ong ba ka tnad ka la dep tohkit halor ka jingshah kynnoh jong u Director u Bah Donald Langstieh ha kawei ka samla ba trei kum ka orderly peon, ba u la pyndik ia ka da kaba phah sah miet ha iing sah bad pyntrei da ki kam bym dei kam ophis.
Ha ka jingiakren mynta ka sngi, u Bah Ronie, ula ong, “U Principal Secretary (RM Mishra) u la dep tohkit halor kane, tangba ngam pat ioh khyllie ia ka phail (file) namar ba nga dang wan na ki kam.
Ngan sa peit ia kane ka kaiphod bad ngan sa leh ia kaba donkam", la ong u Bah Ronie.
U la ong ba ka sorkar kan sa bishar ruh ia kane ka kam, ia ka shithi thungkam jong kane ka samla, khnang ban bishar baroh ar liang mamla, kata na ka liang u director bad na kane ka samla kaba la ujor ia u.
Haba kubur ba kane ka samla ka la wan ujor sha u, u Bah Ronie u la ong ba u la ioh ia ka jingujor jong kane ka samla ba kam ioh tulop bad ruh u director u la phah sah ia ka ha iing jong u.
“Haba ka wan ujor, nga la ong ia u Director ba u dei ban pynlait noh ia ka tulop, balei u set ia ka tulop, bad nga la ong balei un phah sah ia ka ha iing jongu haba ka iing jongka ka dang jan na jaka trei", la ong u Bah Ronie.
U la ong biang, “Hadien kane, u Director u la iathuh ba la pynkynriah kam noh ia ka sha Bhoi.
Naduh kata, ngam ioh jingujor eiei shuh hynrei tang shisien hi na kane ka samla, nga la ioh ia ka jingujor",.
Katkum ka jingong u Bah Ronie, hadien kane ka la paw noh sha ki lad pathai khubor.
U myntri u la ong ba ka sorkar kam lah ban shu sngap tang shiliang, hynrei kan bishar lang ia baroh ar liang halor kane ka jingkynnoh bad kan sa leh ia kaba donkam.
Lah ban kdew ba u Chief Secretary ka jylla u KS Kropha hynnin ka sngi, u la ong ba ka sorkar kan thung ia ka jingtohkit ba laitluit halor ka jingshah kynnoh u director ka tnad Director tnad Soil & Water Conservation department u Bah D Langstieh ha ka longkmie kaba trei ha kane ka tnad kum ka Orderly Peon.
“Kan don ka jingtohkit kaba khuid bad laitluid ban thung ka sorkar katkum ki kyndon ba la pruid dak da ka Kashari Supreme Court", la ong u Kropha.
U Kropha u la ong ba um pat ioh jingujor eiei sha u hynrei u la ong ba ia ka Internal Complaints Committee (ICC) dei ban pyntreikam katkum ka hukum ka Supreme Court.
“Ngin pynthikna ba yn weng ia ki jingeh da kaba pynkhlain ia ka ICC ha man ki ophis bad ki jaka treikam", la ong u Kropha.
Ka samla ka la kynnoh ba u Director u la pynkynriah kam ia ka sha ophis u Joint Director ka Soil & Water Conservation, Research & Training, Conservation Training Institute, Byrnihat (Ri Bhoi) naduh ka 8 tarik Naiwieng mynshem snem hadien shi bnai ba kane ka longkmie ka la thoh ia ka jingujor sha u Myntri kane ka tnad ha ka 6 tarik Risaw, 2016.
Ka la kynnoh ruh ba nalor ka kam ophis u director u la kwah ia nga ban sahmiet ha iing jongu.
Shillong, 2 Rymphang:U samla Banshai Marbaniang u ba shong basah ha ka shnong Mawsynram u la wad jingtip lyngba ka aiñ wad jingtip ne ka Right To Information (RTI) na ka ophis u Deputy Commissioner East Khasi Hills ban tih bniah shaphang ka jingpyntreikam u MLA ka Mawsynram u bah Pynshngaiñ N Syiem ia ka pisa paidbah kaba la mang na ka MLA Scheme.
Ia katei ka jingtip kaba naduh u snem 2008-09 bad haduh 2014-15 u samla Banshai u la ioh naduh u bnai naitung jong u snem 2016 hynrei u la ong ba um pat kwah ban sei madan ia kitei ki jingtip namar ba u kwah ba nleit jurip shuwa sha ki jaka kiba la kdew ha ka RTI ba u MLA u la theh tyngka bad pyntreikam.
U la ong ba u la iaid kylleng ki jaka kiba hap hapoh ka Mawsynram konstitwensi ban pynshisha ia ki kam ryngkat ki jubab ba la ioh da ka jingthoh hynrei u la ong ba ka pisa ba paw ha ka jingthoh ka long kaba heh katba ki kam pat ym shym la iohi eiei.
“Ki dei tang ki jingpynlut ha rngai ia ka pisa paidbah, ka de tang ka jingpynlut phut ,lada la pyntreikam hok ka Mawsynram ka mdei shuh ba ndang sahdien" ong utei u samla haba ia kren bad ki nongthohkhubor.
Katkum ka jubab kaba u samla Banshai u la ioh na ophis u DC u la ong ba la ai jingkheiñ ia ki hynriew tylli ki scheme kata ka Chief Minister’s Rural Development Fund (CMSRDF), ka Construction of Rural Roads Programme (CRRP), ka Intensive Arts and Culture Development Programme (IACDP), ka Intensive Sports and Youth Development Programme (ISYDP), DTFM bad ka Special Rural Works Programme (SRWP).
Na bynta ka DTFM na bynta u snem 2008-09 bad 2014-15 la pynlut T.17.50 lak tyngka, na bynta ka ISYDP ruh la pynlut T.17.50 lak tyngka, na bynta ka CRRP la pynlut T.35 lak tyngka, na bynta ka MMSRDF la pynlut T.30 lak tyngka bad na bynta ka SRWP naduh u 2008-09 bad 2014-15 la pynlut T.7 klur tyngka.
Haba kheinlang baroh utei u samla u la ong ba ka jingpynlut ka la long haduh Phra klur Khadhynniewlak san phew hajar tyngka.
U la kynthoh ruh da kaba ong ba ka tyngka ba la pynlut bad ki kam ha Mawsynram kam ia hap eiei ruh em, “Ha Mawsynram lei kaba dei ka shnongbah ha katei ka konstitwensi ym shym la pynrung skhim eiei" u la ong.
U bah Banshai u la ong ba kaba kham phylla eh ka long ba man ba ki sengbhalang ki leit ia kynduh ia u MLA ka Mawsynram u bah Pynshngaiñ ban pynsngew ha u ba donkam ban buh Ambulance kawei naba ha Mawsynram haduh mynta ka don tang kawei ka 108, hynrei u la ong ba u bah Pynshngaiñ um pynleit jingmut eiei.
Hynrei kaba paw ha ka RTI pat ka long ba u MLA u la thied Ambulance kawei ha u snem 2008-09 bad katei ka shongdor T.5.50 lak tyngka.
“Ym ju iohi tang shisien ruh ia katei ka Ambulance, shano ka jah, shaei ka don?" ong u bah Banshai Marbaniang uba la pynshai ba watla u dei u dkhot sengbhalang na ka seng FKJGP hynrei ka jingtih bniah jong u ia katei ka kam ka long kum u riew shimet bad kum u nongshong shnong ka Mawsynram konstitwensi khnang ba ki paidbah kin tip ia ka hok jong ki bad ba kin pynshong nongrim kaei kaba u MLA jong ki u la leh, hato ka pisa kaba la bhah kyrpang na bynta jong ki ka poi hok ne em sha ki.
Nangta katkum ka RTI u bah Banshai u la ong ba naduh u 2008-09 u MLA u la thied Tin soping haduh 5714 song bad kitei ki tin soping ki shongdor naduh ka T.4000 tyngka shi ban, don kiba T.4500 bad don ruh kiba poi haduh T.4780 tyngka shi ban bad kitei ki dei ki 45mm kiba la ju tip ba ki dei kiba kham bha.
Ha u snem 2008-09 u la thied 1200 song ha ka dor T.4000 tyngka shi song na bynta ki 600 ngut ki briew ( kaba mut 2 song marwei), 2009-10 u la thied 900 song, 2010-11 300 song ha ka dor T.4000 shi song na bynta ki 110 ngut ki nongioh jingmyntoi.
Ha u snem 2011-12 u la thied 600 song ha ka dor T.4500 shisong na bynta 200 ngut ki nongioh, 2012-13 u la thied 600 song ha ka dor T.4500 shi song, 2013-14 u la thied 585 song ha ka dor T.4779 tyngka shi song na bynta ki 195 ngut ki nongioh, ha u snem 2014-15 u la thied 1200 song ha ka dor T.4780 na bynta ki 400 ngut ki nongioh.
U bah Banshai u la ong ba u la leit sha kylleng ki shnong ban wad jingtip la ka don ne-em ka jingioh jingmyntoi ki paidbah kumba la paw ha ka RTI hynrei u la ong ba bun kiba kyrngah khlieh naduh ki rangbah shnong haduh ki longing, hynrei ka jingeh kaba ym shym la lah ban lap thikna u la ong ba ym shym la pynpaw kyrteng ha ka RTI ia ki nongioh jingmyntoi.
Halor katei ka jingbym sngewhun ia ka jingpynlut u MLA ka Mawsynram na bynta ka Mawsynram konstitwensi u bah Banshai Marbaniang u la dawa na u myntri rangbah ka jylla bad u Chief Secretary ba ki de iba npha htohkit ban lap ia ka jingshisha hato ka jingpynlut ka long ne-em kaba shisha “Ngan wad jingtip bniah ruh ia katei ka jingpynlut , Lada lap ba ka don ka jingpyndonkam bakla, ngan ujor beit da ka FIR" pynkut u bah Banshai.
Shillong,3 Rymphang:Mynta ka sngi ka dei ka sngi ba la pynbeit ba kan don ka jingiakynduh hapdeng ki lai CEM jong ki lai tylli ki District Council ha kane ka jylla kata ka KHADC, JHADC bad GHADC.Katei ka jingialang ka la long ha Conference Hall jong ka KHADC ban ia kren halor ka kyndon aiñ 128 kaba ia dei bad ka jingioh thep vote lane ioh ia khun elekshon ki bym dei riewlum ha District Council.
Ha katei ka jingialang u CEM ka JHADc u ma Thombor Shiwat um shym la poi bad ym don ba mihkhmat na ka JHADC, katba u CEM ka KHADC u bah Pynshngaiñ N Syiem bad u CEM ka GHADC u Denang T Sangma ryngkat u Deputy CEM u Augustine Marak ki la poi sha katei ka jingialang.
Haba ia kren bad ki nongthohkhubor hadien ba la wai katei ka jingialang u CEM ka KHADC u la ong ba la rai ban thaw ia ka komiti bad ban pan jingmut na ki riew shemphang kiba don jingtip ia ka riti synshar ka ri katkum ka 6th Schedule bad la bthah ia baroh ki Council ba ki dei ban buh ia la ki jong ki riew shemphang ban ia kren na bynta katei ka kam.
Haduh mynta ym pat shym la ia kren eiei shaphang katei ka bynta ban wanrah jingpynkylla ne da kano kano ka lynti ban pynkylla ia katei ka kyndon 128.
Shillong, 2 Rymphang:Ka Synjuk Ki Nongsynshar Shnong ka Bri u Hynniewtrep ki la ai por 10 sngi ia ka sorkar ba ka dei ban ai ka jubab kaba shai, ia ka jingiakren ha ka jingialang hapdeng ka Synjuk bad u myntri rangbah ka jylla kaba la long ha ka 31 tarik u nailar, 2016.
U General Secretary katei ka Synjuk u bah R.L Blah u la ong ba ym shym la pyntip kaei ka jingmih na katei ka jingialang bad na katei ka daw ka shem jingeh ia ki Rangbah Shnong ban khot jingialang na ka bynta ban pynshai paidbah.
Halor katei ka jingbym shai ia ki ar tylli ki mat kata ka Village Administration Bill bad ka Building Bye-Laws jong ka MUDA, u la ong ba ka Synjuk ka la pynher haduh lai tylli ki shithi sha u myntri rangbah hadien katei ka jingialang bad kaba khadduh eh ka dei ha ka 18 tarik u kyllalyngkot mynta u snem, hynrei haduh mynta kim shym la ioh jubab eiei ruh bad dei halor kane ka nongrim ba ki la rai ban ap 10 sngi bad lada jia ba ym ioh jubab hapoh 10 sngi kin lum jingialang paidbah ban pyntip ha u paidbah ia katei ka jingle ka sorkar, “Ngi sngewdiaw bad ngi sngewsih ruh namar ba ka sorkar kam shym la suidniew ia ngi ka Synjuk Ki Nongsynshar Shnong, la shu khot kai" ong u bah Blah.
Halor ka VAB u bah Blah u la ong ba ki la kren shai ha u Dr.Mukul Sangma ba dei tang ki MDC kiba thaw ia katei ka ain ha ing dorbar kiba lah ban phah wanrah biang ia ka VAb na ka Ministry of Home Affairs ( MHA).
Halor kitei ki ar tylli ki jingeh ka Synjuk ka la wan ia kynduh mynta ka sngi ia u Chief Executive Member ka KHADC u bah Pynshngaiñ N Syiem.
Haba phai sha ka VAB u CEM u la ong ba un buh tarik ban ia kynduh ia u myntri ka sorkar pdeng u Kiren Rijiju ban ia kren halor ka jingphah u Lat ia ka VAB sha ka MHA naba ki mdei katkum ki kyndon jong ka 6th Schedule.
Ban phah pynphai pat ia ka VAB na ka MHA u la ong ba ka Synjuk ka la shaniah beit ha ka jingstad jong u CEM.Halor ka jingkyntur pud ka MUDa ha ki jaka ba hap hapoh ka jingpeit ka KHADC u la ong ba ka district Council ka dang pynkhreh ban ujor sha ka kashari balei ba ka sorkar ka pynduh noh ia ka Bye-Laws jong ka Council.
Jowai, 3 Rymphang:Ka East Jaintia National Council (EJNC) ka pynpaw ia ka jing sngewkhia kaba jur halor ka jing kiew kynsan jong ki khynnah ba pep skul hapoh ka East Jaintia Hills District, na ka daw ka jingkyrduh kam kyrduh jam naduh ba khang Tih Dewiong ka NGT kumta ki kmie ki kpa kimlah shuh ban kyrshan ia ki khun bad la lap ruh ba haduh 11 ki skul hapoh EJHD ki la khang khyrdep noh naduh bakhang tih dewiong ka NGT.Halor kane ka jingeh baka District ka ia kynduh naka liang ka EJNC ka kyntu ia ki nongmihkhmat jong ka Thain ba kin wad lad wad lynti ban iarap ia ki khun jong ka District khamtam ha ka liang ka ioh kam ioh jam.
Ha kaba iadei bad ka jing khang tih dewiong jong ka NGT, na ka liang jong ka EJNC ka kyntu iaka sorkar jylla hapoh ka jinglam jong u Dr Mukul Sangma Myntri Rangbah ka jylla ba kin shimkhia ia kane ka jingeh baka jylla ka ia tyngkhuh bad ban thuh lad kumno ban leh, ymban shu shong sngap jar kumne, khnang ba ngin ioh biang ban Tih dewiong hapoh ka jylla, watla kadei lyngba kata ka Mining plan ruh,ong u Bah Shanbok Syad,President EJNC.Haba bynrap halor kane ka juh ka phang naka liang jong u Samla Sambormi Lyngdoh,Chairmam JNC,u la ong ba kamdon jingmut jong ka jingdon jong ki 8tylli ki Kharkhana Dewbilat hapoh East Jaintia HillDistrict lada ki khun jong ka District ki dang kyrduh kam kyrduh jam,halor kane ka nongrim naka liang jong ka seng kansa ia kynduh bad u Deputy Commissioner jong ka EJHD ban ia phylliew jingmut halor kine ki jingeh kiba ktah matlieh mationg ia ka District.
Tura,3 Rymphang:Namar ka jingbun jingmut jingpyrkhat palat la ong ba u shipai BSF uba dang 27 snem karta u la siat iap ialade da ka suloi kaba u pyndonkam ha ka por ba u don hapoh ka kam.
Utei u dei u shipai langrut uba la tip kyrteng kum Kamlesh Kumar Gujar na ka jylla Haryana bad uba trei ha khappud ha Kalaichar kaba don ha South West Garo Hills, u de u shipai 26 battalion ba don ha Praharinagar, shabar ka sor Tura.
Ka tyllong khubor na ki shipai BSF ki la iathuh ba katba u dang don duty ha Kalaichar BOP, u Kamlesh u la siat ialade ha ka por 10 baje mynstep da ka INSAS rifle kaba u bat bad la ong ba ka jingle jong u kumtei ka dei na ka daw ing daw sem.
La pynkit ia ka metiap jong u sha Tura Civil Hospital ban post mortem bad ha ki heh shipai ki la poi sha tei ka Hospital ban tohkit ia ka jingjia.
Shillong, 3 Rymphang:“Ngim pat ieh lane ngim pat sangeh ia ka jingdawa ia ka Inner Line Permit (ILP)" ong u samla Daniel Khyriem President KSU haba ia kren bad ki nongthohkhubor mynta ka sngi.
Katei ka jingkren u samla Daniel ka dei halor ka mat lynti Rel kaba la don ki kynhun sengbhalang kiba la ong ba ka jaka rung jaka mih, kan ym lah ban teh lakam ia ka jingrung kyrthep ki mynder lait noh na ka ILP.“Ha ka jingiakren bad ka sorkar , ka la ong ba kan ym lah ban pyntreikam ia ka ILP, ka la pan jingmut na ngi da kaba kum kano ka aiñ ban pyntreikam, ngi la ong ba donkam ia ka aiñ kaba ia syriem thik kum ka ILP, ka KSU kam pat sangeh ia ka jingdawa ILP, ngi la ong ba lada dep ban pyntreikam ia ka Entry Exit Point ruh ngi hap ban peit bniah la ki lah ne-em ban treikam kumba la thmu ne ioh ka don jingduna pynban" ong u samla Daniel.
Katei ka jingkren u samla Daniel ka dei halor ka lynti rel kaba ka KSU ka la ong ba ka dang ieng pyrshah haduh mynta ruh la ka dei ka rel kit briew ne ka rel kit mar katba ka sorkar kam pat lah ban wanrah ia ki aiñ kiba khlaiñ ban iada na ka jingrung kyrthep ki mynder.
Shillong, 3 Rymphang:Naba pulom noh ka jingkular ban pyntrei T.20 klur tyngka ia ka surok Wahkaji mynta u CEM ka KHADC u la khlei da ka kular thymmai ia ka KSU ba un kyntiew noh ia katei ka surok na ka T.20 klur sha ka T.25 klur.
Lah ban kdew ba mynshuwa u CEM ka KHADC u bah Pynshngaiñ N Syiem u la kular hakhmat ki seng bhalang ba pyrshah surok bad ba kwah surok ba un ym ai jingmynjur ban pyntrei ia ka surok ar kali na Nongstoiñ sha Wahkaji, hynrei u la ong ba ka KHADC kan pynbha ia ka surok da kaba mang ban pynlut T.20 klur tyngka na ka bhah kyrpang ba ka la ioh na ka sorkar pdeng kaba mut na ka T.133 klur tyngka.
Hynrei katei ka jingkular ka la pulom noh bad la pynduh noh bad ha ka jaka ban pynbha surok la kyntiew noh ia ka bhah ki MDC kaba na ka T.2 klur tyngka marwei sha ka T.3 klur tyngka.
Katei ka jingpynduh noh ia ka T.20 klur kaba la dep kular kaba la pynlyngngoh ia ki sengbhalang bad mynta ka sngi ka KSU hapoh ka jingialam u President jong ka u samla Daniel Khyriem bad u General Sesretary u samla Auguster Jyrwa ki la leit ia kynduh ia u CEM ban ia kren halor katei ka bynta, hynrei ha katei ka jingiakynduh ka la pynhun ia ki nongialam ka KSU naba u CEM u la kular ba ha ka jaka ka T.20 klur ba la pynduh un ai noh T.25 klur tyngka bad ia katei ka T.25 klur yn kloh na ka bhah kyrpang ba ka KHADC kan sa ioh na ka sorkar pdeng ha kawei pat ka bhah ban dang wan.
“Ngi pdiang ia katei ka jingong u CEM, haba ngi leit ba ia kren badno badno ngi da ia shim rai ruh khnang ba kan ym long ka jingkren kaba tang da ka ktien hynrei ryngkat bad ka jingthoh" ong u samla Daniel haba ia kren bad ki nongthohkhubor mynta ka sngi.
Lah ban kdew ruh ba katei ka jingpulom ka T.20 klur ka dei namar ba ka sorkar jylla lyngba ka tnad PWD kam shym la ailad ia ka District Council ban pyntre iia katei ka surok bad ka kwah ban pyntrei lyngba katei ka tnad katba ka district Council ruh kam treh ban ai sha ka PWD bad ka kwah ban pyntrei hi, “Ngi ngim tip mano ban pyntrei bad kane ka shong ha ka jingiapynbeit ka district Council bad ka sorkar, ngi pdiang da trei mano mano ruh hynrei ka surok ka dei ban biang" ong biang u samla Daniel.
Katba u bah Pynshngaiñ N Syiem pat CEM ka KHADC u la ong ba mynta ka sorkar pdeng ha ka mang tyngka jong ka ka la mang ruh ia ka jingiarap pisa kyrpang ia ki District Council bad ia katei ka T.25 klur yn pyntrei lyngba katei ka jingiarap ka ban dang wan thymmai.
U la ong ba ha kane ka bhah thymmai ia ka KHADC kan pyntrei beit ia katei ka surok bad lada jia ba ka sorkar lyngba ka PWD kan ym ai jingbit ruh ka Council kan thep beit ia ka pisa ia ka PWD ba kan pyntrei ia katei ka kam, “Ngim kwah ba ngin ia pyni doh ksah ma ngi ki nongialam, kin iap pat ki paidbah" u la ong.
Halor ka jingpynduh noh ia ka T.20 klur u la ong ba la leh kyrkieh naba ka por kam shah shuh na ka daw ka jingbym ioh jingbit na ka sorkar lyngba ka tnad PWD bad ia katei ka T.20 klur la kyntiew noh sha ka bhah ki MDC na ka T.2 klur tyngka sha ka mar T.3 klur tyngka.
Shillong, 3 Rymphang:Ki nongialam ka BJP ha kane ka jylla hapoh ka jingialam u President Rangbah jong ka u bah Shibun Lyngdoh ka la pyntip paidbah ba ka sorkar pdeng ha kane ka mang tyngka jong ka la mang tyngka kham bun ia ki nongrep kaba long bun shah ia kaba la ju mang mynshuwa.
U Vice President katei ka seng u Gagan Jain u la ong ba mynta u snem ka sorkar pdeng ka la mang T.10 lak klur tyngka na ka bynta ban ai ram ia ki nongrep.
Nangta u la ong ba ia ka tyngka ban bei da ka NABARD la kyntiew sha ka T.40 hajar klur tyngka bad ia ka skhim ring um rep, la kyntiew na ka T.20 hajar klur sha ka T.40 hajar klur tyngka.
Na bynta ki thain nongkyndong utei u heh BJP u la ong ba ka sorkar pdeng ka la mang ban pynlut palat T.3 lak klur tyngka na bynta kiba bun ki kam pynroi.
U la ong ba ka sorkar kaba ialam da ka BJP ka la buh thong ruh ban rat dyngkhong noh ia ka jingduk ha kaba ka la mang ba tang hapoh u 2019 kan weng noh ia ka jingduk jong ki shi klur tylli ki longing.
La kyntiew ruh ia ka MNREGA ban iarap ia ki nongrep bad la mang T.48500 klur tyngka, la buh thong ban kyntiew ia ka jingioh kam ki kynthei lyngba ka NREGA kumba 55%.
U la ong biang ba ka sorkar BJP ka la buh thong ban shna ing ia kiba khlem ing khlem sem bad ka la mang haduh shi klur tylli ki ing.
Ia ka Pradhan Mantri Gram Sadak Yojana ha u 2017-18 la kyntiew sha ka T.19,000 klur tyngka.
Na bynta ka bording ka la mang ba hapoh u lber, 2018 ki nongkyndong baroh khoit ki dei ban ioh bording.
Ka jingleh khuid leh suba lyngba ka Swacch Bharat Abhiyan ka la kiew na ka 42% ha u bnai risaw, 2014 sha ka 60% haduh mynta.
Na bynta ki jingtei bapher bapher u la ong ba ka BJP ka la nang T.4 lak klur tyngka, 3500 kilomitar ka lynti rel, ki jaka leit bar hapoh rel, 500 tylli ki Station bad na bynta ka surok ka sorkar BJP ka la mang haduh T.64,000 klur tyngka.
Na bynta ka jingmyntoi ki briew ka thaiñ shatei Lam Mihngi ki heh BJP ki la ong ba ka sorkar kam shym la kdew ba ka la mang kyrpang hynrei ka la don la ka jong ka bynta ban ioh bhah bad la mang ruh T.36,000 klur tyngka.
Ia ka Mudra Loan Scheme kaba dei ka Scheme na bynta ki nongrep ban ioh ram khlem da donkam ban pynbiang ia ki kot ki sla ne ban pynshah da ki jingdon jingem ka sorkar ka la mang T.2,44,000 klur tyngka kaba long ar shah ia kaba la mang ha u snem ba la dep na bynta ki SC, ST bad ki kynthei.
U la ong ruh ba ka jingsiew khajna kan don ka jingot kaba 5% na ka T.12,500 shisnem kaba mut ba manla u nongsiew khajna, u lait T.1000 tyngka shibnai bad katei kan pynmyntoi ia ki 3 klur ngut ki briew.
Sha ngi te ngi dang jynjar namar ngim ioh mudra loan khlem guarantor haba khwah ri jingri.
Shillong,3 Rymphang:Halor ka khubor kaba la mih mynta ka sngi ha u Rupang kaba la ong “Kynduh U James ia kiba shah hiar thma", kaba la thoh ba ka 108 ka shim por kumba 2 kynta ban poi sha ka jaka ba sha hhiar thma ha Garobadha ka EMRI ka la pynshai ba ha ka 24 tarik u kyllalyngkot ha ka jingjia ha Garobadha ka Emergency Response Centre (ERC) ka la io pdiang phone ha ka por 1:38:35 baje mynstep bad la kyrpad ban phah 108 Emergency Service Ambulance bad la bthah ha ka por 1:39:32 baje ia ka 108 ba don ha Tura ban leit wut wut bad ka la poi sha Garobadha ha ka por 2:49:14 baje mynstep.
Ka jingiaid lynti ka shim por 1 kynta 10minit naduh ka por ba la phah ia ka 108 marsien ioh phone, ong ka tnad EMRI.Ka la pynshai ba la shim por haduh 3 kynta 23 minute ban hiar ban kiew bad haduh ban da pyllait ia ki nongpang ha Civil Hospital, Tura namar ba hap ban phah da ka 108 na Tura bym don ha Garobadha.
Shillong, 05 Rymphang:Ka jingialang jied nongkitkam jong ki samla bad nongkyrshan ka United Democratic Party na East Khasi Hills District la pynlong ha ka 2 tarik u Rymphang ha ing sah jong u President Rangbah kane ka Party u Bah Donkupar Roy.
Ha kane ka jingialang la ia donlang ruh nalor u President Rangbah, u Bah Titos Chyne bad kiwei kiwei ki nongialam ba ha khmat jong ka Party.
Ha kane ka sngi la jied ia u Bah Hamlet Dohling kum u President ka UDP Youth Wing jong shiphew tylli ki Constituency kiba hap hapoh ka East Khasi Hills bad lai ngut ki ban bat ia ka kam Vice President kiba long u Bah Teibok Kurkalang, u Bah B Kharumnuid bad u Bah Rymphang Wanswai.
Ia ka kam General Secretary la bynshet ha u Bah Ryngkat Lyndem katba ia ka kam Assistant Secretary la pynkhamti ha u Bah Kestar Warjri.
Ia ka kam Treasurer la aiti ha ka Kong Mary Kharmih.
Ia ka kam Organising Secretary bad ia ka kam Assistant Organising Secretary la pynkhamti ha u Bah Arki Mylliemngap bad u Bah Ialamphrang Mylliemngap.
Ia ka kam Information & Publicity Secretary la bat da u Bah Banijaijai Pyngrope.
Ka jingialang ka la rai ruh ba baroh ki President bad Secretary jong ki Circle trei kam bapher bapher jong ka Party na East Khasi Hills kin dei beit kum ki Executive Member jong ka Executive Committee ka UDP Youth Wing ka East Khasi Hills.
U Dr Donkupar Roy u la pynskhem ia ki nongkitkam ryngkat ki ktien kyrkhu kyrdoh ia ki ba kin kah ban trei bha ban wanrah ia u soh ba bha na ka bynta ka Party ym tang ha East Khasi Hills hynrei ha ka jylla hi baroh kawei.
Jowai, 5 Rympang:Ka Kur u Woh Kiang Nangbah- u Khlawait ki Pnar kadei Susngi, Nangbah kam dei ka kur jong u woh Kiang la ong ka kot kaba la pyllait paidbah ha kane ka sngi Thohdieng kaba la thoh da u ma Seriallyone Susngi ia kaba la ai kyrteng ‘Ka Kur Sungi’ bad ia kane ka kot la pyllait paidbah da u ma O Pasi uba dei u Asst.IGP ka tnad Pulit ka sorkar jylla.
Nangbah kam dei ka kur, kadei ka kyrteng jong ka shnong.
Ka shnong Nangbah ka dei ka shnong kaba la rim bha ha Jaintia Hills ha kaba wad ia ka Iawmusiang kaba don mynta ha Jowai ruh la pynkynriah na ka shnong Nangbah.
Ka shnong Nangbah kadei ruh ka shnong kaba heh ha ka kam Khaii pateng.
Ha kane ka kot la thoh ba ym ju don ka Kur Nangbah bad u woh Kiang udei u Kiang Susngi, um dei satia u Kiang Nangbah.
Ka Kmie U Kiang Susngi, kadei ka Sah Susngi kaba mih na ka kpoh Tharuh bad u kpa jong u u dei na ka jait Pale na ka shnong Ialong.
U Kpa u woh Kiang u Kamar uba thaw ia ki wait ki sum bad u la wan ialam ia la ka lok bad ki khun ban shong ban sah ha kawei ka jaka ha Jowai.
U Kpa jong u Woh Kiang u la jied ban shong hajan kawei ka wah namar u don kam ban biang bha ka um na ka bynta ka kam kaba u trei kum u Kamar.
Ia katei ka jaka kaba u Kiang u sah ha Jowai, la tip ia ka mynta kum ka Wah Nangbah.
Haba u kpa jong u Kiang u la khlad noh, la thang ia u ha shilliang na katei ka jaka kaba la tip mynta kum ka Tpep Pale, la ong katei ka kot.
U Kiang udei u khynnah samla uba smat ba sting bha ban iarap kam ia u kpa jong u bad u la long ruh u nong talain wait uba tbit bha.
Ka kmie jong u Kiang ka la shah sin kyrteng kum ka kong Nangbah namar ba ka wan sah sha Jowai kaba dei na ka shnong Nangbah.
Dei halor ka jingsin ia ka kmie jong u woh Kiang kum ka kong Nangbah ba u Kiang Sungi u la ioh ia ka kur kum u Kiang Nangbah namar ba udei na ka shnong Nangbah.
La thoh shuh shuh ha katei ka kot ba ha ka por ba u woh Kiang u la shah kem ha ka sorkar phareng bad shah rai Phasi, ki kur ki jait jong u woh Kiang kim nud satia ban mih ioh kin shahkem sa maki ruh.
Haduh ba u la iap kim nud ban wan kam ia ka metiap jong u bad dei namarkatta la tip ia u kum u Kiang uba na ka shnong Nangbah.
Ia katei ka kot la pyllait paidbah da u ma O Pasi ha ka jingiadonlang ki riew rangbah jong ka kur Susngi bad ha katei ka kot la thoh ruh shibun ki khana shaphang ka Kur Susngi kaba la sdang na ka Iawbei kaba la tip kum ka Susngi bad kaba la kha ia ki 11 kpoh kiba dei ki kur ha kine ki sngi kiba la tip kum ka Sniehblang, ka Throp, ka Skiah, ka Phen, ka Tharuh, ka Rwet, ka Sidiaw, ka Khynriam, ka Padit, ka Shato bad ka Jungai.
U ma R.Susngi, General Secretary ka Seng Kur Susngi, Khasi Hills u la ong ba ka jingmih ka kur na ki kyrteng ka kmie kadei ha kine ki sngi kadei kaba bakla namar ka don tang kawei ka skur.
Na ka liang u ma O.Pasi Asst.IGP, kum u Kongsan ha katei ka sngi u la iaroh ia ka jingtrei shitom jong kito baroh kiba donkti ban wad jingtip shaphang ka kur Susngi bad u la ong ba kane ka long kaba kordor haduh katta katta ban tip ia la ka tynrai jong ka kur ka jait.
U la iaroh ia u nongthoh katei ka kot wat lada ka la slem por da ki bun bun snem ban wad jingtip shaphang ka kur.
Shillong 05 Rymphang:Ka BJYM Megha-laya ka la ong ba ka jingshah kynnoh jong u Lat barim ka jylla u V Shanmuganathan ba leh shait ia kawei ka longkmie bad ki nongtrei ka Raj Bhavan, Shillong ka dang don hapdeng ka jingar-tatien ia ki paidbah haduh mynta.
Ha ka jingpynlait khubor mynta ka sngi, u President ka BJYM u Bah Egenstar Kurkalang u la ong, “Balei ka sorkar jylla ka sngap man man ia kane ka jingjia shah kynnoh ha Raj Bhavan Shillong.
Haba peit na ki jingmih ha ki lad pathai khubor, kane ka jingjia ka dei kaba kyllain bha hynrei ka jingshisha ka long ba ka dei ban paw ban iashai kdar".
“Kane ka jingjia kam dei ban shu kut hynrei dei ban sei ia ka jingshisha, namar ba haduh mynta ki paidbah kim pat thikna la dei kaba shisha ne ka dei pynban tang ka jingthmu jongno jongno kiba don ha ka bor da kaba pyndonkam da ki ophisar na ka bynta ka myntoi sain pyrthei", la on u Bah Kurkalang.
Ban iashai bad ban tip ia kaba shisha bad kaba shu thaw, ka BJYM Meghalaya ka dawa ba ka sorkar ka dei ban phah tohkit da Judicial Inquiry halor kane ka jingshah kynnoh u Lat ka jylla, uba la risain noh na ka kam hadien ba la paw kane ka jingshah kynnoh.
Lah ban kdew ba u Lat ka jylla uba la 67 snem ka rta u V Shanmuganathan, u la shah kynnoh ba pynhiar dor ia ka Raj Bhavan kum ka jaka lehsngewbha ki thei samla ne ‘young ladies club’, ha kaba kumba 80 ngut ki nongtrei ka Raj Bhavan ruh kila kam ba ki don ki sakhi ban sei madan, hadien ba ki la pynher ia ka shithi jingujor sha u President ka ri u Pranab Mukherjee bad u Myntri Rangbahduh ka ri u Narendra Modi.
U Lat ka jylla u la shah kynnoh ba eh tam ia ka kynthei kaba iakhun ia ka kam Public Relation Officer (PRO) ha ka ophis jongu ha Raj Bhavan bad ia kane ka khubor la mih paidbah da kawei ka kot khubor phareng na kane ka jylla.
Hynrei halor kane, u Lat u la kyntait ia ka jingkynnoh ba leh tam ia ka kynthei kaba iakhun ia ka kam PRO ha Raj Bhavan, bad u la kam ba u shim kum ki khun ki ksiew.
Shillong, 3 Rymphang:Tang mar ia mih ha ki kotkhubor ia ka jubab RTI ba u samla na Maw-synram u bah Banshai Marbaniang u la thad madan halor ka jingpyn-treikam u MLA ka Maw-synram u bah Pynshngaiñ N Syiem ia ki MLA Scheme naduh u snem 2008-09 haduh u snem 2014-15, u bah Pyn-shngaiñ u la pynshai wut wut halor katei ka jubab RTI kaba utei u samla u la kynnoh ba ka kam bad ka pisa ba u MLA u la sei kam shym la iahap satia.
Haba kren sha ki nongthohkhubor u bah Pynshngaiñ u la ong “Na ki kot khubor kiba mih ngim shym la iohi eh ba utei u samla ba wad RTI u dei u Social Activist lane uba treikam paidbah hynrei ka pyni ba ka dei ka mat elekshon jongno re jongno, ka sma politik ‘Council Mawsynram Goverment Politic’, ka jingong utei u samla ban dawa na u myntri rangbah ban tohkit ngam lah sngewthuh ioh ka dei pynban ba utei u samla u don ka jingiadei kaba jan bad u myntri rangbah" ong u bah PynshngaiñShuh shuh u la ong “Ka kam jong ki briew ki bym kyrshan ia nga ha ka elekshon ka dei ban kynthoh pyrshah ia nga hynrei ka kam jong nga pat ka dei ban iada ialade, ban wad ia ka RTI ka long kaba dei ban tip ia ka jingshisha hynrei ban kynthoh ba la pyndonkam bakla pat ka dei kaba khlem nongrim".
U bah Pynshngaiñ u la ong biang “Kam bha ban kynthoh kulmar ia ioh poi sha jingeh, wat ktah mationg ia ki nongmihkhmat, ioh poi shaba eh".
Ha kaba ia dei bad ka jingkynnoh ia ka Ambulance ba la thied T.5.5o lak tyngka u bah Pynshngaiñ u la ong ba la shu kynthoh khlem jingshisha bad haba la kylli kumno kan ym long kaba shisha naba katei ka jubab ain jingtip paidbah, ka dei kaba la ioh na ka ophis jong u Deputy Commissioner ka East Khasi Hills-u bah Pynshngaiñ u la ong ba nyngkong ka la don ka jingthmu ban thied Ambulance T.5.50 lak tyngka hynrei ha ka shithi kaba 29 tarik u iaiong, 2009 u la ong ba u la phah weng noh bad u la tyrwa ban thied noh da kawei ka Auto Truck kaba shongdor T.1.50 lak bad sa ar tylli ki jingshna lynti iaid kjat ha Mawsynram kaba mar T.2 lak tyngka ha ki ar tylli ki shnong.
“Imat dei ka jingbakla na ka ophis u DC, lada ngan sei ia ki jingshisha ngam tip aiu kan jia ia u" ong u bah Pynshngaiñ.
U la pyntip ruh sha ki nongthohkhubor ba naduh u snem 2008-09 haduh shiteng jong u snem 2014-15 u la pynioh tin soping haduh 1905 ngut ki longing, maramot ing haduh 981 ngut ki longing, ai ing thymmai 90 ngut ki longing, kor suh jain 45 ngut, kynroh 135 ngut, pung dohkha 56 ngut, pukri kwai 70 ngut, pynbha ia ki khyndew 40 ngut, jingiarap pisa 280 ngut, ri sniang 55 ngut, ri syiar 30 ngut bad baroh ki jingiarap ba u la ai tang sha ki riew shimet ka la kot sha ka 3687 ngut bad katei ka pisa ba u la iarap ka kot sha ka T.5 klur tam lait noh ki jingiarap sha ki shnong, ki skul , ki jingtei bapher bad kiwei.
Kaba u dang tyrwa scheme mynta ba nai naduh shiteng snem jong u 2014-15 haduh 2017-18 ka long 3772 tylli ki longing bad kiba u la dep phah kyrteng ki long 2336 ngut bad lada khein ia baroh ki ban ioh jingmyntoi u la ong naduh u snem 2008-09 haduh 2017-18 kan long jan kot 8000 ing tang ki skhim shimet lait noh ki jingtei bapher, “Hato la ju don MLA seh uba lah ban trei kumta" ong u bah Pynshngaiñ.
Shillong, 3 Rymphang:Ka seng Bharatiya Janata Party ( BJP) ka la bitar ia ka sorkar kaba ialam da ka seng Congress hapoh ka jingialam u Dr.Mukul Sangma u myntri rangbah bad ka la dawa ruh ba u myntri rangbah u dei ban hiar shuki noh, naba ka sorkar ka la pheil ha ka rukom treikam jong ka da kaba wanrah ia ki aiñ ki bym shoh toh eiei ruh em.
Katei ka jingbitar ka BJP ka dei halor ka aiñ ar maloi ba ka sorkar ka la wanrah hapoh iing Dorbar Thaw-aiñ ka jylla bad kaba la pass da ka jingbun paid hapoh ing dorbar kaba tang mar ia pass ia katei ka aiñ 7 ngut ki MLA kiba bat ruh kum ki MDC ki la hap ban risaiñ noh lait noh u bah Pynshngaiñ N Syiem CEM KHADC.Haba kren sha ki nongthohkhubor mynta ka sngi u General Secretary ka BJP u bah David Kharsati u la ong ba ka ing bishar ba ha khliehduh ka Ri ka Supreme Court ka la pynmih ia ka jingbishar ha ka 30 tarik u kyllalyngkot kaba la ong ba ka kam MDC kam dei satia kaba hap hapoh ka ‘Office of Profit’ bad ki MLA ki lah ruh ban long kum ki MDC.“7 ngut ki MDC ki la shu risaiñ tang namar katei ka aiñ" ong u bah David.
Shuh shuh u bah David u la ong ba katei ka jingleh ka sorkar ka la wanrah ia ka jinglut ksan naba haduh T.2.2 klur tyngka la shu pynlut kai ia ka pisa paidbah ban pynlong ia ka elekshon MDC shiteng samoi ha ki 6 tylli ki konstitwensi.
“Kam dei ka pisa jongno jongno ruh ba la pynlut, dei ka pisa ki paidbah-ka sorkar kam dei ban lehkai bad ki paidbah" u la ong da kaba bynrap biang da kaba ong “U Dr.Mukul u dei ban risaiñ noh namarba u la pheil".
U bah David u la ong ba katei ka rai ka Supreme Court ka pyni ba ka aiñ ba ka sorkar ka la wanrah hapoh Assembly ka la iap lypa, “Na kata ka daw ngi ruh haba ngi la jop ia ka elekshon MLA 2018, ha ki konstitwensi kiba ngim don kandidet ha ka elekshon MDC 2019 ngin pynieng beit da kito ki MLA kiba la jop ha u 2018" ong biang u bah David Kharsati General Secretary ka BJP Meghalaya.
Nongpoh, 3 Rymphang:Ki nongialam jong ka seng FKJGP, North Khasi Hills District, hynnin ka sngi ha ka por 8 baje ei ei mynmiet, ki la ioh ban bat ia ar tylli ki trok kiba don ia u number ML 06 5018 bad AS 01 DD 9784 kiba kit ia ki masi ban shalan tuh sha Bangladesh, katba kitei ki trok ki dang ha Umling, Ri Bhoi District.
Haba iakren bad u Bah Lui Lyngdoh, General Secretary ka FKJGP, NKHD, la ong ba haba ki nongialam ka seng ki la tohkit na kitei ki nongniah ia kitei ki trok, la ioh ia ka jingtip ba kitei ki masi ki dei jong ka kong Menika na Laitlyngkot bad ka Baily na Guwahati, ha kaba lada khein lang ia kitei ki masi kiba la ioh ban kurup ka la poi sha ka 53 tylli.
U la iathuh ruh, ba kitei ki masi kiba la ioh ban kurup kim don satia ia kita kiba la dep sam shkor bad ki kynja Certificate na ka tnat Veterinary ha shwa ban pynlait na ka Iew Die masi kaba don ha Khanapara, kiba lah ban pynshisha ba kitei ki masi ki long kiba bit ba biang, na ka bynta ban bam da ki paidbah ha ka jylla.
Kumta hadien kane ka jingioh ban kem ia kitei ki masi kiba la thmu ban shalan beain sha Bangladesh, kum ka seng ka pynpaw ia ka jingsngewkhia, namar ba kane ka jingshalan tuh ia ki masi sha Bangladesh kam sangeh shuh bad la lap pynban ba ka nangjur nangjur katba nangmih ki sngi.
Hadien ba la ioh bat ia kitei ki masi, ka seng ka la pyntip noh sha ki pulit halor katei ka jingioh kemi masi bad hadien katei pat ka seng ka la pynphai biang ia kitei ki masi sha Khanapara, ha kajuh ruh ka por ka seng ka maham jur ruh ia ki draibar kali bad ki nongkhaii tuh ia ki masi sha Bangladesh bad lada lap biang ka seng kan sa shim da ki lynti kiba kham tyngeh, pynkut u Bah Lui Lyngdoh.
Shillong, 5 Rymphang:Ka UDP Nongkrem Circle, ha ka jingialang, kaba la long ha ka 3tarik mynta u bnai, ka pynrem jur ia ka jingsngap jar jong U Bah PN Syiem CEM ka Khasi District Council, halor ka jingpynbiang ia ka lai klur tyngka, kaba dei jong ka 8 Nongkrem Constituency, kaba la mang ia kiwei de ki Constituency.
Ka 8 Nongkrem Constituency ka dang ioh jingtip ba la pynrung ia ki scheme ha ka 8 Nongkrem Constituency tang Rs.1,12,00,000.00 bad U Bah HS Shylla, MDC, ba dang shu jop, u la iathuh ba u la dep pynsngew ha u CEM ba u dei ban pynbiang ia kaba dang duna, kata, T.1,88,00,000.00 ban dup long Rs.3,00,00,000.00 kumba la bhah ia baroh ki constituency.
Ka UDP Nongkrem Circle, ka iathuh ruh ba ka Sorkar Jylla kam shym la pdiang ia ka jingtei ia ka Resort Centre kaba ha Jingkieng Kalong kaba la mang T.10,00,000.00 da ka KHADC, kumta u CEM u dei ban pynbiang ia ka hok kaba ka 8 Nongkrem Constituency, ka dei ban ioh bad kumjuh ruh ia kiwei ki 5 tylli ki MDC Constituency kiba dang shu dep jied ia ki MDC jong ki ha kane ka elekshon kaba shu dep na katei ka 10 klur.
“Ngin ym shah da lei lei ruh ba u CEM un pyndonkam da ka bhah jong ngi sha kiwei pat ki scheme" ong shuh ka kyrwoh.
Ka jingialang, ka la rai ruh ba lada donkam ki paidbah jong ka 8 Nongkrem Constituency kin leit ban dawa ia kane ha ka ophis jong u CEM, KHADC.Ka jingialang ka la pynrem jur ia ka jingmushlia jong u CEM Bah PN Syiem ia ka jingialang paidbah ka ban long ha ka 7tarik mynta u bnai 2017 ha Madan Laitkor ban pyrshah ia ka MUDA da kaba u la ia hap jingmut ia ki katto katne ki dkhot jong ka General Executive Committee jong ka Laitkor Dorbar Pyllun kiba la leit khot ia u ban wan ha katei ka jingialang, ha kaba u la ai jingmut ia ki nong Laitkor, ba u MDC Bah HS.Shylla bad u MLA Bah Arden M.Basaiawmoit kim dei ban don bad ai jingkren ha ka jingialang ka ban long ha katei ka sngi.
Ka jingialang, ka sngewthuh shai kdar ba kane ka dei ka buit politic jong u Bah P.N.Syiem, CEM u ban sa seng la ka PDF kum kawei pat ka seg riewlum, kaba thymmai bad ba u la don la u briew ban pynieng na Nongkrem Constituency na ka PDF bad kane kan sa paw pen ryngkew ynda la dei ka por.
Ka jingialang jong ka UDP, ka khot ia ki paidbah ba ki dei ban mih ryntih shaid ha katei ka 7tarik mynta u bnai, ban ia tylli lang kawei ha kaba ieng pyrshah ia ka jingkyntur pud jong ka MUDA sha ki jaka nongkyndong, kata, hadien ba ka General Executive Committee jong ka Laitkor Dorbar Pyllun ka la shim ia ka rai ban pynbeit ia ka prokram, ha ka step 4tarik Rymphang 2017, da kaba la rai ban khot bad phah kren ia u MLA bad ia u MDC ha ka 7tarik Rymphang 2017 bad phah pynpoi biang ia ki notice sha ki shnong kiba la thut halor ka notice ba la phah mynshwa kaba khlem kynthup ia u MLA bad MDC ban ia don lang bad ai jingkren ha katei ka sngi.
Ka jingialang ka la rai ban thoh sha u President Rangbah jong ka UDP halor ki jingleh jingkam jong u Bah P.N.Syiem, CEM kiba long pyrshah ia ka seng UDP ha Nongkrem Constituency naduh ka por ba ia kanbas elekshon wat haduh ka miet jong ka 12tarik Nohprah 2016 kaba long ka miet khadduh shwa ban thep vote ia kaba la pynsngew ha u kham mynshwa, ong ka kyrwoh na U Bah Teiskhem Kharmuti, General Secretary, ka UDP Nongkrem Circle.
Nongstoiñ, 5 Rymphang:U Chairman jong ka District Council u bah LG Nongsiej ha ka sngi Saitjain, u la hiar ban leit jurip ia ka surok Mawsyrpat kaba dei ka surok ka ban pyniasoh naduh Seinduli shaduh ka shnong Nonglang ia kaba ka District Council, ka la ai kyrpang na ka bynta ka jingpynkhreh ia ka jingiaseng Samla KJP Synod Sepngi ka ban sdang naduh ka 24-26 tarik mynta u bnai ha ka balang Presbyterian Nonglang.
Ha katei ka jingleit jurip ia katei ka surok la iadon ryngkat lang ruh u MLA ka Rambrai Jyrngam u bah KP Pangniang, u MDC ka Mawshynrut u bah Morning Mawsor, bah Kimfa Marbaniang MDC ka Rambrai ki briew jong ka balang bad kiwei kiwei.
Ka jingioh ia katei ka surok lyngba ka jingiarap kaba kyrpang na ka District Council na Mawsyrpat shaduh wah Tyrsung bad pei shaduh ka surok PWD Nonglang, ka la long ka jingkyrkhu kaba khraw ia ki paidbah ka thain khamtam ban pynsuk ia ka leit ka wan bad ruh ban pyllait na ka jingdheng kali ha katei ka jingiaseng Synod namar katei ka surok ka la pynjan bad pynsuk shibun na ka bynta ban poi sha Mawshynrut Block.
Ia katei ka surok na Mawsyrpat shaduh Wah Tyrsung kaba don kumba 4 KM ei ei, la pyntrei da u MDC ka Mawshynrut u bah Morning Mawsor lyngba ka skim District Council ha ka jinglut kaba la kot shaduh ka 28 lak tyngka, katba ia ka basah nangtei na wah Tyrsung shaduh ka surok PWD Nonglang la iarap ban maramot khambha shuh shuh da u MLA ka Rambrai u bah KP.Pangniang.
Hadien katei na ka liang jong u Chairman ryngkat u MLA bad kitei ki MDC, ki la leit ruh ban jurip ia ka madan ha shnong Nonglang kaba dei ruh ka madan ban pynlong ia katei ka jingiaseng bad ban pynbha shuh shuh ia katei ka madan na ka liang jong u Chairman u bah LG.Nongsiej u la ai ruh ka jingiarap sha ka balang kumba 15 lak tyngka lyngba ka skhim District Council, katba ia kiwei kiwei pat ki jingdonkam kiba kynthup naduh ki jaka iaid kjat, ki jaka ieng kali bad ki surok ban pynpoi sha manla ki jaka ieng kali la noh jingiarap da u MLA bad MDC ka Rambrai.
Haba iakren bad ki nongthoh khubor ha katei ka sngi na ka liang jong u bah LG Nongsiej u la pynpaw ia ka jingaikhublei kaba kyrpang ia u CEM ka KHADC u bah P.N.Syiem uba la sngap ia ka ka jingkyrpad jong ka balang lyngba jong ki MDC ban pynioh ia ka jingiarap na ka bynta katei ka jingiaseng synod.
Katba na ka liang jong u MLA u bah KP Pangniang haba iakren bad ki nongthoh khubor u la pynpaw ia ka jingsahnud khyndiat ha kaba iadei bad ka jingpyntrei ia ka surok na Wah Tyrsung shaduh pdeng shnong kaba don kumba 1KM ka jingjngai bad kaba dei ruh ka skim Synod kaba 1 klur na ka tnad PWD kaba dang sahteng haduh mynta bad halor katei ka bynta na ka liang jong u bah Pangniang u la ong ruh ba u la dep ban leit iakynduh ruh ia u Myntri ka PWD bad na ka liang jong u tei u myntri ruh u la kular ba na ka liang jong ka sorkar kan sa leh ia kaba donkam.
Shillong, 5 Rymphang:Ki Bulb light ki la bthei , ki television (TV) ki la duh, ki Washing Machine, ki Mobile, ki Computer, ki Refrigerator, ki Motor tan um bad kiwei pat ki tiar ba pyndonkam da ka bor ding ( Electronics) namar ka jingkhlain kynsan ka bording.
Katei ka jingjia ka la jia mynhynnin ka miet ha ka shnong Umshing kaba don marsyndah bad ka NEHU.La ong ba mynhynnin ka miet ha ka por 9 baje eiei ka bording ka la khlain kynsan ne kaba ki ong ka high Voltage ha ka tei ka shnong ha kaba bun ki longing ki hap shongdum namar ka jingduh ki bulb bad bun ki la mad ia ka jingduhnong namar ka jingduh noh ki tiar rem dor jong ki.
Katkum ka jingiathuh jong kawei ka longkmie ka la ong ba katei ka jingjulor tang ha ka ing jong ka la kot sha ki phew hajar tyngka, katba uwei u rangbah pat u la ong ba katei ka jingkhlain kynsan ka bording ka la pynkyndit ym tang ia u hynrei ki ksew jong u ruh ki kyndit bad ki ia jlew namar ka jingthaba kynsan ka bording ha ki bulb light.
La ong ba ha katei ka por ba jia katei ka jingjia ka dei ruh ka por ba ki briew ki dang ia shongkai ha la ki jong ki ing bad don kiba dang charge mobile, kiba dang peit TV, kiba dang plie kompitor , kiba dang tan um ha ing da u motor jong ki.
Kham hadien la iathuh ba namar katei ka jingjia ka tnad bording ka la pynlip ding ruh ha Umshing.
Ki briew kiba la shah ktah ha katei ka jingjia ki la ong ba kin ujor shuwa sha ka Dorbar Shnong ba kan ia kren ia kaba donkam bad ka tnad MeECL.Ym shym la don kano kano ka jingjia ba sngewsih ia ki briew.
Shillong, 5 Rymphang:Ka MCIC 19th South Shillong Constituency, hapoh ka jingialam u bah Sanbor Shullai MLA bad u bah Ricky Shullai MDC ha ka sngi saitjain jong ka taiew ki la leit jurip ryngkat bad ki heh jong ki tnad sorkar bapher bapher kum ka PWD/PHE/URBAN AFFAIRS/MUNICIPAL ryngkat bad ki nongialam seng trei monsngewbha, ki nongialam shnong ki la lei tban jurip ia ki jaka ha kylleng ka konstitwensi ki ba ndang hap ban wanrah ia ki kam pynroi kum ka um bam um dih ka surok, ki nala ban pynbha ia kiba la don lypa kum ki lynti iaid kjat bad kiwei.
Shillong, 5 Rymphang:Hadien ba la ioh jingtip na ki bor syntiat ka tnad Custom Preventive Unit , Shillong ka la ioh bat ia kawei ka trok kaba don ia u nombar jong ka jylla Nagaland.
La bat ia katei ka trok ha ka shnong Thangsalai kaba don ha surok Shillong Bye Pass ha ka 2 tarik mynta u bnai.
Na katei ka trok ki Custom ki la ioh kurup 29,600 bilor ki dawai phensedyl kiba la thep buhrieh hapdeng ki byrni piat.
Na katei ka trok kit piat ki Custom ki la lap ba don tang 86 byrni u piat katba hapdeng jong ka trok pat la pyndap da ki synduk dawai phensedyl.
La kurup ia kitei ki mar bad kumjuh ruh ia ka trok bad la rejistar kes hapoh ka NDPS Act 1985 , ki mar ba la ioh kurup ki shongdor T.49, 92,752 tyngka.
Ha ka jingtohkit kaba nyngkong ka tnad Custom ka la ioh jingtip ba kitei ki dawai phensdyl ki dei kiba kit na Silliguri bad la thmu ban pyniaid sha Bangladesh lyngba ka Agartala.
Ka jingtohkit ba shakhmat ia katei ka jingjia ka dang iaid.
Shillong, 5 Rymphang:Ka sorkar Jylla, lyngba ka tnat peit jaka puta, ka la rai ban sdang ia ka jingker sainar shiah sha khappud Bangladesh, ha ki bynta kiba hap ha East Khasi Hills, hynrei, na ki lad khubor, la iathuh ba ki don lai tylli ki Raid, kiba hap ha khappud ha ka Hima Khyrim, kiba pyrshah ia katei ka jingker sainar shiah bad kitei ki long ka Raid Mawshun, ka Raid Mukertilla bad ka Raid Lyting.
Haba iakren bad U Sordar ka Raid Lyting, U bah Donbor Dkhar, u iathuh ba ka jingpyrshah jong ki Lai Raid, ka dei halor ka nongrim jong ka CCIB, kaba dawa ba ka jingker sainar, kam dei ban shim jaka haduh 150 yard, nangta ba dei ban pynbeit biang ia u pud u sam, namar ba ki don bun ki jaka, ba ki trai shnong, ki la duh naduh mynshwa sha East Pakistan (Bangladesh) bad nangta ba ka jingker sainar shiah, ka dei ban long na u mawpud jong ki ar tylli ki Ri.
U Sordar, u iathuh ba ki la ia kynduh ha ki khyndiat sngi ia U DC ka East Khasi Hills bad ki la pynpaw ia ka jingsngew pyrshah jongki, hynrei la sngewthuh ba U DC, ula mynjur, ba kin nang iakren bad ba kin nang ia peit ia ki jingeh, ba la buh da ki Sordar lem bad ka CCIB.La sngewthuh ba ka sorkar India, ka buh dor kumba T.1,400 shi meter, ha ka dor antad, ia kito kiba ai jaka ban ker sainar shiah bad la iathuh ba ki don ki trai jaka ha Raid Lyting ruh, kiba la kwah ban ker sainar noh, wat la ka Raid, ka dang sngew pyrshah, ong U Sordar.
Kiwei pat ki khappud, kiba la mynjur ban ker sainar, ki long ka Raid Lyngkhat, ka Raid Nongshken, ka Elaka Nongjri, ka Elaka Umniuh Tmar bad ka Raid Rangbah, kaba hap ruh ia ka Shnong Nohwet.
Lada ka sorkar ka leh da ka bor da ka metne ka Aiñ ruh ngin ia khun ia ka hok lajongU Chairman ka CCIB u bah Kmen Myrchiang, u la ong ba ka CCIB kan ia khun la ka shah da ka met ne da ka aiñ ruh lada ka sorkar ka thmu ban ker sainar shiah jubor ha khappud khlem da mynjur lang da ki paidbah, “Lada ka sorkar ka leh da ka bor da ka met ne da ka aiñ ruh ngin ia khun ia ka hok jong ngi" ong u bah Kmen haba ia kren bad u Rupang.
U la ong ba nyngkong u Deputy Commissioner ka East Khasi Hills u la ong ba un shu leit peit ia ka jaka hynrei u la ong ba ka la pynlyngngoh pat ba na katei ka jingiakren u la leit thew pynban ia ka jaka ban ker sainar shiah.
“Ngi sngewsih ba ka sorkar kam shym la shmkhia ia katei ka jingkyrpad jong ngi, sha ka sorkar pdeng ruh ngi la pynsngew hynrei kam suidniew, i kumba ka sorkar ka kwah leh da ka bor" u la ong.
Utei u Chairman ka CCIB u la ong ba ka CCIB ka kwah ba ka sorkar kan pynbeit shuwa u pud u sam bad kam pyrshah eiei ia ka jingker sainar shiah hynrei ka jingker ka dei pat ban long hadien ba la pynbeit ia u pud u sam bad ka dei ruh ban long na Zero Line.
“Ka sorkar ka dei ban sngap, ka sorkar ha kiwei ki jylla kum ka Manipur, Nagaland, Arunachal Pradesh kam shym la kyrkieh ban ker sainar shiah naba kam pat lah ban pynbeit ia u pud u sam, hynrei hangne ka sorkar ka mut leh da ka bor, ngi don ka hok ban iada ialade" u la ong biang.
U la iathuh ba katei ka jingpyrshah ker sainar shiah ka dei ha baroh ki jaka khappud naba ki kwah ban pynbeit shuwa ia u pud u sam, namarba kumba ka long mynta u la ong ba u pud u sam u la nang kulmar shuh shuh ha kaba mynshuwa u pillar 1273 um don ha ka jaka ba u don mynta u don sharum kumba 200 mitar eiei sharum, hadien kane u pillat u don ha wah hynrei mynta u la poi syndon shajan surok National highway, ong u bah Kmen da kaba iathuh ba ia utei u mawpud la rah da ki shipai BSF bad mynta ki nong Bangladesh ki la ia boi haduh ka jaka ba don utei u mawpud ba mynta.
Jowai, 5 Rymphang:Hynnin ka sngi Saitjain uwei u Rangbah uba la tip kyrteng kum u Moi Chullet, 65 snem ka rta u ka khlad noh ha lynti sha Hospital, Ialong hadien ba u dien uba u dang pom u la khyllem bad ban ia u na khlieh.
Utei u rangbah uba na ka shnong Mynskiah, Laskein Block West Jaintia Hills District u la leit sha kawei ka khlaw ban pom ia utei u dieng, hynrei kyndit u la khyllem bad ban ia u.
La iathuh ba na ka liang kiba haiing hasem ki la leit rah mar mar ia u sha Jowai Civil Hospital, Ialong hynrei u la khlad noh ha shiteng lynti.
Nongstoiñ, 5 Rymphang:Ha ka miet jong ka sngi u Blei ki runar, ki la leit ban pied ia ka kawei ka iing kaba dei ruh artad ka ophis treikam jong ka Jingiaseng Kynthei Nong-stoin Presbytery kaba don ha Nongstoin.
Kitei ki runar hadien ba ki la dep pied ia katei ka iing ki la khura ruh ia ki tiar ki tar kiba don hapoh jong katei ka iing bad ki la ioh ruh ban rong tuh noh ia kawei ka synduk (suit case) kaba don ia ki kot ki sla kiba donkam jong katei ka ophis.
Kat kum ka tyllong khubor, ba la ioh lum na ki pulit ka Nongstoin la ong ba kitei ki runar hadien ba ki la lap ba katei ka synduk kam don ei ei, hynrei don tang ki kot donkam jong katei ka ophis kitei ki runar ki la leit bret noh ia katei ka synduk sha wah Nonbah ha kaba la ioh ban khwai noh.
Halor katei ka jingjia na ka liang jong ki nongkit kam ka Jingiaseng Kynthei Nongstoin Presbytery ki la leit ban ujor sha thanad Nongstoin ha ka sngi kaba bud bad ka jingtohkit ka dang iaid shakhmat.
Shillong, 6 Rymphang:U MLA barim ka Umroi konstitwensi u bah Stanlywiss Rymbai u la lait jamin mynta ka janmiet.
U bah Rymbai u la lait jamin ha ka por 7 baje eiei mynta ka miet bad namar ba u don hapdeng ka jingshitom la shu pynkynriah noh ia u na Civil Hospital Jail Cell sha kawei ka kamra thiah pang bad mynta u dang don hapdeng ka jingthiah pang ha Civil hospital.
U bah Rymbai u la shah kem ha ka 25 tarik u kyllalyngkot ha ka tnad CID, namar ka jingshah kynnoh donkti ha ka kynrum kynram jaka ha Mawpalai, Ri-Bhoi District.
Haba kren sha ki nongthohkhubor mynta ka miet ha Civil Hospital, Shillong u nongiasaid aiñ jong u bah Rymbai u bah Bevan Kharngapkynta u la ong ba u bah Stanlywiis u la ioh jamin mynta ka sngi na ka Distric and Session Judge ba la khlieh da u bah E.Kharumnuid.
U bah Bevan u la ong ba baroh shi katta ka la don ka jingleh shilliang na ka liang ki pulit bad u la ong ba ka jingkem ia u bah Rymbai ka dei kaba be-aiñ namar ba ia ka kes la rejistar naduh ka 12 tarik u naiwieng, 2012 hynrei dang khot ia u bah Rymbai ha ka 24 tarik u kyllalyngkot, 2017 kaba mut hadien saw snem, “Ki leh aiu ki pulit baroh shi katta namar ba dei ma u-u Power of Attorney Holder, ka jingkem hadien saw snem dei ka jingkylli kaba khraw bha, hynrei katei ka jingioh jamin ruh ka dei namar ba ngi ioh u nongbishar uba tbit" ong u bah Kynta.
U la ong ba ha ka por ba la kem ha ka 25 tarik u kyllalyngkot ka dei ka jingkem be-aiñ, namar ba naduh mynstep u bah Rymbai u la don hapoh Custody ki pulit hynrei ym shym la pyntip sha ki ba ha ing hasem ba u la shah kem bad ym shym la iathuh ruh ha u ba u la shah kem, “Kane ka long pyrshah ia ka hukum ka Supreme Court, hadien ki la phah soi jubor ruh ha uwei na ki khun jong u ia ka Memo of Arrest" ong u bah Bevan.
Utei u nongiasaid aiñ jong u bah Rymbai u la ong ba ki pulit ki kwah ia u bah Rymbai ban don hapoh Police Custody hynrei ka kashari ka la kyntait namarba u don hapdeng ka met ka bym khlain bad kumta la phah ia u sha Civil Hospital Jail Cell ban shah sumar bad u don hapoh Judicial Custody.
“Ha ka hearing kaba la long ha ka 3 tarik la wanrah lut ia ka hok jong u briew kumba la batai da ka Article 21 bad la lap ba ia ka hok jong u bah Rymbai la pynkheiñ bad na katei ka daw ngi la pan jamin syndon" u la ong biang.
“Ka la don ka jingpynkhein ia ka hok longbriew man briew da ki pulit bad ki nongpyniaid ka tnad CID ba la khlieh da ka kong Claudia Lyngwa bad kumjuh ruh ia ka kes ba la khlieh da u IO u PS Paul Choudhury, ka la don ka jingkhanglad ia ki khun ki kti ban leit ia kynduh ia la u kpa , naduh ka 25 tarik hadhu ba phah jingkyrpad sha ka kashari da uwei na ki khun jong u bah Rymbai, ka kashari ka la pynmih ia ka hukum ba dei ban shah ia ki khun ban leit kynduh ia la u kpa halor ki katto katne ki kyndon bad la pyntip sha u IO ba ka don kata ka hukum hynrei utei u IO um kohnguh bad u kyntait naduh ka 31 tarik ka 1 tarik bad 2 tarik um ai jingbit satia ba kin leit ia kynduh, ka la don ruh ka jingbit ba la ioh na u SP kaba dei 5 sngi hynrei ia katei ka jingbit ruh la weng da ka tnad CID" ong biang u bah Bevan.
Utei u nongiasain said u la iathuh ruh ba u la tip na ka shyntur jong u bah Rymbai ba ka la don ka jingtohkit kaba bunsien katba u dang don hapoh Hospital, um lah ban batai la katno sngi hynrei la sngewthuh kumba ka dei san sien namar ka jingpyni dak jong u da ki san tylli ki shympriah kti bad u la ong ba ka don ka jingpynbor na ki pulit ba u dei ban phla hynrei namarba um donkti ha katei ka kam um lah jubab eiei, ong u nongiasaid ain.
“Katkum ki kyndon jong ka aiñ ki pulit kim lah ban leit tohkit ia u briew uba don hapdeng ka jingthiah pang, kim lah ruh ban tohkit haba u briew u don hapoh ka Judicial Custody khlem da ioh jingbit na kashari, kane ka dei ka jingiuh roit ia u bah Rymbai, dei halor katei ka nongrim ba uwei u khun jong u bah Rymbai u la mudui sha ka ingbishar jong ka District and Session Judge pyrshah ia ka kong Claudia Lyngwa bad u IO PS Paul bad ka ingbishar ka la pdiang ia katei ka jingmudui bad ka la hukum ba dei ban pan jingshai lane ka show cause notice na kitei ar ngut" iathuh u bah Bevan Kynta.
U bah Stanlywiss Rymbai um lah ban ia kren bad ki nongthohkhubor namar ka jingshitom.
Shillong, 06 Rymphang:U Director ka tnad Soil and Water Conservation u Bah Donald Langstieh u la kyntait ia ka jingkynnoh ka Orderly Peon ka Kong Wanpli Mary Lyngdoh Sawkmie, ba u la phah sahmiet ha iing jongu bad pyndik ia ka, kumba ka la kynnoh.
Haba pynlait khubor mynta ka sngi, u Bah Langstieh u la ong, “Ha shwa ba ka Kong Wanpli kan sdang ia ka kam, la bthah ia ka ba kan wan ialam ia kiba ha iing khnang ban ioh batai ia ki kamram jongka Orderly peon.
Kumta ha ka 31 tarik Risaw, kiba haiing jongka, ki la wan bad la batai ba kamram jong ka Orderly Peon ka long ha quarter jong u ophisar bad ka hap ban trei ia ki kam iing.
Ka jingiakynduh bad kiba ha iing ka long kaba iabeit jingmut bad kumta ka la sdang ban trei ia ka kam jongka tang ha ka por mynsngi.
"U la ong biang, “Ha ka por interbiw la pyntip ia baroh kiba ialeh ia ka jait kam aiu ba ki Orderly Peon ki dei ban trei ia ki kam iing.
Ia kane ruh, ka Wanpli ka la mynjur hynrei ka la kylla ba mut pat hadien".
Kat kum ka jingong u Director, ka la kyntait ban trei ia ki kamram jongka bad namar ba u dang bunkam u la buhteng shwa ia kane ka kam bad ka.
U la ong ba hadien kine kiei kiei, ka jingsngew ka long ban ai tulop ia ka nongtrei kaba kyntait ban trei ia ka kamram jongka, ka ktah jur ia ka jinglong jingman hapoh ka ophis baroh kawei bad dei halor kane ka nongrim ba la pynsangeh tulop shipor ia ka bad la pynkynriah kam ruh sha Conservation Training Institute, Byrnihat ha ka 8 tarik Naiwieng, 2016.
Kane ka jingleh ban pynbeit ia ka, ka long ban pynbeit ia ka jingleh sting jongka ia ka kamram kaba dei ka kyndon pyniaid kam ha ka ophis, da kaba shu ai ka jingpynsaja kaba jem da ka jingthmu ban pynbeit ia ki jingleh jongka, la ong u director.
U la ong ba hadien kane, ka Wanpli ka la ai jingthoh sha u Principal Secretary ha ka 10 tarik Naiwieng, 2016 ha kaba u la ai ia ka jubab ha ka 20 tarik Naiwieng, 2016 bad la phah jingthoh sha ka Treasury ba kan pynlait noh ia ka tulop jongka.
“Ki jingshim kyndon ia ka Wanpli ki long na ka daw ban wanrah ia ka jingiaid beit iaid ryntih ha ophis bad kumjuh ban pynbeit ia ki jingleh bakla jongka hynrei ym kumba la kynnoh ha ki kot khubor.
Ki jingkynnoh jongka baroh ki long kiba khlem nongrim, ki bym don jingshisha bad kiba la leh tang ban pynthoh bria ia ka kyrteng jong nga", la ong u Bah Langstieh ha ka kyrwoh.
Nongstoiñ, 5 Rymphang:Ka seng Khasi Student Union (KSU) Raidmynsaw Langpih Area Unit, ha ryngkat ki paidbah jong ka thain Langpih ki la dawa na ka sorkar Jylla ba ka dei ban buh noh ia ka khyrdop ban rung bad ban mih, ha ka shnong Kynphaduli Raid-mynsaw.
Katei ka paw shai ruh ha ka jingialang paid-bah kaba la pynlong da ka seng KSU ha ka sngi Thohdieng jong ka taiew ba la lah ha Iew Langpih, ha kaba ka seng ka la pynpaw ba kat kum ka jingialang iakren kam pud, ha ka 29tarik Naitung 2015, ka la pyni shai ba u pud sawdong hapdeng ka Jylla Assam bad Megha-laya, ka dei ha katei ka shnong Kynphaduli kaba la pynshisha ruh katkum ki kot ki sla kiba biang.
Na ka liang jong ka seng ka la pynpaw ruh da kaba ong ba hadien katei ka jingialang kaba la long ha ka 29 tarik July 2015 na ka liang jong ka sorkar Assam kam lah shuh ban pynksan da kumwei pat ia ka resolution bala phah da ka sorkar Meghalaya bad kala sdang pat ban shu leh bad thaw da ki buit poh ban ioh kurup ia ka thain Langpih.
Kumta ban iakhun ia katei ka buit poh jong ka Assam ban knieh ia ka thain Langpih na ka liang jong ka seng ka la dawa beit na ka sorkar Jylla ba ka dei ban buh noh ia katei ka jaka rung jaka mih, ha katei ka shnong ym ban leit buh sha Iew Nongma ne Nonglang bad ha kajuh ka por ka seng ha ryngkat ki paidbah kala rai ban ai ka jingkyrshan kaba pura ia ka sorkar Jylla ban ialeh pyrshah ia ki bor jong ka Assam.
Shuh shuh ha katei ka jingialang ka seng kala maham ia ki paidbah ka thain ba kim dei ban pdiang ia ka roi ka par kaba wan na ka Jylla Assam bad ha kajuh ka por ka seng ka kyntu ia ki paidbah ba kim dei ban don ar tylli ki dur epic na Assam bad Meghalaya, hynrei ki dei ban pdiang tang ia ka epic jong ka sorkar Meghalaya.
Shillong, 6 Rymphang:Ha ka por 1 baje eiei shiteng miet ki pulit ki la lap ia ka metiap jong u Hemant Chandra Roy , 33 snem karta kaba la thiah lyngktar halor ka snam ba lyngkien ha ka shnong Lapalang-Pdeng shnong –Shillong.
La suba ba utei u rangbah u la hap najrong mala ing,ia ka metiap la pynkit sha Civil Hospital Shillong ban leh ia ka post mortem.
Shillong, 06 Rymphang:U President ka Khasi Hills Tourist Taxi Association (KHTTA) ka kynhun ba pyniaid kali kamai na Shillong sha Assam, bad sha kiwei ki jaka, u Bhaskar Das u la ong ba ha kine ki sngi, kam ju don kano kano ka jingujor ba ki pulit Assam kin pyndik ia ki kali na Meghalaya ban kamai sha Guwahati bad kiwei ki bynta ka Assam.
Haba kren mynta ka sngi, u Das u la ong ba lada ki nongniah kali kim pynbiang ban rah ia ki kot ki sla ba biang kum ki driving license, ki lah ban shah pyndik ha ki pulit lada kin pynlong ia ka jingkhynra ne checking hynrei kim lah ban shu pyndik ia kiba biang ki kot ki sla.
“Lada ki nongniah kali kamai kim pynbiang ban rah ia ki kot ki sla ba donkam, ka dei ka jingbakla jongki namar ba lada ki pulit ki lap kum ia kine, ki lah ban shim kabu", u la ong.
U la ong ruh ba lada ki nongniah kali kamai kiba don ka jinglong dkhot ha ka seng, lada ki leh bakla ka long kaba eh ia ka seng ban shu tuklar hynrei lada ki leh ia kaba dei, ka seng kam don jingeh ban iarap ia ki namar ba ka KHTTA ka don ruh ki paralok seng pyniaid kali sha Assam bad sha kiwei ki jylla.
“Ngim pat ioh jingujor eiei na ki nongniah ba ki pulit Assam ne Meghalya kin pyndik kum kaba khrong pisa beain bad kiwei", u la ong bad bynrap ba lada ki shu kren shane shatai khlem ka jingpyntip sha ka seng, ym lah ban leh eiei.
Haba kylli ba don ki nongniah kali kamai na Shillong sha Guwahati kiba ud ba shah pyndik ha ki pulit Assam ba kiba dawa pisa beain bad kiwei ki kam, u President ka KHTTA u la ong, “Haba kim wan ban pyntip ne ujor sha ngi, ngim lah ban leh eiei ban iarap ia ki lada ki pulit ki leh bakla".
U la ong ba lada ki nongniah kali ki lap bad iakynduh ba ki pulit Assam ki pyndik, ki dei ban wan pyntip sha ka seng ba kan leh ia kaba donkam, namar ba ym tang na Meghalaya hynrei na Assam ruh kin ai ia ka jingiatreilang.
Katkum ka jingiathuh u President ka KHTTA, ka don ka seng na Assam kaba peit ia ka jingbit jingbiang jong ki kali kamai kiba iaid na Meghalaya naduh Byrnihat sha Assam bad na Byrnihat sha Meghalaya pat, la peit da ka KHTTA haba don kano kano ka jingeh ia ki kali kamai.
“Uno uno u nongniah kali uba shah pyndik ha ki pulit Assam ne Meghalaya ne kynduh jingeh, u dei ban pyntip sha ka seng",u la bynrap.
Shillong, 6 Rymphang:Ka CSWO bad ka TUR ki la ujor pyrshah ia uwei u nonghikai skul ha Sohiong halor ka jingkynnoh ba u la batbor ia kawei ka khynnah skul.
La ujor ha ka sngi saitjain jong ka taiew ha Sohiong Outpost pyrshah ia u nonghikai uba la tip kyrteng kum u Konesshon Rodborn uba hikai ha Tlong Umiam Secondary School ha Weilyngkut-Sohiong.
La kynnoh ba ha u snem ba la dep kata shuwa ka eksamin Selection ki khynnah ba ia leh ia ka eksamin matrik utei u nonghikai u la leh kynshleiñ ia kawei ka khynnah klas X kaba dang 17 snem karta bad u la doh u la kdup ia ka da kaba ring video da ka mobile jong u.
La rejistar ia katei ka kes ha Laban PS, namar ba ka Sohiong Outpost ka hap hapoh Laban PS bad la phah ia katei ka kes na Sadar PS.Ha katei ka jingujor la ong ba utei u nonghikai u ju pyni ia katei ka khynnah ia katei ka video ba u la ring dur por ba u leh kynshleiñ ia ka bad u la ong ba lada kam shah ia u ban shonglok ia ka un sa thad madan ia katei ka video bad u la pyni ruh ia katei ka video ha ki para klas jong ka.
Ka jingujor, ka la ong ba ha ka 20 tarik u kyllalyngkot katba ka dang leit sha skul ban leh Test, u tei u nonghikai u la pyntieng da kaba ong ba un leit pyni ia ka video sha u Head Teacher jong ka skul bad kumjuh ruh sha ki briew katei ka shnong lada jia ba kam treh shonglok ia u bad la ong ba hapdeng ka jingtieng ka la pyndem ialade bad u la batbor ia ka ha kamra jong uwei pat u nonghikai ba la tip kum u Sir Chaudhury kaba don hapoh katei ka jaka ba don ka skul ha ka nohphai sngi jong katei hi ka sngi ka 20 tarik bad hadien ba u la dep batbor u la ai ia ka mobile jong u ha ka bad u la ong ba mynta ka la lah ban delete ia ka video.
La kynnoh ruh ba utei u nonghikai u la leh kynshleiñ ia kumba 6 ngut ki khynnah kynthei bad la ong ba u la leh kynshleiñ ruh ia kawei ka khynnah klas IX kaba dang 17 snem karta.
La ong ba u la pyntieng ruh ia katei ka khynnah da kab aphah ba kan doh ia u bad u la pyntieng ba lada kam ngeit ia kaba u ong un ym pyn pass ha ka eksamin.
Ha katei ka jing ujor, la kdew ruh ba ka jingpynslem ban ujor ka dei namar ba katei ka khynnah ka don hapdeng ka jingtieng bad kumjuh ruh namar ka jingtieng ia ka pisa ban ujor lada poi mukotduma.
Ka CSWO bad ka TUR ki la dawa ban pynngat ia utei u nonghikai hapoh ka POCSO Act bad Criminal Law Amendment Act, 2013.
Shillong, 05 Rymphang:Mynta ka sngi u Blei, da ki hajar ngut ki paidbah ba dang don ha ka jingngeit niam tynrai na kylleng ka ri Khasi kynthup u Bhoi u War, u Bhoi, Lynnngam ki la wan ban kiew pyneh rngiew sha ka duwan ne ka jaka kyntang halor u Lum Sohpet Bneng uba don ha syntai lum sha kliar ka Umiam.
Ka jingkiew pyneh rngiew ka dei kaba ju pynlong da ki phew snem mynta da ki paidbah ba dang don ha ka niam tynrai ban pyneh ia ka bok ka nusip, ban ioh ka koit ka khiah bad ban roi parum pareh ha kane ka mewi ramew.
Naduh ki khynnah, ki samla ki tymmen ki kro ki la kiew pyneh ia une u Lum Sohpet Bneng uba la ngeit ba shisien mynno la don ka Jingkieng Ksiar ban pyniasoh ia ka Bneng bad ka Khyndew mynba ka hok ka dang synshar ia u Khyn Hynniewtrep.
Shwa ban pynlong ia ka jingkiew sha kliar u Lum, la don ka dem ka nguh da ki rangbah ka seng tynrai kynthup u Bah Shkor Jala uwei na ki riew tymmen riew san na ka Seng Khasi Kmie, Mawkhar, bad la buh ruh ia u khaw, ka um ba la duwai ha kaba ki paidbah ki lah ban shim ban eh ka rngiew ka rwiang.
Ka jingpynlong ia ka jingkiew lum ka long ban pyneh rngiew ban beh noh ia ka khlam ka ngoh ka pang ka shitom bad ban duwai na u Blei ba un da un ker ia ka ri na ki jingma kiba la thmu ban pynjot thiaw ia kane ka ri.
Halor jong u Lum sohpet Bneng la pynlong ia ka jingknia ka jing khriam bad ka nguh ka dem da ki longshwa ryngkat ka um khuid um suba bad ka jingshad pyni kolshor kaba ju long man u snem.
La don ruh ka jingpyni riti kum ka shad halor jong une u lum, bad ki paidbah ki la ia tuid ruh ban leit nguh leit dem halor ka duwan ba la pynkyntang.
Ka jingkiew ban poi sha kliar u Lum sohpetbneng la hap ban iaid lyngba ki thiep, ki lynti, ki surok.
Da u Bah Philip MarweiñLaitduh, 6 Rymphang:Ka Shnong Laitduh kaba don hajan ka Kshaid Daiñthlen, kumba 10 kilo metre ei ei na shnong Sohra, ka la thaw histori kynsan da kaba khring palat 5000 ngut ki paid jong U Blei na ka Parish Sohra bad nawei, ban sakhi da lade ïa ka jinglehniam pynkyntang ïa ka ïingmane thymmai ba la ai kyrteng ha ka Mother Teresa La pynkyntang da ka riti lehniam leh rukom ryngkjat ka suit ka shor ïa kane ka ïingmane da u Rev, Fr, George Maliekal, SDB, Provincial jong ka Silchar Province ryngkat ka jingïarap ba ha syndah jong u Phadar Rangbah ka Parish Sohra, u Phadar Roy bad lai ngut ki phadar samla.
Ka jingtip ba la lum na kiba wan shim bynta ha kane ka jait jinglehniam bad kumjuh ruh na ki bor pynïaid jong ka Parish Sohra ka batai ba ka jingwanpoi jong u paidbah riewngeit, sha kane ka sien kyntang ïingmane, ka long kaba heh tam ban ïa kiwei kiwei hapoh ka Parish Sohra.
Ka shnong Laitduh ka khring bha ïa ki nongjngoh kai na kylleng bad ka don kumba 40 tylli ki tnum ïing kiba kynthup ïa 8 ïing ha ka Niam Katholik, 7 ïing ha ka Niam Khasi bad 25 ïing ha ka balang Presbyterian.
La ïathuh ba ka jingpynïaid ïa ka shnong ka thaw ka dang hap hapoh ka Mawphu.
Ha ka jingpynïaid jong ka Parish, ka Laitduh ka hap hapoh ka Sub-District Mawphu, kaba kynthup ïa ki shnong Mawphu, Umblai, Nongsteng, Kohnongrim, Mawsahew bad Motlummawshken ki ba don baroh kumba 200 tnum ïing ha ka Niam Katholik.
Ka Laitduh ka don ha tduh jong ka padun Sohra (Sohra plateau) bad na kane ka shnong lah ban ïohi kyndiang ïa ki lum riat sham sham naduh sharum ki shnong Saw Symper, Mawsynram ter ter shaduh Lawbah bad shaduh ki shnong kiba don ha trai jong kine ki riat kum ka Dewsaw, Thieddieng, Synnei bad kiwei.
Na Laitduh ka khyndew ka noh noh sha riat bah riat san ban leit sha Mawphu, Nongsteng, Wahkaliar, Lummawshken, Umblai, Kohnongrim bad bun kiwei kiwei ki shnong War.
U Sohniamtra u ba heh bad u ba thiang tam jong ka Ri Khasi u mih na Mawphu, Nongsteng, Umblai bad ki shnong kiba marjan.
Ka jingeh jong kine ki thaiñ War ka long ha ka leit ka wan bad ha ka kit ka bah.
Haduh kine ki sngi, wat hadien 45 snem jong ka jylla Meghalaya, kine ki shnong kim pat ïoh surok lane Ropeway ne Cable Car (kali ilektrik).
Ki mar rep ba bun jait ba mih na kine ki thaiñ baroh hab, ban kit da ka met briew ban pynpoi sha ïew Sohra ne sha Shillong.
Ka la sdang don mynta ka jingpruid dak ban pynpoi surok sha Mawphu, hynrei ka dang suki bad dang shitom ban poi ki kali Pick-up, ki Max bad ki Sumo.
Ka ïoh ka kot jong ki nongshongshnong ha kane ka thaiñ ruh ka dang duna shibun namar kine ki jingeh.
Pynban ka hok ka dang synshar hapdeng ki nongshong jong kine ki jaka bad namar ka jingtrei shitom jong ki, kim ju ïapthngan.
Don napdeng jong ki kiba la long heh long haiñ ruh ha ka jylla Meghalaya.
Nongpoh, 07 Rymphang:Hadien ba la ioh ia ka jingud jingnam na ki paidbah halor ka jingsah khongreng jong ka jingkieng iaid kjat kaba don ha Lailad, Ri Bhoi District, ia kaba la mang kyrpang lyngba ka skim MDC na ka bynta ban kam na shilliang sha shiliang ka Wah Umtrew kaba don ha katei ka shnong, mynta ka sngi ki nongialam ka FKJGP Umling Circle, ha ryngkat ka FKJGP, North Khasi Hills District, ki la leit jurip ia katei ka jingkieng kaba la shu pynieng tang da ki paia bad khlem pyndep da u Kontraktor mynta la palat 10 snem.
Kumba la ioh jingtip da ka seng na ki nongshong shnong, la ong ba ia katei ka jingkieng la pyntrei lyngba ka skim MDC ia kaba la pyntrei da u Bah S Ranee naduh u snem 2007, hynrei ka long pat kaei kaei kaba sngewlyngoh ba kat haduh kine ki sngi katei ka jingkieng iaid kjat la shu ieh khongreng bad khlem lah satia ban pyndep, ha kaba kum ki nongialam seng ki la poi sha u pud ba ki la suba ba ka lah ban don pynban kaei re kaei sha lyndet.
Haba kren sha ki nongthoh khubor, u Bah Welterson Makri President ka FKJGP Umling Circle, u la ong, ba kum ka seng kam lah khlem da pynpaw ia ka jingsngewkhia kaba jur halor ka jingeh kaba la kynduh da ki paidbah kiba shong ba sah ha katei ka thain tang namar ka jingbym lah ban pyndep ia katei ka jingkieng iaid kjat.
U la ong ruh, tang na ka jingbym lah ban pyndep ia katei ka jingkieng, ka pynlong ia ki paidbah jong ka Lailad Rim bad Nongkynrih, ba kim banse ban shna hi da ka jingkieng siej khnang ba kin lah ban kam na shiliang sha shiliang jong katei ka Wah heh bad ha kajuh ruh ka por ki hap ban bujli manla u snem, namar ka jingpyut noh bad bym skhem ha ka por lyuir na ka jingheh ka um.
Haba iadei bad katei ka jingkieng, na ka liang u Bah Lui Lyngdoh, General Secretary ka FKJGP NKHD, u la ong ba ka seng kan buddien bad shen kan sa leit ruh ban iakynduh ia u CEM ka KHADC ban ujor bad pynsngew halor katei ka jingsah khongreng katei ka jingkieng iaid kjat.
Shillong, 6 Rymphang:Hadien ka jingkynthoh ka UDP Nongkrem Circle pyrshah ia u CEM ka KHADC u bah Pynshngaiñ N Syiem namar ka jingbym ioh ka Nongkrem ia kajuh ka bhah kaba mar T.3 klur tyngka na ka song pisa kaba T.133 klur tyngka kaba ka KHADC ka la ioh jingiarap kyrpang na ka sorkar India, u bah Pynshngaiñ N Syiem u la pynshai ba katei ka jingbym ioh ka Nongkrem ia kajuh ka bhah ka dei namar ba ia ka pisa la shim jingkheiñ katkum ka jingwan ki aplikeshon ne ki jingtyrwa kiba pher bapher ban pyni ia ki kam ba ki paidbah ki donkam.
U CEM u la ong ba hadien ka jingrisain ki MDC kiba bat ia ka kam MLA, ka KHADC ka la kren shai sha ki Dorbar Shnong, sha ki skul, sha ki seng ba kin phah aplikeshon ia ka jingdonkam jong ki khnang ban pynrung pisa na katei ka bhah T.133 klur bad ia ka Nongkrem ruh la leh kumta bad katkum ka jingdonkam jong ka Nongkrem la mang T.1.12 klur tyngka (Shi klur khad-ar lak tyngka).
U la ong ruh ba na katei ka T.133 klur la ioh jingmynjur T.123 klur bad kaba sah kaba la shah kyntait ka dei sa tang T.10 klur tyngka bad u la ong ba ia katei ka T.10 klur tyngka kaba la shah kyntait lah ban pynwandur ban ai bhah lang sha kito ki konstitwensi ba dang shu ioh MDC thymmai.
“Baroh ki MDC tang mar ia dep elekshon, ki la wan sha nga ban ia kren ia pynbeit hynrei na Nongkrem konstitwensi ym pat don MDC ba wan mih sha nga, ka dei ka jingleh klet u CEM ne ka dei ka jingleh klet jong u MDC ka Nongkrem" ong u bah Pynshngaiñ haba kren sha ki nong thohkhubor.
“Kiwei ki MDC ki la wan ban ia kren ia ki ishu ba ki kwah ban pynsngew ha nga hadien ba ki la jop elekshon hynrei ngam tip na Nongkrem balei ym don ba wan ia kynduh, lehse u MDC u bunkam palat ne ioh u bunkam ha kiwei pat ki jingdonkam" u la bynrap biang.
U bah Pynshngaiñ u la kren shai ruh ba ki konstitwensi kiba dang shu ioh MDC thymmai ha kane ka elekshon shiteng samoi kin ym ioh kajuh ka bhah kaba mar T.3 klur tyngka kum kiwei pat ki MDC bad u la ong ba ki lah ban phah ia ki jingtyrwa jong ki hynrei ka jingtyrwa jong ki kam dei pat ban palat ia ka T.1.5 klur tyngka (shi klur shiteng) namarba u lah ban leh eiei sa tang na katei ka T.10 klur kaba sah hynrei na katei ka T.10 klur ruh ka don pat sa ka pisa ba la mang na bynta ka District Council.
Halor ka jingpyllait ka UDP Nongkrem sha ki kotkhubor halor katei ka bynta u la ong “Lada ka UDP Nongkrem kam shai bad lada ka sngew donkam ka la dei ban wan ia kynduh ia nga, hynrei ban ong ba nga leh klet ia ka Nongkrem kam dei ka jingshisha".
U CEM u la ong ruh ba kam don eiei ka jingbym ia sngewthuh jingmut bad ka UDP kumhba ka long mynta ha kaba u la ong “kam long kaba shisha ba kam don ka jingiasngewthuh jingmut bad ka UDP, ngi ka jingiadei kaba jan lait noh uwei ar ngut hangne hangtai ngim la hban lait ia kata, ka UDP ruh ka la kren shai ba kan ia treilang haduh ba kut ka samoi treikam" jubab u bah Pynshngaiñ haba ki nongthohkhubor ki la kylli ia ka jingiadei jong u CEM bad ka UDP.Halor ka jingkynnoh ka UDP Nongkrem ba u bah Pynshngaiñ u khang ia ka Dorbar Laitkor Pyllun ban khot ia u bah H.S Shylla sha ka jingialang ka ban long lashai ka sngi ha Laitkor, u bah Pynshngain u la ong ba ka dei ka bym shisha “Haba ki wan khot ia nga, nga kylli shai na ki, kiei ki ishu, ki la jubab ba ka dei ka jingialang pyrshah MUDA, nga la kylli kin wan tang kiba pyrshah MUDA ne kiba kyrshan MUDA ruh ki ong tang kiba pyrshah, ban ong ba dei ma nga ba ong wat khot u bah Shylla bah Ardent ka dei ka bym lah long, kane ka dei ka kam jong ka dorbar Laitkor pyllun" ong u CEM.Sohra, 6 Rymphang:“Kito kiba die ia ki Film Khasi bad Jaintia da kaba pynthep ha ki Mobile lyngba ki dukan cyber bapher bapher ha ka jylla ki dei ki nongtuh", ong u bah Commander Shangpliang President jong ka Meghalaya Film Makers Association (MeFilMA) haba kren ha ka jingialang Awareness Programme halor ka piracy lane ka jingtuh ia ki Film Khasi ba la pynlong da ka Seng Samla Saitsohpen ha ryngkat ka jingiatreilang jong ka MeFilMA ba la pynlong ha ka 3 tarik mynta u bnai ha ka shnong Saitsohpen.
Shuh shuh u Bah Commander Shangpliang President jong ka seng haba kren ha kane ka jingialang ban ai jinghikai ban kyntu ia ki paidbah ba kim dei ban tuh ia ki Film Khasi da kaba die lyngba ki mobile lane ki CD duplicate u la ong ba, ka jingthep tuh ia ki phlim khasi lyngba ki mobile kam wanrah jingiohnong ia ki nongshna ki phlim, hynrei ia ka umsyep jong ki nongshna phlim la tuh noh da kiba die ha ki mobile ha ka dor kaba tad.
U bah Commander Shangpliang, haba ai burom ia ka Seng Samla Saitsohpen, kaba la khot ban pynlong ia kane ka prokram u la pan ia ka jingiatreilang jong ka seng samla ba kin iarap ba kan nym don ka jingtuh ia ki phlim khasi bad u la kyntu ruh ia ki paidbah ba kin nym thied ia ki film khasi duplicate lane leit thep ha ki mobile, hynrei ba kin thied ia ki original CD khnang ba kan long ka jingai mynsiem bad kyrshan ia ki samla kiba don sap ha ka liang ka kam ak phlim bad kaba dei ruh ha ka juh ka por ka lad ban ai kam ai jam ia ki samla don sap.
U la iathuh ba ka jingduh noh jong ki nongrwai ba don sap khasi bad jaintia bad ka jingbym pynmih shuh ia ki jingrwai ka dei namar ka jingjur palat ka jingtuh ia ki jingrwai lane ka piracy bad u ong ba um kwah ba kin nongshna phlim kin kynran dien noh lane kin sangeh noh kumba sangeh ki nongrwai, hynrei ha ka juh ka por u la ong ba ki nongpynmih phlim kin dang lah ban pynmih ia ki phlim jongki tang lada ki paidbah ki ai ka jingkyrshan da kaba leit peit sha ki cinema Hall bad kumjuh ruh ban thied ia ki CD original.
U la ong ruh ba ka sorkar mynta kam lah shuh ban pynbiang kam sorkar ia ki samla kiba la nang la stad bad lada ka jingmih ka don bad lada kam don ka jingtuh ia ki phlim khasi ki nongshna phlim kin sa lah ban kiew bad ki nongiashim bynta ruh kin sa lah ban im ja lyngba kane ka kam, hynrei kumba ka long mynta ki nongshna phlim bad kumjuh ruh ki nongiashim bynta ki shim ia kane ka kam tang kum ka jingsngewtynnad.
Ha kane ka sngi la ioh ruh ia ka jingkren na u bah Emdor Suchiang uba dei u dkhot jong ka MeFilMA uba la buh ia ka jingkyrpad ia ki paidbah ban iatreilang bad kyrshan ia ki nongshna phlim khasi khnang ba kin nang lah ban kiew shaphrang bad kumjuh ruh ba kin kiar na kaba tuh ia ka umsyep jong ki nongshna phlim kiba la pynlut da ki lak tyngka na ka bynta ban shna phlim.
Ia ka jingialang ha kane ka sngi la pyniaid da u bah Manshailang Kharmalki General Secretary jong ka Seng Samla Saitsohpen uba la pynpaw ba ka jingpynlong ia kane ka jingai jingtip ban kiar na ka piracy ia ki phlim Khasi bad Jaintia ka long kum shi bynta ban kyrshan ia ki nongshna phlim Khasi kiba la ai ka lad ka kabu ia ki nongiashim bynta ban pynpaw ia ka sap kaba ki don bad u la ong ruh ba ka seng ka kloi ban iatreilang bad ka MeFilMA ban kyntiew ia ki kam shna phlim.
Ha kane ka sngi la ia don lang ruh ki nongkitkam jong ka Seng Samla Saitsohpen naduh u President bah Pyndap Pyngrope, Iaineh Syiemlieh Organising Secretary bad kiwei kiwei bad la iadon lang ruh ki tyngshop ki puron jong ki phlim khasi bad jaintia bad la pynsongshit shuh shuh ia kane ka sngi da kaba pyni ia ka Phlim Khasi ‘Sashisien’ ba la pynmih da u bah Commander Shangpliang.
Shillong, 6 Rymphang:Ka bainong sngi ki sanphew ngut ki nongbylla na ka skhim 100 sngi ka NREGS ha shnong Kynroh Synrang kaba hap ha Sohiong konstitwensi, ka la jah klep naduh u snem 2013 haduh mynta, kaba la pynlong ia ki nongtrei bylla ban sah ha ka umdum.
Katkum ka jingtip kaba ki nongtrei bylla sngi ki la ioh, ia ka pisa bai nong jongki, la dep pynlait da ka ophis u BDO Mawphlang sha ka Senior post master, Shillong GPO hynrei ki nongtrei bylla kim shym la ioh satia ia ka bai bylla haduh kine ki sngi.
Ka President ka CSWO ka kong Agnes Kharshiing kaba la shah kyrpad ha ki nongbylla ka VEC Kynroh Synrang ban iarap lem halor kane ka jingiakynduh jingeh jongki, ka la ong ba ki sanphew ngut ki nongtrei bylla ba don job card kim shym la ioh ia ka bainong jongki kaba la kot sha ka T.87 hajar kaba ki la trei naduh u snem 2013.
“Na ka ophis jong u BDO Mawphlang ka la pynlait ia ka ar tylli ki Cheque kaba T.87,000 (cheque number 251642 bad 512577) kaba.
T 43,500 kawei sha ka post office ha ka 19 tarik Naiwieng, 2013 bad ha ka 31 tarik Lber, 2014 na ka bynta ka jingtrei ia ka surok na shnong sha Balang Presbyterian", la ong ka Kong Agnes bad bynrap, ia kine ki cheque la pynlait sha u Senior Post Master, Shillong GPO.Hadien ba kim shym la ioh ia kane ka bai bylla, ki nongtrei kane ka VEC ki la thoh shithi ha ka 12 tarik Jymmang, 2015 sha u Superintendent of Post Office, Meghalaya Division halor ka jingslem ban phah ia ka pisa kaba la dep pynlait na ka ophis ka Block bad ki la kyrpad ban pynlait noh hynrei kaba sngew lyngngoh ka long ba haduh mynta kim shym la ioh jubab eiei.
Halor kane ka jingjah klep ka pisa, ka Civil Society Women’s Organization (CSWO) ka la dawa ba dei ban shimti noh ka CBI Shillong ban tohkit namar ba ka tnad Post Office ka hap ha ka jingpeit ka sorkar pdeng.
“Ka CBI ka dei ban shim kam ban tohkit ia kane ka jingjia khlem da donkam ban ap ban ujor ejahar namar ba ka tnad post office ka hap hapoh ka jingpeit jong ka sorkar pdeng", la ong ka Kong Agnes.
Shillong, 7 Rymphang:Ka dor ka sla tyrpad, ka la hiar tyngeh mynta u snem, ha kaba ka dor jongka, ka long tang T.16 lane T.17 shi kilo lane kaba long T.1,600 lane T.1,700 shi kwintal, kata ruh ka sla thymmai, hynrei kaba la set slem lei ha kudam, ka poi sha ka T.12 shi kilo.
Ki nongrep na Nongsohphan, kaba hap ha Raid Lyting, ki kyrpad ia ki nongmihkhmat jongki, ba kin iasaid lem na bynta kane ka jingeh jong ki nongrep, namar kane ka jinghiar ki dor ki dur, kaba la ktah shi katdei ia ka kamai jakpoh jongki.
La iathuh ba ka Nongsohphan, ka lah pynmih antad, kumba shi hajar kwintal eiei ka sla tyrpad ha ka shisnem.
“Bun kiba sangeh ban ngor ia ka sla tyrpad na ki bri ki bsah jongki, namar ka jinghiar palat ka dor" ong u nongrep, haba iakren bad U Rupang.
Shillong, 6 Rymphang:Ka seng Meghalaya People United Front Central Governing Body (MPUF-CGB) ka pynpaw ia ka jingsngewkhia haduh katta katta hadien ba ka la ioh ia ka jingtip ha kaba iadei bad ka jingsah dum ka shnong Mukhla, lah ar taiew tam ka shnong kam don bording electric satia.
Te haba iadei bad kane ka seng ka kyntu ia ka MeECL ban pynioh kloi ia ka ding hapoh shnong Mukhla khamtam hapoh Mission bad Wah Lama kumta ter ter namar ba kane ka dei ka por eksamin jong ki samla pule.
Shillong, 7 Rymphang:Ka jingialang jong ka UDP Amlarem Circle, kaba la long hynnin ka sngi, ka la rai ban khot aplikeshon ia kino kino kiba kwah ban ialeh MLA na katei ka Constituency, na ka bynta u snem 2018.
Ka jingialang, ka khot ia kito kiba kwah ba kin leit ai kyrteng noh naduh lashai hi ka sngi bad haduh ka 27tarik Rymphang 2017.
Haba iakren bad U Bah K Pohshna, President ka UDP Amlarem Circle, u ong ba ka seng UDP, ka kwah ban ioh ia u kandidet, u ban pynjop ia ka seng, ha ka elekshon MLA 2018.
Ha ka jingialang, kaba la long ha Amlarem hi, la iathuh, ba ki don bun kiwei pat kiba na kiwei ki seng, kiba la wan ban pyniasoh ialade sha ka seng UDP.U bah Pohshna, u iathuh ba ka West Jaintia Hills District, kan pynbiang lut ia ki kandidet jongka, ha shwa ka 20tarik Lber 2017.
Shillong, 28 Risaw:Ka jingialang jong ki Taksi kamai ha East Khasi Hills kaba la long mynta ka sngi ka la rai ban kyrshan tyngeh ia ka proseshon bah ba la khot da ki Rangbah Shnong ha ka 30 tarik mynta u bnai.
U General Secretary ka seng ki nong kamai Taxi ha East Khasi Hills u bah Wandonbok Jyrwa, ula ong ba ha katei ka sngi ki Taxi kamai kin mih mar shi trip na ka jaka kamai jong ki shaduh ka jaka ban sdang ka proseshon bad hadien ba la poi ha katei ka jaka la rai ba kim bit shuh ban dang mih biang na katei ka jaka.
Katei ka rai jong ki u la ong ba ka long ban kit ia baroh u paidbah uba thmu ban leit sha katei ka jingialang kam pher lada ki ioh ne kim ioh bai kali ruh hynrei ka thong jong ki ka long ban pynpoi beit ia u paidbah sha katei ka jaka.
Ka mat ba kongsan ba ki la shim ban kyrshan ia ka jingiakhih ki Rangbah Shnong ka dei halor ka nongrim ka jingkyntur pud be-aiñ ka MUDA ha ki jaka ba hap hapoh ka jingpeit ka District Council.
Shuh shuh u la ong ba katei ka jingialang ka la kyntu jur ia ka sorkar ba ka dei ban thaw noh ia ka State Finance Commission.
Pynbiang kali ka Nongpoh Town Committee sha ka proseshon 30 tarikBan pynthikna ba ka jingiaid paidbah kan long kaba jop bad kaba bun paidbah ha ka 30 tarik ha nongbah Shillong ba pynlong da ka Synjuk ki Nongsynshar Shnong ka Bri u Hynniewtrep, ka Dorbar Shnong Nongpoh Proper bad ruh ka Nongpoh Town Committee (NTC) ka la pynbiang ia ki kali ban kit ia ki paidbah nongshong shnong  ki 20 tylli shnong  ka thain Nongpoh.
Ka NTC  ka la shim ia kane ka rai ha ka jingialang jongka kaba long mynta ka sngi bad ka la kyntu ia ki paidbah ban iamih paidbah ha katei ka sngi ban leit iashim bynta shit rhem ha ka jingiaid paidbah ka Ri Khasi Jaintia.
U Bah C.B Syiem u Chairman ka NTC, Bah Bull Lyngdoh, Rangbah Shnong ka Nongpoh lem bad kiwei kiwei ki nongialam shnong  ki la pynbna ia kane na ka bynta ki paidbah kin tip.
U Bah Syiem u la ong ba ka NTC kan pynbiang da ki kali na bynta kito ki paidbah kiba thmu ban leit ia shimbynta ha ka proseson bad ka jingialang bah ha ka 30 tarik u Risaw ha nongbah Shillong.
U la kyrpad ia ki nongshong dukan ban khang dukan bad ki paidbah baroh ba kin ia mih ryntih ban leit iashimbynta sha katei ka jingialang bah kum ka dak ban pynpaw lem ia ka jingsngewkhia halor ki kynrum ki kynram kiba la mih ha ka jylla khamtam ka jingpynmih jong ka sorkar jylla ia ki ain kiba ktah mationg ia ka Ri bad ka Jaidbynriew bad khamtam eh ban pynbor ia ka sorkar ban pyntreikam noh mardor ia ka VAB.Rai ia mih paidbah ka Pynthorumkhrah bad Mawpat sha ka 30 tarikKa jingialang ka Executive Committee jong ka Synjuk Ki Nongsynshar Shnong Pynthorumkhrah bad Mawpat kaba la long hynne ka sngi ka la shim ia ka rai ban iamih paidbah sha ka jingiaid paidbah kaban long ha ka 30 tarik Risaw, 2015 ha Shillong.
Haba pynlait khubor halor kane, u Rangbah Shnong Mawpat u Bah Khrawbuit Ryntathiang u la ong ba ki shnong kiba hap ha kane ka Synjuk kin pynkhreh ban iamih paidbah ryntih ha katei ka sngi da kaba iakynduh shwa ha Polo por  9:30 baje mynstep ha ka 30 tarik bad na Polo yn ia mih lang baroh khrui khrui por 10 baje mynstep sha Lachumiere ban iaid paidbah sha Secretariat kumba la pynbeit.
Ki kali heh kin ieng ha jaka ieng parking lot ha Polo katba ki kali rit kin ieng sha shiliang ka surok naduh Sawphurlong.
“Kyntu ia baroh ban iamih ryntih bad ban poi ha ka por ba la buh", la ong u Bah Khrawbuit.
Ia mih paidbah ha ka 30 tarik Risaw, ong ka UDP MylliemKa United Democratic Party (UDP) Mylliem Constituency ka ai ka jingkyrshan ba pura halor ka jingiakhih ka Synjuk Ki Nongsynshar Shnong Ka Bri U Hynniewtrep(Khasi& Jaintia) halor ki mat ba shong nia shong jutang ban iakhih pyrshah sorkar da ka Ka Jingiaiaid Paidbah ha ka 30 tarik Risaw 2015.
Ha ka kyrwoh ba la pynlait mynta ka sngi u President ka UDP Mylliem u Bah Hamletson Dohling u la ong ba haba bishar ia ki 7(Hynniew)tylli ki mat ba buh ban dawa da ka synjuk, ki paidbah ki la dei ban ai ka jingiasnohkti lang kaba shitrhem namar lada bishar ia rukom leh kane ka sorkar Congress khamtam u Dr.Mukul Sangma ka don ka jingma ia ka jaidbynriew Khasi lada ym shim lang ia kane ka jingbahkhlieh ban ia mih paidbah lang ha katei ka sngi ka ban long ruh ka jingiakhih ban iada ia la ka lawei.
"Ka UDP Mylliem Constituency ka kyntu ia baroh ki dkhot bad khamtam ia ki paidbah ka Mylliem Constituency ban ia pyllait por khnang ban ia mih paidbah ha katei ka sngi ka ban long ruh artad ka lad  ki paidbah nong Mylliem ban pyrshah ia ka jingkyntur pud ka MUDA ha Lawsohtun, Umlyngka, Nongkseh bad ha ka thain baroh kawei",la ong u Bah Dohling.
Ka UDP Mylliem Constituency ka ai  ruh ka jingiaroh ia ka Synjuk Nongsynshar Shnong Upper Shillong kiba la shimkhia lem na ka bynta kane ka jingiakhih kaba ktah ia ka im ka iap ki paidbah ka thain baroh kawei.
Shillong, 29 Risaw:Ka sur kaba la sawa mynta na ka bynta ka tiket na ka seng Congress ka la pynduh jing kyrmen shi katdei eh ia u Dr.Adviser Pariong uwei na ki kyrtong uba la pan tiket na katei ka seng, naba ka la sur tiket ka la sawa jam sha u bah Gabriel Wahlang u MDC shu sieh ha KHADC.U Rupang mynta ka sngi u la ioh ban ia kynduh markhmat ia utei u MLA barim ka Pariong Konstitwensi u Dr.Adviser Pariong ban ia kren halor ki kam elek shon shiteng samoi ka ban sa long shen ha Nongstoiñ Konstitwensi.
Ha ka jingiakren bad u Rupang u Dr.Pariong u la ong “Nga la duh jingkyrmen ban ioh tiket, ngam iaid shuh shane shatai ruh, bad nga la ioh sngew ruh ba u ba Gabriel Wahlang u la ia khublei kti bad u la khawai kylleng kylleng ba u la ioh tiket" ong u Dr.Pariong haba ia kren bad u Rupang ha ka jaka sumar briew jong u (Clinic) kaba don ha Iew Nongstoiñ.
Wat la ka Block Congress bad kumjuh ruh ka District ka la mynjur ia ka kyrteng jong u Dr.Pariong pynban ka sur na ka MPCC ka la ai dak lypa ba ka tiket kan poi sha u bah Gabriel Wahlang, haba ia kren ia kane u Dr.Pariong u la ong, “Ngim lah ban leh eiei naba ka bor jong ka Party jong ngi ka shong beit ha ka High Command".
Haba ioh sngew ia ka sur tlot jong ute u riew pawkhmat ka seng Congress ha Nongstoiñ bad kumjuh ruh haba peit ia ka jingbym pynleit jingmut shuh jong u ia ka elekshon naba u la bunkam pynban ban sumar nongpang ha jaka ai jingsumar jong u , u Rupang u la kylli hato la u la duh jingkyrmen shisha ia ka tiket bad um don jingmut shuh ban pyrkhat da kumwei pat , u Dr.Pariong u la jubab “Ngam tip shuh kumno ban ong".
Lah ban kdew ba utei u MLA barim ka Pariong u dei u paralok ba iajan bha bad u MP ka Shillog u Ma Vincent Pala, la kylli na u aiu u la leh na ka bynta u Ma Pala ha ka elekshon MP, “Nga ia paralok bad u dei ruh u nongialam ba kham rangbah ka Party, ha ka elekshon MLA 2013 nga la ioh 8500 tam , ha ka elekshon MDC 2014 nga la ioh 9500 tam bad ha ka elekshon MP baroh kitei ki Vote ka Congress ki la leit sha u ma Pala" u la ong.
Ka jingkylli kaba mih mynta ka long hato aiu u Ma Pala u lah ban leh na ka bynta utei u paralok jong u ban pynioh tiket ne ka bor ba khadduh kan dei hi ka jong u Dr.Mukul Sangma myntri Rangbah ka jylla??, Haba la kylli ia kane na u Dr.Pariong u la ong ba um kwah ban ong eiei.
La kylli biang ba kumba ka paw mynta ngi iohi ba ka Block Congress na Nongstoiñ bad kumjuh ruh ka District ka la mon palat ia u bad lada jia ba ka tiket kan ym poi shisha sha u kaei ka jingai jingmut ki nongkyrshan jong u ne la ka don ne-e ka jingpynbor ba un ia khun beit ha kane ka elekshon samoi watla ka dei ban ia khun kum u kyrtong shimet ruh, u Dr.Pariong u la jubab ba haba um ioh tiket u la rai kut ban shong noh bad un ym ia khun elekshon shuh ha kane ka elekshon shiteng samoi.
U Dr.pariong u la ong ba naduh kaba sdang la ia kut hapoh ka Party ba lada ioh tiket mano mano ruh kin kyrshan beit ia u kyrtong ba ka Party kan pynieng.
La kylli biang hato lada ka long shisha kumba u la duh jingkyrmen ba un ym ioh tiket hato ka vote jong u kaba la ioh ha ki elekshon ba la dep na Nongstoiñ baroh kin poi ne –em sha ka seng Congress, “Ngam thikna u la ong , nga tharai ba mar shiteng kan ja beit, tangba nga te ngan kyrshan kumba la ia kut ia u kyrtong ba pynieng ka seng" u la jubab.
Haba la kylli bniah biang balei ba um treh ban ia khun kum u kyrtong shimet haa u la ioh ia ka jingpynbor na kiba bun baling u la juba ba mynta ka elekshon shiteng samoi ka dei tang ar snem bad kam don jingmut than ia u ban pynleit jingmut ia ka ar snem hynrei ia ka 2018 pat u la kren shai ba um lah ban ong eiei la un iakhun ne un shong watla ym ioh tiket na ka seng Congress ruh.
Hynrei na kiwei pat ki lad khubor ki la iathuh ba u Dr.Pariong un ym iakhun satia ha kane ka elekshon shiteng samoi lada jia ba um ioh tiket naba la ong ba um sngew myntoi ban pynlut pisa tang na ka bynta ka ar snem hynrei ha ka 2018 pat la ong ba lada ioh ne ym ioh un ther tyngeh beit ha Nongstoiñ Konstitwensi.
Jowai, 28 Risaw:Ki Pulit ka East Jaintia Hills District ki la thwet jur ban iohkem ia u Dwis Phawa uba naka shnong Mupyut halor ka jingsuba jur ba u la donkti ban pyniap ia la ka kurim jong u ha ka meit sngi u Blei ha kaba ia ka metiap pat la leit bret sha Synrang.
Hadien ba la lap ia ka met hynnin ka nohphai sngi, ki pulit ki la ioh ban kem noh ia utei u Dwis Phawa uba la jahrngai naduh ka meit sngi U Blei hynne ka janmeit na ka shnong Skentalang, West Jaintia HIls District.
Ki pulit mynta ka sngi ki la aiti ruh ia ka met jong katei ka Longkmie kaba la tip kyrteng kum ka Julimem Dkhar (46) sha kiba ha iing ha sem bad ia ka met jong ka un sa pynkhuid lashai ka sngi  Palei.
Ka khubor na ki nongshong shnong ka Wapungskur, ka la iathuh ba utei u Dwis Phawa u la shoh barabor ia katei ka lok jong u bad ha ka sngi U Blei ruh, ki dkhot ka VDP ka shnong ki dang leit wad ban kem ia u hynrei kim shym la ioh ban kem ia u halor ka jingdonkti jong ban bom ban shoh ia katei ka lok jong u.
Dei ha kajuh ka meit ha kaba utei u Dwis Phawa la wan patan ia katei ka lok jong u na iing ka paramarjan ban shoh ia ka ha phyllaw iing katei ka para marjan bad hadien pat ynda poi kham shaba kynjah u la dung ia ka na Ryngdang bad ynda ka la khlad noh, u la rong ia ka met jong ka ban bret ia ka sha kawei ka shynrang kaba don hapoh u pud u sam katei hi ka shnong.
Ia ka metiap jong ka la lap hadien ba ka bor shnong ka la rai ban khang shnong bad ban leit wad shnong ia katei ka briew namar ba ka la don ruh ka jingtikna ba la dep shah pyniap bad la bret ban buhrieh ia ka met jong ka.
Ka jingtikna jong ki paidbah ka long hadien ba la lap ia ka pla, ka jainsem bad ka Mobile jong ba la pynpait bad ia ka snam kaba lang lyngkieng ha madan.
Shillong, 28 Risaw:Ka jingialang jong ki nongialam rang bah ka HSPDP (CEC) kaba la long mynta ka sngi ha iingsah u bah Ardent Miller Basaiaw moit kaba don ha Lad-Nongkr em ka la weng noh sharud ia ka aplikeshon pan tiket jong ka kong Fenela L Nonglait bad ka la shong bishar tang ia ka kyrteng jong kiwei pat ki 3 ngut ki nongpan tiket nalor ka kong Fenela.
Haba ia kren bad u General Secretary katei ka seng u bah Witting Maw sor u la ong “Kumno ngin pdiang ia ka kyrteng ka kong Fenela ka bym dei satia ka dkhot ba pura jong ka seng".
Ka HSPDP ka la weng noh ia ka kyrteng jong ka kong Fenela hadien ba ka la shim ba ka dei ka briew kaba la shah beh seng bad kam don bynta eiei shuh bad ka seng HSPDP.Haba phai sha kiwei pat ki kyrteng jong ki kyrtong, u bah Witting u la ong ba ka la don hi ka jingiatan tyllai hapdeng ki nongialam rangbah ha katei ka jingialang; hynrei ha kaba kut ka jingialang ka la rai ban peit ia ka mon jong u paidbah lashai ka sngi.
La sngewthuh ba ka HSPDP ka la don lypa ka jingiapynbeit ia u kyrtong ha ka elekshon shiteng samoi na katei ka seng ha Nongstoiñ, hynrei nalor katei ka jingmut ba ki la don lypa ki kwah pat ban peit ia ka sur u paidbah lashai ka 29 tarik u risaw bad haduh mynta ki nongialam jong ka ki la buhrieh ia ka kyrteng u briew uba ki nongialam ki kham i mon.
Haba kylli lano katei ka seng kan pynbna ia ka tiket jong u kyrtong u ban ia khun na u Sing, u bah Witting u la ong ba ki nongialam kin dang hap ban peit shuwa ia ka jinglong jingman ha Nongstoiñ lashai ka sngi bad lada ka kam ka i biang ban pynbna ia u kyrtong hangto hi kin pynbna syndon noh hynrei lada kam i long kin sa pynbna pat kham hadien.
Lah ban kdew ba lashai ka sngi ka HSPDP kan shim ia ka rai napdeng ki lai-ngut kata u bahduh Daiostar Jyndiang uba dei u nongniah kali jong u bah Hoping, u bah Dofelly L Nonglait u pyrsa kur u Maieid bad u bah L.G Nongsiej u MDC ka HSPDP na Nongstoiñ.
Shillong, 28 Risaw:Wat la ka Block Congress Committee bad ka West Khasi Hills District Congress Committee, ki la mynjur ia ka kyrteng jong U bah Adviser Par iong, hynrei, la sngew thuh, ba ha ka jingialang, kaba long hynnin ka miet ha iing U bah DD Lapang, ba ki la dep rai, ban ai ia ka tiket shiteng samoi sha U bah Gabriel Wahlang, uba dei U MLA shu sieh ha Khasi District Council.
Ka khubor, ka ia thuh ba ka jing ia kynduh hynnin ka miet, kaba la long ha iing U bah DD Lapang, ha kaba la don lang U Mukul Sangma, myntri rangbah ka Jylla, ka la rai ban kyntait ia ka jingtyrwa jong ka Block bad ka District; hynrei, ka la jied ia U bah Gabriel Wahlang, na ka bynta katei ka elekshon shiteng samoi.
Kumba ka ju long, ban rai khadduh ia ka tiket jong ka elekshon MLA, ka dei ha ka bor jong ka All India Congress Committee (I) bad ki thymmei khubor, ki iathuh ba ka jing ia pyni bor, kan dang bteng hangthie ruh, namar la sngewthuh ba U Ma Vincent Pala MP, ka Shillong, u kyrshan ia ka U Dr Pariong, ba un long u kandidet jong ka seng na Nongstoin.
Shillong, 28 Risaw:Ka GNLA ka la kam ba ka jingrahbor ia u Block Development Officer (BDO) ka Chokpot u Jude Rangku T Sangma ha kane ka sngi Hatmajai ka dei namar ba u la thok.
Ha ka jingpynlait khubor, ka GNLA lyngba u commander ka western range  u Hedio C Momin ba khot sin kum u Karak Momin, ka la ong ba ka la rahbor ia u BDO namar ba u la thok ha u Myntri rangbah ba ka pisa ba T.40 klur ban siang rong ia ka surok ha Chokpot la shim noh da ka GNLA.“Ngi khlem shim pisa eiei na u  BDO haduh mynta.
Ngi la rahbor ia u ban wad ia ka jingshisha balei u jler ia u Myntri Rangbah",la ong ka seng.
Ka GNLA ka la ong ba une u BDO haba u la shah thalain ha ki paidbah bym siew ia ka bai bylla shi spah sngi jong 248 tylli ki shnong ba la pyntrei ia ka Mahatma Gandhi National Rural Employment Guarantee Act (MGNREGA) kaba la kot sha ka T.20 klur, u jubab sha ki paidbah ba ia ka pisa la shim noh ka sorkar na ka bynta ka elekshon shiteng samoi kaba la dep pynlong.
Une u BDO u dei uba pas ia ka Meghalaya Civil Service (MCS) ha u snem 2010 bad la thungkam kum u BDO ka Chokpot laar snem.
Ha kawei ka liang, ki pulit kila pynlong ia ka jingthwet kaba jur bha ha ka thain Chokpot ban pynlait im ia une u BDO ba la shah rahbor.
U BDO u la shah rah bor katba u dang wan na jaka leit ontep na Deku uba dang thmu ban leit phai sha Tura ha ka por 6:30 PM.U BDO  u la niah hi ia ka kali namar ba u nongniah kali u shim shuti.
Na ka liang ki pulit ki la dep jingtohkit na ki ar ngut kiba khlem shah rahbor kiba don lang ha katei ka por.
Shillong, 29 Risaw:Ka seng beain ka Garo National Liberation Army (GNLA) ka la byrngem ban siat iap noh ia u BDO ba shah rahbor lada ka sorkar bad ki bor pulit kim sangeh ban khynra ia ki dkhot ka seng hapoh shi taiew.
Ia kane ka jingbyr ngem, ka seng ka la pynmih ha ki lad pathai khubor ha kane ka sngi Palei ba kan pynkut noh ia ka jingim jong uBDO ka Chokpot u Jude Rang ku T Sangma lada ki pulit kim sangeh ia ka jing khynra ia ki dkhot ka seng.
Ia u Jude la rah bor da ka GNLA ha Deku Deganggre ha ka sngi Hatmajai katba u dang wan phai na jingleit ontep briew sha Tura ha ka por 6:30 baje janmiet eiei.
Kane ka jingbyrngem shim jingim ka GNLA ia u BDO kalong ba ki pulit ki la pynlong ia ka jingkhynra kaba jur bha ban thwet ia ki nongrah bor bad ban pynlait im ia u BDO.“Sangeh ban khynra ia ngi ha baroh kawei ka rilum Garo lane ngin hap ban shim ia ka jingim jong u BDO u Jude Rangku T Sangma",  la ong ka seng GNLA.Ka la ong ba ka rahbor ia u BDO namar ba u la thok ha u Myntri Rangbah ba ia ka pisa kaba T.40 ba thmu ban siang rong ha thain Chokpot la shim noh da ka seng GNLA hynrei na ka liang ka GNLA ka la ong ba kam shym la shim wat tang shi naia ruh.
Ha kawei ka liang, ki nongtrei sorkar ka South Garo Hills District, ki sengbhalang, ki kynhun bapher bapher  hynne ka sngi ki la pynlong ia ka jingiaid paidbah ba jai jai ban dawa pynlait noh ia u BDO ba la shah rahbor.
Ha ka jingialang ba lyngkot, u Deputy Commissioner ka South Garo Hills District ka Shella N.Marak ka la khot ia ki paidbah ka South Garo Hills ban iasnohkti lang ban wanrah ia ka jingsuk bad ka roi ha ka District.
“Ka por ka la dei ba baroh ngin sei ia ka sur pyrshah ia ki kam bymman, ka jingshah rahbor ba jia khah khah ia ki nongtrei sorkar ka la ktah ia ka roi ka par bad ka suk ka sain",  ka la ong.
U Surosh M.Sangma u la kyntu ia ki nongrahbor ban pynlait noh ia u BDO khlem kano kano ka jingteh kyndon.
Shillong, 27 Risaw:U nongwad jingtip paidbah, U Bah Dispar sing Rani u u la pyrshah jur ia ka jingshu shongwai ka ophis u Executive Engineer PWD South Division ha Redcross, Laban, ka PWD Shillong Bypass ha Malki, ka National Highway’ Shillong Circle ha Lachumiere bad ka PWD Office ha Barik.
‘Ka jingtip da ka ain wad jingtip paidbah, ba la pan da u Bah  Rani ha ka 27 tarik Naitung mynta u snem na ka ophis jong u Chief Engineer PWD (Roads) ka la pyni ba R.Dapmon Pala dei trai ia ka ophis ka PWD South Division ha RedCross bad ka baiwai shi bnai ka la long haduh T.53, 825/- “.
U Bah Rani u la ong balei ka sorkar ka shu wai haba ka don shibun ki jaka ki puta bad ka dei tang ka jingpynlutkai ia ka pisa jong u paidbah katba ha kiwei ki ophis kum sha Sohra bad Mairang kiba la dep biang nadong shadong ki sah thylli.
U la ong ba ka ophis ka tnad PWD ha Barik lei kaba la kylla kum ka slum ha kaba ki briew bym tip satia ki sah sahuh ha katei ka jaka bad ki pynlong ia ka jingiathoh, khawai ba bun jait kum ka jaka lajong.
“Nga kwah ban tip la kine ki kam ba ju leh ha katei ka jaka la ai bor ne em da ka tnad" la ong u Bah Rani namar ba u la pan jingtip paidbah, hynrei haduh kine ki khlem pat ioh satia wat ka la long lai bnai kynthih.
U la ong ba ha ka 13 tarik Naitung, 2015 ka la pyni ba u  Deputy Commissioner, lem bad u Executive Engineer PWD Division bad u B.Kharbuli u Executive Engineer PWD, National Highway Division ki leh smat bha ban kyndang ia ki dukan ba shna ha Motphran bad ki la ujor ejahar ruh ha ka 22 tarik Naitung, 2004 da kaba rah ia ka kyrteng jongu Disper B.Rani bad u Despart Rani.
“Kine ki la donkti ban khynra ia ka dukan jong nga ha u snem 2004 ha Motphran ba la shna naduh u snem 1999 hadien ba nga la ioh bor na u Myntri Nongkhlaw" la ong u Bah Rani bad bynrap “Lada ka dukan jong la pynpra, balei kiwei ki dukan ki dang sah ha katei ka jaka bad la shna shuh shuh pynban".
"Ka jingkyndang ia ka dukan jong nga ka long tang ban ailad ia kiwei ban ioh shna" la kynnoh u Bah Rani bad bynrap ba ha katei ka jaka la shna dukan da ka Mary Rambri bad u Holdingstar Lyngdoh watla kane ka jaka ka dang sah ha ka Kashari.
Shillong, 29 Risaw:Ka dorbar tlang ka Khasi Hills Autonomous District Council (KHADC hynne ka sngi ka la pdiang iaka “United Khasi Jaintia Hills District (Establishment of Town Committee) Third Amendment Bill, 2015.
Ia kane ka Amendment Bill la wanrah da u Chief Executive Member (CEM), u Bah Pynshngain N.Syiem ha ka sngi dorbar ba nyngkong.
Ia kane la pdiang da ka sur khlem kano kano ka jingpyrshah.
Kane ka  Amendment Bill kan treikam ha baroh kawei ka jaka ka Khasi Hills Autonomous District Council.
Ka Kyndon (8) ka United Khasi Jaintia Hills District (Establishment of Town Committee) Act-1960, da ka jingbsuh da ki kyndon kan ai bor ia ka Executive Committee ka KHADC lyngba ka jingpynbna ka lah ban thaw ia ka Town Committee ha ka jaka bym pat don.
Kane ka jingpynkylla ne Amendment jong ka  Act ka long na bynta ban pynbha bad ban pyntreikam ia ka jingkharoi ki jaka sor bad ban leh katkum ka jingdonkam ka por.
Ka jingpdiang ia kane ka Amendment Bill kaba thymmai ka long kaba donkam khnang ban pynkylla ia ki kyndon jong ka United Khasi Jaintia Hills District (Establishment of Town Committee) Act-1960 katkum ka jingdawa ka por.
Ka dorbar hynne ka sngi kut ka long kaba jai jai namar ba 6 ngut ki MDC kiba dei ki MLA ki la iehnoh ia ka kam MDC hadien ba ka iing dorbar ka la pdiang ia ka ain khang bam ar maloi ka Prevention of Disqualification (Members of Legislative Assembly of Meghalaya) Amendment Act, 2015.
Haba kren shwa ban pdiang ia kane ka Amendment Bill, u dkhot liangpyrshah na ka Khun Hynniewtrep National Awakening Movement (KHNAM), u Bah Adelbert Nongrum u la ong ba ki dkhot jong kane ka iing ki dei ban klet ia ka jingsngew party na ka bynta ka jingbit  jingbiang.
Kham hadien, u Chairman ka KHADC u Bah Manstudy  Nongrem u la pynwai ia ka dorbar.
Shillong, 29 Risaw:Ka tamasa bam ka Mei Ramew lane ka Terra Madre kaba mut ka kmie mariang kan sdang ha ka nongbah Shillong naduh ka 3 tarik haduh ka 7 tarik Naiwieng ha Law Kyn tang Mawphlang ban pynlong da ka North East Slow Food and Agrobio diversity Society (NES FAS).
Naduh ka 3 tarik haduh ka 5 tarik kan long ha North Easter Hill University (NEHU) yn wan ban iashim bynta da ki nongmihkhmat da palat 50 tylli ki ri bad yn iakren ia ki mat hakhmat ka jingdon lang ki nongmih khmat na ka  United Nation (UN) ha ka  7 tarik Naiwirng bad yn pynmih ia ka jingpynbna kaban tip kum ka Shillong Declaration.
Ka tamasa Mei Ramew kan lum kan lang ia ki jait bynriew bapher bapher ban wanrah ia ka rukom bam jongki ryngkat ka jingiadonlang Indigenous Partnership, Slow Food International, UN Agencies bad kiwei ki nongkyrshan ban pyni bad iasam ia ka jingtip halor ki phang bapher bapher, kiba iadei bad ka kolshor bad kiwei.
“Nga sngew kmen ba ka Hima Mawphlang ka la pdiang sngewbha ia kane ka tamasa kaba heh ka International Mei Ramew" la ong u Dr.C.O Rangad  u dkhot ka Indigenous Terra Madre (ITM) Expediter Director NESFAS haba kren sha ki nongthoh khubor hynne ka sngi.
U la ong ba kumba 58 tylli ki ri kin wan ban iashim bynta ha kane ka tamasa kynthup 283 ngut ki nongmihkhmat na ki ri bapher bapher bad 630, 88 tylli ki jaitbynriew bad 59 tylli ki jaitbynriew jong ki ri bad baroh ki jaitbynriew kiba la pynthikna ban wan iashim bynta kin long haduh 147 tylli.
Yn don 40 tylli ki jait jingbam bad ki dukan kynthup ka Biodiversity Fair ha Mawphlang,  u la ong bad bynrap ba kane ka  Biodiversity Fair ka long ban pyni ia ki jingthung kiba kham pher kiba don ha kane ka dong mihngi.
“Ngi la buh phra tylli ki jaka ieng kali kaban long 1km ka jingjngai na ka jaka ba pynlong ia ka tamasa bad yn don ruh ki bus ban kit ia ki nongleit nongwan.
Katba u D.Y Kharshiing u President Synjuk Ki Rangbah Shnong (SKRS) Mawphlang u la ong ba “ngi kwah ban kyrpad ia ki paidbah kiba wan sha kane ka tamsa ban leh don akor don burom ban nym thaw kano kano ka jingmulmar bad ka jingjah burom".
U la kyntu ia ki paidbah ban nym bret pathar ia ki jaboh jabain hynrei ban buh ha ki jaka ba la pynkhreh.
Shillong, 29 Risaw:Ka Khasi Hills Autonomous District Council (KHADC) ha kane ka sngi Palei ka la pdiang ia ka kyndon treikam jong ka Federation of Traditional Dorbar (FOTD ban pynkhlain bad ban pynkup ia ka FTD ban khang lad ia ka jingthmu ban pynjngut ia ka bor jong ki rukom synshar barim.
Haba wanrah ia ka kaiphod ka executive committee hapoh ka iing dorbar hynne ka sngi kut ka dorbar, u chief executive member (CEM) ka KHADC u Bah  Pynshngain N Syiem u la ong ba ia ka FTD la thaw da ka jingthmu  ban wanrah ia ki bor synshar barim bad ka district council hapoh kawei ka lama ban tei ia ka jingiadei ha ka jingtreikam.
“Ngi la rai ban kynthup ia ka FTD hapoh ka tnad Elaka ka istrict council," la ong u Bah Pynshngain bad bynrap “ngi thmu ruh ban ithuh da ka ain ia ka Federation katkum ka kyndon jong ka Sixth Schedule".
U la ong ba ka FTD  kan long kum ka jingkieng ban pun ia ka jingiadei hapdeng ki bor synshar barim bad ka  district council ha ka synshar khadar.
U Bah Pynshngain u la iathuh ba ka FTD kan kynthup ia u CEM kum u chairman, 5 ngut ki dkhot na KHADC, san ngut na ki Dorbar Hima, san ngut na ki Dorbar Raid, 10 ngut na ki Dorbar Shnong bad u planning officer ka KHADC kum u member secretary.
a ki dkhot jong ki hima, ki shnong kiban long dkhot ha ka FTD yn jied da kaba thep vote.
U la ong ba ki don 53 tylli ki Hima, 80 tylli ki dorbar raid bad da ki hajar ki dorbar shnong.
“Ki mat kiba iadei bad ka synshar khadar barim yn iakren ha kane ka FTD bad kan long kum u tynghung jong ki jaitbynriew Khasi",u la ong.
Shillong,  29 Risaw:Ka tnad iada ia ki mrad ki mreng ka Wild Life Wing jong ka  Forests and Environment Department, Meghalaya  ka la pynkut noh ia ka jingrakhe ba shi taiew ia ki mrad ki mreng ha kane ka sngi Palei ha U Soso Tham Auditorium, Shillong.
Kane ka dei kaba ju rakha ha ka ri India baroh kawei bad mynta u snem ka phang ka long  ‘Im bad Ki Mrad Khlaw".
Ha kane ka jingrakhe la pynkut da u Myntri khlaw u Bah  P.Tynsong bad u Chief Secretary Bah  P.B.O Warjri.
aba kren ha kane ka sngi u Bah Tynsong u la pynkynmaw ia ki khynnah skul ia ka jingdonkam ban iada ia ki mrad khlaw.
U la ong ba ka sorkar jylla ka dang pyrshang tyngeh ban iada ia ki mrad khlaw bad ia kane lah ban pynrulong lyngba ka jingiasnohkti lang ki paidbah ka jylla khamtam ha kane ka jylla ba rukom bat ia ka khyndew ka dei jong ki riew shimet.
Ym tang ban iada ia ki mrad hynrei kaba kongsan ka dei ban pynneh iaki khlaw ki btap bad na ka lianf ka sorkar kan shim ia ki lad ki lynti ban pynshai paidbah halor kane ka bynta, la ong u bah Tynsong.
Katba u Chief  Secretary ha ka jingkren jongu, u la ong ba ki khlaw ki btap bad ki mrad ki mreng ki leh ia ka bynta ba kongsan ban pynneh ia ka mariang bad ka long kaba kongsan ia ki briew ban iada bad ban pynneh ia ki.
Ha kane ka sngi la sam khusnam ruh sha ki nongjop ha ka jingiakop dro bad thoh ese.
Shillong, 29 Risaw:U Bah Erwin K Sutnga uwei na ki trai ba ju don bynta ban pynmih ia ka kot khubor kum u Pateng Mynta, ka Leilieh; hynrei kiba jah noh mynta, u la ong ba ka daw ka jingjah ki kot khubor ka dei nama ba ka bun ka jinglut bad ka duna ka jingmih, nalor ka jing duna ka jingkyrshan na ki paidbah ban pule ia ki kot khubor.
Haba iakren mynta ka sngi, u Bah Sutnga u la ong ba ha kito ki por mynshwa, ka rukom shon kot khubor ka long kaba eh bha, namar ba kam long kaba suk kumba long ha kine ki sngi.
“Mynshwa ka jing shon ia ki kot khubor, ka long kaba eh, namar ka mashin ka long ka bym dei kum ha kine ki sngi kaba kham suk",la ong u Bah Erwin.
Katkum ka jingong u Bah Erwin kiwei pat ki jingeh ki long ka jingbym biang ka jingsam khubor, ka jingbym ioh jingpyn bna ne advertisement.
“Ha kito ki por ki nongpule kot khubor ki don tang ha Shillong hynrei mynta ki kot khubor ki la poi sha ki jaka nongkyndong bad ki briew ki la iapule kot khubor bad ka la don ka jingiapher bak ly bak", u la bynrap.
“Ngi pynlut da ki hajar shi sngi hynrei ka jingmih tang tang da ki spah bad ka jingjur palat ka jingdawa ban ia ka jingmih ka dei ka daw kaba kongsan ba ki kot khubor ki khyllem bad ki jah noh khamtam lada kim ioh ia ka jingkyrshan kaba biang na ki paidbah nongpule", la ong Bah Erwin.
U la ong ba ha kine ki sngi ki kot khubor ki la kham bha bun shah ban ia kito ki por mynshwa hynrei donkam ban pynbha shuh shuh.
U la ong ba ki kot khubor ki dei ban pynbha ia ka rukom ai khubor ban nym ialam bakla ia ki paidbah bad ki donkam ban ioh ia ka jinghikai kaba biang ia kane ka kam.
Ym tang katta, ka jingsiew ia ki nongtrei kot khubor ruh ka dei ban long kaba biang namar ba khlem ka jingsiew kaba biang ka shem jingeh ia ki ban trei bha ia ka kam namar ka jur ka jingdawa.
"Ka jingsiew ia ki nongtrei kot khubor ka dei ban long kaba biang bad ka sorkar ka donkam ban peit ia kane namar ba ia ki lad pathai khubor la niew kum u paia ba saw ka synshar paidbah", la ong u Bah Erwin.
U la ong ba bun ki kot khubor kiba la jah noh kum u Lum Shyllong, Pyrta u Riewlum, bad kiwei kiwei kiba mih ban shakri ha ki por mynshwa.
Shillong, 29 Risaw:Ka HSPDP ha Nongstoiñ ka la thap shadem, mar ia bna ba u Dr.Adviser Pariong u la duh tiket na ka seng Congress.
La ong ba ka seng HSPDP ha kane ka kynti kaba mynta ka sheptieng bad ka khynniuh ngir ngir tang ia u Dr.Pariong namar ba u dei u briew uba la rim ha katei ka kon stitwensi bad nalor kata ruh u dei u briew uba khlain bha ka vote ha Nongstoiñ.
Katkum ka sur kaba sawa ha Nongstoiñ la ong ba ka HSPDP mynta ka kynti ka don hapdeng ka jingartatien bha ban jop ia ka elekshon, namar ba la shim ba dei tang u Maieid Hoping hi marwei u ba lah ban thaw pyrthei ban ia leh pyrshah ia ka seng Congress, bad kawei kaba ki la iohi mynta ka long ba lada jia ba u Dr.Pariong u ioh tiket na ka seng Congress khlem pep un rah da kaba suk ia katei ka elekshon shiteng samoi.
Lah ruh ban kynmaw ba wat ki nongialam Congress ruh ki la kob lypa ba lada u Dr.Pariong un ym jop mynta ka kynti un ym jop shuh lano lano ruh , phewse katei ka jingkob jong ki ka la kylla khongpong pynban naba wat tang ka tiket ruh u artatien ban ioh.
Kat shaba phai ha baroh kawei ka sor Nongstoiñ la ioh sngew ba ki paidbah ki la ong ba lada jia ba u Dr.Pariong un ia khun na ka seng Congress ka don ka jingartatien ia ka seng HSPDP, hynrei tang mar ia ioh jingtip ba u lah ban duh tiket ki la pynthikna lypa ba ka jingjop da kaba suk hi kan dei ka jong ka seng HSPDP.Haba iaid tawiar ia ka sor Nongstoiñ u Rupang u la sngewthuh ba ki paidbah nongkyrshan ka HSPDP mynta ka kynti ki la phuh samrkhie lypa ba shisien biang, wat la u Sing tymmen um don shuh hynrei u sing Samla pat un dang kyrhuh ha katei ka konstitwensi.
U Rupang u ba la iaid tawiar ka sor Nongstoiñ mynta ka sngi u la ioh khubor ruh ba ki paidbah ki dang lung mynsiem halor ka jingduhnoh jong ki ia u maieid kaba ka ummat jong ki haduh kine ki sngi kam pat rngad bad ki la kut jingmut ruh ba lada long kumno kumno ruh kin kyntiew biang ka burom u Maieid na ka bynta kane ka ar snem wat la ka dei ban bynshet ia ka kam nongmihkhmat ha uno uno u briew jong katei ka seng ruh.
Jowai, 29 Risaw :Ka Jaintia Students’ Union Central Body hadien ka jingujor na ki katto katne ki longkmie longkpa jong ki khynnah skul ha ri Lum Jaintia khamtam ha sor Jowai ki la kynnoh ba bun na ki skul ki juh pynbor ia ki khynnah skul ban die ia ki ticket khalai nusip bad halorkane ka bynta ka seng ka la juh sakhi ruh da ki khmat lajong ia kikhynnah skul ha ryngkat ki riam skul, ba ki leit die ia ki ticket sha iewsha hat sha ki dukan bad sha ki ophis sorkar.
Halor kane ka seng ka la ai dorkhas sha u Deputy Commissioner WestJaintia Hills District, U Superintendent of Police bad sha ka District School Education Officer West Jaintia Hills naduh ka 8tarik Nailur 2015 bad ka seng, ka dawa na ki bor ba halor ba dei ban pynsangeh noh ia kane ka jingpynkit jubor ia ki khynnah skul namar ba ka buh ia ki khynnah ha ka jingma haba leit die ia ki tiket namar ki hap ban jam ia ka surok na shiliang sha shiliang.
Nangta ki khynnah ki ju mad ruh ia ki jingkren tohmet na ki briew kiba ki leit tyrwa die ia kine ki ticket.
kumta na ka liang jong ka seng ka dawa na baroh ki nongpyniaid skul ba kim dei ban pynbor ia ki khynnah ha ka ban leh ia kitei ki kam, na ka bynta ban pynmih pisa ia ka skul.
Shillong, 29 Risaw:Ka UDP Youth Wing ka la sngew lyng ngoh ia ka jingkren kyllain ka sorkar  halor ka mat kaba iadei bad ki khlieh nongsynshar kaba la wanrah ia ki paidbah ha ka jinglyngngoh.
Ha ka kyrwoh ba la pynlait u general secretary ka UDP Youth Wing u Bah Hamletson Dohling u la ong ba ha kawei ka bynta u Myntir Rangbah u la ong ba ka sorkar kan nym tuklar ia kam jong ki rukom synshar shnong kiba hap ha ka Autonomous District Councils katba ha kawei ka liang ka sorkar ka la thaw ia ka Meghalaya Grassroot Institutions Governance Act 2015.
Kane ka bill ym tang ba ka thmu ban tuklar ia kip hang kiba hap ha ki ADC hynrei ka pyrshang ruh ban pynduh ia ka VIth Schedule ka riti synshar ka ri da kaba pynduh ia ki rukom synshar shnong.
kane ka dei ka jingpyrshang ban rat dyngkhong ia ka synshar tynrai bad donkam ban pyrshah tyngeh ia kane, la ong u Bah  Hamlet Dohling.
Shillong 29, Risaw:Ka Hynñiewtrep National Youth Front (HNYF) Northern Region ka la kynthah jur ia ki Rangbah Shnong ka Umsning bakila shah trei ha ka jadu ka kompeni Agorvet haduh ba kin weng noh iaka jingujor pyrshah ia kane ka kompeni kumba la phla da u MDC ka Mawhati u Bah James Sylliang hapoh iing dorbar ka KHADC.U President ka seng u Bah Banpynskhem Kharnaior u la ong ba kumba la phla shai da u MDC ka Mawhati Constituency uba long ruh EM ka tnat Trade , ki Rangbah Shnong ka Umsning kila weng noh ia ka jingpyrshahka jong ki ia ka Meghalaya Agrovet ha Tdoh Umsiang bad Mawthei.
“Ngipynrem pynrem jur ia ka rukom pynbiej ki Rangbah Shnong ka UmsningArea, ha ka por ba khang tala mynshem snem ia katei ka kompeni, kineki Rangbah Shnong kila pynshit ban ia mih paidbah bad mynta pat kikylla niang".
U Bah Kharnaior u la ong ba ka jingeh ki Rangbah Shnong ka dei ka raimarwei ym da ka rai da u paidbah ne ka dorbar.
“Ki la die ia kajingkoit jingkhiah jong u hajar u paidbah uba pyndonkam ia kane ka um.
Ai khublei ia u Bah James uba la pynshai paidbah, halor ka jingphla baki Rangbah Shnong ka Umsning Area",la ong ka HNYF.Ha kajuh ka por, ka HNYF ka la dawa na u Bah James Sylliang banpynshai paidbah kiei kita ki Rangbah Shnong kiba la weng ia kajingpyrshah jong ki ha jaka ba u pan jubab na u President ka KSUUmsning Circle u Bah Peterson Kylla.
“Ngim kynnoh eiei ne pynbud namia u Bah Sylliang hynrei ngi kwah ban shai paidbah halor kane ka bynta, naba khlem ka daw kin ym weng satia" la ong shuh u Bah Kharnaior.
Ka seng ka jingsngew lyngngoh kaei ka MeghalayaAgrovet ne Amrit, don bor jadu aiu ha ka, naba wat ki shnong ki bym pyndonkam um na ka wah Umtrew ruh ki kyrshan dohiap doh-im ia kane ka kompeni, haduh ba ka Synjuk Rangbah Shnong Lum Manik Raitong kin weng ia ka jingujor.
“Ngi iai pyrshah bad ngin dang pyrshah tyngeh ha ryngkat ka kynhun ki shnong bad ka KSU, ngin nym ailad da lei-lei ba ngin kylla long ki nong tong um hala ka Ri ha u mynder" la ong u Bah Kharnaior.
Shillong, 30 Risaw:Ka UDP kaba dei ka dawbah kaba la pynlong ia ka kong Fenela L Nonglait ban shah beh seng na ka HSPDP, namar ka jingmih madan jong ka ban ia donlang ha ka rynsah jingialang paidbah jong u kyrtong katei ka seng u bah Paul Lyngdoh ha Motphran; mynta ka pyrshang ban siew kylliang ia ka kong Fenela da kaba tyrwa ba kan ia khun noh kum ka kyrtong jong katei ka seng na Nongstoiñ.
Kham mynshuwa ka UDP ka la sngap jar ha kaba ia dei bad ka elekshon shiteng samoi ha Nongstoiñ ha kaba ki lad khubor ki la iathuh ba ka ap ba lada jia ba ki pyrsa u Maieid Hoping ki ioh tiket, kan ym buh kyrtong bad lada jia pat ba da kiwei pat ki briew ka HSPDP kin ioh tiket kan buh kyrtong.
Ki tyllong khubor na ka seng UDP, la ong ba mynta ka jingiakren hapdeng katei ka seng bad ka kong Fenela ka dang iaid shakhmat.
Hynrei la ong pat ba ka UDP ka dang pyrshang ruh ban wad ia ki lad jingiakren bad u Dr.Adviser Pariong ruh, uba la thikna ba un shah pynduh tiket na ka seng Congress ha kane ka elekshon shiteng samoi.
Haduh mynta ki lad khubor na ka seng UDP kim pat shym la pynthikna kaei ka jingiakren kaba mih hapdeng jong ki bad ka kong Fenela.
Shillong 30 Risaw:Ka Khasi Jaintia Deficit School Teachers Association (KJDSTA) mynta ka sngi  ka la pynkut  ia ka jingrakhe dap pura ba 35 snem da ka jingshongkun ban kynmaw biang ia ki kam ba la dep iaid lynti ha kine ki snem.
U Lat ka jylla u V Shamuganathan u la pynkut ia kane ka jingra khe kum u kongsan katba u MLA ka Nongthymmai u Dr Jemino Mawthoh kum u symbud kongsan.
Haba kren lyngkot ha kane ka sngi, u  Shan muganathan u la ong ba ki nonghikai ki dei ban pyrshang katba lah ban pynthikna ba ka jingwan klas ki khynnah kam long 100 percent lane lada duna eh ruh 98 percent.
“Kawei kaba nga kwah ban ai jingmut ban kyrpad ia ki nonghikai ka long ba kin pynthikna ba ki kamra klas ki dei ban long 100 percent lane lada duna eh ruh 98 percent", la ong u Lat.
U la ong ba u sngew tynnad shibun ban wan iadon bynta bad ki nonghikai kiba ju niew kum ki briew jong ka jingsta bad kiba shem phang haka imlang sahlang.
Shwa ia kane, u MLA ka Nongthymmai u Dr Jemino Mawthoh u la pynpaw ia ka jingsngew khia ia ka jinglong jingman ki pule puthi ha kane ka jylla khamtam da kaba pynpaw ia ka jingsngewkhia ia ki jingeh jong ki nonghikai.
"Ka long kaba sngewsih ba ki nonghikai bunsien ki hap ban mih sha surok ban dawa ia ka tulop jongki, ia ki hok jongi kum ki nonghikai bad kane ka phalang ia ka dur ka dar jong ka jinglong ka pule puthi ha kane ka jylla", Dr Mawthoh.
Ka nongbah Shillong  la tip kum ka jaka pule puthi ha kaba ki briew na ka thain shatei lammihngi ki wan ban pule ha kane ka nongbah hynrei dei ban pyrkhat kum kaei ka jinglong ka pule puthi ha baroh kawei ka jylla bad kumjuh ha ka nongbah.
Katkum ka jingong u Dr Mawthoh, ki briew kiba don ha ka bor ki dei ban pyrkhat bha da ka jingkut jingmut bad ka kam ban pynlong ia ka pule puthi kaba janai ha kane ka jylla.
U la ong ruh ba ka jylla ka dang sahdien shibun ha kaba iadei bad ka jingthaw ia ka Education Policy namar ba haduh mynta ym pat shym la lah ban pyntreikam ia ka.
“Ka long ka bym thikna lano ngin iohi ia ka jingpyntreikam ia ka Education Policy ha kane ka jylla kaba dang shna haduh kine ki sngi",  u la ong.
U la iaroh ia ka jingnoh synniang jong ka KJDSTA  ha ka jingai jinghikai ha ka ri Khasi bad Jaintia ha kine ki 35 snem bad kyrmen ba ki kam ba kham bun kan nang leh shuh shuh ha kine ki sngi ban wan.
Katba u President nongseng ia ka KJDSTA u Bah  Teibor K Shanpru u la ong ba la seng ia kane ka kynhun jong ki nonghikai ka long ban peit ia ka jingeh jongki bad kumjuh ia ka jingthmu ban wanrah ia jingnang jingstad kaba kham paka.
Hynrei u la pynpaw ia ka jingsngew bynniaw namar ba ki bor ba halor kim patiaw eiei ban shim khia watla bunsien ka seng ka la ju ai jingmut halor kiba bun ki bynta ban pynbha ia ka pule puthi ha ka jylla.
Katba u President ka KJDSTA u Bah ED Nongsiang u la niew tang ia ki kam ba ka seng ka la leh kiba bun ha kine ki sngi ba ladep kiba iadei bad ka sorkar kum ka jingdawa ban pynkiew ia ka CPF, ban dawa bai sumar ia ki nonghikai, ban pyntreikam ia ka Education Policy ha ka jylla bad kiwei.
U la ai khublei ia ki nongialam na ri Ireland kum ka Global School Room kiba la iadon bynta bad ka KJDSTA ban wan iarap ha ka jingai jinghikai ha kane ka ri bad Jaintia.
Ha kane ka sngi la pynshongshit bad pynphuh pynphieng ia ka jingrakhe da ka jingshad, ka jingrwai na ki khynnah skul bad ki nonghikai ruh kumjuh.
Nongpoh, 30 Risaw:Ki Rangbah Shnong ka thaiñ Umsning ki la ther kylla ia u MDC ka Mawhati, uba dei ruh u Executive Member (EM) ba peit ia ka tnad Trade u Bah James Sylliang, ba u la shu jler bad lamler ba ki la weng ia ka jingujor pyrshah ia ka kompeni ri syiar ka Agrovet ha 9mer bad Mawthei.
Hadien ba la shah thad ha u EM ba la mih ha ki lad pathai khubor, ki  Rangbah Shnong na ka thain Umsning Umsning kynthup ka Umsning Lumumpih, Umsning Lum Roman, Umsning proper A, Umsning Patarim lem bad kiwei kiwei, ki la pynlong ia ka jingialang kyrkieh mynta ka sngi bad ki la ong ba ka jingong u MDC ka Mawhati ka dei kaba shu lamler namar ba kam don satia kano kano ka jingweng ia ka jingujor pyrshah ia katei ka kompeni ri syiar.
Ki Rangbah Shnong ki la ong ba ka jingkam jong u MDC ka Mawhati ka long ka bym shongnia bad  kila dawa ba u MDC ka Mawhati u dei ban pynshisha lada don kino kino ki jingthoh jingtar ba ki rangbah shnong ka Umsning ki la weng shisha ia katei ka jingpyrshah ia kane ka pham ri syiar bad lada um lah ban pynshisha kan pynpaw ba u dei u MDC riew thok riewshukor uba pynbudnam sniew ia ki rangbah shnong Umsning.
Ki la sngewbitar ia ka jingkynthoh jong u MDC ka Mawhati Konstituensi ba kila weng noh ia ka jingpyrshah ia ka jingbuh ia ka Pham ri syiar jong ka Kompani Agrovet ha 9 mer bad Mawthei.
Kine ki rangbah shnong ha ka kyrwoh kaba la phah sha ki lad pathai khubor, ki la kynthoh kylla ba kane ka jingkam jong u tei u MDC ka long kaba bym shisha bad kaba la shu kam khlem kano kano ka nongrim.
“Ki Rangbah Shnong kiba hap hapoh Umsning da lei lei ruh kin nym weng satia ia la ka rai ban pyrshah ia katei ka pham ri syiar", ki la ong bad bynrap ba kane ka pham ri syiar  ka pynjaboh bad pynjakhlia ia ka tyllong um ba ki shnong kiba don ha Umsning ba ju pyndonkam ban bam ban dih kaba la pynbit pynbiang da ka tnat PHE".
Lah ban kdew ba u MDC ka Mawhati u Bah James Sylliang, u ba dei ruh u EM ka Trade& Enforcement, u la ong hapoh ka iing dorbar ka KHADC dang shen ba ki rangbah shnong ka thaiñ Umsning ki la weng noh ia ka jingujor pyrshah ia ka kompeni Agrovet kaba ri syiar ha kitei ki jaka.
Shillong, 29 Risaw:Hapdeng ka jingiatan tyllai kaba jur bha ha kaba la don haduh saw ngut ki kyrtong kiba la pan tiket na ka seng HSPDP ha kaba khadduh ki nong ialam rangbah katei ka seng kiba hiar naduh Shillong ryngkat bad ki Primary Unit bapher bapher jong ka Nongstoiñ Area Unit mynta ka sngi ki la shim ia ka rai ba khadduh ban ai ia ka tiket sha u nongñiah kali u Maieid Hoping u bahduh Daiostar Jyndiang.
Ki la don haduh 4 ngut ki kyrtong kiba la pan tiket na katei ka seng bad kita ki long ka kong Fenela L Nonglait,bah Doffely L Nonglait kiba long ki pyrsa kur u Maieid Hoping , nangta de la don sa u MDC ka Nongstoiñ u bah L.G Nongsiej bad u bahduh Daiostar Jyndiang uba dei u nongñiah kali u maieid Hoping.
Hynrei napdeng kitei ki 4 ngut ka HSPDP ka la rai ban ai tiket sha u bah Jyndiang.
Ha shuwa ban shim ia katei ka rai ka HSPDP ka la pynlong ia ka jingialang paidbah ha Nongpyndeng, Nongstoiñ ha kaba la wan ban ia shim bynta da kumba 500 ngut ki paidbah nongkyrshan ka seng HSPDP hynrei ha shuwa ban shim ia ka rai ki nongialam rangbah katei ka seng ki la ailad tang ia ki President bad Secretary jong ka Primary Unit Nongstoiñ ba kin shong pyrkhat hano kin bynshet ia ka tiket na u sing.
La ban kdew ba shuwa ban sdang ka jingialang la iohi ba ki la don bunbah ki kali kiba la tuid sha ka jaka long jingialang bad kiba la teh da ka lama u Sing.
Lah ban pynkynmaw ba ha ka 24 tarik u risaw u Rupang u la ia kynduh kyrpang ia u bahduh Daiostar Jyndiang u nongñiah kali jong u Maieid hoping uba la ju ia don ryngkat ryngkat ha syndah jong u haduh ka sngi ka jingiap noh jong u Maieid Hoping bad ha katei ka jingiakynduh la ioh ban ia kren bad u ia kiba bun ki mat.
Hynrei kawei na ki mat kaba ym lah shuh ban klet ha katei ka jingiakynduh ka dei ka jingpynpaw jong u bahduh ba ka jingmih jong u ban ia khun ha kane ka elekshon ka dei lyngba ka jingpynsawa jong u Maieid hapoh ka dohnud jong u man ka minit bad man ka kynta ba u dei beit ma u u ban mih bujli ha ka jaka jong u.
Shuh shuh ha katei ka jingiakynduh u bahduh Jyndiang u la ong ba katei ka jingphah ia leh elekshon jong u Maieid ia u kam dei ka sien kaba nyngkong hynrei ka dei ka jingkren kaba na ka por sha ka por kaba u la pynbor teng ruh ha u snem 2009 ba un ia khun ia ka MDC elekshon na Mairang Konstitwensi.
“Man ka minit bad man ka kynta , ka maian bad ka sur u Maieid ka sawa ha nga ba ngan ia khun elekshon, ngan ia khun khlem pisa bad ngam don pisa hi ruh, bad ngam don kali hi ruh, ngan bud ia ki nuksa jong u Maieid" ki dei ki jingkren u bahduh Daiostar Jyndiang ha ka jingiakren kaba markhmat bad u Rupang ha ophis treikam ka HSPDP ha Nongstoiñ khyndiat sngi shuwa ban pynbna ia ka tiket na katei ka seng.
Shillong, 29 Risaw:Ka jingialang jied kyrtong ka seng HSPDP kaba la long mynta ka sngi ha nongpen deng, Nongstoiñ ka la sdang ban kulmar thlim hynrei la tem noh ia katei ka ding jong ka jingbitar ki paidbah da ka Dorbar Shnong Nongpendeng kaba la kren da uwei na ki riew rangbah hakhmat u paidlang uba bun.
Shipor ka jingialang naduh kaba sdang haduh kaba kut ka la iaid beit, hynrei ha shuwa ban pynkut noh artad hadien ba shongknor jong ka jingialang u bah K.P Pangniang uba dei ruh u President ka West Khasi Hills u la mut ban pynkut noh ia ka jingialum paidbah, kynsan ka kong Fenela L Nonglait kawei na ki nongpan tiket ka la ieng bad ka la pynpaw hakhmat u paidbah ba ka kwa kren, hynrei ha katei ka por ki nongialam ka HSPDP kim shym la ailad ia ka ba kan kren bad ha katei ka por ki paid nongkyrshan jong ka kiba bun hi ki dei ki longkmie ki la ieng ban pyni nia ha katei ka jingialang bad bud nangta sa ki nongialam kiba kyrshan ia u bahduh Daiostar Jyndiang ki la kob ban ia tai nia hapdeng ki kyrtong pan tiket, hynrei ha kaba khadduh uwei na ki riew rangbah jong ka dorbar shnong Nongpendeng u la ieng ban kren ha ka tynghung pynsawa bad u la ong, “Lada phi ia long kumne, ka dorbar Shnong ruh ka don la ka jong ka pali ban leh ia kaba donkam" bad hangta u paidlang u la ia pra noh la ka jong ka lynti.
Hynrei kham ha shuwa ia kata ki riew rangbah nongialam jong katei ka seng kiba la ithuh dur khmat ba ki dei ki briew jong u bahduh Jyndiang ki la pyrshah ia ka jingkwah ki nongialam rangbah ka HSPDP ban jied ia ki kyrtong tang da ki President bad Secretary jong ki Primary Unit ha kaba ki la ong ba lada tang ki President bad Secretary jong ki Primary Unit ki lah ban pynjop te ka biang hynrei ki la ong ba ki kwah ban jied da u paidbah.
Hynrei kham hadien ba la mih ka jingiakren ba kumba ju long haba jied kyrtong la ju jied tang ki President bad Secretary jong ki Primary Unit bun na ki nongialam ki la hun ia kata bad ki la rung sha ka kamra ba dei ban pyndep ia katei ka kam.
Hynrei kham hadien ia kata ruh na ka liang ka kong Fenela L Nonglait ka pynpaw ba ka jingkwah jong ka ban kren ka long halor ka nongrim ba la mih ha ki khubor ba ki nongialam jong ka HSPDP ha ka CEC jong ki ki la bret ia ka aplikeshon jong ka sharud katba ha ka jingialang paidbah pat ki pynbna ba ka ruh ka dei kawei na ki kyrtong ba pan tiket.
La ban kdew ba tang mar ia kut ka jingialang kaba nyngkong shuwa ba ki nongialam ka HSPDP ki rung sha kawei pat ka Hall la pynsangeh ia ka jingiania hapdeng u paidbah da ka Dorbar shnong Nongpendeng, hynrei kham hadien la pynsangeh noh biang ruh ia katei ka jingialang ki nongialam naba ka Dorbar shnogn ka tieng ioh ba ka mih kano kano ka jingkulmar, hynrei khadduh la ioh jingtip ba ki nongialam ka seng HSPDP ki la pynlong jingialang biang ha kawei ka jaka bad ki la rai kut syndon ia ka tiket sha u kyrtong jong ki.
Nongpoh, 29 Risaw:Ki pulit ka Nongpoh mynta ka sngi, dang step por 8.45 bajeeiei ki la ioh kurup ia u kynja na kawei ka bos Night Super kaba naAssam (AS01U-2569)  ba la song bha ha kawei ka pla kaba dang thmu ban hiar sha Guwahati na Agartala.
Ki pulit ki la pynlong ia ka jingpynap shrip hadien ba ki la ioh jingtip kiba la pynlong ia ka jingtalasi ia katei ka bos bad la lap ia u kynja ba la song bha ha kawei ka plastic uba don kumba 5 ne 6 kilo ka jingkhia.
Namar ba baroh kiba shong ha bos kim ong ba kim tip, ki pulit ki la kem ia u nongniah bad ruh ban kurup ia katei ka bus na ka bynta ka jingtohkit kaba bniah.
Shillong, 29 Risaw:Ka sor Shillong la mut dur ba lashai ka sngi kan sa shlei smam da ki nongiaid paidbah ban wan na kylleng ki jaka ban iashim bynta ha ka jingiaid paidbah ba la khot da ka Synjuk Ki Nong synshar Shnong Ka Bri u Hynniewtrep.
Kumba ka paw, ki nongiashim bynta ha kane ka jingiaid paidbah kim ym duna ia ka lak ngut namar ba ki bor shnong ki la pynkhreh bha shaid shaid ba kane kan long kaba jop.
Ki la buh ia ka jingiakynduh lang ha Lachumiere bad nangne kin sa iaid paidbah sha Secretariat.
Ka jingiaid paidbah kan sdang naduh ka por 11 baje mynstep haduh ka por 1 baje nohphai sngi.
Ha kawei ka liang, ki pulit ki la pynlong ia ka jingpahara na ka bynta kane ka jingiaid paidbah ban pynthikna ba kan long kaba iaidbeit.
Na ka liang ka synjuk ruh ka la ong ba ka jingiaid paidbah kaba heh tam ha kane ka jylla kan long kaba jai jai bad kaba don akor don burom.
Shillong, 30 Risaw:Ka la don ka prokram kaba la pynbeit ba u Lat ka jylla, un long u kongsan ha ka jing ialang jong ki nonghikai skul kaba la long mynta ka sngi ha State Central Library Shillong.
Katei ka prokram ka dei kaba buh por ha ka por 1:00 baje mynsngi, hynrei namar ka jingbun palat u paidbah uba iaid proses hon, kaba la pynbeit da ka Synjuk Ki Nongsynshar Shnong ka Bri u Hynniewtrep, la ong ba u Lat u la sahkut lynti ban mih na la ing ha kaba la ong u la poi sha katei ka jaka ha ka por 3:30 baje eiei nohphai sngi.
La ong u ba u Lat u la pyrshang katba lah ban poi biang por sha katei ka jaka, hynrei ka jingbun palat u paidbah mynta ka sngi, u la sahkut noh ha iing lajong khlem lait ban mih shabar jong ka khyrdop tad haduh ban da kylluid ka lynti.
Lah ban kdew ba ha man la ki jingialang ba la buh kaba dei ka jingialang ba u Lat un long u kongsan katei ka jingialang ka ju sdang beit thik ha ka por kaba biang bad lada iapher bun eh ruh ka por kan long tang hapoh ka 10 minit hynrei ka sngi u Lat u la poi hadien 2 kynta tam sha ka jingialang ki nonghikai.
Shillong, 30risaw:U bah Ardent M Basaiawmoit u President Rangbah jong ka seng HSPDP haba kren ha ka jingialang paidbah ha Nongpendeng , Nongstoiñ ha shuwa ba ka seng HSPDP kan jied ia u kyrtong jong ka na Nongstoiñ u la ong ba ka thong ka HSPDP mynta ka dei ban ioh synshar ia ka jylla ha u 2018.
Utei u nongialam ka HSPDP u la ong ruh ba ka bun ki paidbah mynta ki phai khmat sha katei ka seng kaba don shisha ia ka nongrim ban shakri bad ba ia khun na ka bynta ka jaitbynriew bad ym don kiwei pat ki seng kiba don ia ka nongrim kum ka HSPDP.U la ong ba mynta ki sngi ki; la don bun ki riew shemphang na ka skulbah NEHU ruh kiba dang ia syllok na ka por sha ka por bad ki nongialam katei ka seng kumno ban thaw pyrthei ban ioh ia ka bor synshar ha ka jylla ha u snem 2018 bad da kino ki lad ki lynti ki thaw ban ioh ia ka bor jong u paidbah ban synshar ia ka jylla bad ban kyntiew ia ka seng HSPDP.U bah Ardent u la ong ruh ba mynt aka seng ka seng HSPDP ka don ia ka thong kaba khlai n bha bad kata ka long ban pynjop lut ha baroh ki elekshon MDC shiteng samoi ha KHADC, “Ngi don ia ka thong ban pynjop lut ha baroh 6 tylli ki Konstitwensi ha ka elekshon shiteng samoi ha KHADC" ong u bah Ardent.
Haba kren sha ka 2018 u bah Ardent u la pynthikna ba ka seng HSPDP kan ym ia treilang dalei lei ruh bad ka sorkar MUA mynta, “Kumno ngin ia treilang bad ka sorkar kaba khan glut ia ka jingtih dewiong,ka jingtoh khyndew shyiap, kaba pynlynga ia u paidbah haduh kane" u la ong.
Utei u nongialam ka HSPDP u la ong ruh ba kumba ka la mih ka jingiaknieh tiket hapoh katei ka seng na Nongstoiñ, ka pyni shai ba u paidbah u phai khmat sha ka seng HSPDP ha kaba u la iathuh ruh ba tang ha Sohra Konstitwensi ki la don mynta haduh 5 ngut ki kyrtong kiba la pan tiket na katei ka seng.
Kitei ki kyrtong kiba la wna pan tiket ki la ong ia nga ba ki la shang kylleng ka konstitwensi hynrei haba ki la twad jingmut na ki paidbah ki la ong ba kan eh ia ki ban jop elekshon lada kin ym dei ba ki ia khun na ka seng HSPDP, ong u bah Ardent.
Haba kren pat sha ka elekshon shiteng samoi u bah Ardent u la ong ba la iohi ba ha ka por ba ka UDP ka don ha ka bor synshar uwei na ki MLA jong ka u bah E.K Mawlong u la khlad noh hynrei ha ka elekshon shiteng samoi katei ka seng kam shym la lah ban khie khlieh hynrei la jop pynban da ka seng Congress hynrei mynta ka kynti u la kob ba ha Nongstoiñ yn ym don da kiwei pat ki seng ki ban mih bujli ha ka jaka u Maieid Hoping hynrei yn dei beit tang ka seng HSPDP.Shillong, 30 Risaw:U Deputy Commissioner (Election) West Khasi Hills Nongstoin U la pyntip ba ka Election Commission jong ka Sorkar India ka la thung ia u  Rajesh Ranjan  kum u  Election Expenditure Observer ban peit ia ka rukom pynlut pynsep jong ki kyrtong Election bad ban peit siar ioh don kiba sam pisa ne sam tiar sha ki nongthep vote ha ka 32 – Nongstoin (ST) Assembly Constituency.
Lada don mano mano ba kwah ban kren ia U Observer ki lah ban phone ha une u number 8014915790 naduh ka 28 tarik haduh  ka 31 tarik u Risaw 2015 bad kumjuh ruh naduh ka 8 tarik  haduh 21  tarik u Naiwieng 2015.
(MIPR).
Shillong, 30 Risaw:Ki lai tylli ki sengbhalang, ba kynthup ia ka Khasi Students Union, FKJGP, HNYF, ki la phah jingthoh mynta ka sngi, sha u myntri rangbah ka Jylla, U Mukul Sangma, ha kaba ki la pyn kynmaw ia u, ba ki la ia kynduh bad ia kren la ar bnai mynshwa bad ha katei ka jing ia kynduh, ki la ia tai ia lai tylli ki mat ba kongsan.
Ha katei ka jingialang, la iakren halor ka jingjied ia ki jaka rung jaka mih jong ki briew, kiba nabar, kaba haduh mynta, kam shym la iaid kam satia.
Haba ia dei bad ka jing ia trei kam lang jong ki trai Jylla, ha ka kyrteng jong ki bar Jylla lane ka Benami, la pynsngew da ki lai seng, ba U Mukul Sangma, um shym la leit rah satia ha iing dorbar, na ka bynta ban pynbeit ia ki katto katne ki kyndon bad nangta, halor ka ain, kaba iadei bad ki nongshong wai ruh, la ong ba katei ka don ki bynta ban pynkylla, hynrei, ym shym la leh eiei ruh em, ha ka iing dorbar Jylla ba ladep.
La dawa da kitei ki lai seng, namarkata ba u myntri rangbah, un khot kyrkieh noh, ia kitei ki seng, ba iakren, na ka bynta ban tip, halor kiei ki jingthmu jong ka sorkar Jylla, halor kitei ki bynta haneng.
