U la ong ba donkam shibun kiba kum kine ki ‘cooperative society’, khnang ba kin ïarap ban kyntiew ïa ka ïoh ka kot jong ki nongrep bad ïa ka thaiñ baroh kawei.
U Conrad u la ong ba ka sorkar jylla kaba mynta ka long kaba la kloi ban ïarap bad ban noh synñiang da kaba ka thaw ïa ka skhim FOCUS bad FOCUS Plus, ha kaba na kine ki prokram bad ki mat treikam, yn sam ïa ki jingïarap sha ki nongrep kiba don ha ka jylla.
Ha ka jingai jingkren, u Thomas A Sangma, u la ong ba kane ka ophis jong ka AGHMCS ka long kum ka dak ka jingjop jong kine ki ‘cooperative societies’, ha rilum Garo.
U la ong ba lyngba kine, yn ïohi ïa ka jingkylla kaba bha ha ka ïoh ka kot jong kane ka thaiñ.
U la pynpaw ruh ïa ka jingsngewnguh ïa u myntri rangbah bad ïa u secretary jong ka AGHMCS ba ki la lah ban shna ïa kane ka ophis treikam da ka jingthmu ban wanrah ïa ka jingkylla ha kane ka thaiñ.
Ha ka jingai jingkren, u Father Sunny Mavellil, u la ïathuh ba ka sorkar ka la ai kumba T.3.30 klur ban shna ïa kane ka ophis bad T.3.65 klur ban thied ïa ki tiar, ki tar na ka bynta ban pynmih ïa ki mar rep khambun shah.
U la ïathuh ruh ba mynta lah don kumba 30 tylli ki ‘cooperative societies’, ha rilum Garo.
Ha kane ka sngi u myntri rangbah u la ïoh ban sam ïa ki cheques pisa sha ki nongpynmih ïa ki mar rep, kiba lah rung hapoh jong ka skhim FOCUS.U Myntri Rangbah ka jylla u Conrad K Sangma u la ong ba ka jingpynslem ban ai District ïa ka Sohra Sub Division ka long namar ka don ka jingbym ïahun lang jong ki katto katne tylli ki shnong ki ban sa shah kynthup lang ha kane ka District.
Lah ban kdew ba ki shnong ne ka Pynursla Civil Sub-Division kam treh ban leit sha Sohra District bad kane ka dei ka daw kaba buh jingeh ïa ka sorkar ba kan thaw ïa ka Sohra kum ka District.
Ka la don ka jingïakren ba lada ka headquarter ka district kan don ha thaiñ Laitlyngkot ne Mawjrong, ki paidbah ka Pynursla ki lah ban pdiang.
Haba kren bad ki lad pathai khubor u Myntri Rangbah ka jylla u la ong ba kane ka jingdawa ka sorkar kan dang donkam ban pynbeit bha shwa namar ba hap ban pynthikna ba lada ka sorkar ka kyntiew District ïa ka Sohra-Sub division kan ym dei ban mih jingeh hadien ha bud kumta ka sorkar ka donkam ïa ka jingbishar bniah halor kane.
“Ngi hap ban bishar bha ïa ki jingdawa ban kyntiew District ïa kano kano ki thaiñ, ki block, ki sub-division namar katkum ka kyndon ka long ban don ka jingïateh ban ym mih kano kano ka jingeh hadien habud, kum ka  Mairang ka la don ka jingïasngewthuh jingmut kaba shai ïa ki laiñ (line) la dro ha ka rukom ba suk bad ba ïamynjur lang kumta ka suk ban ïoh District", u la ong.
“Hynrei kiwei ki thaiñ ngi lap, ba  ki jingdawa la ka dei halor ka sub-division lane ki district ngim lah ban ai namar ba ka don ka jingbym sngewthuh jingmut hapdeng ki shnong hangto, kaba wanrah ïa ka jingeh hadien habud, ha ka jingpyrshang ban wanrah ïa ka shynshar khadar kham jan sha ki paidbah ngin ym lah pat ban wanrah ïa ka jingbym ïahun hapdeng ki nongshong shnong ka juh ka thain, kumta, ka jingkwah jong ngi ka long ban bishar bad pynbeit ïa kine ki jingeh hadien ha bud kumta ngin dang bishar bad ngin ïasyllok bad ngin sa shim rai", u la bynrap.
U MLA ka Gambegre Constituency u Saleng Sangma  u la ong ba ka jingthombor jong ka jylla Assam kam dei shuh tang ïa ka jylla Meghalaya hynrei ka dei ïa baroh hi ki jylla ki ba don ha ki thain lammihngi jong ka Ri.
“Ka jingjia ha Mukroh ka dei ka jingjia ka bym lah ban pdiang hynrei lada peit ïa ki jingjia kiba la dep, ka Assam ka ju thombor ym tang ïa ka jylla Meghalaya hynrei wat ïa ka Arunachal Pradesh, Manipur, Mizoram, Nagaland", u la ong.
“Ka ju don jingshah thombor na ka Assam bad haba peit ïa ki jinglong jingman kaei kaba ngi la ïohi kam dei ka sien kaba nyngkong kum kane ka jingjia ka la dep ban jia ha Langpih bad mynta ha Mukroh bad ha kiwei kiwei ki jaka kiba jan u pud u sam bad ka Assam", u la bynrap.
U la ong ruh kaba lyngngoh ka long ba ka jylla Meghalaya kam ju mad jingeh kum kine ha kaba ïa dei bad ka Ri Burma, ka Ri Myanmar lane ka Ri Bangladesh kaba ïapher ki Ri hynrei hapoh Ri  la lap ïa kum kine ki jingjia.
“Ka jaka kam dei jong ka sorkar Assam ne jong ka sorkar Meghalaya hynrei ka dei jong ki paidbah ki nongshong shnong ha kato ka jaka, kim dei ban tieng ïa kum kine ki jingjia", u la bynrap.
“Halor ka jingjia ha Mukroh ki bor ba dei peit jong ka jylla ki dei ban shim bad pyntreikam ïa ka bor pyrshah ïa ki pulit Assam ha kato ka sngi hi namar ba ka khlem jia ha ki jaka ba don ka jingïakajia “la ong u Saleng.
Ki san tylli ki kynhun Sengbhalang ba kynthup ïa ka Seng HYC, HANM, CoRP, ENJC bad ka JSM kiba hap hapoh ka shatri jong ka Save Hynniewtrep Mission, mynta ka sngi ka 2 tarik u Nohprah kila pynlong da ka jingïaïaid paidbah ha Riangdo WKHD ban dawa na ka sorkar ba kan pyntreikam noh ïa ki 9 tylli ki mat jingdawa ba ka kynhun kala ïai dawa.
Ïa katei ka jingïaïaid paidbah la sdang na Zero Point ter ter haduh ban da poi ha ïew Riangdo ha kaba la wan ban ïashim bynta lang ruh da ki heh nongïalam ka HYC Sengkmie bad kiwei kiwei de ki nongïalam jong kitei ki kynhun kiba la ïa pyrta jam ban pyntreikam noh ïa kitei ki mat khamtam ïa ka ILP.Hadien katei ka jingïaid paidbah la bteng pat sa ka jingïalang hapoh ïew Riangdo ha kaba ki nongkren na ki kynhun jong kitei ki san Seng kila pynshai halor kitei ki 9 tylli ki mat jingdawa.
U General Secretary ka Seng HYC haba ai jingkren ha katei kajingïalang u la ong ba ngi dawa ILP namar ngim kwah ban long mynder hala ka jong ka Ri hynrei kaba sngewsih ka long wat hadien ba ka ïing bishar kala dep ban pass ïa ka resolution mynta la 3 snem khlem pat lah ban pyntreikam ïa ka ILP ha ka Jylla.
Shuh shuh u la ong ruh ba ka sorkar kala pynbna ban buh noh ïa ki Border Out Post ha manla ki jaka khappud ba don ki jingïakajia hynrei katei ka jingthmu buh BOP ka sorkar Jylla kam don jingmut namar kam nud ban leit buh ha ki jaka ba ïa kajia pud hynrei ka thmu pynban ban buh ha pdeng shnong ban pyntieng pynsmiej ïa ki paidbah nongshong shnong.
“Haba phi buh ïa ka Outpost dei ruh ban ai ïa ki pulit kiba biang bad ai ruh ïa ki suloi ha ryngkat u kuli bad ka bor ban siat lada donkam ban ïada ïa u paradoh parasnam bad ka jingjia kaba la jia ha Mukroh kamdei shuh ban dang jia ha kaba ki pulit Meghalaya ki khlem nud ban pynphai ban siat ïa ki pulit Assam namar khlem ïoh hukum" ong u bah Synrem.
Katba na ka liang jong u Samla Lumang Kharsyiemlieh President ka HYC, WKHD haba ai jingkren ha katei ka jingïalang u la ong ba ha kiwei ki Jylla ban ïoh ïa ki Police Outpost ka shong ha ka jingstad jong ki nongïalam katba ha ka Jylla ka jong ngi hap ban duh shwa ïa ki mynsiem briew ba kordor ngin sa ïoh ïa ki BOP.Na ka liang jong u nongïalam ka HANM na WKHD u samla Wilstone Sohshang u la ong ngi sngewsih ba ngi ïoh ïa u DGP u bym dei u nong Meghalaya bad jin lada u dei u nong Meghalaya u la dei ban leit ïaid kjat sha Mukroh bad sha baroh ki jaka khappud ba don ki jingïakajia.
U bah Sambormi Lyngdoh president ka EJNC ka wei na ki kynhun kaba hap hapoh ka lama jong ka Save Hynñiewtrep Mission u la ong ba balei ka jaitbynriew ka tlot haduh katta katta kadaw ka dei namar hapoh secretariat la dap sa tang kita ki nongkhaïi bad ki heh Saipan.
U la ong ruh ba kam myntoi lada ngi ïoh ïa ka roi ka par lada ngi duh noh ïa ka khynndew ka shyiap.
Shuh shuh u la kyntu ruh ïa ki paidbah da kaba ong ba “Kum ki paidbah haba ngi jied ïa ki nongmih khmat jied ïa ki nongmihkhmat kiba don shisha ka khmat ki ban ïohi jngai na kabynta ka ri bad ka jaitbynriew".
U Nongïalam ka liangpyrshah u Dr Mukul Sangma, u la ong ba ka jingmih jong ki MLA jong ka All India Trinamool Congress (AITC) na ka party kam dei ka mat kaba pynlyngngoh ïa ka party namar ba ki la tip lupa, kumta ka party ka la dep ruh ban pynkhreh ïa ki kyrtong kiba thikna ban jop ha ki jaka jong ki MLA kiba thmu ban mih.
Haba kren bad ki lad pathai khubor ha ka 1 tarik Nohprah, u Dr Mukul u la ong ba ka jingshim bynta jong ki paidbah ha ka jingïalang jong ka All India Trinamool Congress (AITC) ha kine ki sngi ba la dep ka paw shai ba ki nongshong shnong ki la thrang ïa ka jingkylla ha ka jylla.
“Ka jinglong jingman ka saiñ pyrthei ha ka jylla ka long kumba ju long hi, nga ïohi ïa ka jingthrang jong u paidbah ban don ka jingkylla, kumta kane ka jingthrang jong u paidbah kan dang khlaiñ kat dang wan mih ka por bad ka ban wanrah ïa ka jingkylla ha ka saiñ pyrthei ha ka jylla", u la ong.
U Dr Mukul u la ong ruh ka jingmih bad jingrung jong ki nongïalam ha ki party bapher ha ka jylla ki ju khot ka jingkylla ha ka saiñ pyrthei kaba bha, kaba wanrah ïa ka jingkylla ha ka saiñ pyrthei bad kane ka long ba ka jingkhih win kaba la khih la bun bun bnai mynta.
Halor ki MLA kiba mih na ka AITC u la ong, “ngi tip ba kino ki ban sa mih noh na ka party wat la ngim ju shim kyrteng jong ki hynrei ngi la tip lupa ïa ka sienjam kaba kin sa shim, kumta ngi la pynkhreh lupa da kiwei ki kyrtong ha ka jaka ki MLA ki ba don jingthmu ban kynriah seng ,bad kine ki kyrtong ki ba ngi son ki dei ki ba thikna ban ïoh jingjop".
U la bynrap ruh, “katno ngut eh ki MLA mynta kin sa shah jied biang ha u snem 2023 bad dei na kane ka jingkylla ha ka saiñ pyrthei, na ka liang ka party ka la shim rai ban thung da kiwei ki kyrtong ki ba thikna ba kin jop ha ka elekshon 2023".
Ha ki katto katne tylli ki Constituency,  ki don ki MLA ka TMC ki ban ym shah jied shuh kumta, ka party ka la jied da kiwei ki kyrtong ki ba la thikna ban sa ïoh jingjop bad haei ba ka TMC ka buh ïa ki kyrtong jong ka, ka mut ki dei ki ban ïoh jingjop", u la bynrap.
Ka kynhun ïalehkai jong ka ri Portugal kaba don ha ka kyrdan ba nyngkong jong ka Group H da ka jingïoh 7 poiñ ka la rung sha ka thup jong ki 16, ha baroh 3 tylli ki jingïakhun ka Portugal ka khlem mad shisien ruh ïa ka jingshah rem noh ha kane ka lympung World Cup ha Qatar mynta u snem.
Ha kane ka jingïakhun ka Portugal pyrshah ïa ka South Korea, ka Portugal ka khlem lah ban leh bha bad ka jingïakhun ka la kut noh da 2-1, ïa ka kol na ka bynta ka Portugal la ïoh ban thep lyngba u Ricardo Horta mar syndang ka jingïakhun, kata ha ka minit ba 5 jong ka kylla step.
Ka jingïakhun jong kine ki ar kynhun ka long kaba itynnad ha kaba naduh ba sdang ka jing-ïakhun watla ka Portugal ka la ïoh ïa ka kabu ban thep ïa ka kol kaba nyngkong hynrei ki kynhun jong ka Korea ki  la ïakhun tyngeh ban khur ïa ka jingjop da ka jingthmu ban ïoh rung sha ka thup jong ki 16 namar ka Uraguay bad ka Ghana ruh kiba don ha kane kajuh ka Group ki dang ïaknieh ïa kane ka kabu.
Haba phai pat ha ka jingïakhun hapdeng ka Uraguay pyrshah ïa ka Ghana ka la kut noh ha kaba ka Uraguay ka la ïoh ban thep 2 kol lyngba ka jingtbit jong Giorgian de Arrascaeta ha ka minit ba 26 bad 32.
Ha ka jingshisha ka Ghana kadei ka khynhun kaba khlaiñ ha kane ka snem, bad ha ka jingïakhun pyrshah ïa ka Korea ha ka 28 Naiweing ka la ïoh ban thep haduh 3 kol hynrei ha kane ka sngi ka khlem ïoh ban thep 1kol ruh pyrshah ïa ka Uraguay.
U working President ka United Democratic Party (UDP) u Bah Titos W Chyne u la ong ba ka rai ban pynshong shuki lane ban pynhiar shuki ïa u Myntri ka tnad kam pohïing, u Bah Lahkmen Rymbui, kan shong ha ka rai jong u nongïalam ka party u Bah Metbah Lyngdoh lane u nongïalam ka jylla u Conrad K Sangma.
Haba kren bad u kynjatshai, u Bah Titos W Chyne u la ong, “ha man ki jingjia kum kine ka ju don ka jingpeit khmat ïa u myntri ba dei peit ïa ka tnad kampohïing ha ka sorkar jylla namar ka dei ka kamram jong u ban tehlakam".
U Bah Chyne u la ong ruh ba ka party ka don ka jingsngewkhia halor kane ka jingjia ha Mukroh hynrei na ka liang ka party ka la aiti ha u nongïalam ka party bad kumjuh ha u nongïalam ka sorkar kaei ka ba bha tam ba ki dei ban leh.
“Lehse na ka liang u Myntri rangbah, u ba dei u khliehduh jong ka sorkar lada u i donkam  ban pynhiar shuki ne ban pynneh kan shong ha ka rai jong u", u la ong.
U la bynrap “ngan ym lah ban ong la u dei ne em ban hiar shuki bad kan shong ha u la u sngewthuh ba ka tnad kaba u bat bad lada dei ba u sngewthuh ba ka dei ka jingbakla jong u, te un ai yn hiar shuki hynrei lada u sngewthuh ba kam dei ka jingbakla jong u te ym dei ban hiar shuki".
Wat la u Myntri Rangbah u Conrad Sangma u dang bunkam ban leit plie ïa ki Community and Rural Development (C&RD) ha kylleng sawdong ka jylla hynrei ki don ruh ki block ki bym don ïa ki Block Development Officer (BDO) ne  ki don kiwei pat kiba hap ban peit ïa artylli ki block.
Bun na ki Block kiba don ha East Khasi Hills district ki ïakynduh jingeh.
Ka Mawryngkneng  kam don BDO, katba ka Mylliem bad ka Mawlai C &RD Block la hap ban peit tang da uwei u ophisar.
Kawei pat, ki block kum ka Mawpat, Mawkynrew, Mawryngkneng, Mylliem, Khatarshnong-Laitkroh bad Pynursla C&RD Blocks kim ïoh ïa ka mang pisa ban thied tiar ban ai sha ki Village Employment Councils (VEC) ban pyntrei sha khmat ïa ka kam na ka bynta ki projek  hapoh ka Meghalaya Gandhi National Rural Employment Guarantee Act (MGNREGA).
Na ka liang u nongïalam ka liang pyrshah, uba dei ruh u nongïalam ka Trinamool Congress (TMC) u Dr  Mukul Sangma , ula ong , kawei hap ban peit ïa ka jingthmu jong ka sorkar kaba pyrshang ban wanrah sha jan  ïa ki ophis sorkar ban pynsuk ïa u paidbah.
U la ïathuh  ïa kawei ka jingjia kaba la jia ha kawei ka jaka ha rilum Garo ha kaba ki bor sorkar ki thmu ban thaw ïa ka Civil Sub Division khlem da ïoh ka jaka ban buh ïa kane ka ophis.
“Phi dei ban don ka plan kaba biang.
Kaei kaba ki leh mynta ka paw ba ki leh khlem da pynbit pynbiang bha.
Kyndit kyndit mynta ki sngewthuh ba ki la hiar, dei da ka jingtieng ki la leh ïa kine baroh," ong u Sangma.
U la ong ruh ba ka sorkar ka la rai ban buh ïa ki Border Police Outpost, hynrei u la buh jingkylli hato ki biang ki briew ban buh ha kito ki jaka.
U la bynrap ruh da kaba ong ki kam ba lait la shu ieh kumto khlem thep shuh bad bun na ki police station ha ka jylla ki duna briew.
Kane baroh ka jia namar ka sorkar kam shym la wat ki lad ki lynti ban pyndap ïa ki kam ki ba thylli ha ka tnat pulit kaba dang pynbun shuh shuh ka jingduna briew ha ka tnad.
U Dr Mukul Sangma u la ong ba ïa ki kam kiba lait ha ki District Executive Force la pyndap da kaba pynkynriah da ki pulit jong ka SF-10.
Ki SF-10 battalion la thaw khnang ban ïakhun pyrshah ïa ki seng lehnoh bad na ka bynta kiwei pat ki bynta.
Ka sorkar mynta ka la plie ïa ki block thymmai ha bun ki jaka kum ka Siju C&RD block ha South Garo Hills, ka Rambrai C&RD block ha West Khasi Hills, ka Adokgre C&RD block ha North Garo Hills, ka Namdong C&RD block ha West Jaiñtia Hills District, ka Ri-Muliang C&RD Block ha West Khasi Hills District.
Ha ka 1 tarik Nohprah, u Myntri Rangbah, u Conrad Sangma, u la plie ïa ka Purakhasia C&RD block ha Chongnapara South West Garo Hills district.
Lait na kine ka sorkar ka la thaw ruh ïa ka Rongjeng Civil Sub Division ha East Garo Hills district bad ka Dalu Civil Sub – Division ha West Garo Hills district.
U Nongïalam ka liangpyrshah hapoh ka ïingdorbar  u Dr Mukul Sangma, u la ther tyngeh ïa u Tuliram Ranghang, u Chief Executive Member (CEM) ka Karbi Anglong Autonomous Council (KAAC) halor ka kyrwoh kaba u la thoh halor ki nongshong shnong ha ka shnong Mukroh.
Haba kren bad ki lad pathai khubor, u Dr Mukul Sangma u la kyntu ïa ka Sorkar jylla ba ka dei ban pynngat ha ka kyndon aiñ ïa u CEM ka KAAC u Tuliram Ranghang, u ba don jingthmu ban pynmih ïa ka jingkulmar lyngba ka jingpynmih kyrwoh jong u.
“Kane ka jingleh jong u, ka long kumba nang ai ding shuh shuh, na ka jingshah pynïap ki nongshong shnong ka Mukroh, bad ki nongshong shnong na ki ar jylla ki dei ban sngewthuh ba kane ka jingjia ka la mih na ka jingbymler kam ki ar sorkar ban pynbeit ïa ka jingeh jong ki paidbah kiba ïa dei bad ki ba la shah thombor,"u la ong.
U la bynrap, “Wat la ka la don ka jingpyrshang ban pyntem ïa kane ka jingjia, hynrei shu kynsan kynsan la wan u briew, u ba donbor na ka thaiñ Assam bad kynnoh nongsah beaiñ ïa ki nongshong shnong, ka sorkar jylla Meghalaya ka dei ban pynngat ha ka aiñ ïa une u briew namar ba u pynshit ïa ki paidbah".
Kum ka dak jong ka jingkynmaw burom ïa ka sngi ba kyrpang jong ki briew kiba don ka jingduna ha ki dkhot met ne ki ‘Persons with Disabilities’ (PwDs); na ka liang ka Tehsonglang Multipurpose Co-operative Society Limited, Jakrem ka la ïoh ban rakhe ïa kane ka sngi ha CLF, Laitlawsang ha kaba u Bah Renikton Lyngdoh Tongkhar, u nongmihkhmat ka Mawkyrwat konstitwensi bad uba long u myntri ba dei khmih ïa ka tnad umbam umdih, u la long kum u kongsan.
Ïa kane ka prokram la rakhe ha ryngkat ka jingïatreilang ka ophis jong u District Social Welfare Officer, South West Khasi Hills District, ka District Legal Services Authority (DLSA), South West Khasi Hills District bad ka NPRPD Scheme, South West Khasi Hills District bad ka phang pdeng ka long, “Transformative solutions for inclusive development: the role of innovation in fuelling an accessible and equitable world".
Ka jingthmu jong kane ka prokram ka long ban tehsonglang ïa ki briew kiba don ka jinglah ba kyrpang da kaba pynlong ka jingïalang ban ai mynsiem ïa ki ba wat hapdeng ki jingduna ha ka met hynrei kim dei ban duh jingkyrmen namar ha ki, ki don pat ïa ka jinglah ban leh shibun kiei kiei ki kam kiba khraw, kum ha ka rwai ka siaw, ka put ka tem bad kiwei de ki kam kumba long lem kiwei pat kiba biang ha ka met ka phad.
La khmih lynti ruh ba lyngba kane kane ka prokram, ka NRLM ruh ka la khmih lynti ba ki dkhot jong ki SHGs kin nang lah ban kyntiew ïa ka ïoh ka kot lyngba ki sap kaba ki don bad ban pynmih ruh de ïa ki mar rep kiba bun jait.
Shuh shuh ha kane ka sngi la ïoh ym tang ban rakhe ïa kane ka sngi jong ki briew kiba don ka jinglah ba kyrpang (PwDs) hynrei la ïoh ruh ban plie ïa ka ïew ïa die ïa thied na ki mar kiba la pynmih da ki Self Help Groups (SHGs).
U bah Renikton Lyngdoh Tongkhar, haba kren ha ka jingïalang u la pynpaw ka jingkhublei kaba kyrpang eh na ka bynta ki kmie ki kpa kiba long ka jingkyrmen na ka bynta ki khun ha kaba ki la wan lang ha kane ka sngi ryngkat bad ki khun kiba don ka jinglah ba kyrpang (PwDs).
U la ai mynsiem ïa ki, ‘ba watla ki don ïa ki khun kiba don ka jingduna hynrei ki tip ba U Blei U buh ha kane ka pyrthei ryngkat ki jingthmu namar ‘wat la ki don ha kata ka bynta ruh ki don napdeng jong ki kiba ki lah ban pyntbit ïalade ha ka rwai ka siaw, ka put ka tem bad kiwei de katkum ka jinglah lyngba ka sap kyrpang kaba U Blei U la ai.
U la ong ruh ba kane ka jingrakhe ïa ka sngi ba kyrpang, kan da long shisha kaba pynkynmaw ba kim dei ban shah peit beiñ hynrei ban ñiew ïa ki kumba long ki para briew bad u la ong ba ka kmie kaba kha, ba pun kam lah ban ieh ïa la ki jong ki khun hynrei ka kdup ieit ïa ki man la ka sngi.
“Watla ka pyrthei ka ïohi ba ki don ka jingduna ha ki dkhot met, hynrei ka kmie hi kam don jingsngewpher namar ka don la ka jong ka jingieit kaba kyrpang," la ong u bah Renik.
U la ai mynsiem ïa ki khun kiba don ka jingduna ha ki dkhot met ba kim dei ban duh jingkyrmen ne ban rit mynsiem hynrei ki dei ban long kiba shlur bad kiba pynkmen ïa la ka mynsiem khnang ba ka lawei jong ki ruh kan long kaba phyrnai kumba long kiwei de ki para briew.
Shuh shuh u Bah Renik u la kyntu ïa ki paidbah ba haba ki rakhe ïa kane ka sngi ba kyrpang, ki dei ban shim ba kin da don ka jingkut jingmut ban peit ba kum ïa kine ki briew kiba don ka jingduna, kumba peit ka kmie kaba pun ba kha bad ba kin ïohi ïa kata ka jinglong kyrpang ha ki khun bad kin ieit ïa ki, kin burom ïa ki bad dei tang hangta ba kin ïohi ba ka pyrthei baroh kan don ïa kata ka jingburom kyrpang iwei ïa iwei pat.
“Ai ba lyngba kane ka jingrakhe kan long ka sngi ba don jingmut ha ki khun jong ngi kiba la kha kyrpang ha kane ka pyrthei namar baroh ki long kiba kordor ha khmat u briew bad ha khmat U Blei bad Un da kyrkhu ruh ïa ki ha ki bynta baroh," la bynrap u Bah Renikton.
Kiwei de kiba la ai jingkren ki long ka kong J.U.Kharpuri, MCS, Additional Deputy Commissioner, South West Khasi Hills District kum ka symbud kongsan, u bah I.Lawrynñiang, MCS, Block Development Officer (BDO) ka Mawkyrwat C&RD Block, ka kong D.Sohtun, Chief Judicial Magistrate-cum-Secretary jong ka District Legal Services Authority (DLSA), South West Khasi Hills District bad kiwei de.
Ha kane ka sngi la ïoh ruh ban sam ïa ki jingai sngewbha sha ki katto katne ngut ki briew kiba don ka jingduna ha ki dkhot met.
La pynshit pynshngaiñ ïa kane ka prokram da ka jingrwai na ka Chilajong Village Organisation, Mawkyrwat bad ka jingshad na ki hep kiba rit jong ka kynhun Children Group na Domjyrti.
Ka National Council jong ka Young Men Christian Association (YMCA) lyngba ka tnad Youth Empowerment ka la pynlong ïa ka National Leadership bad Training Camp, ha ka ophis treikam jong ka YMCA, ha nongbah Shillong.
Kumba 80 ngut ki samla, kynthei bad shynrang bad 32 ngut ki dkhot YMCA na kylleng ki jylla jong ka ri, ki la ïawan ban ïashim bynta ha kane ka NLTC.Kane ka prokram ka la neh haduh lai sngi lynter.
U President jong kane ka National Council, u J.B.Kosh, uba dei u Chief Justice jong ka Bihar, ba la shongthait, u la long kum u kongsan ha kane ka prokram.
La wan synranlang ïa u da u Youth Vice President, Gaurav Kalyan, u National General Secretary u Bertram Devadas, u Secretary Youth Empowerment u Koshy Alexander Vaidyan bad u Secretary jong ka YMCA Northern Region u Bhen Samson.
U Vice Chairman jong ka YMCA North East Region, u Dr.Andrew Ahoto, u Regional Secretary jong ka YMCA North East Region u Shamir Thabah bad u Director jong ka National Council na North East u Joe Rz Thanga ki la long ki dkhot ba pawkhmat ha kine ki lai sngi.
U President jong ka YMCA Shillong, u Reverend Dr.P.Lyngdoh, u la ïoh ban pdiang sngewbha ïa kine ki nongwan ïashimbynta bad u la khot ba dei ban don ka jingsngew kawei hapdeng ki jaitbynriew bapher bapher jong ka ri India.
U la kyntu ruh ïa kine ki dkhot kiba wan na ki jaka ri thor, ba kin sngewthuh ïa ka jinglong jingman jong ka thaiñ shatei lammihngi, ïa ki briew bad ïa ka kolshor jong ki jylla kane ka thaiñ.
U President ka NCYI, u Justice J.B.Koshy, u la ïoh ban ai ïa ka jingkren lamkhmat bad u la pynkynmaw ïa kine ki samla ba kin kitkhia ïa la ki jong ki jingkitkhlieh ha la ki jong ki jong ki jaka.
Ki nongai jingkren ha kine ki lai sngi, ki kynthup ïa u Dr.Andrew Ahoto, u J.R.Myrboh, Secretary Shillong YMCA bad u Koshy Alexander.
Kine ki dkhot ki la ïoh ban leit jngoh kai ïa ka Sohra, ïa ki krem bad ki la ïohi ïa ki khappud jong ka ri India bad ka ri Bangladesh.
Ki la sngewkmen ba ki lah ïoh ban mad ïa ki jingbam Khasi.
La ïoh ban sam ïa ki Certificates bad ki mementos da ki dkhot jong ka YMCA Board sha baroh ki nongïashim bynta.
U myntri rangbah ka jylla u Conrad Kongkal Sangma, ha ka 1 tarik u Nohprah, u la plie sa ïa ka Purakhasia Community & Rural Development (C&RD) Block ha Chongnapara, South West Garo Hills District.
Mynshuwa bym pat ïoh ban plie ïa kane ka block ba thymmai, ki nongshong shnong ka thaiñ Purakhasia, kiba hap hapoh ka Dalu C&RD Block ha West Garo Hills ki la shem shitom ban leit sha nongbah, khamtam ka bam por haduh shi kynta tang na ka bynta ki kam ba rit.
Haba kren ha kane ka jingplie u Conrad u la ong ba watla ka jylla Meghalaya ka dei kaba rit hynrei ki don kumba 6000 tylli ki shnong bad ka pynshem jingeh ïa ka sorkar shikatdei eh ban pynpoi ïa ki kam pynroi sha baroh ki shnong.
Kumta la donkam bha ïa kum kine ki C&RD, ki Sub-Divisions bad ki Administrative Units khnang ba lada donkam ki paidbah kin ïoh kloi ïa ka jingïarap.
Kumta na ka liang ka sorkar ka trei shitom ban thaw lane pynkha ïa ki block ba thymmai ha baroh ki bynta jong ka jylla katkum ka jingdonkam.
U la kular ba da ka jingdon kine ki block ba thymmai shibun ki kam pynroi lane ki project bapher bapher ki paidbah kin ïoh ka jingmyntoi.
Ha kane ka sngi u Conrad u la sam ïa ki card jong ka FOCUS, kumjuh u la sam ïa ki khun sniang bad ki khun syiar hapoh ka skhim PROGRESS sha ki Self Help Goup (SHG).
U la ïoh ban sam ruh ïa ki symbai sha ki nongrep lyngba ka MeghaLAMP project ba la mang da ka IFAD.Ka FOCUS ka dei kawei ka lad ka lynti ban ai jingiarap bad kumba 4 lak tam ki longïing ki la ïoh jingmyntoi na kane.
U la kyntu ïa ki nongrep kumjuh ki SHG ban pynrung kyrteng ha ka FOCUS+ bad u la pynthikna ba ka pisa yn sa ai sha baroh kiba dei ban ïoh ha ka 5 tarik mynta u bnai bad ha ka 12 tarik mynta u bnai.
Ha kane ka sngi la don lang u MLA u Winnerson D Sangma, u Co-Chairman ka State Planning Board u Ian Botham K.Sangma bad kiwei.
Ka ophis ka District Legal Service Authority (DLSA) jong ka South West Khasi Hills District ryngkat ka ophis jong u District Medical & Health Officer (DM&HO) South West Khasi Hills District ha ka 1 tarik Nohprah ka la rakhe ia ka ‘World Aids Day’, ha Sngap Syiem College, Mawkyrwat.
Ha kane ka sngi la wan ban ïashim bynta ki samla pule, ki nonghikai ka Sngap Syiem College, Mawkyrwat.
U Senior Medical & Health Officer, Mawkyrwat CHC Dr.Archeloster Lyngdoh u la kren shaphang ka jingpang ‘ñiangkulia ne HIV/AIDS bad kumno ban ïada, ban leh ïa ki test bad kumjuh ruh kumno ban sumar ïa ki briew kiba ioh ia une u jingpang.
Ka Chief Judicial Magistrate-cum-Secretary jong ka District Legal Services Authority (DLSA), kong D.Sohtun, ka la kren halor ki lad jingïada bad kumno ban tehlakam ïa kiba ïoh ïa une u khñiang jingpang hapoh ka kyndon aiñ ne ka Human Immunodeficiency Virus (HIV) and Acquired Immune Deficiency Syndrome (AIDS) Prevention and Control Act, 2017 ba ki briew kiba don ïa une u khñiang jingpang kim dei ban shah i-beiñ ne shah ñiew beiñ ha ka imlang ka sahlang ne wat ha kiba ha ïing ha sem.
Ka la ïathuh ruh ba lada don kiba ñiew shiliang khmat ïa kum kine, kita ki briew kin shah pynshitom da kaba shah set patok bad shah daiñ kuna.
Ha kajuh ka por ka la iathuh ïa ki katto katne ki kyndon aiñ ba ki samla pule kin tip kumno ba leh lada don kiba pang ‘ñiangkulia ne HIV/AIDs bad kiei ki lad ba kin leh haba ki lap bad shem ïa kum kine ki briew.
Namarkata, ka la kyntu ïa ki samla pule ba ha kum kine ki sngi ki dei ban long kiba phikir ïa la ka jong ka jingim da kaba ki long adkar ha kiei kiei khnang ba kin lait na kine.
Ban pynsngewthuh shuh shuh ïa ki samla pule la ïoh ruh ban ïa phylliew jingmut bad kumjuh ruh ha kaba la pyni ïa kawei ka phlim kaba kyrteng ka “Nangno ka jingïarap kan wan".
U Principal jong ka Sngap Syiem College, Mawkyrwat, Dr.K.K.Nongsiej u la ai ka jingkren pdiang sngewbha katba ka Ms.Darisha Lyngdoh kawei na ki nonghikai hapoh ka Sngap Syiem College.
Uno uno ne kano kano ka ne u briew kiba shong kulai  da u Khla, ki kwah ban pyni katno ki long kiba shlur bad ban pyntieng ïa kiwei ba kin dem ha khmat jong ki, hynrei ka long pat kaba eh ban teh lakam ïa u Khla bad ban pynphai kat shaba mon.
U Tuliram Ronghang, Chief Executive Member ka Karbi-Anglong Autonomous Council (KAAC) bad ki nongbud jong u ha ka jingwan jong ki sha Mukroh ki la wan da kaba shong kulai ha u Khla bad ban pyntieng ïa ki Khasi-Pnar bad ïa ki nong shong shnong jong ka Mukroh ba katno ki long kiba shlur bad ban pyntieng ïa ki nong shong shnong jong ka Mukroh ba kin dem ha khmat jong ki, hynrei kim pyrkhat ba une u Khla uba ki shong kim lah ban teh lakam bad pynphai ïa u kat shaba ki mon.
Shuh shuh u Luliram Ronghang (CEM -KAAC) u ong ba ki Pnar kiba shong basah ha Block I bad kum juh ïa ki nong shong shnong jong ka Mukroh ba ki dei ki poi wir kiba shu wan shong ha kane ka thaiñ, hynrei u Luliram Ronghang um tip pat ba ki Nong Jaiñtia (Khasi-Pnar) kiba shong basah ha Elaka Labang-Nongphyllut,Nongphyllut Dolloiship, Pangam Raliang, Elaka Dolloi Raliang bad ki Nongshong shnong jong ka Mukroh, Elaka Shilliangmyntang, ki tip ïa ki Mikir kiba shu khot mynta kum ki Karbi, nangno ki wan shong, naduh mynno ki wan shong hapoh ki pud ki sam jong kine ki Elaka bad naduh mynno ki ïoh ïa ka District Mikir (Karbi-Anglong ba mynta).
U Tuliram Ronghang u la dei ban kylli shwa halade ba ha shwa ba ki Mikir (Karbi) kin wan shong ha kane ka thaiñ ïa kaba ki briew ki kham ïatip kum ka Block I, kane ka thaiñ (Block I) ka dei ka jongno?Ïa ka thaiñ kaba ki briew ki kham ïatip kum ka “BLOCK I" la pynlong da shi bynta u Dolloi Nongjngi, Dolloi Shiliang Myntang, Dolloi Raliang bad u Dolloi Labang-Nongphyllut bad kiba dei ki bynta jong ka Rilum Jaiñtia naduh hyndai hynthai.
U Tuliram Ronghang bad ki lok Karbi kiba shong basah ha BLOCK I, ha shwa ba yn kynthoh ba ki Khasi-ki Pnar bad ki nongshong shnong jong ka Mukroh ki dei ki briew kiba shu wan poiwir bad shong ha kane ka thaiñ, ko Tuliram Ronghang bad phi ki lok Karbi kiba shong basah ha Block I, kylli shwa ïalade nangno phi wan bad wan shong ha kine ki Elaka Dolloi jong ka Rilum Jaiñtia.
U Tuliram Ronghang bad ka kynhun jong u, ki la wan jngoh ïa ka shnong Mukroh da kaba shong kulai ha u Khla ban pyni katno ki long kiba shlur bad ban pyntieng ïa ki Khasi- ki Pnar kiba don ha kane ka thaiñ ba kin dem hapoh jong ki.
Ki Khasi- ki Pnar (Jaiñtia) naduh hyndai hynthai ki long ki briew kiba “KOMTI-NEI" ki don ki Nongsiat Khla, kiba la nud wat ban ïaleh pyrshah ïa ki bor jong ka Great Britain (England) ïa kaba la tip kum ka Jaiñtia-Anglo War.
U Tuliram Ronghang, Chief Executive Member jong ka Karbi Anglong Autonomous Council, u la ai ding ha u ‘langïap bad kane ka ding ym lah tip shano kan pur? Lada kane ka ding kan pur u Tuliram Ronghang CEM, ka KAAC u hap ban kitkhlieh ba pynsniewdur ïa ka jingïadei paralok hapdeng ki Karbi- bad ki Khasi-ki Pnar (Jaiñtia).
U Tuliram Ronghang u la dei ban pan map shisyndon ïa kane ka jingkynthoh jong u ba ki Pnar ki dei ki poiwir kiba shu wan shong ha Mukroh bad ha ka thaiñ Block I.Ha ki 3 tylli ki jaka ba u Conrad K.Sangma, Myntri Rangbah ka sorkar jylla, u la leit ban iuhkjat ha Ri Bhoi, ki la don 2 tylli ki jaka ba ki dkhot ka Hynniewtrep Youth Council (HYC), ki la ap bad rah Plakad ha ryngkat ki jingpyrta No ILP No Rest.
Nyngkong ka jingrah Plakad bad ka jingpyrta dawa ILP da ki dkhot ka HYC, la ïohi ha ka por ba u Myntri Rangbah, u la leit ban plie paidbah ïa ka Patharkhmah Civil Sub-Division, hadien kata pat ha ka por ba u leit plie ïa ka GNM Nursing School ha Pahamsyiem, hynrei kaba lait shah rah Plakad ka dei tang ha ka por ba u leit ban plie ïa ka Marmaiñ PHC.Na kaei kaba la ïohi, ka long ba ha ka por ba u Conrad K.Sangma, u poi ha kitei ki jaka, la ïohi ba ki dkhot ka HYC ki la pyrta ïa ki kyntien No ILP No Rest.
U myntri rangbah ka sorkar jylla, u Conrad Sangma mynta ka sngi u la ïoh ban plie ïa u mawnongrim na ka bynta ban shna ïa kata ka, ‘Integrated Development Complex’ lane kata ka ‘District Secretariat’, ha Jowai, ha ryngkat ka jingïadonlang u Bah Sñiawbhalang Dhar uba dei u myntri ka sorkar jylla ba dei khmih ïa ka tnad Urban Affairs, Tourism bad u MLA ka Jowai konstitwensi, u ma Wailadmiki Shylla.
Haba kren ha kane ka sngi, u Conrad Sangma u la ong ba ka jingthmu ba kongsan ha kaba ïadei bad ka jingshna ïa kane ka District Secretariat, ka long ban lum lang ïa ki ophis sorkar kiba la saphriang ha kylleng ka nongbah Jowai bad ban pynrung lang ïa kito ki ophis sorkar kiba dang treikam hapoh ki ïing ba shu wai.
“Da ka jingdon kane ka District Secretariat, baroh ki kam jong ki tnad bapher bapher kin dep kham kloi bad kan ïarap ïa ki paidbah ha kiba bun ki bynta," la bynrap u Conrad Sangma.
Ka sorkar ka lah mang kumba T.20 klur ban shna ïa kane District Secretariat.
Ka jaka ban shna ïa kane ka ïing treikam ba heh ka dei ha Ladthadlaboh, PWD Compound, Jowai West Jaiñtia Hills District.
Ki ophis jong ki tnad sorkar ki ban rung lang ha kane ka District Secretariat ki long kum ka ophis u Deputy Commissioner (DC) ryngkat bad ki tnad treikam kum ka tnad Election, Supply, Revenue, Planning, Basin Development bad ka tnad Social Welfare, District Child Protection, Sport, Treasury Officer, Excise, I.P.R., Tourism, Border Area, Mining bad kiwei kiwei ki ophis sorkar kiba dang treikam mynta na ki ïing wai.
: Ka kam ri jingri kadei kawei na ki lad kamai kajih kaba la iarap ia shibun ki samla khlem kam khlem jam jong ka thaiñ Nongstoiñ ban ieng hala ki jong ki kjat khamtam ha kane ka juk kyrduh kam namar lyngba katei ka kam kaba ki trei kila lah ban im ja kpoh bad kila lah ruh ban pyndap ia ki jingdonkam kiba bun ha iing ha sem bad ioh ruh ban ai kam pat ia kiwei de ki para samla.
Kawei na kitei ki kam ri jingri kaba la khring bha ia kiba bun ki samla jong ka thaiñ Nongstoiñ kadei ka kam ri syiar ia kaba ki nongri syiar jong ka thaiñ kila ioh lad ruh ban pynïaid iew ia ki jingri ki jong ki hapoh ka Iew Nongstoiñ bad kila lah ruh ban pyndap doh syiar ia ka sor Nongstoiñ.
Hynrei kumba ka long mynta kiba bun ki nongri syiar kila pynpaw ia ka jingsngewdiaw ban iohi ba ka kamai kajih ka jong ki kala nang hiar noh na ki kawei ka sngi sha kawei pat namar ka jingjur palat ka jingwan rung ki syiar kiba na shabar kaba buh jingeh pat ia ki nongri syiar trai shnong.
Kumta ha kaba iadei bad kane ka jingjyllei jong ka jingwan tuid ki syiar na shabar shapoh ka sor Nongstoiñ na ka liang jong ka Synjuk ki nongri bad nongdie doh syiar ka Nongstoiñ Town Area kila iamih sha surok ban pynlong ka jingap ktem ia ki kali kiba thmu ban wan pynpoi ia ki syiar ba nabar shapoh ka sor Nongstoiñ.
U Samla Chesterwell Kharbani Secretary ka Synjuk haba iakren sha ki lad pathai khubor u la ong ba ka jingwan tuid ki syiar na shabar mynta kala long kumba khaïi martuh bad kiwan die ruh ha kador kaba jem kata ha kador 120 shi kilo katba kiba na Nongstoin kidei 180 shi kilo bad watla ka kham rem khyndiat kador hynrei la dep ban iakhein ia diah ba ka dang long pat kaba biang ban die ha iew ha hat.
U la ong ruh ba ki nong supply na shabar kila pynkhuid lypa ruh ia ki syiar sha kiwei ki jaka bad ki sat hep lang ha ki synduk dohkha bad kane ka ktam ym tang ia ki nongri bad nongdie syiar hynrei ka lah ruh ban wanrah jingma ia ka koit ka khiah jong ki nongbam namar ym tip kaba kum kano ka jaka ki pyndonkam ban pynkhuid ia ki syiar.
Shuh shuh u la ong ba na ka liang jong ka Synjuk ka kyntu ia ki nongsupply siar ba kimdei ban wanrah ia ki syiar na shabar bad kidei ban atreilang bad ka Synjuk khnang bad kumjuh ia ki nongshim lang bad die lang ba kin sngewthuh bad iatreilang khnang ba kan long ka jingmyntoi ha baroh ki liang.
Ka Patharkhmah Civil Sub-Division, kaba la ap khmih lynti bad angnud la slem bah da ki paidbah ka Ri Bhoi Sepngi, ka la urlong noh mynta ka sngi, kata ka dei hadien ba u Conrad K.Sangma, Myntri Rangbah, u la hiar ban leit plie paidbah noh ïa katei ka Patharkhmah Civil Sub-Division.
Ïa katei ka jingïalang ban plie ïa katei ka Patharkhmah Civil Sub-Division, la sakhi da ka jingdon u Bah Sosthenes Sohtun, MLA Jirang, nangta u Bah Macmillan Byrsat, MLA Nongstoiñ, u Bah Victor Rani, MDC Jirang lem bad shibun ngut ki heh ophisar sorkar na Ri Bhoi.
Ha katei ka sngi, la ïohi ba ka thaiñ Ri Bhoi Sepngi hi baroh kawei, ka la kham kynjah, namar ba bun na ki paidbah jong katei ka thaiñ, ki la leit ban sakhi ïa katei ka sngi jong ka jingkmen bad ka jingsah jingkynmaw ïa katei ka thaiñ hi baroh kawei.
Ha katei ka sngi, u Conrad K.Sangma, hadien ba u la dep ban plie ïa ka Patharkhmah Civil Sub-Division, u leit sa sha Marmaiñ ban leit plie paidbah ia ka Marmaiñ PHC bad hadien kata pat u leit sa sha Pahamsyiem ban plie ïa ka GNM Nursing School kaba don ha shnong Pahamsyiem, Nongpoh.
U myntri rangbah ka sorkar jylla, u Conrad Sangma ha ka 3 tarik u Nohprah, u la plie ïa ka hospital kaba 100 jingthiah ha Jowai.
Kane ka hospital kaba lah mang ban don 100 jingthiah, ka don ha Panaliar, Jowai ha West Jaiñtia Hills District bad la dep tei ïa ka ha u snem 2017.
Ha kane ka jingïalang plie la ïadonryngkat ruh u myntri ka sorkar jylla ba dei khmih ïa ka tnad Urban Affairs Department, Tourism, u Bah Sñiawbhalang Dhar, nangta u MLA ka Jowai konstitwensi u ma Wailadmiki Shylla, u Deputy Commisioner West Jaiñtia HIlls, ki ophisar jong ka tnad ka koit ka khiah bad ki ophisar jong ki tnad bapher bapher jong ka District.
Lah ban kdew hangne ba ïa u mawnongrim jong kane ka hospital la plie da u myntri barim jong ka tnad ka koit ka khiah u Bah A L Hek ha u bnai Lber 2014.
Haba kren ha kane ka sngi, u myntri rangbah u la ïathuh ba la shna ïa kane ka hospital khnang ba kan lah ban ai jingshakri ïa ki paidbah khamtam na ka bynta ki longkmie ba armet, ki khynnah, khyllung kiba don ha ka East bad West Jaiñtia Hills District.
Ka rilum Jaiñtia ka lah jan kot sha ka 4 lak ngut ka jingdon ki briew.
Ka jingdon ki longkmie ba armet bad ki khynnah ha rilum Jaiñtia kam duna shuh ïa ka 9299 bad 8932 ngut.
“Ki longïing kiba duna ka ïoh ka kot, kin ïoh jingmyntoi bha na kane ka hospital.
Ka sorkar kan sa thung noh shen ïa ki doktor, ki nurse kiba tbit kiba lah ban wan ai ka jingshakri ha kane ka hospital.
Watla ki la don ki doktor kiba peit ïa ki khyllung bad kiwei de ki nongtrei kum ki nurse, hynrei ka dang donkam shuh shuh ban thung ïa ki doktor bad ki nurse khnang ba kane ka hospital kan treikam bha.
Ngi kyrmen ba kane ka hospital kan treikam shaid shaid bad ki longkmie, ki khynnah kiba sah ha kine ki thaiñ kin myntoi da ka jingdon kane ka hospital," la bynrap u myntri rangbah.
Hadien ka jingmih jingeh jong ki paidbah kiba ïadei kam bad ka Meghalaya Rural Bank (MRB) ha Mawkyrwat Branch, u MLA jong ka Mawkyrwat konstitwensi, u Bah Renikton L.Thongkhar uba dei u myntri ka sorkar jylla ba khmih ïa ka tnad PHE, u la pynpaw ka jingsngewkhia ha kaba ïadei bad kane ka mat.
U la khot la wer ïa ki paidbah ba kin long kiba ïatreilang khnang ban lah ban weng noh ïa kane ka jingeh kaba ki ïakynduh.
Na ka liang jong u MLA haba ïakren sha ki lad pathai khubor ha ka janmiet 3 tarik Nohprah, u la kular ruh ba un sa ai da ka jingthoh sha ki bor ba halor jong kane ka Bank khnang ba kin lah ban pynbiang ïa ka jingdonkam jong u paidbah bad ha kajuh ka por ba kin pynkha biang ïa ki tnad treikam hangne ha Mawkyrwat khnang ba kan kham pynsuk ïa ki paidbah kiba ïadei kam bad kane ka bank.
Shuh shuh u la ong ruh ba kumba ki paidbah ki la ai ka jingshakri bad ka jingshaniah ïa kane ka MRB, kumta kum ki nongtrei jong kane ka Bank ki dei ban ai ruh ka jingshakri kaba biang khnang ba ki paidbah kin ym duh ïa ki sngi bad ki por jong ki khamtam hangne hapoh jong kane ka South West Khasi Hills District; ha kaba ki ju wan donkam, ha kane ka MRB.U la ong ba ki briew kiba wan na ki shnong kiba na jngai, ki la shah ktah shibun ha ka leit ka wan, ha ka jinglut jingsep jong ki bad ka la wanrah ïa ka jingduhnong kaba khraw.
Ha kajuh ka por u la kyntu ruh khamtam ïa ki nongkhaïi (business) bad ki Contractor ba kin pyrshang ban plie account sha kiwei de ki bank khnang ban lait ban ïaknieh bad ki paidbah namar ‘kumba long mynta kiba bun ki account hapoh bank nongkyndong ki dei ki ‘Job Card Holder’ kiba trei ïa ka kam 100 sngi.
Na la ka “Shlem Saiñdur" hapoh i iingwai barit ryngkat ki jingmut jingpyrkhat ba kynrum kynram nga mutdur aiu kan jia ïa ka lawei ka jongngi ki longdien hapoh ka dara jong ka ri Khasi?Ngam dei u kynja seng bhalang ne u Kynja seng sniew lang ne u riew shah parti (politics) hynrei nga kwah ba ka ri Khasi jongngi kan urlong ne kan wandur ryngkat kata ka kyrteng kumba ki longshuwa manshuwa ki khot “Ka ri tipbriew tipblei" ne ka ri ki Blei.
Kaei ka jingmut kaba nga mut ban ïa tei ne pyni lyngba kane ka paper hangne, ba ïa ka ri jongngi la wan buhai shnong da ki bun paid ki khyllah jait kaba la pynsniew dur ïa ka long rynieng jongngi ki Khasi (Tribals) rit paid khatduh mynta ki kyrteng jong ki jaka puta ba bun da ka kyrteng khyllah kiba ngim tip wat ïa ka jingmut jong kata ka ktien hynrei ngi khot bad bud beit namar ngim lah shuh ban pynkylla khasi paka ïa kita.
Nuksa hangne ha ri Khasi jongngi la buhai thma pyrshah ïa ki ka thma beh dkhar/khynra mynder da ki seng bhalang shane kan poi ki jop ne ki rem? Ngam tharai shuh ban dang lah ban beh ka daw ka long namar la trai khlieh ïa ngi da ki khyllah jait.
Ka kam khaïi pateng (business) hangne ka ri jongngi ka long ba la khlieh da ki khyllah jait ngi ki Khasi pat ngi dei tang ki daju bad ki shakri bapoh tam ha khmat jong ki la katta nga la lap bad iohi da la ki jong ki khmat bad hangne la kyndit bynriew bad peiphang ïa kawei ka ktien kaba u myllung Soso Tham u ong Ha kawei ka sngi sa kylla long ki nong tong um jongno re jongno.
Kine ki dak ba kongsan ba ka ri jongngi kan sa duh sa dam bad sa jah noh na la ka pyrthei haba ïa ka ri jongngi la bat da u khyllah jait ïa “U Thiedsnam" Ngim tip un khet pyndkut ne un leh kumno ngi ap sa tang ïa ka por.
Ka ri Khasi ka dei ka ri kaba u Blei u kyrkhu kyrpang hapoh kane ka ri ngi im laitluid ngim don jingkhuslai la ha ka liang ka ioh ka kot (economy) ka mariang ba phylla, ka dustur ba nylla (Culture) ka ri u soh u pai mynta lei sha u Uranium kaba ka sorkar India (India Govt) ka phai ki khmat tang sha ka ri Khasi jongngi ban thaw lad kumno kan ioh lad ba thikna ban khlong mardor ïa utei u marpoh khyndew, ki par ba laiphew jait (natural source) ki don lut ha ka.
Kumta ki dohlieh mynshuwa (British Government) ki wan knieh tang namar ka dei ka ri bap da ka spah ka ri ba la kyrkhu kyrpang da u Blei khamtam ïa ka ri Khasi baieid jongngi kaba ha ka juk shai jongngi ki khot ieid da ka ktien phira ne ktien sarong, “The Scotland of the East".
Kum ka jaidbynriew lada ngi dang don kata ka mynsiem pyrkhat pyrdaiñ ïa ka pateng pakit ba sdang sah ba dang wan ngim lah klet shuh ia ki matta ki longshuwa kum u Tirot Sing Syiem u Kiang Nangbah Babu J.J.M.Nichols Roy kiba la buh ïa ki dak jingkynmaw ha ka pateng bynriew jongngi kaei ba ngin leh khnang ba ngin ym jah rngai noh ne hiar ka jingheh kum ki kynja that ba shit kyrang ka sngi ka dei ïa ngi ruh ba ngin ieng ïaleh ym da ka stieh ka wait ne ka thma hynrei kum kiba lashai ba la ioh ka jingnang ka jingstad ka dei ïa ngi ba ngin long kum kiba stad.
Ban lait na ki kti ka jinglong mraw ha la ka jong ka ri ka kamram ka dei shuwa na la rympei la jong khnang ba ki khyllah jait ne ki bun paid kin ym tyllep ïa ngi ki Khasi rit paid ki durbar shnong kin sdang ka jingstad ban ym ailad ïa ki khyllah jait ba kin ioh bynta ha ki durbar khasi, nga pynpaw ïa ka jingsngew sarong ïa ka durbar shnong Sarin kaba la pynbna ïa ka riti synshar shnong kaba u khyllah jait um ioh bynta ha ki kam shnong kam permit baroh ki kam ‘Durbar Khasi’ ne ka (Khasi National Durbar) ba kum kane ka rukom leh ka ïada ruh ïa ki kynthei ban ïa shongkha khyllah jait (non-tribal married).
Kyntang ïa wai ban lait na tyrsim ka jingjot bad ka khlam ba shyrkhei ngi dei ban husiar ha ka rukom ban jied ïa ki nongmihkhmat ki MLA, MDC, MP bad kiwei kiwei ha ka synshar paidbah ngim dei ban pyrkhat tang ïa kawei ka sien ai ne ioh pisa hynrei kumba ki nongmihkhmat mynta lada ngi bishar bha jan man la ki Constituency ngi iohsngew kim ju leh eiei nga tharai ba lehse ki shim ram shuwa ka election bad ynda ki la jop ki sa pyllait noh ïa ka ram namar kim ju leh eiei.
Haei pat kata ka kam pynroi haba ïa ka khyndew ka shyiap la shah knieh lut.
Mynta ngin kyndit bynriew noh kum ki paradoh parasnam ka bri u Hynñiewtrep pyrkhat thymmai wat pyrkhat tang ïalade shimet pyrkhat shuwa ïa ka jaka ka puta sa pyrkhat hangno yn leh ïa kita ki kam pynroi.
Lada khlem ki jaka ki puta yn ym ioh lad ban pynroi ne leh ïa kita ki Development ha ka roi ka par.
Tienphira: “Sa shisien kin khih ki khlaw sa shisien kin win ki maw" Soso Tham.
).
U President jong ka United Democratic Party (UDP) Youth Wing, u bah Kyrmen Shylla u la ïada ïa u myntri ka tnad kam pohïing jong ka sorkar jylla, u bah Lahkmen Rymbui, da kaba ong ba ka jingshah siat ki san ngut ki rangbah Khasi ha ka shnong Mukroh kam dei ka jingbakla jong u Bah Rymbui.
Haba jubab ïa ka jingkylli halor ka jingdawa jong u Working President ka UDP u bah Paul Lyngdoh ba u Bah Lahkmen Rymbui u dei ban hiar shuki noh kum u myntri kam pohïing; u Bah Kyrmen Shylla u la ong, “nga sngew ba ka jingjia ha Mukroh kam dei ka jingbakla jong u Bah Rymbui; hynrei kane ka jingjia ka la pynkyndit ïa baroh bad ka dei ka jingjia kaba khlem poi pyrkhat bad ka sorkar jylla kam shym poi pyrkhat ba kan ïakynduh kum kine ki jingjia.
"Haba kylli la ka jingdawa jong u bah Paul ka dei ba ka don ka jingbym ïasngewthuh jingmut hapoh ka party UDP; na ka liang u Bah Shylla u la kyntait ban kubur ïa kane, hynrei u la ong ba ka seng UDP ka long kaba ïatylli mlon.
“U Bah Paul u don la ka jong ka jingpyrkhat, hynrei ka seng ka ïatylli kawei bad ngi don ka jingkyrmen ba ha kane ka elekshon 2023, ngin jop bun ngut ki MLA bad kan pynthikna ba ka UDP kan ïalam ïa ka sorkar," u la bynrap.
Shuh shuh u bah Kyrmen u la ong ba ka UDP ka don ïa ka jingkyrmen ban lam khmat ïa ka sorkar ha u snem 2023 wat la ki seng riewlum ki hiar bha ha kine ki elekhson ba la dep.
U Bah Shylla u la ïathuh ba ka seng kan ïakhun na ki 30 tylli tam ki konstitwensi.
U la kyntu ruh ïa ki nongthep vote ban ailad ïa ki seng riewlum ha kane ka kynti ba mynta.
“Lada ki paidbah kim shaniah ïa ki seng riewlum, ngin ym lah ban leh ei ei, ka jingjop ka seng bad ki kyrtong ka shong ha ki nongthep," u la bynrap shuh shuh.
U President jong ka United Democratic Party (UDP) Youth Wing, u bah Kyrmen Shylla u la ïada ïa u myntri kam pohïing jong ka sorkar jylla, u bah Lahkmen Rymbui, da kaba ong ba ka jingshah siat ki san ngut ki rangbah Khasi ha ka shnong Mukroh kam dei ka jingbakla jong u Bah Rymbui.
Haba jubab ïa ka jingkylli halor ka jingdawa jong u Working President ka UDP u bah Paul Lyngdoh ba u Bah Lahkmen Rymbui u dei ban hiar shuki noh kum u myntri kam pohïing; u Bah Kyrmen Shylla u la ong, “nga sngew ba ka jingjia ha Mukroh kam dei ka jingbakla jong u Bah Rymbui; hynrei kane ka jingjia ka la pynkyndit ïa baroh bad ka dei ka jingjia kaba khlem poi pyrkhat bad ka sorkar jylla kam shym poi pyrkhat ba kan ïakynduh kum kine ki jingjia.
"Haba kylli la ka jingdawa jong u bah Paul ka dei ba ka don ka jingbym ïasngew thuh jingmut hapoh ka party UDP; na ka liang u Bah Shylla u la kyntait ban kubur ïa kane, hynrei u la ong ba ka seng UDP ka long kaba ïatylli mlon.
“U Bah Paul u don la ka jong ka jingpyrkhat, hynrei ka seng ka ïatylli kawei bad ngi don ka jingkyrmen ba ha kane ka elekshon 2023, ngin jop bun ngut ki MLA bad kan pynthikna ba ka UDP kan ïalam ïa ka sorkar," u la bynrap.
Shuh shuh u bah Kyrmen u la ong ba ka UDP ka don ïa ka jingkyrmen ban lam khmat ïa ka sorkar ha u snem 2023 wat la ki seng riewlum ki hiar bha ha kine ki elekhson ba la dep.
U Bah Shylla u la ïathuh ba ka seng kan ïakhun na ki 30 tylli tam ki konstitwensi.
U la kyntu ruh ïa ki nongthep vote ban ailad ïa ki seng riewlum ha kane ka kynti ba mynta.
“Lada ki paidbah kim shaniah ïa ki seng riewlum, ngin ym lah ban leh ei ei, ka jingjop ka seng bad ki kyrtong ka shong ha ki nongthep," u la bynrap shuh shuh.
Ka Meghalaya Sport Climbing and Moun-taineering Association (MeSCMA) mynta ka sngi ka la pynbna ïa arngut ki kyrteng jong ka kynhun kiba la leit ban shah hikai pyntbit ha ka jingkiewlum.
Ka Kong Valarie Suchiang kaba dei na ka shnong Shangpung jong ka West Jaintia Hills District bad u Bah Rilang Dkhar uba na ka shnong Umshaken kaba don hapoh Ri-Bhoi District ki long ki arngut ki nongkiew lum na ka jylla kiba la pyndep ha ka jingshah hikai kiew lum ha ka Advance Moun-taineering Course kaba long ka jinghikai ïa ki nongkiew lum ban kiew ïa kino kino ki lum bah ba sop thah kiba jop ïa ka 18,000ft napoh sla duriaw.
Kine ki arngut kin leit shah hikai pyntbit ha ka Advance Mountaineering Course hapoh ka shlem ai jinghikai jong ka Himalayan Mountaineering Institute (HMI) kaba don hapoh Darjeeling jong ka jylla West Bengal bad ki la pass ha ka Grade “A"Ka shlem ai jinghikai kiew lum ka Himalayan Mountaineering Institute (HMI), Darjeeling, kaba long kawei na ki shlem ai jinghikai kaba tbit bha na bynta ki nongkiew lum kaba don ha Darjeeling, ha kaba u Bah Rilang Dkhar u la khur ïa ka takma rnong ha ka Rock climbing competition.
Kane ka jingai jinghikai ïa ki nongkiew lum kaba la neh 28 sngi kynthih ha kaba ka la sdang naduh ka 19 tarik Risaw haduh ka 15 tarik Naiwieng mynta u bnai.
Kane ka jingleit shah hikai pyntbit jong kine ki arngut ki nongkiew lum ka long kaba lah ïoh ka jingbei tyngka na ka tnat Directorate of Sports and Youth Affairs jong ka sorkar jylla Meghalaya.
Kum ban shu pynkynmaw, kine ki nongkiewlum ki la dep ban shah hikai pyntbit ruh ïa ka Basic Mountaineering Course na ka shlem ai jinghikai jong ka National Institute of Mountaineering and Allied Sports (NIMAS) ha u bnai Lber 2022 bad ki la ïoh ïa ka Grade “A" kaba ruh kaba heh eh ha ka jingshah ai jinghikai ban kiew lum.
Kine ki arngut ki nongkiew lum hadien ba ki lah shah hikai pyntbit ha ka basic mountaineering course ki lah ban pyndep sa kane ka Advance training kaba long ruh kaba donkam bha ïa ka met bad ka rukom pyrkhat kaba khlaiñ bha ban buh beit ïa ka kthong ban long ki nongkiew lum kiba tbit.
Ki la ïoh jinghikai ruh kumno ban ïaid ban jam hapor ba kiew ïa u lum, ïa u thah ha ki lum bah kiba jrong, kumno ban pyndonkam ïa ki tyllai, bad kumno ban lam khmat ïa ka kynhun hapor ba kiew ïa ki lum, kumno ban prat lynti ban ïaid ha ki kum thah kiba jrong.
U Jaskirat Singh Sachdeva u la lah ban kamai haduh 86 run khlem da out na ki 89 bol na bynta ka Meghalaya hynrei ka kynhun ïalehkai ka shah liem noh pat ha ka jingïalehkai phainal ha ka lympung ïalehkai kriket jong ki khynnah ïalehkai kiba hapoh 25 snem jong ki shynrang kaba la tip kum ka Men State A Trophy da 41 run ha ka Kerala kaba la long hapoh Mohali.
Kane shisha ka la long ka jingïalehkai kaba ka Meghalaya ka la ïalehkai bha hapoh kane ka tournament ha kaba ki la ïakhun pyrshah ïa ki kynhun ïalehkai jong ki jylla kiba khlaiñ bha hapoh ka ri.
Ka Kerela ka la wan ha ka kyrdan kaba saw ha ka Group-D, kaba ka jingïalehkai kaba long mynta ka sngi ka long kaba itynnad bha.
Hadien ba ka Meghalaya ka la jop ha ka jingkawang toss, ka la jied shuwa ban bol nyngkong, ha kaba ka Meghalaya ka la pynhap lut ïa ki nongtied jong ka kerela da 270 ha ki 48.3 overs, ha kaba u PM Santhosh (3/41) bad Lokesh Turaha (3/45) ki la long shisha ki nongkawang bol kiba tbit bha.
U Manish Sharma ruh u la ïoh 2/38, Agreas Chamcham Sangma 1/52 bad u Jaskirat 1/68.
Ki saw tylli ki wiket kiba khatduh jong ka Kerala wickets ki la hap lut tang hapoh 7 sien bol ha kaba ka Meghalaya ka la ïalehkai bha ban nym ailad ïa ka Kerela ban kan poi sha ka 300 run.
Baroh ki nongtied bol jong ka Meghalaya ki la lah ban kamai run ha ka por ba ki beh kthong ïa ka Kerela ban ïoh pynliem ïa ka tangba ki la kham long kham shadien pat da ïa nujor bad ka jingkamai run ki nongtied bol jong ka kerela.
Ki nongtied bol jong ka Meghalaya ki la lah ban kamai 150 run ha ka ober kaba 40 ha kaba u Jaskirat bad u Md Asif Khan, kiba la lah ban kamai  24, ki lah ïaleh kban kamai run bun hynrei ki khlem shym la lah.
U Jaskirat u la lah ban kamai 86 run khlem hap (out) kaba u la ïoh haduh phra tylli ki 4 bad artylli ki six.
U Josiah Momin (28) bad i Kevin Christopher (20) ki la long kiwei na ki nongtied bol kiba la ïarap bha ïa ka kynhun ban kamai bun run ha kane ka jingïakhun pyrshah ia ka Kerela.
Ka Jarain Sports Club ka la rah syndon ïa ka nam lahduh lyngba ka jingpynliem ïa ka PHE ha ka jingïakhun jong ka lympung Open to all Knockout Football Tournaments 2022 kaba la pynlong bad pynïaid da ka West Jaintia Hills District Sports Association ha ka jingïalehkai hapoh Kiang Nangbah Stadium.
Ha kane ka jingïalehkai ka Jarain Sports Club ka la pynliem noh ïa ka P.H.E da 4-3 lyngba ka jingïashut.
Namar ka jingïakhun jong kine ki 2 kynhun la kut noh ha ka jingïakhait la hap ban pynïakhun lyngba ka penalti ban rai ïa ka nam lahuh, kumta lyngba ka jingtbit jong ki rangïalehkai ka Jarain khamtam u kol ki la khur ïa ka nam lahduh jong kane ka lympung mynta u snem.
Ïa ka nam Man of the Match la ïoh ban rah da u rangïalehkai jong ka Jarain C u Sewi Rymbai.
Ka Jarain Sports Club kaba la rah ïa ka nam lahduh ha kane ka lympung ïalehkai ka la ïoh ban rah ïa ka song pisa kaba long 2 lak tyngka.
Katba ka P.H.E kaba long ka runners up ha kane ka lympung ïalehkai ka la ïoh ban rah ïa ka song pisa kaba long 1 lak tyngka.
Ïa kane ka lympung ïalehkai la pynlong ruh shi bynta ban rakhe ïa ka jingdap 50 snem (Golden Jubilee Celebration -1972-2022)  jong kane ka seng.
U Bah John F.Kharshiing Working President jong ka Meghalaya State Olym-pics Association ula wan ban don ryngkat kum u kongsan ban pynshngaiñ bad aimynsiem lem ha kane ka sngi.
Ha ka 2 tarik u Nohprah, ka ophis jong ka District Social Welfare Officer, West Khasi Hills District, ka la pyndonburom ïa ka sngi kyrpang na ka bynta kito ki briew kiba don jingduna ha ki dkhot met kaba la tip ruh kum ka ‘International Day for Persons With Disability (PWDs)’.
Ïa kane ka sngi la rakhe kyrpang na ka bynta kito ki nongshong shnong jong ka Eastern West Khasi Hills District lyngba ka prokram kaba la pynlong hapoh u Tirot Sing Memorial Hall, Pyndengumïong, Mairang.
U Deputy Commissioner (DC) jong ka Eastern West Khasi Hills District, u Bah Wilfred Nongsiej u la long kum u kongsan ha ryngkat ka jingdonlang jong ka District Social Welfare Officer West Khasi Hills District, ka Kong V.C War nangta ka Principal jong ka Mairang Vidya Jyoti Inclusive School, Mairang, ka Kong B.L.Mawnai, u Director ka Makarious Medical Centre, Mairang, u Dr.M.Syiem lem bad kiwei kiwei.
Haba ai jingkren, u Bah Wilfred Nongsiej u la ai khublei kyrpang ïa ka ophis jong ka DSWO West Khasi Hills District ba ka la lah ban pynlong ïa ka jingrakhe na ka bynta kito kiba duna ha ki dkhot met ha kane ka sngi kaba kyrpang bad u la kyntu ïa baroh kiba la sakhi lang ha kane ka prokram ba kin peit bad ithuh ïa ki nongshong shnong kiba don jingduna ha ki dkhot met lyngba ki sap kiba kyrpang jong ki ym lyngba ki jingduna kiba ki don.
Katba na ka liang u Director ka Makarious Medical Centre, Mairang, u Dr.M.Syiem ha ka jingkren ka jong u, u la khot la wer ïa baroh ki paidbah ba kin don ïa ka mynsiem jong ka jingsngewlem na ka bynta kito kiba don jingduna ha ki dkhot met bad u la kyntu ruh ïa baroh ba kin wanrah ïa ka jingkylla ha ka saiñ pyrkhat da kaba phaikhmat sha ka jinglah jong kito kiba don jingduna ha ki dkhot met lyngba ki sap ki talent kiba u Blei u la ai ha ki.
Shuh shuh ha kane ka sngi, la ïoh ruh ban pynlong da ka ‘medical check-up’, ka jingpynrung kyrteng Aadhar bad la ïoh ruh ban pynlong ïa ki jingïalehkai bapher bapher na ka bynta kito kiba don jingduna ha ki dkhot met.
Ha kane ka jingrakhe la ïoh ruh ban sam ïa ki tiar bad ki kor ïarap sha kiba don jingduna ha ki dkhot met kiba la wan ïashimbynta ha kane ka prokram.
Ngam lah khlem da pashat lang katto katne ki jingmut jingpyrkhat jong nga haba nga ïohsngew ïa ki khubor kiba la pynkyndit shisha ïa ki jingmut jingpyrkhat jong kiba bun balang ha kine ki sngi.
Nga sngew kumba katba dang mih ki sngi ki por, ka i kumba ngi la nang duh khyndiat pa khyndait kata la jinglaitluid kaba ju ai ïa ngi.
Nga don ki paralok kiba wan na ka ri Communist bad na ka por sha ka por nga ju pyllut por ban shongkai bad sngap ïa ki khana kaba ki shem ha ka jingim jong ki.
Hadien ba nga iohsngew ïa ki khana jong ki, nga sdang ban pyrkhat halade bad nga lah ruh ban ong ba ngi long da shisha ki briew kiba donbok ban im ha ka ri kaba synshar laitluid.
Haba nga ïathuh ïa ki shapang ka jinglong jong ka ri kaba nga don bad ka jinglaitliud kaba ai ïa ngi, ki shu ang lyngngoh bad ong lano kan long kumta ha kane ka ri jong ngi.
Ka ri kaba kine ki paralok jong nga ki wan ka long ka ri kaba riewspah haduh katta katta bad ha kaba ïa dei bad ka ioh ka kot ka wan baar ha ka pyrthei baroh kawei.
Haba peit ïa ka jinglah jong kane ka ri la i kumba kam don shuh kano kano ka jingduna, hynrei hapdeng kine kiei kiei baroh ka jingkwah bad ka jingthrang jong ki ka long ka jinglaitluid ha kaba iadei bad ka jingim kaba man la ka sngi.
Hooid, ka long kaba shisha ba ka jingsynshar jong ka ri Bilat ha ka ri jong ngi kam long da shisha ka nuksa kaba bha kaba ngi iohi haba ngi peit ïa ka histori, hynrei wat hapdeng ki jingduna kiba bun ngim dei ruh ban klet pat ïa ka jingiohi jngai ka jong ki ïa ka lawei jong kane ka ri ka jong ngi.
La don shibun ki briew kiba ïa khun na ka bynta ka jinglaitluid jong ka ri bad ngi tip bha ïa ka kyrteng jong ki kiba dei na kane ka ri India jong ngi hi.
Tangba, ngim dei pat ban klet ïa kito ki briew kiba ïa khun ha ka ïing dorbar thawaiñ kaba don ha Bilat na ka bynta ka jinglaitluid jong ka ri India.
Ka jingkwah jong ki ka long ba, ka ri India ka dei ban synshar hi dalade ïalade bad kadei ruh ban don ka jingsynshar laitluid kumba long ha ka ri jong ki.
Lada ki briew kiba kum kine kim don ban ïa khun na ka bynta ka jingsynshar paidbah, nga lah ban ong ba hadien ba ngi la ioh ïa ka jinglaitluid ngi lah ban don ha ka jingsynshar Hindu ne Islam bad ngim lah ban lait kawei na kine.
Namarkata, ngin ym sngewlyngoh haba don ki briew kiba mih bad pyrshang ban pynlong ïa kane ka ri India kum ka ri Hindu hi baroh kawei.
Kaba kham sngewtynnad ban pyrkhat ka long, nangno ka ri Bilat ka ioh ïa kane ka jingmut synshar laitluid?Ngi ong ba ngi im ha ka ri kaba synshar paidbah bad kata ka long kaba shisha, hynrei haba ngi jied ia ki nongïalam jong ngi ki kylla long pynban kumba ki synshar marwei.
Katba leh ma ki ym don ba nud ban saham, hynrei lada khei leh bakla u rit u ria u shah nion beiñ haduh bym lah ban khyllieh khlieh shuh.
Ki kwah ïa ngi ki paidbah ban bud ïa ka aiñ ba ki la buh, hynrei dei ma ki hi kiba pynkheiñ ïa kaei kaba ki buh.
Lada lap ïa u rit u ria ba bamsap u shah tohkit bad poi shaduh patok, hynrei lada ma ki pat ki tuh da ki phew lak ne crore ym don mano mano ba lah ban saham.
Haba kumta, uba don u lah ban leh katba mon bad u bym don u hap ban sngap jar bad khlem pyrkhat ngi ong ba ngi don ha ka ri ba synshar paidbah ne synshar laitluid.
Ka jingsynshar paidbah ne synshar laitluid ka mut ba baroh ngi hap hapoh ka ain bad kam don kano kano ka jingleh shilliang naduh uba rit haduh uba khraw, naduh uba duk haduh uba riewspah.
Hynrei lada kam long kumta ka mut ba ngi don tang ha ka rukom, ym ha kaba pyntreikam ïa ka aiñ ba la buh.
Ka jingsynshar laitluid ka mut ba ngi don ruh ka hok ban pdiang bad kaba pyrshah katba kum ka Constitution jong ka ri.
Ha kine ki sngi ki khubor kiba mih halor ka jingkhang bam doh masi ka la long da shisha ka khubor kaba pynkhihwin ïa ka ri baroh kawei bad khamtam ïa ki jylla kiba don ha North East.
Kane ka long da shisha kaba sngewsih bad ka dei ruh ia ngi ban ieng pyrshah ïa kane, khamtam haba ki la sdang ban pynlong aiñ shisyndon.
Kane ka long tang ka jingsdang, lada ngi sngap kin nang pyniar shuh shuh ïa ka jingshim kabu jong ki nangne shakhmat katba ki sngewdei.
Lada ka masi ka kham khraw ban ïa u briew, ka dei ïa ngi ban ieng pyrshah bad ïa khun tyngeh halor kane.
Ngi iohi ha ki kot khubor na ka por sha ka por ba, tang na ka daw jong kane ka jingkhang bam doh masi bun ki mynsiem briew ki la duh ei ïa la ka jong ka jingim bad kane ka long kaba sngewsih.
Ngin shem ba tang katto katne ki jylla kiba don ha North East bad nga tharai tang kawei ka jylla kaba don ha South India kiba dang ioh ïa ka jinglaitluid halor ka jingbam doh masi bad lajan baroh ki jylla ki hap ban khang kyrdep lut ïa ki jaka shohdoh bad bam doh masi.
Kane ka pyni shibun ka jingïapher ha kaba ïa dei bad kiwei pat ki jylla halor ka jinglaitluid ba ngi ioh ha kane ka jylla jong ngi.
Ki lah ban ong, tang na ka bynta ban jop ha ki jylla North East ba ngin nym khang ban bam doh masi, kumba ngi la leh la jan baroh ki jylla jong ka ri.
Ka jingkylli ka long ba, ki dei kiei kine kiba wan ban tuklar ïa ngi kaei ba ngi dei ban bam bad kaei kaba ngim dei ban bam? Kam dei mo ka mon bad ka hok jong ngi ban jied katba ngi kwah ban bam? Haba kumta ngi im ha ka ri kaba synshar laitluid ne synshar donbor? Kine ki lah ban ong ba, ngin ym khang ban bam doh masi ha ki jylla North East, hynrei ngi tip bha ïa ka kam buit poh jong ki.
Ki tip ba kiba bun ki masi kiba poi sha ki jylla North East ki wan na kiwei pat ki jylla kiba na ri thor bad haba kumta ki don pat da kiwei ki lad ki lynti kumno ban pynduh jait ïa ka jingbam doh masi ha ki jylla North East.
Ka long kaei kaei ia ngi ban pyrkhat bad sdang ban leh eiei ha shuwa ki por kiba kum kine kin wan ban jia.
Baroh ngi kwah ban iohi ïa ka roi ka par ha la ka jong ka ri bad ka jaitbynriew jong ngi, tangba ngim dei pat ban shu kner ïa ki kti katba sha ba lap bashem khlem da pyrkhat ïa ka lawei jong ka ri.
Kumno ngi lah ban ong ba ka seng saiñ pyrthei na ri thor kaba ka jingthmu jong ka, ka long ban pynlong ïa ka ri baroh kawei kum ka ri Hindu.
Hooid, ka lah ban long ba lada kane ka seng saiñ pyrthei na ri thor ka wan ban synshar ha ka jylla jong ngi, ngi lah ban ioh ïa kata ka ioh ka kot bad ha kiwei kiwei de ki liang ha ka imlang sahlang.
Hynrei, ka jingkylli pat kaba bud ka long, la ngin dang ioh ne em ïa ka lad ban im bad iaid laitluid kaba ngi ju ioh bad im haduh kine ki por kiba mynta.
Kane ka poi biang sha ka jingkylli kaba ki paralok jong nga ki kylli ha kaba ïa dei bad ka jinglaitluid kaba ai ha ngi kiba nga la kdew ha neng.
Man la ki seng sain pyrthei ki don la ka jong ka jingthmu bad ngi donkam ban husiar bad twad jingmut ïa ka rukom treikam jong ki shuwa ban shim kano kano ka rai.
Ka jaitbynriew jong ngi ka long kaba rit na kiba rit tam ban ïa nujor bad kiwei pat ki jaitbynriew ha kane ka ri India jong ngi.
Nga ngeit bun napdeng jong ngi, ngi la iohsngew ïa ka jingkren jong uwei u nongialam jong ka ri uba kren la kham bun snem mynshuwa shaphang ka jylla Nagaland, ha ka jingkren jong u, u ong ba “ Nga kwah ïa ka jaka, ym ïa ki briew jong ka Nagaland.
"Namarkata, ngi dei ban sngewthuh ba bun kin wan ha ka dur jong ka ioh ka kot, hynrei mano pat ban tip ïa ka kam buitpoh jong ki.
Nga lah ban ong ba, ka jingpyrshang ban wan rah ïa ka lynti rel sha kane ka jylla ha ka kyrteng jong ka ioh ka kot ka long tang ka dak kaba paw shabar, hynrei ka jingthmu ka long kumno ban ioh klun ïa ka jylla hi baroh kawei.
Ki tip ba ka lynti rel ka long kawei ka lad ka lynti ïa ki kumno ban ioh jaka, da kaba pynrung ïa ki briew kiba nabar ne ki nongwei bad hadien ba ki la ïa ioh jaka bad bun paid kan ym slem shuh ïa ki ban synshar bad leh donbor ïa ka jylla hi baroh kawei, kumba long ha Tripura bad ha kiwei kiwei de ki jylla.
Ka don kawei ka jaitbynriew hapoh China bad kine ki jaitbynriew ki long kiba ïa pher nadong shadong ha kaba ïanujor bad ki nong China.
Nga lah ban ong ba, ka jingïapher jong ki ka long thik kum ma ngi ki Khasi bad ki ba na ri thor bad ka jingdon paid jong ki ka kot sha ka 13 million tam eiei.
Kine ki jaitbynriew ki don la ka jong ka jylla bad ki don ruh la ka jong ka District Autonomous Region, tangba kine baroh ki don tang ha ka rukom ban pynpaw sha ka pyrthei ba ki don ïa ka jinglaitluid ha ka jylla jong ki.
Ka sorkar China ka don la ka jong ka jingthmu bad kata ka long ban klun ïa ka jylla baroh kawei, imat wat haduh ban da pynduh jait ïa kine ki jaitbynriew shisyndon.
Kawei pat ka daw ba ka sorkar China ka kwah ban ioh jaka ha kane jylla, namar ka long ka jylla kaba riewspah ha ka jingdon ka spah mariang, ka long ka thymmei ha ka jingpynmih petrol, gas, maw kordor bad kiwei kiwei de.
Te ban pynurlong ïa kane ka sorkar China ka don ïa la ki jong ki buit ki sap ban pynurlong ïa ka jingthmu jong ki.
Lada phi tip eiei shaphang ki nong China ki long ki bynriew kiba shalak bha, shalak ban ïa ki briew kiba na ri thor jong ka ri jong ngi.
Ki leh kumno haba ïa dei ban ioh klun ïa kane ka jylla, kim shim la pyndonkam da ka bor halor kine ki jaitbynriew, hynrei ki sdang da kaba shna ki lynti rel nangta ki sdang ban tei ïa ki ïing mala kiba jrong bad ka sorkar China ka bei tyngka ïa ki briew la jong na kiwei pat ki jylla ban leit sha kane ka jylla ban buhai shnong.
Mynta kane ka jylla ka la kylla long ka jylla jong ki nong China bad kine ki trai muluk ki la kylla long nongwei, lada kine ki trai muluk ki sdang ban ïakhih ne leh pyrshah na ka bynta ka hok jong ki, ki kut ha patok ne jingiap.
Kaba kham sngewsih ka long ba, ka spah mariang kaba don ha kane ka jaka kum ka petrol, gas, maw kordor bad kiwei kiwei de, ki poi lut sha ki jylla jong ki nong China bad la ioh pyndonkam ei da ki briew kiba na bar, ym da ki trai muluk.
Haba peit ïa ka jinglong jong kitei ki jaitbynriew, ka i kumba ka la jan long thik kum ka jylla jong ngi ha kaba ïadei bad ka jingdon jong ka spah mariang khamtam u Uranium bad kiwei kiwei de.
Lyngba ki histori ngi iohi ba na ka por sha ka por ki jaitbynriew kiba rit paid hi bunsien ki don ha ka jingma jong ka jingduh jait bad mano hi ban kheiñ bad ïada ïa ka jaitbynriew jong ngi lada ma ngi hi ngim shim ïa ka jingkitkhlieh ïa la ki jong ki paradoh parasnam.
Bunsien wat hapdeng jong ngi ruh ngim lah ban wan sha kawei ka jingsngewthuh, kawei ka jingmut bad kawei ka jingieit, kumno keiñ ngin tharai ba kiwei pat ki briew ne ki briew kiba na bar kin kham sngewthuh bad ieit ïa ka jaitbynriew jong ngi ban ïa la u jong u doh u snam?Haba ngi peit ïa ka ri bad ka jaitbynriew jong ngi, ngi iohsngew ki khana kumno ki kpa tymmen jong ngi ki ïakhun ban ioh ïa ka jinglaitluid na ki dohlieh.
Ka jingshisha kaba ngi iohsngew ka long ba hadien bun bun snem ki jingïaleh ngi ioh ia ka jinglaitluid na ka jingsynshar jong ki dohlieh ne ki briew kiba na bar.
Haba ngi phai pat mynta hadien ka jinglaitluid bad haba ngi la ioh ïa ka lad ban synshar hi da ki briew lajong, la ka long da u dohiong ne dohstem ne dohsaw bad kumta ter ter bad ka jingkylli kaba mih ka long, ka jingïapher aiu kaba ngi iohi naduh ka por kaba ngi la ioh ïa ka jinglaitluid?.
Ka jinglaitluid kaba ngi la ioh, haba ngi peit ïa ka jingbam pisa ne ka jingbamsap ka long kaba jur haduh katta katta, ba kam pat long eiei haba ianujor bad ka spah kaba ki dohlieh ki rah na kane ka ri jong ngi sha ka ri jong ki.
Kaba khatduh ngin shem ba kam don satia kano kano ka jingïapher ha kane ka liang, hynrei ka jingïapher ka long tang ha ka jingkylla rong ha ki sniehdoh jong ki nongsynshar.
Lada ngi peit ïa ka jingbamsap, ka jingshah khñiot beiñ, ka jinglehdonbor jong kiba donbor kam don satia kano kano ka jingïapher.
Namarkata, ka dei ïa ngi ban ieng pyrshah ïa kano kano ka bor kaba pyrshang ban leh donbor halor jong u paidlang bad khamtam ka bor kaba pyrshang ban ïalam ïa ka jaitbynriew hi baroh kawei sha ka jingjot kaba ngin nym lah ban khie shuh lano lano ruh.
Ha kane ka sngi palei ba la dep la plie ïa artylli ki ophis treikam thymmai jong ka Executive Engineer PWD (Roads),Resubelpara Division ha Kharkutta kum ka ophis treikam bathymmai ka Division PWD (R) bad kawei pat ha Resubelpara kum ka ophis thymmai jong ka Sub Divisional office ha Resubelpara.
Ïa kitei ki artylli ki ophis treikam la plied a u symbud lamphang ka ïingdorbar thaw aiñ ka jylla uba long ruh u MLA ka Resubelpara u Timothy D Shira ha ka jingdonlang ki MLA ba kynthup u Rupert Momin jong ka Kharkutta konstituensi bad u Pongseng Marak na Bajengdoba konstituensi bad kumjuh ruh ha ka jingdonlang ki khlieh jong ki bor distrik, North Garo Hills.
Halor ka jingdonkam ban kyntiew ïa ka ïoh ka kot bad ka long ka man ha ka imlang ka sahlang jong ki riewpaidbah ka long kaba donkam halor kine ki artylli ki ophis treikam kiba thymmai.
Ka jingdonkam ban buh ïa ka Kharkutta division bad ka Resubelpara sub division ha ka distrik ka shong katkum ka jingdon jong ki surok, ka jingdawa ha ka kam bad ka jingdonkam ban pynstet ka jingshakri na ka bynta ki paidbah.
Hapdeng ka jinglah ban buh kine ki ophis kan pynduna ruh ka jingbankhia ïa ka Resubelapra Division.
Ha ka jingplie ïa kine ki ophis treikam ka la don ruh ka jingthmu ban thung shuh ki nongtrei khnang ban pyndap ka jingdawa halor ka jingdonkam ïa ki briew ban trei ïa ka kam.
Ïa kine ki ophis baroh ar la pyntrei katkum ka hukum jong ka sorkar kaba la paw naduh ka 29 tarik u Naiwieng 2022.
Ha ka jingai jingkren kum u kongsan u symbud lamphang uba long ruh u MLA ka Resubelpara u Timothy D Shira u la pynpaw ka jingsngew-nguh ïa u Myntri Rangbah ka jylla u Conrad Sangma bad ki heh ophisar ka tnad PWD halor ka jingshimkhia jong ki ban buh ïa kitei ki ophis.
Kine ki thaiñ ki dei kiba la sakhi kiba bun ki kam pynroi hapoh ka jingdon ki surok bad ka jingsuk ka leit ka wan ba la pyntreikam lyngba kiba bun ki skim jong ka sorpdeng pdeng bad sorkar jylla, la ong u Shira hapdeng ba u la kdew ki kam ba la leh da ka tnad PWD.Shuh shuh na ka liang u Shira u la pynpaw ruh ba jan baroh ki kam pynroi ba ki paidbah bad ka jylla ki lah ban kynjoh ka dei lyngba ka jingdon ki surok kiba thikna kiba pynïasoh na kawei ka jaka sha kawei pat hapdeng ba ki surok ka long u budlum jong baroh ka ïoh ka kot ne ka jingkyntiew ha ka imlang ka sahlang.
Lyngba ka jingdon ki surok kiba thikna, ka thaiñ baroh kawei ka kiew, ka jinglah ban pynïasoh ki jaka kiba kham jngai ka dei kaba lah ruh ban wanrah ka jingïajan hapdeng ki paidbah bad ki bor sorkar na ka bynta ka jingleh kiba bun ki kam pynroi ha ki dong ki thaiñ.
La khmih lynti ba kine ki ophis treikam kiba thymmai kin lah ban shimkhia na ka bynta ka jingdonkam jong ki paidbah bad kumjuh ruh jong ka jylla baroh kawei, la bteng u Shira.
Ha katei ka sngi ka la don ruh ka jingïathuh lyngkot ha kaba ïadei ka ophis treikam jong ka PWD (R) ha Resubelpara.
Kiwei de kiba la ai jingkren ha katei ka sngi ki kynthup u Rupert Momin, Kharkutta MLA, Pongseng Marak, Bajengdoba MLA, Ripamchi Sangma, Additional Deputy Commissioner, NGH, Er.
CN Sangma, Addl.Chief Engineer, PWD (R) Western Zone, Tura, Er.
B Thongni, Superintending Engineer, PWD (R) Williamnagar Circle bad Er.
S Massar, EE/PWD (R) Resubelpara Division.
U myntri rangbah jong ka sorkar jylla, u Conrad K.Sangma, ha ka 1 tarik u Nohprah, u la plie ïa ka Dalu Civil Sub – Division ryngkat ka jingïadonlang u MLA Brening A Sangma.
“Kane ka sngi mynta ka long ka sngi kaba kongsam tam na ka bynta ki nongshong shnong jong ka shnong Dalu.
Ïa kane ka sngi, ngin sa kynmaw ha ki kot thoh ki ban sah haduh ki pateng ki ban wan.
Ka long ka jingsdang ïa ki kam kiba bun kiba la urlong, kiba ki briew jong ka Dalu ki la angnud lah slem," la ong u myntri rangbah.
U la pynkynmaw ïa ki paidbah jong kane ka shnong ba u kpa jong u, u Purno Agitok Sangma, u la sdang ïa ka pule puthi na kane ka jaka.
U la ïathuh ba u kpa jong u, u don ka jingïadei kaba jan bad ki briew jong ka thaiñ Dulu bad u ju pynsngew ba kine ki briew ki donkam ïa ka roi ka par.
“I pa jong nga, i don ïa ka jingthrang ban sdang ïa ka roi ka par ha kane ka thaiñ.
Hynrei na ki daw kiba bun kiba ym lah ban kiar, kine ki kam pynroi ki la sah teng.
Kawei na kine ki jingthrang jong i pa ka long ban wanrah ïa ka Civil Sub Division hangne.
Nga lah sngewkmen shikatdei eh ba ngi la lah ban plie ïa kane mynta ka sngi," la bynrap u Conrad.
U myntri rangbah u la ïathuh ba ka sorkar jylla ka la ïakynduh shibun ki jingeh ha kine ki san snem ba la leit noh; hynrei u la ong ba ki nongïalam ki la trei shitom ban wanrah ïa ka roi ka par sha ki jaka baroh khamtam eh sha ki jaka kyndong jong ka jylla.
U la ong ba kane ka sorkar mynta ka ïaleh katba lah ban wanrah ïa ka jingshakri kaba pynjan bad ki nongshong shnong.
Na kata ka daw, u la ong ba la ïoh ban plie ïa kiba bun ki Block ophis ba thymmai, ki civil sub-division kiba thymmai ha man ki jaka khnang ba ki briew ki lah ban ïoh ïa ki jingmyntoi kham kloi bad khambha.
U Rangbah Shnong jong ka Nongrah, u Bah Ban Pyngrope u la pynpaw ia ka jingsngewkhia kaba khraw jong u halor ka jingïoh rung jong u drok ym tang ha Meghalaya, hynrei ha Dong Shatei Lam Mihngi baroh kawi.
Haba kren ha ka Awareness cum Health Camp ba la pyllong da ka Seng Samla Lum Marbah, Nongrah ryngkat bad ka jingïatrei lang bad ka Rynjah State Health Dispensary, hynnin ka sngi, u Ban Pyngrope u la ong ba ka long kaei kaei kaba isangsot ban ïoh ha kito ki por ia ka jylla Mizoram kaba la shah ktah ha u drok bad ka Meghalaya ka mat ïa kane ka jingeh mynta.
Une u Rangbah Shnong u la ïaroh ïa ki samla jong ka Dong Lum Marboh kiba kloi ban wan shakhmat ban kyntiew ia ka bha ka miat jong ka shnong bad ban iada ia ka jingiohrung jong kiwei ki jingsniew ha Nongrah.
U Ban Pyngrope u la pynsngew ia ki samla ba kin long kiba kham peitngor ha katei ka dong namarba ka Dong Lum Marboh ka dei ka jingkhangbah ia ka Nongrah bad ki kam kiba ym sngewtynnad ki lah sdang na katei ka dong shuwa ba kin ioh ban rung sha kiwei pat ki dong jong ka Nongrah.
Une u rangbah ula pynsngew ruh ba ka jingkoit jingkhiah ka long kaba kongsang na ka bynta ban trei ban ktah, ka bormet borphad bad ia ka bor pyrkhat.
Haba kren ha katei ka sngi, u Senior District and Health Medical Officer, u Dr.H.Synmon, uba peit ia ka Rynjah State Health Dispensary, East Khasi Hills u la pynsngew ia ka jingma halor ka jingrung u drok ha Meghalaya.
Kawei na ki longkmie jong ka Dong Lum Marboh, Ka Kong Martina Pyngrope ba ha kata ka jingpyrshang jong ki long kmie ban ratdyngkhong ia ka kiad bad ia kynduh mawsiang namarba don ki longkmie kiba die kiad kiba pyrshah ia kata.
Ka Kong Martina Pyngrope ka la ong ba ka long kaba eh ia ki longkmie ba sneng bad ban kdew ia ki jingsniew kiba don ha ka imlang sahlang.
Hynrei, ka la ong pat, ba ki samla kiba bha ki lah ban khring ia kiwei ki samla ba kin lait na kiba bun ki jingsniew.
U Nongaibuit jong ka Seng Samla Lum Marboh, u Bah S.Jungai ula ai ia ki kyntien pynshlur ia ki dkhot jong ka Seng Samla Lum Marboh kiba la kloi ban shim ia ka jingkitkhlieh ban iapeit lem ia ka bha ka miat bad ban iatynrong lem ia ki jingeh jong ka dong bad ka shnong hi baroh kawei.
Ha kane ka sngi, la don bun ki longkmie ki longkpa, ki khynnah bad rangbah kiba la wan ban shah sumar bad ioh ruh ia ki dawai.
Kane ka sngi, ka la long kaba jop da jingiatrei lang jong ki samla ka dong, ki nongtrei jong ka Dispensary kynthup ia ki Asha.
U President jong kane ka seng, u Samla Davis Marboh ula ai ia ki kyntien pdiang sngewbha bad u Nongaibuit jong ka seng, u Bah Felix Kharshiing u la pyniaid ia kateika programme.
Uwei u jait jingthung uba ju ïoh tang ha ka Bri u Hynñiewtrep, u dei uba ki khot soh, bad ym dei u soh hapoh u dieng hynrei u soh hapoh ka khyndew.
Uta u dei u soh uba shngiam bha haba bam lang bad u nei.
Hangne ngi kren halor u “Sohphlang".
Ka kynhun jong u Kynjatshai, mynta ka kynti, ka la hiar sha kawei ka dong Laitkroh jong ka shnong Umtyngngar East Khasi Hills District, ban sakhi bad wad bniah halor ka rep Sohphlang ha kaba ka la ïashem ïa ka Kong Diamon Khriam, kaba rep bad die sohphlang.
Ka  Kong Diamon Khriam ka dei ka longkmie kaba rep hi ïa u sohphlang ha Laitkroh Umtyngngar, bad ka ju pynïaid ïew ruh ïa u sohphlang ha dukan ba ka shong harud ka surok; arlad ban leit sha Laitlyngkot bad Sohra.
Ha ka jingïakren bad u Kynjatshai, ka Kong Diamon ka la ïathuh halor ka rep Sohphlang.
U Sohphlang u dei u jait jingthung uba man bha ha ki thaiñ Nongthliew, Smit, Umtyngngar bad ha kiwei kiwei ki jaka.
Ki ju thung ïa u Sohphlang ha u bnai Lber bad kan shim por haduh 7 bnai ei ei ba u sohphlang un met bha kata haduh u bnai Risaw.
La jied ïa u sohphlang ban long symbai da ki sohphlang kiba rit, namar u sohphlang uba heh ym lah ban seisoh bad ym lah ban pynmih bun.
Ki nongrep ki ju buh hi ïa u symbai lane ki thied ïa u symbai ha ka dor T.100-T.120 tyngka shi kilo.
Haba peit ïa ka rukom rep ïa u Sohphlang, ka ïasyrïem bad ka rep phan namar ba la tep ïa une u jait jingthung hapoh ka khyndew, kumba rep phan.
Ïa u sohphlang ruh ki ju tih ïa ka thliew bad tep ïa u sohphlang hapoh ka kyndew ha ryngkat ka sboh eit masi ne eit sniang bad ka sboh ba thang ïa ki ñuit, ki ñier na ki lyngkha.
Une u jait jingthung u dei uba donkam tang ïa u slap uba hap katkum ka aïom.
U sla jong u sohphlang u long rong jyrngam bad rit kum u sla jatira bad ki nongrep ki ju ap haduh ba une u sla un kylla rong bthuh; kin sa sdang ban tih bad sei noh ïa u na ka khyndew.
Ka rukom tih bad sei ïa u sohphlang na ka khyndew ka long kumba khlong phan na lum bad u snoh ha u thied kumba snoh u phan bad haba la sei shabar ka khyndew, u long rong stem u snep jong u.
Lah ban kdew hangne ba u snep sohphlang u long satbyrsia, haba bam bad don ba ong ba u long kum u dawai wieh.
Haba poi sha ka bynta ban pynibang bad pynitynnad ïa u sohphlang kum ha ïew ha hat, ba un long ha ka ronglieh, ka long shisha ka bynta kaba kham jynjar, namar ka donkam ka por bad ka bor shibun.
Na ka rong stem sha ka ronglieh, ka long lyngba ka jingsait ïa u ha ka wah kaba rit bad ban sait ïa u sohphlang donkam da ka bormet ki rangbah briew.
Ki sait ïa u sohphlang da kaba buh ïa u phlang ha madan, bad tynrong ïa ka shang ba don u sohphlang, nangta sa theh da u shyiap lieh bad ïuh shilliang ka kjat ba yn ym pra bad sa kynruh ïa ka shang  suki suki haduh ba u sohphlang, na ka rong stem un kylla sha ka ronglieh bad kane ka dei ka bynta kaba donkam bun tam ka por bad ka bor.
Hadien kane yn bud sa ban sait sa ha ka um bad sa phriang ïa u sohphlang ha ka sla ban ot ïa ki snep kiba khlem khuid.
Ha ka por ba la sait ïa u da u shyiap, bud sa ka sait sa arsien bad sa pdem ïa une u Sohphlang haduh ban da dei ka por ban rah noh ïa u sha ïew sha hat.
Ka jingrep ïa u sohphlang ka dei kaba suk hynrei ka jingshimpor ba un heh ka long kaba shimpor palat bad ki nongrep ki ïoh ban rep tang shisien ha ka shisnem.
U bam por bad bor bha haba sait ïa u bad don ki snem ruh ba u ju ïap tram lane u shah pynduh noh na ka daw ka jingshah bam ha ki khnai lum lane ki risang.
Haba kylli na ka Kong Diamon halor kano kano ka jingïarap na ka liang sorkar ha kaba ïadei bad ka rep Sohphlang, ka la ong, “Haduh mynta ka jingrep Sohphlang ka dang long tang ka kam shimet jong ki nongrep bad na ka liang ka sorkar kam pat phai khmat sha kane ka liang.
" Ki nongrep ki sngewtynnad ban rep ïa une u jait jingthung wat la u dei uba jynjar tam.
Ha ki bynta shuwa ba un poi sha ïew, sha hat, une u jait jingthung u dei uba lah ban pynïoh kamai bha ïa ki nongrep bad ki ju sngewtynnad ruh ban rep bad die hi ïa u Sohphlang namar u kham lahdor.
Katba ki sngi ki dang jan sha u snem 2023, katta ki paidbah ruh ki dang sngewtynnad ban ïakren ïasyllok halor kawei ka mat kaba ki ap khmih lynti ban urlong noh, kata ka mat ka long halor ban jied ïa ki nongmihkhmat sha ka ïingdorbar thawaiñ ka jylla.
Man ka san snem ki nongshong shnong ha ka jylla ki ju ap khmih lynti ïa ka sngi ban ïoh thep vote, namar ka dei ka sngi ba u paidbah u longtrai ha la ka mon bad u ïohlad ruh ban pyndonkam pura ïa la ka jong ka hok ban jied ïa ki nongmihkhmat kiba u imon.
Haba kdew ïa ka election 2023, ka dei kawei ka mat kaba kham shongshit bha, lada ïa nujor bad kiwei pat ki election kiba lah dep ha kiwei ki snem.
Ka daw ka long namar ka jingkhih phaloh ha ka jinglong jingman jong ka saiñ pyrthei ha kine ki saw snem shiteng ba la dep.
Shuwa ban pynkynmaw biang ïa kine ki jingjia ha ka saiñ pyrthei jong ka jylla, lah ban kdew shuwa halor ki seng saiñ pyrthei kiba la ïoh jingjop ha u snem 2018, kata ka kynthup ïa ka National People Party (NPP), ka United Democratic Party (UDP), Congress, Bharatiya Janata party (BJP), Hills State People Democratic Party (HSPDP), People Democratic Front (PDF), National Congress Party (NCP) bad ka Khun Hynñiewtrep National Awakening Movement (KHNAM).
Lada kdew ïa ka jinglong jingman ha kine ki seng saiñ pyrthei tang hapoh ka san snem, ka la don ka jingkylla bak-ly-bak; don na ki seng saiñ pyrthei kiba la kiew bad paw ba ki dang khlaiñ na kawei ka snem sha kawei pat, hynrei don ruh ki seng saiñ pyrthei kiba la pait la pra haduh la i artatien ba kin dang lah ban khylli khlieh biang ha kane ka election ka ban wan bad don pat kiwei ki seng saiñ pyrthei kiba mih thymmai ban aireng ha kane ka election 2023.
Lada ngi kdew ïa ki seng saiñ pyrthei kiba kat dang mih ka snem, ki dang khlaiñ; ym lah khlem da kdew ïa ka National People Party (NPP) kaba la ïalam da u Conrad K Sangma, bad ka dei ka seng kaba ïoh ban ïalam ïa ka sorkar jylla bad kaba la lah ruh ban jop 19 tylli ki constituency ha u snem 2018.
Ïa ka National People Party (NPP), la peit bad la ñiew kum kawei na ki seng ba khlaiñ bha ha kane ka election; kane ka long namar ba kane ka seng ka la lah ban khring bun tam ki nongmihkhmat ha ka jylla hapoh kine ki san snem bad ha u snem 2023 kan long kaba itynnad ban peit la kane ka seng kan lah ne em ban khring ïa ki paidbah kumba ka la lah ban khring ïa ki nongmihkhmat na kiwei ki seng saiñ pyrthei.
Hato ki paidbah kin treh ban pule ïa ka kot jong u Conrad K Sangma?Kawei pat ka seng saiñ pyrthei ka ban wanrah ïa ka jingïakhun kaba tyngeh ha ka election 2023, kan long ka United Democratic Party (UDP), kaba la ïalam da u bah Metbah Lyngdoh kumba ki ju khot ba ka dei ka seng saiñ pyrthei kaba lah ban pynkylla dur ïa ka saiñ pyrthei ha ka jylla, namar shaei ba kane ka party kan snoh, kata kan ïoh ban bat ïa u lakam synshar.
Ha u snem 2018 ka UDP ka la ïoh jingjop ha ki 6 tylli ki Constituency bad lada phai sha kane ka seng saiñ pyrthei kaba wan ba lai ha ka jingïoh bun ki nongmihkhmat ha u snem 2018 bad lyngba ka jingai jingkyrshan pura ki paidbah ïa ka UDP ha ki election shiteng samoi, ka la nang pynkhlaiñ shuh shuh ïa kane ka seng ha kine ki san snem.
Ka UDP ka dei ka seng saiñ pyrthei kaba la kiew irat bha, kum kawei na ki seng riewlum kiba khlaiñ tam ha kine ki san snem bad kane ka pynlong ïa kiwei ki nongmihkhmat ba kin jied ban pynïasoh sha kane ka seng riewlum bad kumba u paidbah u la mon bad jied ban pynkiew ïa kane ka seng ha kine ki san snem, kan itynnad ban peit pat ïa ka rai u paidbah ha u 2023.
Hato ki paidbah kin ailad ban sawa ka bom ha ka jylla?Ka Congress kaba la ïalam mynta da u bah Vincent H Pala, ka long kawei na ki seng saiñ pyrthei kaba kham sngewtynnad bha ban ïakren ha kane ka kynti, namar dei tang kane ka seng saiñ pyrthei kaba la mad ïa ka jingjop bad kiew irat shajrong bad ruh ban noh arsut shapoh kyndew ha kine ki san snem.
Ha u snem 2018 ka Congress ka la jop haduh 21 tylli ki constituency.
Ka Congress ha ka jylla Meghalaya ka dei ka seng saiñ pyrthei kaba la mad lut ïa ka jingkiew bad jinghiar arsut ha kine ki san snem (naduh ka jingshit ka sngi, ka dum ka bneng, ka ther u slap bad ka jingshah khyrwit ha ka erlangthari).
Ka Congress ka la sdang ïa u snem 2018 da ka jingïoh 21 ngut ki nongmihkhmat bad kut ka samoi treikam jong ka ha kaba kam don shuh tang uwei ruh u nongmihkhmat na kane ka seng.
Don na ki nongmihkhmat na kane ka seng kiba la khlad noh, hynrei kiba sah 12 ngut ki la iehnoh ïa kane ka seng bad san ngut ki la shah weng shipor na ka daw ba ki la ïaid lait na ki kyndon ka seng.
Ka snem 2023, kan long ka jingïakhun ka ban pynitynnad bha ban peit ïa kane ka seng saiñ pyrthei kaba la phuh la phieng bha ha u snem 2018 bad ïap stai noh kat ban kut ka samoi treikam.
Kumba ki nongmihkhmat ki la ieh ïa kane ka seng, hato ki paidbah ruh kin ieh ne kin dang ïaineh bad ka Congress.
Hato ki paidbah ha ka snem 2023 kin btin ïa ka kti u bah V H Pala?Ha kaba ïadei bad kiwei ki seng saiñ pyrthei kiba la ïoh jingjop ha u snem 2018, kynthup ïa ka Bharatiya Janata party (BJP) ba la lamkhmat da u bah Ernest Mawrie, kaba la ïoh jingjop ha ki 2 tylli ki constituency.
Kawei ka seng saiñ pyrthei kaba lah ban ong kaba khlaiñ wat la ka duna ki nongmihkhmat ka dei ka Bharatiya Janata Party (BJP), kawei ka long namar ba ka dei ka seng saiñ pyrthei kaba synshar ïa ka Ri India, bad kawei ka long ba ïa ki 2 ngut ki MLA jong ka, ym ju lah ban pynrem.
Ha u snem 2023 kan long kaba itynnad ban peit ïa ka jingïakhun election jong kane ka seng saiñ pyrthei kaba dei ka seng jong ka sorkar pdeng, bad ka jingkhlaiñ jong ka BJP ha ka sorkar pdeng kan lah ban khring ïa u paidbah ha ka jylla? Hato u paidbah un pdiang ïa u tiew lotus ba un phuh ha Rilum?Ka Hills State People Democratic Party (HSPDP) ba la ïalam da u bah K P Pangniang kaba la ïoh jingjop ha 2 tylli ki constituency ha u snem 2018, kan dei kawei na ki seng saiñ pyrthei kiba la rim tam ha ka jylla.
Ha u snem 2018 ka ïoh ban sei nongmihkhmat 2 ngut, hynrei kat ban da kut ka samoi treikam, kane ka seng ruh ka la shah iehnoh marwei bad na ka bynta ka election 2023, kane ka seng riewlum kan ïaksaid ban ïakhun ha ki nongrim kiba ka ju ïai pynneh naduh ki por mynshuwa.
Hato ki paidbah kin ïarap ban sei biang ïa ki nongmihkhmat na kane ka seng riewlum lane kan kut noh ha u snem 2023? Ha u 2023 hato u sing un ïoh ban kyrkhuh biang ha ka jylla?Ka People Democratic Front (PDF) kaba long kawei na ki seng saiñ pyrthei riewlum, kaba khlem poi pyrkhat bad khlem ki nongïalam kiba paw ka la lah ban sei 4 ngut ki nongmihkhmat ha u snem 2018.
Ïa kane ka party la ïalam mynta da u Gavin M Mylliem; hynrei mynta ka kynti kane ka seng ka kham long jar jar, lait noh tang ha ki ar tylli ki constituency kiba don ki nongmihkhmat jong ka.
Ka jingkdew hangne ba na ki 4 tylli ki constituency sah sa tang ar tylli ki constituency, ka long namar ba ka don ka dak ka shin ba ki ar ngut ki nongmihkhmat na kane ka seng, shen kin sa leit pynïasoh noh sha kiwei ki seng saiñ pyrthei.
Hato u paidbah ruh un ai ka jingkyrshan ïa kane ka seng riewlum?Ka National Congress Party (NCP) ba la ïalam da u Saleng Sangma, ka dei ka seng saiñ pyrthei kaba la rim ha ka jylla.
Ha u snem 2018 ka la ïoh tang uwei u nongmihkhmat bad na ka bynta ka election 2023 kane ka seng kam thikna ba kan buh bun kyrtong ban ïakhun ïa ka election, hynrei ka dei ka seng kaba la slem bad kan ïakhun ban pynneh pynsah ïa ki dak ki shin ha ka jylla bad ka jingkylli ka mih ba hato ki paidbah kin kyrshan ïa ka?Ka Khun Hynñiewtrep National Awakening Movement (KHNAM), kaba ha ki por mynshuwa la ïalam da u bah Adelbert Nongrum.
Ha u snem 2018, kane ka seng saiñ pyrthei ka la ïoh ban sei ïa uwei u nongmihkhmat ban leit sha ïingdorbar thawaiñ, hynrei hapdeng ka jingïashrut ïakajia hapdeng ki nongïalam kane ka seng saiñ pyrthei, kam don nongmihkhmat shuh mynta bad ha u snem 2023 la kan dang buh kyrtong ne kan duh kan dam noh; tang ka por kan sa ïathuh namar kane ka seng saiñ pyrthei haduh mynta ka sngap jar jar.
Hato u paidbah un dang kwah ban don ka KHNAM ha ka jylla?Kine haneng ki dei ki kyrteng jong ki seng saiñ pyrthei kiba la shna ïa ka lynti ha u snem 2018 bad kiba don ka jingkhmih lynti ban dang leh bha ha u snem 2023, hynrei lait na kine ruh don pat kiwei ki seng saiñ pyrthei kiba thymmai bad kiba mih ban aireng ha ka election 2023.
Haba kren ïa ka election 2023, ban ym mih ka kyrteng jong ka ‘All India Trinamool Congress (AITC)’ kan ym lah long namar ba ïa kane ka seng saiñ pyrthei thymmai ha ka jylla la ïalam da u Dr.Mukul Sangma uba long ruh u myntri rangbah barim jong ka jylla.
Ki 12 ngut ki nongmihkhmat kiba la ieh ïa ka Congress ki dei ki nongmihkhmat kane ka seng saiñ pyrthei thymmai ha ka jylla bad ka jingpynkhreh jong ka ban aireng ïa ka election 2023 ka la long kaba shongshit tam haba nujor bad kiwei pat ki seng saiñ pyrthei ha ka jylla.
Kane ka dei ka seng saiñ pyrthei kaba thymmai, hynrei ym lah ban shim sting ïa kane ka seng namar ki nongmihkhmat jong ka, ki dei ki briew kiba la ih bha ha ka kam saiñ pyrthei ha ka jylla.
Lada shim tang ka kyrteng u nongïalam kane ka seng ruh ka la biang eh ban pynkhynñiuh ïa ki nongaireng bad kumjuh ban ïoh jingkyrshan na u paidbah ha u snem 2023.
Hato ki paidbah kin ailad pat sa ïa u phlang ba un jyrngam ha ka jylla?Ngin ïakren mynta sa ïa ka Voice of People Party (VPP).
Kum ka kyrteng, kumta ka nongrim jong kane ka seng saiñ pyrthei thymmai kaba la wanrah da u bah Ardent Miller Basaiawmoit uba long uwei na ki nongïalam u ba la ih bha ha ka kam saiñ pyrthei.
Kane ka seng saiñ pyrthei kan dei kawei na ki seng ki ban aireng ha ka election 2023, wat la kan dei ka sien ba nyngkong na ka bynta kiba bun ki kyrtong ha kane ka seng, hynrei kane ka seng kan ïeng skhem ha ki nongrim jong ka bad kan long kaba itynnad ban peit ba kane ka seng saiñ pyrthei thymmai kan lah ne em ban khring ïa ki paidbah halor ka nongrim kaba ki ïeng.
Hato u paidbah ha ka jylla un ïohsngew ïa ka sur jong ka VPP?Ngin ym lah ban klet hangne ïa kawei pat ka seng saiñ pyrthei kaba thymmai ka ban hiar ban aireng lang ha ka election 2023, kane ka seng ka dei ka “KAM" kaba la wanrah da ka kong Angela Rngad bad ka dei ka seng kaba ïeng na ka bynta u duk u suk bad ka jingpeit la ki paidbah kin jied ne em ïa kane ka seng kan long kaba itynnad bha.
Hato ki paidbah ruh kin pdiang ïa ki kam jong ka KAM?La ka election 2023 kan dang don ka por sa kumba lai bnai shiteng ei ei hynrei ka jingwanrah ïa kane ka kyrwoh ka long ban kham pynïajan ïa ki seng saiñ pyrthei ki ban lah ban bat ïa u lakam ha u 2023, bad kan shong ha ki paidbah ka jylla, ïano kin kyrshan, ïano kin kyntait.
Ka election 2023 kan itynnad na ka daw ka jingkhih phaloh ki saiñ pyrthei ha kine ki san snem mynta.
Ka Mairang Vidyajyoti Inclusive Secondary School Sangshong ha ka 3 Tarik u bnai Nohprah 2022 ka la rakhe ïa  ka sngi kyrpang na ka bynta  kito kiba don ïa ka jingduna ha ki dkhot met ïa  kaba la tip ruh kum ka  ‘International Day for Person with Disability’ ha ka Prokram kaba la pynlong hapoh ka phyllaw jong ka ïingskul ha Sangshong.
Ha kane ka jingrakhe jong ka skul la wan ban  sakhi lang da u joint Director ka MBOSE Shillong u bah M.Marbaniang kum u kongsan ryngkat ka jingïasynran jong u ADC ka Eastern West khasi Hills District u bah A.Nongbri kum u symbud kongsan, u bah K.Wahlang BMC,SSA Mairang, ka principal jong ka skul ki nonghikai  lem bad ki khynnah pule.
Haba kren kum u kongsan ha kane ka Prokram u bah M.Marbaniang ula ong ba kane ka sngi ka dei ka sngi kaba baroh ki kynmaw bad ki rakhe burom ïa ki khynnah bad kiba la heh la san ruh kiba don pat hapdeng ki jingduna bad lyngba ka jingbuh ïa kane ka sngi ka 3 tarik u bnai Nohprah man ka snem ban rakhe ïa kane  ka  pynlong ruh ïa ka tnad pule puthi ban pyrkhat bha bad ban leh kyrpang na ka bynta  kito kiba don jingduna ha ki dkhot met ki ban ïaleh ruh ïa ki eksamin bapher bapher bad lyngba kane ka jinglehbha ba kan long ka jingpynshlur bad ka ban sa ai ka jingiarap ïa kine ki khynnah.
U bah Marbaniang ula ai khublei ruh ïa ka Synod kaba dei ka nongkyrshan kaba la ïohi jngai ban ai mynsiem bad ïarap ïa ka skul watla ka dang dei tang ka skul kaba dang shu ïoh ïa ka jingithuh ha ka jylla hynrei ka thong ka jong ka KJP Synod Sepngi ka long ban ïarap ïa kine ki khynnah kiba don hapdeng ka jingduna ba kin nang iai kiew ha ki jingpule ki jong ki.
Katba  u bah A.Nongbri ula kyntu ïa ki khynnah pule jong kane ka skul kiba bit ba biang ba kin ïarap lem ban kyrshan lang ïa kine kiba don jingduna khnang ba ka jaidbynriew kan roi kan kiew bad ula ong ruh ba lyngba  ka jingiarap ïa kiwei ka kyntiew  ïalade ruh ha ka jingim ba man ka sngi.
Shuh shuh ha kane ka sngi na ka liang ki nongpynïaid jong ka skul ki la ioh ruh ban pynkup burom  ïa kito ki khynnah pule jong ka skul kiba la pass bha ha ka eksamin SSLC jong u snem 2021-2022.
Ka sienjam ban pynthikna ba ki nongshong shnong ha thaiñ Ribhoi District, kin ïoh ïa ka lad ban pule puthi ,ka ïeng sakhi lyngba ka skul “Nehru Memorial Higher Secondary School", kaba don ha shnong Umsning Ribhoi District.
Lada kdew, halor ka jingïoh ïa ka ne ka shnong ïa kane ka skul  ka don ka khana ka ba sngewthynnad halor ka jingshim khia ki katto katne ki riewrangbah kane ka shnong,hapoh ka jingïalam u bah Sodren Lyngwa u Rangbah ka Shnong ka shnong Umsning da kaba ki  khang surok ia u Myntri rangbahduh ka Ri India u Jawaharlal Nehru ha ka por ba u wan sha ka jylla ,ban kyrpad na u ban ai kawei ka skul ha kane ka thain.
Kum shibynta ban sakhi halor kane ka khana na ka liang u Kynjatshai u la hiar sha ka shnong Umsning ,Ri Bhoi District ban ia kynduh ia u Pricipal kane ka skul u bah L.Lapang bad kumjuh ia u bah G.S Warjri u wei na u riewrangbah u ba don bynta lang ban seng ia kane ka skul ha kane ka thain.
Ha ba iakren halor ka Nehru Memorial Higher Secondary School , kane ka skul ka dei ka skul ka ba nyngkong tam ha ka shnong Umsning ,ka ba la sdang ia  kane ka skul da ka ing phlang ka ba don tang ka Lower Primary bad tang uwei u nonghikai haduh mynta ka ba la kiew irat bad shna ia ka  ingskul da ka  building ka bah eh bad don haduh ka kyrdan klass XII (art stream) bad kane ka skul ka ba 30 snem mynshwa ka don tang 200 ngut ki khynnah pule bad mynta ka la poi sha ka 1,500 ngut ki khynnah pule ha ryngkat ki 60 ngut ki nonghikai bad ki nongiarap (teacher –non-teaching staff).
Ha ba kren ia u Pricipal kane ka skul u bah L Lapang u la iathuh ba ka skul haduh mynta kam ju klet ban ai man bad ban pynneh ia ka nam jong u ma Sodren  Lyngwa , u ba dei u nongilam ban seng ia kane ka skul ha kane ka thain.
“Ka long ka jingsdang  ka barit, ka ba la iaid la 60 snem tam, ki ba la sdang ia kane ka skul da ka jingiatrei bad kiwei ki rangbah na ka ne ka shnong ban buh ia kawei ka  skul ban iarap ia ki briew kane ka thain kiba  dang sahdum"u la ong.
“Ka skul ha ka por ba sdang  ka dang dei tang ka Lower Primary school , ka ba kat dang iaid ki snem la ioh ban kyntiew sha ka Proceding High school bad Defecit School bad mynta la kyntiew ia ka sha ka Nehru Memorial Higher Secondary School"u la bynrap.
U bah Lapang u la iathuh ba kane ka skul kadei  ka ba nyngkong eh ka ba la ioh ia ka jingithuh na ka sorkar ban long kum ka wei na ki skul ban ioh Center ban leh examin  Metrik  na baroh ka wei ka Ri Bhoi bad hadien kane ka la pynkha ruh sa kiwei pat ki Center.
Hadien ba ki la iaid ki snem la ioh ruh ban kyntiew noh sha ka Higher Secondary, (Art Stream) bad la pynkha ruh ia ka ne ka skul sha ka shnong Rtiang ka ba la tip kyrteng ka Nehru Memorial Secondary School Rtiang.
U bah Lapang u la ong “da ka jingioh jngai jong u Rangbah shnong ka Umsning ha kito ki por , u la prat lynti ban pynioh ia ka wei ka skul ha kane ka jaka bad na kane ka skul mynta sa mih sa kiwei pat ki skula ha ka shnong Umsning ka ba la pynroi pynpar ia ka pule puthi ha kane ka thain".
Ha ba phai ban pynshisha halor ka khana ba la khang surok ia u Myntri rangbah duh ka Ri u Jawaharlal Nehru ha Umsning da ki nongilam shnong ban dawa skul na u , u kynjatshai u la leit ban kynduh ia u bah G S Warjri u ba la don 90 snem ka rta , u wei u riewrangbah u ba donbynta ban seng ia kane ka skul.
U bah GS Warjri, u la iathuh ba u bah Sodren Lyngwa u dei na ka shnong Pynursla bad u la wan poikha sha Umsning bad u sa shim ia ka kam kum u rangbah shnong ka shnong Umsning.
“Ha u snem 1957 u  Myntri Rangbah duh ba  nyngkong jong ka Ri , u la wan shane sha ka jylla Meghalaya, mar sien ioh jingtip ia ka jingwan u Nehru sha ka jylla, ngi la ialum jingialang ban thawlad ban ioh ia ka skul ,kumta ha ka sngi ba uwan poi ha Umsning ngi la iaap lang khrui ha surok,.
U Jawaharlal Nehru bad ki nongap jong u ki la kyndit ban iohi ia ki riew rangbah na kane ka thain hapoh ka jingialam u Sodren Lyngwa ki la khang surok ia u"u la ong u bah Warjri.
“U Nehru da ka jinglyngngoh u la hiar na ka kali bad  kylli , kumta kine ki riew rangbah ki la ong ia u ,ba ngim kwah eiei na phi hynrei ngi kwah ban don ka wei ka skul hangne bad u Nehru da ka jingkmen u la ong ha ki ba  kata ka jingdawa jong phi ka dei ka ba bha eh bad ka ba donkam bad kumta hi u la ai ia ka pisa ka ba long T.1000 tyngka ban tei ia kawei ka ingskul ha kane ka thaiñ".
Ka elekshon sha ka ïing dorbar thawaiñ ka jylla jong ka sien kaba khadwei kan sa wan ha u snem 2023, sa tang shi bnai tam ba ki paidbah ka jylla kin sa ïoh ban jied, ban pyndonkam ïa ka bor, ka iktiar.
Ka elekshon kam dei ka kamkai ha kaba u briew u pyrkhat tang ïa ka malade hynrei ka dei ka kam bah, ka kam kyntang, ka kam shakri ïa ki briew, kaba dei ka pyntha kaba ïar bha, ha kaba u luk u lak um lah ban peiphang eh ban pyrkhat, hynrei ki dei tang ki riew shemphang, ki riew kynsai kiba don ka jingsngewthuh, ka bor jabieng, kaba nep.
Ka kam elekshon kam dei kaba hap ban ïadie ïathied kum ka mar khaïi, kam dei ka kam ban pan, ban dawa pisa na ki kyrtong, hynrei ka dei ka kam kaba u paidbah u dei ban pyn-donkam ïa ka jabieng.
Kam dei ban ïashah liang, ban iashah niam, ban ïashah kynhun, ban ïashah kur hynrei ka dei ban wan ha kawei ka rynsan jong ka jingshakri ïa ka jaitbynriew bad ban klet ïa kiei kiei kiba long sbai rupa.
Haba u briew u la shah jied um dei ban pyrkhat tang ïa ka konstitwensi lajong, tang ia ka shnong lajong,tang ïa ka niam lajong, bad kumta ter ter.
Hynrei ha kine ki sngi, la ïohi ba ki don ki kynhun, ki shnong kiba rai ban kyrshan ïa uta ne ïa kata ka kyrtong namar ba ki dei na shnong jongki, ne ba ki para niam, ne para seng.
Ka jingrai ka shnong ne ka kynhun ban kyrshan ïa uta u kyrtong, kam dei kaba bha, ka dei ka nuksa kaba sniew bha namar ba ka kam elekshon ka dei ka kam shakri ïa ki paidbah khlem da niew ia kano kano ka shnong ne ka niam.
Hangne ha Meghalaya ka la jur bha ruh ka jingtreikam ka bor jong ka niam hapoh hapoh ha kaba ki nongïalam kynhun niam, ki pyndonkam ban long ki nongïalap elekshon ïa u kyrtong para niam jongki, ban pynngeit ïa kito kiba don ha niam ban kyrshan ïa uta ne kata.
Kane ka dei ka lynti kaba sniew bha namar ba ka jaitbynriew Khasi, kaba rit, ka la nang rit shuh ha ka kyrteng jong ka jingïapait jingïapra para ma ngi.
Ha ka jingshisha, ka elekshon ka dei ka rynran ban peit ban wanrah ïa ka synshar khadar kaba bha, ka roi ka par ha ka ri ha ka jaitbynriew hynrei kumba ka paw ha kine ki sngi, ka jingsahdien ka jylla, ka dei ruh na ki daw jong ki paidbah hi ki bym nang ban jied ïa ki nong-thawaiñ, kiba shu ïashad khlieh-biej haba ïoh pisa ban pynkmen ïa uta ne kata, khlem tip ka dei pynban ka pisa shohtyndep.
Ka jingïapait ïapra jong ka jaitbynriew ha ka kyrteng jong ka jingsngew, ka jingsngew niam, ka jingsngew kur, ka jing-sngew paralok, ka jingsngew riew spah, ka jingsngew khlaiñ, ka jingsngew kham halor, ka jingsngew sarong, ka jingsngew shi ïing, ka jingsngew ieid, ka jingsngew dom, ka jingsngew ba bun jait, kam dei ban pynklet ïa ka dawbah kata, ka jaitbyn-riew.
Ki paidbah ki dei ban buh ïa ka jaitbynriew hakhmah duh, bad ïa ki jingsngew hadien.
Ki paidbah ki la dei ka por ban kyndit bynriew ban pyrkhat bunsien shwa ban jied ïa u MLA ne ngop syndon plak.
Ha ka 3 tarik u Nohprah, u Bah Wankitkupar Kharumniud, u ba dei u nongbylla sngi, u la wan ban pynbna ba un ïakhun ïa ka election 2023, kum u kyrtong shimet na Nongthymmai Constituency.
U Bah Wankitkupar u dei u ba  shong basah ha ka shnong Nongthymmai, bad ha u snem 2019 u dei u ba la ïakhun teng ïa ka election MDC na kane ka constituency.
Ha ba ïakren bad ki ladpathai khubor u Bah Wankitkupar u la ong ba ka jingthmu ba un  ïakhun ïa kane ka election 2023 ka long hadien ba u la ïohi ïa ka jingbymbat jong ki MLA kane ka thaiñ ïa la ka kular ban wanrah ka roi ka par ïa ka jylla.
“Lada ki paidbah ki ai ka jingkyrshan ba pura ïa nga, na ka liang jong nga, nga don ka jingthmu ban wanrah ka jingpynbha ïa ka tnad ka koit ka khiah ha ka jylla ka ba dei ka tnad ka ba donkam tam", u la ong.
“Nga dei tang u nongbylla sngi, hynrei ka don ka jingjia ba uwei u paralok jong nga  u la kem pang noh bad ha ka por ba ki leit ban shim dawai ïa u bad na ka jingbym don ka pisa bad bym biang  ki rukom ban sumar ha ki hospital Sorkar u paralok jong nga  u la khlad noh.
Kane ka la ktik ïa nga bad nga thrang ba ngan  mih khmat na kane ka constituency bad ban ïakhun kum u kyrtong shimet ban lah ban pynbha ïa ka tnad koit ka khiah ha ka jylla", u la bynrap.
“Ka jingpynbiej pisa ka la ju ïaid naduh ki por i pa-ieid i mei-ieid jong ngi, kane kam pher hynrei mynta ki paidbah ki dei ban sngewthuh ïa ka jingdonkam ki kam pynroi kan wanrah ka jingkylla", la ong shuh shuh u Bah Wankitkupar.
U la ong ruh  ba kane ka pateng mynta ka dei kaba la thikna ban long nongkhrong bad dei na kata ka daw ba donkam ban wanrah noh ïa ka jingkylla ha ka jylla da ka ba jied ïa ki nongmihkhmat ki ba kwah ban shakri ïa ka jylla.
U President rangbah ka NPP u Conrad K Sangma u la ong ba ka long kaba shai ba un ïakhun beit na South Tura, kaba dei ka konstitwensi jong u bad kam don kano kano ban kylla hynrei lada don eiei kan shong ha ka party.
Haba kren sha ki lad pathai khubor, u Conrad Sangma u la ong, “Ka long kaba shai ba ngan ïakhun beit na South Tura haduh mynta ka khyllip mat, bad kam don eiei ka jingkylla na ka konstitwensi jong nga.
Hynrei lada don eiei ka jingkylla, kan shong ha ka Party, bad lada ki nongïalam ka party ki ong ba hap ban leh ïa kano kano, kata ngin hap ban pyrkhat".
Kane ka jingong u President ka NPP uba dei ruh u Myntri Rangbah ka jylla ka long hadien ba ka la mih ka jingsawa shane shatai ba u lah ban  ïakhun na ki ar tylli ki konstitwensi, kynthup na South Tura bad na Selsella.
Na South Tura un hap ban iakhun ia u kyrtong ka BJP uba dei ruh u MDC u Bernard Marak katba na Selsella, ka MLA ka NPP ka Ferlin CA Sangma ka la phet noh na NPP bad rung sha ka BJP.Ka jingphet ka Ferlin na ka NPP, ka la pynartatien ba ka lah ban ym ïoh tiket shuh hadien ba u Conrad u lah ban ïakhun hi na katei ka konstitwensi kaba u la jop teng ha ki snem ba la leit.
“Haduh mynta ka kynta ba nga don hangne, ngan iakhun beit na South Tura, kan ym don ka jingkylla, hynrei lada don eiei ka jingkylla, ailad ba ngin ïakren ha ka party", la bynrap u Conrad haba kren sha ki nongthoh khubor ha kane ka sngi Saitjain ha ophis ka NPP, Shillong.
U President ka NPP u Conrad K Sangma u la kyntait ba ka jingbym ai tiket shuh ïa ki MLA kan dei ka jingshet kylla hynrei u la ong ba ka party ka hap ban bishar ïa ka jinglong jingman jong ki kyrtong.
Haba kren ha ka sngi Saitjaiñ ha ophis NPP, Shillong, u Conrad u la ong ba ym dei tang ka NPP kaba pynduh tiket ïa ki MLA hynrei kiwei ki seng sain pyrthei ruh ki leh kumjuh wat la ka dei kaba jwat bha ban shim ia kum kane ka rai.
Lah ban kdew ba 2 ngut ki MLA ka NPP ka Ferlin CA Sangma na Selsella, bad u Benedic R Marak na Ramsakgre ki la phet noh sha ka BJP katba uwei pat u Estamur Mominin na Phulbari u lah ban leit sha ka TMC hadien ba ka party kan pynduh tiket ia ki.
Na Phulbari ka NPP ka la pynbna ban ai tiket ia u Abu Tehel Mondal u MLA barim katba na Selsella, u Conrad u lah ban iakhun hi nalor ka South Tura.
“Kam dei ka jingkyli ba shet kylla haba pynduh tiket ia ki MLA.Na bynta ka party ngi hap ban peit na baroh ki liang, ia ka elekshon ban wan.
Ngim dei tang ka party jong ngi kaba leh ia kane hynrei kiwei ki seng ruh ki leh ia kane", la ong u Conrad.
U la ong ba ha ka jingshisha ka rai ka long kaba jwat bha ban shim ia kane ka rai ban pynduh tiket ia ki MLA.“Kam dei kaba suk ban pynduh tiket ia ki MLA hynrei hap ban shim ia ka rai kaba eh ban pyntyllun ia ka kam na bynta ka jingbha ka jylla bad ka party", la ong u Conrad.
:Ka jingpynbna jong u National President ka National People Party (NPP) u Conrad K Sangma ïa ka kyrteng u Abu Tehel Mondal kum u kyrtong ka Phulbari Constituency, ka la pynthikna ba u MLA ka NPP na Phulbari u S.G.Esmatur Mominin un ym ïoh tiket shuh na kane ka party.
Ka jingjied jong ka NPP ia u Mondal ha ka jaka u MLA ka NPP u S.G.Esmatur Mominin ka paw shai ba ka party kam don jingshaniah shuh ïa une u MLA.Haba kylli halor kane ka bynta u Myntri Rangbah ka jylla u Conrad u la ong ba ym kwah ban kynthoh ïa ka jingtrei jongno jongno hynrei ka rai ban ai tiket ïa u AT Mondal ka dei hadien ba ka party ka la dep leh ïa ka jingjurip kaba bniah.
“Ngi sngew ba ka long kaba donkam ba u A.T Mondal, un pynïasoh sha ka party namar ba kane kan pynkhlaiñ ïa ka party sha kine ki thaiñ  bad ka jingpynïeng ïa u kum u kyrtong kan long namar ba ngi don ka jingkyrmen ba un jop ïa kane ka Constituency" u la ong.
Haba kylli katno ngut ki MLA  na ka NPP, ki ban ym ïoh tiket u National President u la ong ba ka bha ban ap bad ban peit, kane ka paw shai ba yn dang lah ban don shuh ki MLA ki ban ym ïoh tiket shuh na kane ka party.
U Conrad u la ong ruh, “kam don kano kano ka  jingshet kylla haba ngim ai tiket ïa ki MLA ba ngi don namar na ka liang ka party ka hap ban bishar bha  na baroh ki liang bad ngim dei ki seng saiñ pyrthei kaba shu shim kano kano ka rai khlem da bishar bha".
“Kam dei ka rai kaba suk na ka bynta jong ngi, hynrei kum u nongïalam ka party nga don ïa ka jingkitkhlieh ban ïalam ïa ka party shakhmat ha ka rukom kaba bha tam kumta ngi hap ban shim kam mut ruh ba ngi don daw ïano ïano bad kum ki Party kiba heh ka ju don ka jingkyntait ban ai tiket ïa ki MLA bad kane ka dei na ka bynta ka jingbha ïa ka jylla hi baroh kawei", u la bynrap.
U National President u la kyntu ïa ki nongïalam ka ka NPP ba kin trei shitom ban pynthikna ba ka NPP kan jop bun ki Constituency namar ban  shu tharai bad ban shu kam kam long hynrei dei ban trei shitom ban pynurlong ia kane.
La ïoh jingtip ba u Mominin u lah ban leit rung noh sha ka TMC ban ïakhun ha kane ka elekshon.
Ka Shillong kaba la pynkylla nongbah naduh u snem 1869 ha ka por jong ka Assam, kala kot mynta sha ka 152 snem bad ka la long ka nongbah ka Meghalaya hadien ba la pynïakhlad na ka Assam ha u snem 1972.
Hapoh ka jingïoh ïa ka jylla Meghalaya, ka la kynjoh sha ka 50 snem lashem snem.
La ju ai nam ïa ka Shillong kum ka syiem rilum (queen of hill station) jong ka dong Mihngi ka India namar ba ka don ki lum ki wah, ki dieng ki siej kiba phong da ki rong ba itynnad jong ka mariang.
Lada kheiñ ïa ka jingdon ki nongshong shnong ha utei u snem 1972, ki dang khynniat ha kaba kiba bun ki jaka ki dang sop bad ker da ki khlaw.
Ki wah ki dang khuid, ka lyer ba hir hir, ki sim ki dang kynud sur, ki mrad ki dang mareh laitluid.
Kiba bun ki jaka kiba la tap da ki dewbilat, ki ïing mala, ki ophis ki dei kiba ieng ki sohphoh rynjew.
Mynta ki sngi, ka sor ka la nang heh nang ïar, nang bun ki jingtei, ki lynti ki syngkieng, ki kali ki motor, ki kam ki jam ba lai phew jait hynrei ka khyndew ka neh kumjuh.
Ka sorkar phareng ka la plan ïa ka sor Shillong 152 snem mynshwa bad ka la dei ïa kane ka sorkar ba mynta ban plan thymmai sa da ki spah snem ban wan ïa ka sor lym kumta, kam slem shuh ba ka sor Shillong kan sa bthei.
Mynta kiba bun ki briew na ki jaka nongkyndong kila kiew sha sor kila thied jaka, ki la wan trei wan ktah, wad kam wad jam bad kumjuh kiba wan seng kam seng jam.
Ka nam jong ka syiem ki rilum, ka la jah na Sor Shillong bad mynta la mih sa ki ïing dara ba sah ki  briew kiba shu wanwir wan hap naei re naei namar ba ka la laitlan ban wan sha kane ka jylla ban ïoh jaka sah watla ka dei ka khyndew ka shyiap, ka dei ka ri kynti ym ka ri sorkar kumba long sha ri thor.
Ha kine ki 20 snem eiei, ka sorkar Meghalaya kam don plan eiei kumno ban pynkylluid ïa ka sor.
Hooid ka lah ban don ka plan hynrei ka kam khlem paw eiei lait noh tang kiba shu thohmut thohmat.
Ki surok ki sah kumjuh naduh ka por ka sorkar phareng bad hadien ka sorkar Assam, ki jaka pule la shu ïa phrung hajuh, ki ophis la shu phrung la shna syndah ïadait, ym don shuh ka jaka kaba biang ban ïaid ban ïeng, ki ïew ki hat ym don jaka ïeng kaba biang, la shu ïatynruh nadiang namon, shathie shatei.
Baroh ka jinglong jingman ka long lymbrum lymbram lut khlem ïohi shuh ïa ka kliar ka tduh.
Kane baroh ka mih dei na ka jingbym don ka plan ka sorkar, namar ba tang shu ïakynduh jingeh ka la kynran dien noh.
Ka pisa kaba da ki spah klur, hynrei haba ym don ka mon kam long eiei.
Kyrmen ba ka Sor Shillong bathymmai kan pynkylluid lada dep kloi hynrei ka sor Shillong kan sa bthei.
Hynrei kawei kaba ima ïa ka jaibynriew ka dei namar ba ki poiei ne ki briew kiba nabar kila nang kharoi kiba shu wan poiwir poihap shane ka jylla man ka sngi.
Kane ka buh ka jingma ïa ka jaitbynriew namar ba katba kiba wan kila ïoh jaka shong jaka sah lut hangne ha jylla, bad ki ïoh ruh ban kamai kajih.
Ka sorkar, ka district council, ki bor shnong bad ki paidbah trai shnong ki la dei ban kyndit bynriew noh mardor mynta hi ban ïada ïa kane ka jingma kaba la ap lypa.
Shi bynta ban nang pynshlur shuh shuh ïa kito ki samla kiba la pass bha ha ka Higher Secondary School Leaving Certificate (HSSLC) bad Secondary School Leaving Certificate (SSLC), ki nongïalam Seng Samla Shnong Pahamsyiem, ki la ïoh ban pynkup burom ïa ki 35 ngut ki samla na katei ka shnong bad kiba la pass bha ha ka HSSLC bad SSLC jong u snem 2022.
Ïa katei ka prokram ban pynkup burom ïa kitei ki samla, la pynlong ha phyllaw jong ka Christian Higher Secondary School, Pahamsyiem bad ki riew rangbah kiba la donlang ha katei ka sngi, ki kynthup ïa u Bah Luistar Lyngdoh, President ka FKJGP ha Ri Bhoi, u Bah Nelson Sohklet, Principal ka Christian Higher Secondary School Nongpoh, u Bah Liander Nongshli, nongïalam ka RBYF, u Bah Jedwin Lyngdoh, Rangbah Shnong ka Pahamsyiem lem bad shibun kiwei pat.
Lyngba jong katei ka sngi, kaba katei ka Seng Samla ka la pynlong ïa katei ka prokram pynkup burom ïa kitei ki samla ba la pass bha ha ka SSLC bad HSSLC, ki la plie ruh ïa ka Pahamsyiem Winter Fest 2022-23 ba la pyniaid da ka seng Samla Shnong Pahamsyiem, ïa kaba la plie da u Bah Luistar Lyngdoh.
U MLA ka Nartiang konstitwensi u Ma Sniawbhalang Dhar ha ka 2 tarik u Nohprah 2022, u la plie ïa ka Children’s Home na ka bynta ki khynnah kynthei ba la khmih da ka  World Mission ha Nartiang, West Jaiñtia Hills District.
Haba kren ha kane ka sngi ba plie u Ma Sniawbhalang ula pynpaw ka jingsngewnguh bad kumjuh u sngew sarong ba kane ka mission kaba trei shitom bad lehbha ka don ha kane ka konstitwensi.
U la ïaroh ïa ki nongpynïaid kane ka Mission namar kam dei kaba suk ban peit ban khmih ïa ki khunswet ki bym don kmie don kpa shuh bad kane ka long thik kum ka kam shakri ïa U Blei.
U la ïaroh ruh naduh ka rukom lehkhuid leh suba, ka jinglah jong ki nongpynïaid ban pynlong ïa kane ka Mission kaba jop.
U Ma Sniawbhalang u la ong ba ki don kumba 3-4 tylli kum kine ki ïing Mission ki dang don ki jingduna kiba bun hynrei kane ka ïing mission kaba mynta pat ka long kaba la kham bit kham bïang ban ïa nujor bad kiwei kiba u la dep ïohi.
U la ïaroh ruh ïa ki nongpynïaid bad nongpeit jong kane ka Children’s Home ha kaba ki hap pynlut ka spah bad ka por ban pdiang ïa ki khunswet naduh ka bai lut baisep ka bai bam bai dih, ban ai ka jingnang jingstad wat ki kmie ki kpa kin ym lah kumba leh maki.
U Ma Sniawbha u la kular ruh ba kumba ki rangbah kila ai ïa ka dorkhas kumba 3-4 tylli ki mat jingdawa bad kawei nakita ka dei ka paiñkhana ha kaba kila ïoh mynta.
Ïa kiwei pat ki jingdawa ula ong ba um pat lah ban kular tad haduh da dep ka elekshon, 2023.
U Ma Thombor Shiwat u ba long ruh u MDC jong ka Nartiang Konstitwensi bad kumjuh kum u CEM ka Jaiñtia Hills District Council u pynpaw ïa ka jingsngew kmen ïa ka World Misson kaba la shakri ïa kiba bun ki mynsiem khamtam ki khunswet da kaba shim ka jingkitkhlieh ban ri ban sumar ïa ki.
“Kawei ka jingpynim na ka bynta ka mynsiem haba nga pyrkhat marwei marwei nga tharai wat ki kmie ki kpa ne kiba haïing kin nym lah ban ai kum kane ka ïing bad ka jingsuk kumba ki ïoh naka Children’s Home kumba ong ‘Ka Jingshakri ïa u briew ka long kumba shakri ïa u Blei’", la ong u Ma Shiwat.
Shuh shuh u Ma shiwat u la ong ba u la dep buh Skhim ïa ar-ar tylli ki Paiñkhana ïa ki kynthei bad shynrang kiba u la mang T.5 lak bad ban sdang noh ban shna lada ïoh ka work order katba ym pat wan ka Model Code of Conduct bad ula kular ruh ban pynïoh ïaka basketball Court bad kiwei kiwei ki jingdonkam naka bynta jong ki.
U la pynpaw ruh ba kum u nongmihkhmat u dei u briew uba bat ïala ka kular naba u sngewthuh ba lada ka pisa kam don ym nud ban ai work order.
U la pynpaw ruh ba un don ryngkat barabor bad kane ka mission ha baroh ki liang ba kine ki khunswet ki bym don kmie don kpa shuh ki donkam.
Ha kane ka sngi ba plie ïa kane ka ïing jong ka World Mission Children’s Home Girl’s  la don lang u President kane ka Misson, ki Pastor, u  Rev RS Mawlong , u Rev DL Syiemlieh bad kiwei.
U MLA ka Mawkyrwat Constituency uba bat mynta ïa ka shuki Myntri jong ka tnad umbam umdih ka sorkar Meghalaya, u bah Renikton Lyngdoh Tongkhar ha ka sngi Saitjaiñ u la pyllait ïa ki skhim na ka bynta ki paidbah ha ka jingmang kaba la kot T.2,79,50,000/- klur tyngka bad kane ka dei ruh ka wat jong ka jingpyllait kaba khadduh ïa ki kam pynroi lyngba ka MLA Scheme ha kaba pyllait ha phyllaw jong ka ophis treikam jong u nongmihkhmat.
Ki skhim ba la pyllait ki don baroh 82 tylli ki jait naduh ka Special Rural Works Programme (SRWP) 78 tylli,  ka Chief Minister’s Special Development Fund (CMSDF) kawei,  ka Intensive Art’s & Culture Development Programme (IACDP) kawei,  ka Development of Traditional Folk Musics (DTFM) kawei bad ha ka Intensive Sports & Youth Development Programme (ISYDP) kawei bad kine ki skhim kiba dei jong u snem 2022-2023.
Ha kane ka sngi la ïadonlang nalor u MLA bah Renikton, ki nongkitkam ba hakhmat jong ka Mawkyrwat People Development Association (MPDA) lem bad ki paidbah na kylleng ki shnong jong ka Mawkyrwat Constituency kiba la ïoh jingmyntoi lyngba ka MLA Scheme.
Uwei na ki nongai dawai kynbat bad nongsumar ia kiba kheiñ bakdiah shyieng, u  Dr.Rosesta L.Mawlongu la iathuh ba shuwa ba un ai jingsumar ïa ki briew, u la sdang shuwa nyngkong da ïa ka jingai jingsumar ïa ki masi ki blang bad ki kulai.
U Dr.Rosesta L.Mawlong uba la shong thait na ka kam Sorkar jong ka tnad PHE.U Dr Rosesta u la ong ba u la ïaid bun ki lynti ha ka jingim jong u ha shuwa ba un shim ïa kane ka kam ban sumar briew.
U la ong ba ha ki por ba u dang khynnah, u la long u briew u ba dap da ka jingshitom ha ka met jong u.
U la hap ban shah sumar ha kylleng ki jaka ai jingsumar kum ha Civil Hospital bad Robert Hospital na ka daw jong ka jingpangiap shiliang ha u snem 1972.
Namar ba u la hap ban thiah slem ha hospital, u la ioh lad ban sngap thuh bha kumno ki doctor bad ki nos ki sumar ïa u.
U la ïoh lad ruh ban ialong paralok bad ki.
Na ka daw ka jingsah slem ha kitei ki jaka ai jingsumar haduh shisnem, u la ioh lad ruh ban sngewthuh ïa ka jingai jingsumar ia ki nongpang bad kumno ban ai dawai.
U la iathuh ruh nalor ba u la ioh jinghikai na ki kmie ki kpa baieid jong u, ryngkat bad ka jinghikai ba u la ïoh na ka hospital bad pynbud pat sa da ka jingtrei shitom la jong ba u sa lah ban sumar pat ia kiwei pat ki briew.
Hadien ba la thait ban shong ha hospital, u la mih bad sdang ban ai jingsumar shuwa ia ki mrad, kum ïa ki masi, ki kulai bad ki ksew haba ki khein ki kdiah kjat bad shem ba ki koit.
Kane ruh ka long kawei kaba nang ai mynsiem ia u.
Kumta ki briew kiba sah ha shnong haba ki ur ki hap, ki ju phah khot ia u ban ai jingsumar.
Khlem jingbynniaw, u la leit sumar ia ki ha ki iing ki sem ba ki shong ki sah da ka mynsiem ba kylluid bad khlem da shim bainong.
Kumta, kane ka jingsumar jong u ka long nyngkong ha ka shnong ba u sah hi ha Mawphlang.
Hadien kata, katba nang iaid ki sngi, ki briew ki la sdang ban wad ia u ban ioh jingsumar.
La don uwei u khynnah uba la kheiñ ka kjat ha  ka jingialehkai kai football, te nga la sumar ia u bad une u khynnah.
Naduh kata ka por u la sdang ban sumar ia ki ba kheiñ kjat bad ba ba kdiah kti, ki jangpang stoke, kiba ioh ia ka skin cancer bad jingpang shyieng budlumU la leit ruh kylleng ban sumar  haba ki khot ia u mynmeit synnia khlem khuslai ia ka bai lut bai sep.
U la iathuh haba ki briew kiba la shah sumar kylleng kylleng kim koit, ki wan noh sha u ba un sumar ia ki bad ha kata ka jingsumar jong u, ki ioh ia ka jingkoit jingkhiah.
U Dr.Mawlong u la iathuh ba bun ki briew ki wan ban shah sumar ha u na ka daw na kim ioh ia ka jingkoit jingkhiah na ki hospital bad na ka daw jong ka jingrem ka jingsumar lada puid ia ki jingpang jong ki namarba ki wan na ki longiing longsem kiba duna ka ioh ka kot.
U la iathuh ba don uwei u nongpang uba la thiah ha NEIGHIRMS lai bnai bad u la wan noh sha u Bah Mawlong bad u la sumar ia u shibnai tam da kaba kyllan da ki dawai kynbat bad une u briew u la koit mynta.
U la iathuh ruh ba dang shen, la wan ki briew ban shah sumar naduh na Hong Kong, Australia ,China, Nigeria, America, Canada bad Japan.
Kine ki briew ki la khot ia u ban sumar ia kiba ha iing hasem jong ki ha kitei ki ri, hynrei u Dr.Mawlong u la kyntait ia kito ki jingkhot jong ki namar ba u ong ba u dei ban sumar shuwa ia la ki jong ki briew, ha la ka shnong.
Kumta kine ki briew ba wan na bar ri,  ki la shu wan shim ki dawai na u bad leit rah sha la shnong ban sumar ia kiba ha iing jong ki.
U Dr.Mawlong u la ong ba u la ai jinghikai ia baroh san ngut ki khun shynrang jong ki bad mynta don uwei u khun jong u, uba  iarap ia u Bah Mawlong bad u kyrmen ba une u khun jong u, un sa shimti ia kane ka kam ai jingsumar ia ki nongpang jong u.
U Dr.Mawlong u la iathuh  ba lyngba ka Health Department  kaba don ha  Mawphlang kaba la pynlong ia u ban un ioh ia Register ialade haduh ban un da ioh ha ka snem 2011 ia ka Khusnam na ka kti jong u President barim jong ka Ri India, u Dr.A.P.J.Kalam.
Hadien kane, u Dr.Mawlong u la buh noh ia ka jaka ai jingsumar nongpang jongu ia kaba u la ai kyrteng, Dr.Rosesta L.Mawlong Nursing Home, Herbal Practioner and Khasi Medicine, Lad Umrisain, Mawphlang, East Khasi Hills District.
Kane ka jaka ai jingsumar ka dap da ki nongpang bad nongshah sumar naduh dang step haduh ban da sep ka sngi.
Hapoh ka jingïalam jong u Bah Pynshai Mawrie yn sa leit ïashim bynta ka kynhun ïalehkai Kickboxing jong ka ri sha ka lympung jong ka Asian Kickboxing Championship 2022 ka ban sa long ha Bangkok, Thailand naduh ka 10 tarik haduh ka 19 tarik Nohprah 2022.
Kane ka long ka khubor kaba sngew sarong shisha ba u Bah Pynshai Mawrie uba shong ba sah hapoh Mawlai Phudmuri, uba long u coach bad u nongseng jong ka Pynshai School of Martial Arts kaba don hapoh madan Laban Shillong, bad um dei shuh tang kum u nongïalam ïa ka kynhun ïalehkai ki khynnah ka jylla, hynrei mynta ka kynti un ïalam syndon ïa ka kynhun ïalehkai jong ka ri ban leit ïashim bynta sha ka lympung ïalehkai jong ka Asian Kickboxing Championship 2022.
Ïa kane ka lympung la pynïaid bad pynlong da ka Asian Kickboxing Confederation ha ryngkat ka jingïatreilang bad ka Kickboxing Association of Thailand.
Ha kane ka lympung ïalehkai yn pynïalehkai ha baroh ki jait rukom ïalehkai bad katkum ki jingkhia jong ki nongïalehkai kata ha ka Full contact, Low Kick, K-1 rules, Point fighting, kick light, light contact, bad musical form ha ka senior division.
Ha ka jingïakren bad u Kynjatshai, u Bah Pynshai u la pynpaw ba ha ka jingïakynduh bad u myntri ba khmih ïa ka kam ïalehkai, u Bah Banteidor Lyngdoh u la kular ban noh jingïarap na ka bynta kane ka kynhun ban leit ïakhun sha Thailand, kumjuh ruh u la ong ba u Myntri Rangbah jong ka jylla ruh u la kren shai ba un sa ai ka jingïarap bad u la pan ruh ïa ki jingdonkam ha bank kum ki account nombor ba un phah ïa ka song pisa na ka bynta kane ka kynhun ban mih khmat ïa ka jylla.
U Bah Pynshai u la pan ruh ka jingkyrshan na ki paidbah bad ki riewshimet ba kin ai mynsiem bad ban kyrshan ïa ki ha kano kano ka bynta ban long ka jingmyntoi ïa ka kynhun.
Kane ka kynhun ka ban leit ïalehkai ka don 7 ngut baroh kaba kynthup lang ïa ki nongïalehkai bad ïa ki coach bad manage bad kita ki long u  Lorenza Songthiang,  u Francis Songthiang, Juh-Pa-U-Juh Nongtdu, Mewanpyn-shngain Nongrum, Sanbor L.Nongpyiur, Donny Ranee (International Technical Official) bad u Bah Pynshai Mawrie uba dei ruh u coach jong kane ka kynhun.
Ha ka 15 tarik Nailar 2022, haba ka India ka la dap 75 snem, u Myntri Rangbah duh ka ri u Narendra Modi u la kyntu ïa ngi baroh ban ïasoh ïalade ha ka jingiaid lynti ha kaba ka India kan kylla sha ka ri kaba lah kiew ha shuwa u snem 2047, kata kalong hashuwa ka por ba ngin sa dap shispah snem kum ka ri kaba la ioh ka jinglaitluid.
Ka mat ba kongsan jong ka jingai jingkren jong u kilong ki lai tylli ki bynta jong kum kane ka jingiaid lynti- ka jingshisha ba ngi la long ka imlang sahlang kaba don jingkyrmen, ha kaba mynta ka don ka jingkhie im ha kaba ïa dei bad ka deiriti bad ka imlang sahlang hapdeng ki briew jong ka ri, bad ka pyrthei baroh kawei ka la pdiang ïa ka jingthmu jong ngi bad ka don ha ki kyrdan kiba kham halor hapdeng ki ri.
Arphew san snem kam long ka por kaba jrong ha kum kane ka kam, bad ka long kaba shai ba khlem ka jingiaid shaphrang ha ka science bad teknoloji, kan long kaba eh ban kot sha kane ka kyrdan ‘kum ka ri ba lah kiew’.
Ka dei ban don ka jing thmu kaba shai na ka bynta ka Science ha ka ri lada kwah ban kot sha kane ka kyrdan.
Ia kine ki bynta la ban jur ha ka jingkren kaba dang shen jong ka Presidency jong ka G20 ha ka taiew ba ladep ha Bali, Indonesia.
Shuh shuh kaba kham kyrpang ka sorkar ka la sdang ïa ka Science 20, lane ka S20, ka Science Engagement Group.
Khlem da pynslem, u Myntri Sorkar pdeng, u Jitendra Singh u la pyniaid ïa ka jingialang peit bniah jong ki heh sorkar ban peit ïa ki jingpynkhreh na ka bynta ki jingialang jong ka S20 Summit.
Ia kine ki jingïalang yn pynlong ha Coimbatore ha u bnai Naitung jong u snem ban wan, ka phang pdeng jong ka jingïalang S20 Summit kan long ‘Disruptive Science for Innovative and Sustainable Growth’.
Nalor ka jingialang yn don ruh kiwei ki prokram hapoh ka phang pdeng jong ka ‘Research Innovation Initiated Gathering’ (RIIG).
Ki sub- theme na ka bynta ka jingïalang jong ka RIIG kin long ‘Materials for Sustainable Energy, Scientific Challenges and Opportunities towards Achieving a Sustainable Blue Economy, Biodiversity and Bio-economy bad Eco-Innovations for Energy Transition.
’ Ka sorkar ka kyrmen ba ka Summit kan wanrah ïa ka jingïatreilang ha kaba lah ban saiñdur ïa ki teknoloji ki bym pynjot ïa ka mariang.
Ha kajuh ka por, ka jingïasam ïa ki teknoloji, ka jingwanrah ïa ka jinglong jingman start-up ha baroh kawei ka pyrthei bad ka jingshlur ïa ka jingïasam ïa ka IT ka dei kawei na ki kam.
Ka la shim por da ki phew phew snem ïa ngi ban ioh ka jaka ha ka global high table.
Ha u snem ban wan, haba ka India kan pynlong ïa ka G20 Summit, ngi wanrah ka kabu kaba biang ban pyni lynti bad ka jingryntih hapdeng ka jinglah kyrshan hi dalade ha kaba ïadei bad ka teknikal bad ka jingthied mar nabar ri.
Ka kamram jong u Myntri Rangbah duh kalong ban pynkup bor ïa ka jingthmu jong ka ri, ha kaba ki Myntri Rangbah Duh kiba mynshuwa ki la ai jingpynshlur ha kaba ïadei bad ka Jai Jawan, Jai Kisan bad Jai Vigyan.
U Myntri Rangbah duh, u Modi mynta u la kynthup sa ka Jai Anusandhaan ha kane ka thup.
Ka Science bad ka jingwad bniah ba thymmai ka la long kaba kongsan bad ka dei kaba iaineh bad kaba pdiang lang ia baroh.
Kane kalong kaba biang bha namar ym pat don kano kano ka ri kaba la kiew ha ka ioh ka kot ryngkat bad ka rukom im kaba pura khlem da donkam ban pynlut bun ha ka jingbei tyngka ha ka science bad ka rukom R&D kaba shim ïa ka science na laboratory sha ki briew.
Ka jingshah synshar jong ngi ha ki phareng ka la pynslem ïa ka jingiaid lynti jong ngi ban long ka ri kaba lah kiew ha shuwa ki 150 snem ha kaba ïa dei bad ka thaiñ sepngi bad kaba ïa dei kumba 30 snem bad ka China.
Ka jingpyntreikam ïa ki jingthmu jong ngi na ka bynta ki 25 snem ka dei kaba lah ban urlong – hynrei kane kan long tang haba ngi pynkhreh bad pyntreikam da kaba peit sani bha.
Ha ka liang ka jingkheiñ, ka long kaba suk ban iohi ba ka jingkiew kaba 7.8% ha ka GDP mynta u snem, ka thong ban don ka ioh ka kot kaba $ 5 trillion ka dei ka ban urlong shuwa u snem 2026-27 (lait noh lada ki don ki jinghiar jingkiew kiba heh ha ka dor umphniang).
Da ka jingdon lad ban kylla na ki fossil fuel sha ki rukom pynmih bording kiba lah ban pynthymmai, ngi lah ban kyrmen ïa ka ioh ka kot kaba $9 trillion shuwa u snem 2031-32 kaba kot sha ka $40 trillion shuwa u snem 2047, ha kaba ngin don ha ki lai kyrdan kiba halor tam jong ka pyrthei ha kaba ïa dei bad ka pisa pilain bad ym tang ha ki jingkhein PPP.Kaei kaba ngi dei ban leh ban kot sha ka thong 2047? U R.Jagannathan bad Ashish Chandorkar ki la thoh ha ka Swarajya kaei kaba ngi dei ban peit bniah.
Shuh shuh, nga kwah ban ong ba ka pule puthi, ka koit ka khiah ha ryngkat ki dawai dashin bad ka koit ka khiah jong ki longkmie, da kaba peit ïa ki jingthut hapdeng ki jingdonkam bad ki jingpynbiang ïa ki jingdonkam, ki bam ba tei met ha ryngkat ki dawai sboh, ka um ha ryngkat ki jingwad bniah na ki duriaw bad ki jaka thah, ka jingkylla ka mariang, ki genomics, ki tiar kiba katkum ka juk mynta kiba kynthup ruh ïa ki nanomaterial, robotics, ki kali ba iaid da ka bor solar bad ka bording elektrik, ki drone, ka haw haw, bad IT, ki dei ki kam kiba kham kongsan ha kaba ka rukom treikam katkum ka jingstad science da ki riew tbit ki dei kiba hap ban kylla sha ki teknoloji ba lah ban ïaleh bad kiwei kiwei ha baroh kawei ka pyrthei.
Ki karkhana ki dei ban don ka bynta kaba kongsan ha ka jingkiew kyrdan jong ngi sha ka ri kaba la don ka roi ka par ha kaba ka Sorkar ka don ka bynta ban plié lad.
Baroh kine ki dei kiba hap peit katkum ki lad pynkit mar ha kylleng ka pyrthei namar kane ka la kylla sha ka atiar jong ka jingialeh hapdeng ki ri – kaba ngi lah ban khot ïa ka thma kaba khluit ha ki jaka ba khriat.
Namar ka jingbuh por 25 snem, ngim lah ban lait na ki jingpynbeit ba wanrah nabar ri ha kaba iadei bad katto katne ki jingeh.
Kane ka mut ba ka India ka dei ban peit bha ïa ka jingïadei bad kiwei kiwei ki ri da kaba kynmaw ïa ki jingthmu bad ka jingbha jong ka ri bad da kaba buh lad ïa ka ri ba kan long ka paralok, kaba hapdeng lane ka nongshun katkum ka jingdonkam.
Ha kaba ïa dei bad ka ioh ka kot, ïa ki kam teknikal dai ban pynïahap bad ka jinglah ban pyniar, ka jingkyntiew ïa ki sap, ka blockchain technology, artificial intelligence, bad ki jingduna ha ki lad pynpoi mar – kaba long ka thup kaba iar bha.
Ki kam kiba lait na ka teknoloji bad ka science ruh ki long kiba donkam bad dei ban peit bha ïa kine namar ki lah ban pynsuki ïa ka roi ka par ha ki kam teknikal.
U Jagannathan u ong ka ki don hynniew jait ki kam kiba donkam ka jingpeit mardor: ki jingpynkylla ha ki kam aiñ bad ka jingpyntreikam ïa ki kam ka aiñ; ki jingpynkylla ha ki kam ai jingsynshar; ka jingpynkylla ha ki kam ïada ri namar mynta ngi lah ban iohi ïa kine ki ‘thma ba khluit ha ki jaka ba khriat’ bad ka jingpyndonkam ïa ka AI ha ki thma; ki jingpynkylla ha ka Riti Synshar kiba donkam ia ka constituent assembly; ki jingpynkylla ha ki kam elekshon ban pynduna ïa ki jingbamsap; ki jingpynkylla ha ka rukom im, ka jingpynïasoh jong ka jingkhie im ka India ha kaba ïa dei bad ka jinglong jong ka ri bad; ka jingphiah ïa ki bor hapdeng ka Sorkar Pdeng bad ki Sorkar Jylla.
Ki don napdeng kine kiba kham ktah ia ka jingkylla ha ki kam science ha India bad baroh ki dei kiba kongsan.
Kumno ngin leh lut ïa kine katkum ki jinglong jong ki rukom ai jingsynshar bad ki rukom pyniaid kam jong ngi? Ka bynta kaba donkam bha na ka bynta ka roi ka par ka dei ka jingpyniaid bha ïa ka pule puthi.
Naduh ka por ba ka India ka la ioh jinglaitluid, ki Sokar kiba la wan ki la plié lad na ka bynta ka jingioh jingpule ïa baroh.
Ki jaka pule kiba ha ki kyrdan kiba kham heh — ki IIS, IIT bad IIM ki la pyni khyndiat ïa ka pyrthei kaei ba ka India ka lah ban leh.
Hynrei wat la kine baroh, ki dang bun ki kam kiba dang hap leh ban pynkylla ïa ki rukom ai jinghikai jong ngi katkum ka juk mynta bad ruh ïa ki jingdon jingem kiba ïa dei bad kane.
Mynta ngi hap ban peit bniah bha ha ka jingkyntiew ïa ka jingtbit ha ki skul bah shimet.
Khlem ka jingtbit ha ki kam science, ngim don lad ban kylla sha ka ri kaba la kiew.
Ha kaba ïa dei bad kane, kaba kongsan ka dei ka jingbei tyngka.
Mynta ngi pynlut kumba 0.8% jong ka GDP jong ngi ha ka pule puthi bad ka jingwad bniah.
Ia kane dei ban kyntiew kumno kumno da 3-4% jong ka GDP.Ka China ka la sdang ïa kum kane ka jingbei tyngka kaba heh ha ki snem 1990: ki jingioh jingmyntoi na kane ki dei kiba paw shai mynta lyngba ki kam science kiba la kiew bha ha katei ka ri.
Katkum ka jinglong jong ka ioh ka kot kaba dang khie im biang jong ngi, ka bynta kaba ka Sorkar ka dei ban bah ka dei kaba heh palat.
Ka bynta jong ki briew bad ki kynhun shimet ha ki kam pule puthi ka long kaba donkam bad ka dei ban long kaba kongsan hapdeng ki kyndon kiba bniah.
Ka don sa kawei ka bynta ba dang hap peit.
Namar ka jingbuh por 25 snem, kano kano ka jingpynkylla ha ki kam pule puthi kin ai jingmyntoi hadien 15 snem ei ei bad kumta ngi donkam ka rukom treikam kaba pyndonkam ïa ki jingdon jingem ha ka rukom kaba ïa hap.
Ha kane ka por, ka Sorkar ka dei ban sdang ban pynduh ïa ka jingpyniaid ïa ki jaka pule ban iohnong ha kaba ïa dei bad ka jingbei tyngka, ka jingioh lad ban pule bad ka jingpyniaid ïa ki kam.
Ki jingïapher hapdeng ki skulbah jong ka Sorkar Pdeng bad ki Sorkar Jylla ki dei kiba hap ban weng noh namar kiba bun ki samla pule ki dei kiba ioh jinghikai ha ki skul bah jong ki Sorkar Jylla.
Bun na ki kam teknoloji bad ki kam wad bniah ki dei ban wan na ki laboratory Sorkar ki bym don bynta ha ki kam ai jinghikai bad na ki laboratory jong ki kompani kiba ïa trei land bad ki laboratory Sorkar.
Ngim lah ban shaniah ha ki IIT ba kin pynbeit ïa ki jingeh ha kaba ïa dei bad ka jingpyniar, ka jingshim ïa ki lad ha ka ioh ka kot bad ka jingpyniaid ïa ki kam kiba ïa dei bad ka jingpynpoi tiar.
Ki kam jong ki IIT ki dei ban long haduh ka kyrdan jong ki start-up kiba biang hynrei kim lah ban pynbiang ïa ki kam ba ka India 2047 ka donkam.
Ka USA ka la kloi ban kynriah ïa ki kam ïada ri sha ka Vannevar Bush dispensation ha ki snem 1950 namar ka jingïahap hapdeng ki riewshemphang, ki kompani bad ka Sorkar.
Ka China mynta ka dang leh ïa kane ha kaba ïa dei bad ka jingïadei hapdeng ki riew paidbah bad ki kynhun ïada ri.
Ngi ruh ngi dei ban don kum kane ka thong.
Ka tnat Atomic Energy ka dei ka nuksa kaba biang bha kumno ban pyniaid ïa ka tnat science jong ka Sorkar, bad ruh ki kam kiba ïa dei bad ka pule puthi.
Naduh ki snem 1950 ngi la don ki jingtehlakam ha kaba ïa dei bad ka jingwanrah ïa ki mar poh khyndew uranium ban shna U-235, kiba donkam bha ha ka jingshna ïa ki tiar nuclear.
Ka India ka la plié hi ïa la ki lad lyngba u thorium ba ioh na ki khappud duriaw monazite.
Ka India ka don bun tam u thorium ha ka pyrthei, hynrei u uranium ba ioh hangne um dei uba bha.
Ka India ka thmu ban pyndap 30% ka jingdonkam bording elektrik lyngba u thorium shuwa u snem 2047.
Ki kam jong ngi kiba ïa dei bad ki atiar bad ka bording ki donkam ïa ka jingkyrshan lyngba ka jingkiew shaphrang ki kam wad bniah ha ki teknoloji thorium.
Kane baroh ka la jia namar la ailad ïa ka DAE ba kan treikam da kaba jied ïa ki stad science (bad tang katto katne ki samla pule ba ai jingsiew).
Ia kane dei ban leh ha baroh ki laboratory ki bym ïa dei bad ka science bad ki jaka pule kiba bahkhlieh ïa ka jingpynkylla ïa ka science sha ka teknoloji, ka jingshngaiñ bad ki mar bad ki jingai jingshakri.
Haba la batai lut ïa kine mynta, ngi donkam ïa ka jingtreikam na ki kynhun saiñ pyrthei ban wanrah ïa kine ki jingkylla khnang ba ngin lah ban long kiba sarong ïa la ka jong shuwa u snem 2047 kum ki nongshong shnong jong ka ri kaba la ioh ïa ka roi ka par.
Ngi ai khublei ïa u Deekhit Bhattacharyya uba la ïarap ha ka jingpynkhreh ïa kane ka article.
U Gautam R.Desiraju u don bad ka Indian Institute of Science, Bangalore bad u long u dkhot jong ka S20 Engagement Group jong ka Sorkar India.
Sharan Setty u dei u Associate Editor ha Swarajya.
Ka ophis jong u ‘Commissioner for Persons with Disabilities’, ka sorkar jylla ha ryngkat ka jingïatreilang bad ka ‘State Resource Centre on Disability Affairs, Shillong’, ka la rakhe ïa ka ‘International Day of Persons with Disabilities’, ha ‘U Soso Tham Auditorium Hall, Shillong, bad ka phang ha kane ka sngi ka long; “Transformative Solution for Inclusive Development: the role of innovation in fuelling an accessible and equitable world".
U myntri jong ka sorkar jylla ba dei khmih ïa ka tnad Social Welfare, u Bah Kyrmen Shylla u la long u kongsan ha kane ka sngi.
Ha ka jingkren kum u kongsan, u Bah Shylla u la ong ba ka jingrakhe ïa kane ka sngi man la u snem ka long ban pynsngewthuh ïa ka jinglong jingim bad ka jingïaid lynti jong ki briew kiba don ka jingduna ha ki dkhot met.
U la ong ba baroh ngi dei ban sngew ba ngi ïalong kawei kum ki parabriew, ‘ngim dei ban don ka jingsngewïapher haba ngi ïashem ïa kine ki para kiba don ka jingduna ha ki dkhot met’.
U Bah Shylla u la kyntu ruh ïa baroh ba ki dei ban wad ïa ki lad ki lynti ban ïarap ïa kine ki para briew ban ïateilang ïa ka jingïalong kawei ha ka imlang ka sahlang.
U la ïathuh ba katkum ka juk mynta, ki don ki kor, ki bor kiba ïarap ïa kine ki briew ba ki lah ban ïoh ïa ki jingnang jingstad khnang ba ki lah ban ïashim bynta ha kiba bun ki kam kiba ïadei bad ka jingkyntiew ïa ka imlang sahlang bad ha ka ïoh ka kot.
U Bah Shylla u la ban jur halor ka jingkyntiew ïa kine ki briew kiba duna ha ki dkhot met bad ban aibor ïa ki da kaba ïathuh ba ka sorkar jylla ka la sdang ïa ki prokram ki bapher bapher ban pynlah ïa kine ki briew ba kin ïeng ha la ki jong ki kjat.
Ki prokram kum ka ‘Accessible India Campaign’, ha kaba ka sorkar jylla ka la pynkiew ïa ka bai pension, nangta ka jingai kam ai jam bad ka jingkyrshan pisa ïa ka jingpule na ka bynta kine ki briew.
U la ïathuh ba ka sorkar ka la pynmih ïa ka ‘Meghalaya Signbank App’, kawei na ki app kiba ïarap ïa kine ki briew kiba don ka sap kyrpang ba kin lah ban ïoh jingïarap pisa ban pynroi ïa ka sap ka phong kaba ki don bad ban pynïajan ïa ki bad kiwei ki para briew.
Ha kane ka prokram, u Bah Shylla u la pynkup burom ïa kine ki briew kiba duna ha ki dkhot met, kiba la ai ka jingshakri sha ka imlang sahlang.
Kumba 12 ngut na ki, ki la ïoh ïa ki kor jingïarap bad arngut na ki, ki la ïoh ïa ki UDID card.
Ka Hill State People Democratic Party (HSPDP) Youth Wing mynta ka sngi ka la lum ïa ki nongshong shnong ha ka jylla ban pynlong ïa ka jingïalangbah ban ïatai halor ka phang, ‘Khasi Jaiñtia State" kaba la long ha Dinam Hall, Jaïaw Shillong.
Ha kane ka sngi la wan ban pynshai ïa kane ka phang da u Bah Robertjune Kharjahrin (Advocate bad Social Activist) bad u Dr.L.S Gassah (Retired Professor), u Bah K.P.Pangniang (President HSPDP Central Body) bad kiwei kiwei.
Haba kren ha kane ka sngi, na ka liang u President ka HSPDP u Bah K.P Pangniang u la ong ba kane ka dei ka por, ban buh ka jingkynmaw ïa ka jingdap 60 snem ka party, ‘watla ka dang dap 55 snem mynta; khnang ba ki briew kin tip ba kane ka jingdawa ka dei ka lynti ïaid ka party na ka bynta ka jaitbynriew’.
“Ha ka por ba ka party ka la dap 35 snem, ki la don ki khep ba u maieid Hopingstone Lyngdoh, bad ki nongïalam na rilum Garo ki la pynlong ïa ka jingïalang hapoh ka jingïalam u Clifford Marak ha Tura, da kawei ka sur ki la pule ïa ka dorkhas ha ka 29 tarik u Risaw, ban dawa ïa la ka jong ka jylla, kaba la soi da u Bah Hopingstone Lyngdoh bad u Clifford Marak ban phah sha ka sorkar pdeng," la ong u Bah Pangniang.
U la bynrap shuh shuh da kaba ong, “Kane ka jingïalang ka don ïa ka jingthmu kaba hapoh ka jingtyllep jong kiwei ki nongïalam.
Hato kata ka jingphohsniew ïa ka Khasi-Jaiñtia State ka dei kaba phohsniew mynmiet ne mynsngi, don ba kylli ïa ngi.
"U la ïathuh ruh ba ha ka 12 tarik mynta u bnai, ki dkhot jong ki jylla, kiba don ha ki thaiñ shatei lammihngi, “Kiba don kajuh ka jingdawa ïa ka jylla thymmai hapoh ka lama jong ka ‘National Federation of New State’, kiba dei ki nongïalam jong ka Karbi Anglong na Assam, ki nongïalam ka Kukiland na Manipur, ki nongïalam na ka jylla Tripura bad ki nongïalam ka Bodoland kin wan sha ka jylla Meghalaya, ngin pynlong ïa ka jingïalang ha Mawphanlur.
"Katba ha ka sngi ba bud, kata ha ka 13 tarik, ki 18 tylli ki kynhun kiba don hapoh ka shatri jong ka ‘National Federation of New State’, kin ïaleit lang sha New Delhi ban dawa ïa ki jylla thymmai.
“Ngin leit sha Delhi ban dawa ïa ka Khasi-Jaiñtia State hadien ba ngi la pyndep ïa ka jingbishar bniah na la ka jylla," la bynrap u Bah Pangniang.
Ha ka 6 tarik Nohprah, ka seng United Democratic Party (UDP) ka la pynbna paidbah ïa ki kyrteng jong ki 32 ngut ki kyrtong ki ban ïakhun ha ka elekshon ïajied nongmihkhmat sha ka ïingdorbar thawaiñ ka jylla, ha u snem 2023.
Ki kyrteng kiba pawkhmat ki dei ki MLA ba mynta bad ruh ki myntri sorkar kiba kynthup ïa u bah Kyrmen Shylla (Khliehriat), u bah Lahkmen Rymbui (Amlarem), u bah Brolding Nongsiej (Mawthadraishan), u nongïalam ka UDP bad uba long ruh u Lamphang ka ïingdorbar thawaiñ ka jylla, u bah Metbah Lyngdoh (Mairang), u Chief Executive Member (CEM) jong ka Khasi Hills Autonomous District Council (KHADC) u bah Titos Chyne (Sohra), u bah Balajied Synrem (Shella), u bah Pius Marweiñ (Ranikor), bad u bah Nujorki Sungoh (Mookaïaw).
Kiwei pat ki kyrteng kiba pawkhmat ki long u Dr.Aman War (North Shillong), u bah HDR Lyngdoh (Sohiong), u bah Remington Pyngrope (Mawkynrew), u bah Anthony Kongwang (Pynursla) bad u bah Moonlight Pariat (Jowai).
Kiwei pat ki kyrteng thymmai ki kynthup ïa u bah Dawan Lyngdoh (Nartiang), u bah Baiahunlang Makdoh (Mawhati), u bah Bathok Nongmalieh (Jirang), u bah Sunshine Makri (Umsning), i Dr.Osaphi Jyrwa (Mawryngkneng), u bah Mitchell Wankhar (Mylliem), u bah Olan Sun (Mawsynram), u bah Polestar Nongsiej (Nongstoiñ), u bah Paul Lyngdoh (West Shillong) bad u bah Jemino Mawthoh (Nongthymmai).
U Luderberg Ch.
Momin (Kharkutta), u Subroto G.Marak (Mendipathar), u Tapash D.Marak (Resubelpara), u Rakman Ch.
Marak (Bajengdoba), u Andreas G.Momin (Rongjeng), u Ronald Rikman Sangma (Salmanpara), u Kennethson R.Sangma (Dalu) bad u Ashahel D.Shira (Rajabala) ki dei ki kyrtong ki ban ïakhun na Garo Hills.
Kine ki long ki kyrtong baroh kiba la pdiang da ka elekshon komiti jong ka seng UDP hapoh ka jylla Meghalaya.
Katba nangmih ki sngi la ïohi ba ka seng saiñ pyrthei ka Bharatiya Janata party (BJP) hapoh ka jingïalam jong u kyrtong uba dang pan tiket na ka BJP, u Bah L Michael Kharsyntiew, jong ka 17-North Shillong konstitwensi ka la nangkiew da ka jingsdang mih bun ki nongkyrshan.
Ha ka jingleit ban pynshai ïa la ki jong ki nongrim ha kiba bun ki jaka la ïohi ba bun ki nongthep vote ki la ïamih ban sngap ïa kaei kaba une u kyrtong u don ban ong.
Dang ha kine ki sngi ha ka jingïalang jong une u kyrtong hapoh Riatsamthiah, ki nongthep vote ki la ïamih ban leit shim bynta.
Katba ha ka sngi U Blei ka 4 tarik Nohprah, ha ka jingïalang ha Oakland bad Bivar; ka jingïalang ka la long kaba heh ha kaba la wan ban synranlang da u MLA ka South Shillong konstitwensi na ka seng BJP, u Bah Sanbor Shullai bad u MDC barim na Jaïaw u Bah Martamlin Pyrbot ryngkat ki nongseng jong ka BJP Meghalaya.
Ha ka jingkren, u Bah Sanbor u la kyrpad ïa ki nongthep vote katei ka thaiñ ba kin ai ka jingkyrshan kaba pura ïa ka BJP na ka bynta ki kam pynroi kiba heh.
“Mynta bun ki briew kiba ong ba tang shu poi ha Jorabat katno ka jingibynnud ban peit ïa ki surok suiñ ne ‘fly over’ kiba ka sorkar Assam ka la lah ban tei bad katno ba ka sorkar pdeng ka la theh ha ki kam pynroi ha kane ka jylla ba marjan.
Kumta lada kwah bun ki kam pynroi ba kin wan beit na Delhi sngewbha jied ïa ka BJP," kyntu u Bah Sanbor da kaba ai khublei ïa ki nongshong shnong kiba la ïashim bynta ha kane ka jingïalang ba la pynbeit da ka BJP 17-North Shillong konstitwensi.
U Bah L Michael Kharsyntiew uba dang pan tiket na BJP ban ïakhun na 17 North Shillong konstitwensi u la ai khublei ïa baroh ki nongshong shnong, ki nongkyrshan, kynthup ïa ki nongkitkam ba halor ka BJP kynthup napoh ka jylla bad ryngkat ki dkhot ka BJP kiba wan na ka nongbah Delhi.
“Kumba ong u Bah Sanbor Shullai, dei ban jied beit ïa ka BJP namar lada jied ïa kiwei ki party hap ïaid lyngba ki peon lada donkam leit sha Delhi, hynrei lada jied ïa ka BJP ïoh ïakynduh beit beit ïa u Modi; kumta da pyrkhat bha arsien bad pynshong nongrim bha haba phi ñion ïa u budam ha ka sngi thep vote," la ong u Bah Kharsyntiew.
Ha kawei pat ka liang kiba bun na ki nongkren ba kynthup ïa ki nongïalam napoh ka State BJP bad na Delhi ki la kyntu ïa ki nongkyrshan bad ki nongshong shnong ba kim dei ban sngewthuh bakla bad ki la ong ba ka BJP haduh mynta kam pat shym la pynbna ïa ki kyrtong ha ka jylla bad khamtam na ka bynta ka 17 North Shillong konstitwensi.
“Ki don kiba la pynsaphriang bad kam ruh ba ki la ïoh lypa ïa ka tiket BJP napoh ka 17 North Shillong konstitwensi, hynrei kane ka bym shisha naba ïa ka tiket ba la pynbeit da ka Elekshon Committee jong ka BJP, ym don ba lah ban tip naba ka long kaba eh bha ban lait tuh kum ki jingkylli ha ka por ïaleh eksam ki khynnah," la ong ki nongïalam ka BJP haba kren ha ka jingïalang.
Na ka liang u Bah Kharsyntiew u la ai khublei ïa ka Kong Sumie Laloo kaba long ka BJP National Executive member bad Mahila incharge nangta ka Kong Unis Khyriem kaba dei ka State Vice President Mahila, u Bhagwati Geonka, Senior BJP member, u Dolan Chakraborty, u rangbah shnong ka Oakland bad Bivar road u J K Das, ki dkhot ka Oakland bad Bivar Welfare Committee bad khamtam ïa baroh ki dkhot polling booth ba kongsan bad ka kynhun ki seng kynthei BJP, ba ki la trei shitom ban pynlong ïa ka jingïalang kaba jop.
U MLA ka Mawkynrew konstitwensi, u Bah Banteidor Lyngdoh, u la aiti ïa ka ïing kaba u la synñiang pisa ban shna sha kawei ka longkmie kaba don ruh lai ngut ki khun kiba dang khynnah bad kaba shem jynjar, kaba sah ha ka shnong Maw u Sam.
Katei jingpynshna ïing da u MLA na ka bynta katei ka longkmie ka dei hadien ka jinglap jong u, ha ki bnai kiba la dep ïa ka jingjot palat ka ïing ba ka shong khamtam na ka bynta ki khun jong ka.
Haba kren ha kane ka sngi, u bah Banteidor Lyngdoh u la ong, “Kane ka dei ka sngi kaba kyrpang tam kaba ngi la ïoh ban leh, bad bun tylli ki ïing ngi la dep ban pynshna kum kine kiba ym shym la pynpaw pyrthei.
Peit sha kato kawei ka ïing kaba ki sah, ynnai peit sha kane ka ïing ba la shna thymmai, haduh katno ki shem jingeh.
"“Nga isynei ban peit, nga pang ka dohnud namar ba u kpa u la khlad noh, ki khun lai ngut, ka ïing ha kaba ka kamra shet ja bad ka kamra thiah, ka don hajuh.
Nga isynei bad nga sngewthuh ba hapoh ka konstitwensi jong ngi dang bun kiba long kumne," u la ong.
“Ka long kyrpang noh ha kane ka ïing, namar u kpa uba trei shitom uba ju ksaid ban pynbiang bad um ju kwah ban pynsngewsih ïa la i lok bad ki khun.
Hynrei ha ka jingjia ka bym poi pyrkhat, ha kaba u dang leit sha lum bad ki jingri jingdup hynrei u la shu ngam pynban ïalade," la ïathuh u Bah Banteidor.
U la ong ba ki don bun tylli ki ïing kiba u la pynshna da kaba pynlut na ka tulop bad na pla lajong na ka bynta ki longïing kiba shem jynjar ha kylleng ka konstitwensi bad u la ong ba un dang ïai bteng ban leh ïa kum kine ki kam leh isynei na ka bynta kiba duk ba jynjar.
“Ngin leh aiu ka spah ka phew haba kut, haba ngi ïap na kane ka sla pyrthei ngi hap ban leit thylli, kam don jingmut hynrei ngi dei ban don ka mon ban ïarap," u la ong.
U la bynrap ruh da kaba ong ba u la dep wat jingtip na man la ki shnong bad dang bun kiba dang donkam kum kane ka jingïarap.
“Donbok ba U Blei Trai Kynrad un dang ibit bad ngin ïoh ban jop biang ha u snem 2023, na ka bynta kine ki ïing, kiba duk ngan ym pynshna shuh kumne hynrei ngan leh da kawei pat ka skhim kaba man ki jaka ngin shna da ki apartment ban ai na ka bynta ki bym lah ban thaw ïing thaw sem ïalade," la ïathuh u Bah Banteidor.
“Nga ïohi ïa ka jingjynjar, nga ruh nga wan na ka longïing kaba duk bad ba jynjar, nga la shong ha khmat ka dpei bad la ïa pyrkhat kumno ban leh haduh katne eh ka jingjynjar; hynrei ngi phai sha U Blei ban isynei bad U Blei u sngap ïa ka jingduwai jong ngi," u la ong.
Na ka liang u MLA u la kular ba un don ryngkat bad ka ïing ka sem bad ruh bad kiwei ki baduk ba kyrduh jong ka thaiñ, bad kino kino ki jingeh kiba ki ïakynduh un don ryngkat lang bad ki baroh.
“Phim dei ban duh jingkyrmen, ngin ïaidonryngkat bad phi, haba ngi trei ïa ka kam, ngi dei ban trei hok ba kan long ka jingkyrkhu na ka bynta kiba duk kiba jynjar," u la ong.
Na ka liang kane ka longkmie ka la pynpaw ïa ka jingai khublei kyrpang ïa u MLA uba la phai khmat ban ïarap ïa ka, ha ka jingeh kaba ka don, da kaba ïathuh ruh ïa la ka jong ka jingshem jynjar.
“Ka jingjia ba kyndit, ha kaba u kpa u khlad noh sha um ban leit pynsum ïa u masi bad uwei na ki khun.
U lyoh badum u la kah ïa ka ïing ka sem jong ngi," ka la ong.
Ka la bynrap da kaba ong ba da ka jingkylluid mynsiem ka jong u MLA, u la kloi ban ïarap ïa ka riew kynthei.
Ka kitbok kit rwiang ruh ba U Blei un dang theh ïa ki jingkyrkhu ba un dang lah ban trei na ka bynta kiba shem jynjar baroh.
La sakhi lang ïa kane ka sngi da ki bahaïing jong katei ka longkmie bad ki khun, ki nongïalam shnong, ki nongkitkam bad nongïatreilang bad u Bah Banteidor, ki dkhot bad bor pynïaid ka Balang Presbyterian Maw u Sam, kiba la ai jingrwai ainguh sha U Blei bad ki jingduwai.
Ka jingburom ïa kiba halor ne kino kino ki  bor pynïaid, ka jingbiang por, leh bad kohnguh naduh dohnud da ka jingïatip lem, ka long shisha kaba kongsan tam ha baroh ki liang.
Khlem ka Discipline ne jing-long ryntih, ym don kano kano ruh ka kam kaba rit ne kaba khraw ka ban ïaid beit ïaid ryntih.
Dei tang lada don ka Discipline ba lah ban pynïaid beit ïaid ryntih ha ka rukom kaba dei bad itynnad.
Dei na kata ka daw ba la pynrung bad pyn-sngewthuh ïa ka nongrim jongka naduh ba dangrit naduh na ïing na sem, ha skul, ha dong ne shnong, ha ïingmane, ha ki kynhun ne seng bhalang, ha jaka trei, khamtam eh ha ki jingïalehkai.
Lada iaid beit kano kano ka kam, kata, dei ba ki lah ban bat ïa ka Dicipline.
Ha ki khynnah skul, ki pulit ne shipai lei, ym long ïakren khlem ka Discipline.
