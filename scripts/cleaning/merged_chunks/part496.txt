U Blei Janus u dei uwei na ki blei jong ki nongshong shnong jong ka Nongbah Rome hyndai bad u dei u ‘Lei ar khlieh, kawei ka khlieh ka phai shadien bad kawei pat ka peit shakhmat.
Ka dur jong u Blei Janus ka long thik kumba la batai ba u don ki khmat na shadien bad na shakhmat bad katkum ka jingngeit ka long ba ki khmat kiba na shadien ki peit ia ka mynnor bad kiba shakhmat pat ki їohi ia ka lawei.
Ha u Blei Janus ka mynnor ka bteng sha ka lawei, ka lawei kan ym lah їeng khlem ka mynnor bad ka mynnor ruh kam don jingmut khlem ka lawei.
U Blei Janus u dei u Blei uba kongsan ha ka nongbah Rom namar ba u kdew bad pun lynti hapdeng ka mynnor bad ka lawei bad ha ka kti kamon u bat ia u diengduh bad kdew ia ki nongїaid lynti ba kin їaid ha ka lynti kaba beit.
Ka khanatang shaphang u Blei Janus ka long ba u dei u Blei jong ka jingsdang, ka jingkylla ki pateng bad u dei ruh ka jingkhang.
Ki khanatang ki їathuh ba u Blei Janus u long uba kongsan namar ba u kdew bad pun lynti hapdeng ka ka thma bad ka jingsuk.
Ka thma bad jingїaumsnam ki pynkynmaw ia ki nongshong shnong ba ka jingsuk ka long kaba kongsan.
Ka thma ka hikai ruh ia ki briew ban tei pat ia ka jot ka pra ha ka nongrim jong ka hok bad ka jingshisha.
Ka thma ka hikai ia ki briew ban їashong suk, їaῆiewkor bad burom kylliang.
Kumta u Blei Janus u pun lynti hapdeng ka thma bad ka jingsuk, u “Lei Janus na shadien u їohi ia ka jingjot, ka jingjulor jong ka jingim bad na shakhmat pat u peit sha ka lawei kaba suk, kaba bha bad kaba dap kyrhai.
Ki snem ki leit, ki snem ki wan bad kumne ha kaba sdang jong u snem 2022 ngin shim ia ka por ban phai dien sha ka mynnor bad khamtam sha u snem 2021 uba dang shu leit noh bad ha kajuh ka por pat ngin peit shakhmat da ka jingngeit bad jingkyrmen ba ka jingim kan nang kham bha.
U snem 2022 u long ruh uba kongsan ia ka Jylla Meghalaya bad ki nongshong shnong jong ka namar ka Jylla kan kynjoh Sanphew Snem ka rta kum ka Jylla ba pura.
Hoid, sanphew tylli ki snem ki la їaid bad ngi dei ruh ban buh jingkylli, haduh katno ka Jylla ka la roi? Haduh katno ki nongshong shnong ki la man bha? Ki la shong suk bad shong shngaiῆ? Ki la khiah krat? Ki la bit la biang ka kamai kajih? Bad Nangne shano ngin їaid?Ha kawei pat ka liang ngi sngewnguh bad ai burom ia ki longshuwa kiba la trei minot bad shah shitom ban thaw bad saiῆdur ia ka Jylla.
Dei halor ka syep bad ka jinglen lade jong ki ba ngi rakhe bad lehkmen lehrisa mynta.
Ka long pat kaba sngewdiaw ba ha ki snem kiba la leit noh la pynduh bad pynjot la jan baroh ki bynta kiba ki longshuwa ki la tei na ka bynta jong ngi bad ki pateng ban wan.
Ka mariang ka la jot pathar, ka imlang sahlang bad ka їoh ka kot ki lah shilliang, kiba duk ki nang duk tasam, kiba riewspah ki nang khie ka spah shimet, ki kynthei ki shah kynthoh beiῆ, shah shoh shah dat bad shah leh be ijot.
La pynjngut bad pynpyut plak ia ka synshar-khadar da ka bamsap, ki kam pynїap bad shohnoh briew.
Ka Sorkar ka la kyndeh bad pynkhreh ban rakhe pura ia ka jingdap Sanphew Snem ka Jylla.
Ki prokram bapher bad ka phuh ka phieng kin jyllei ha ka jingrakhe, hynrei hapdeng ka phuh ka phieng, ki jingeh, ki jingjynjar bad jingkordit jong ki nongshong shnong kin їai ud bad ka Jylla kan ngam sha ῆiamra lymda ngi pynbeit ia ki kynrum kynram, ngi pyndam ia ka bamsap bad pynduh ia ki kam pynїap bad shohnoh briew.
Ki jingeh kiba la don lypa ha ka Jylla kin їai bteng ban pyndik bad pynthut ia ka trei ka ktah bad ka shong suk shong shngaiῆ ha ka Jylla.
Ka jingduk bad jingkyrduh kam ki lah ban pynim biang ia ki kynhun kieng atiar bad ki lah ruh ban pynkha ia ka kynhun jong ki riew runar ki ban leh ia ki kam pyntriem, ki kam tuh, ki kam shukor, ki kam rahbor bad pynїap briew.
Ka shong shuk shong shngaiῆ ka long kaba kongsan, hynrei ha ki khydiat snem kiba la leit ka la thut shikatdei bad ka la ktah ia ka kamai kajih, ka trei ka ktah bad ka їoh ka kot jong ki nongshong shnong.
Shi sien pyrkhat ka long kaba phylla haba khyndai phew san na ka shi spah (95%) ki shuki hapoh ka Їingdorbar Thaw Aiῆ ka Jylla la mang kyrpang na ka bynta ki trai ri ki trai muluk, wat la katta ruh ka Jylla bad ki trai shnong ki im hapdeng ka jingsheptieng.
Hoid, ki don ki mat ki jura kiba donkam ban pdiang bad їatai da baroh ki nongshong shnong.
Kaba kham kongsan ka long ban bishar hok ia ki bad ban leh thikna halor ki nongrim kiba skhem bad ki jingshisha.
Kum ka nuksa, ka Punjabi Line ha them їewmawlong ka dei ka ishu kaba lah ban pynmih ia ka jingїaumsnam kaba shyrkhei, kumta ngi dei ban їakren shai bad їatai bniah halor ki nongrim ka history.
Ki Mazabhi Sikhs kiba la shong shnong pateng la pateng naduh ka por ba la kynriah ia ka Head Quarter jong ka Sorkar Bilat bad ba la thaw ia ka Municipal Station ha Shillong ha ka snem 1878, ki don ka hok ban їoh ka jingїada bad jingїarap kaba shong nia bad shong aiῆ.
Nalor nangta, ia katei ka jaka dei ban pynbha-pynitynnat shuh shuh na ka bynta ki jingmyntoi jong ki riewpaidbah salonsar.
Kumta ngi dawa ba ha katei ka jaka dei ruh ban thaw ia ka jaka ap bus, ka jaka ri khyllung, ka jaka sumar pang paidbah, ka їew na ka bynta ki nongdie madan bad kumta ter ter.
Phewse haduh mynta ka Sorkar kam kren shai kan leh aiu ia katei ka jaka? Bad ym don ba tip don aiu hapoh ka kaiphot jong ka High Level Committee?Ki kam khajia pud bad ka Jylla Assam kin ym jah lymda ngi shah skhor, ngi bishar bad shim ki rai ki ban pynmyntoi ia ki paidbah kiba shong ba sah ha ki jaka khappud.
Ha kiwei ki kyntien, yn lah ban weng ia ki jingeh bad jingїa khajia pud tang lyngba ka jingїakren-jingїasngewthuh jingmut hapdeng ki briew kiba shong shnong ha ki khappud.
Nalor ki kot ki sla kiba pyni bad kdew ia ki pud ki sam, kaba kongsan ka long ban ai jingkyrshan ia ki shnong ki thaw ba kin thaw ki lad ki lynti ban wanrah ia bhalang, ka roilang ha baroh ki liang bad ban kyrshan ia ki kam pynroi kiba long shisha ka jingmyntoi ia ki paidbah nongshong shnong ha ki jaka khappud.
Ki trai ri trai muluk ka Jylla ki sheptieng їoh ba kiwei pat ki jaidbynriew heh paid kin tyllep ia ka jaidbynriew rit paid bad ia ka kolshor ne dei riti jong ngi.
Ňiuma, kata ka jingsheptieng kam dei pat ban pynbor bad pynlong ia ngi ban shlei da ka jingisih ne jingїashun jaitbynriew.
Ym don kano kano ka jingeh kaba ym lah ban weng hapoh ka Riti Synshar ka Ri.
Ka Riti Synshar ka long kaba lah ban pynkylla bad pynїaid shaphrang katkum ka jingdonkam ki jaka bad jingkylla ka por.
Lah ban їakren-їatai bad їakhun ban їada bad pynneh ia ka jinglong tynrai jong ngi.
Hateng hateng la ju pynїasnoh ia ka jingwan rung jong ki nongbylla na bar Jylla bad ka jingtieng ba ki lah ban tyllep ia ka jingdon briew.
Halor kane ym don jingeh ban thaw ia ki kyndon aiῆ kiba skhem ban tehlakam bad ki ban burom bad їada ia ki hok jong ki kum ki nongbylla sngi.
Їa kane lah ban leh katkum ki aiῆ (Labour Law) kiba la don lypa bad ka Riti Synshar.
Ha baroh ki liang ka Jylla ka long sha trai duh, naduh ka koit ka khiah, ka pule dangle bad ka їoh ka kot.
Ki dak jingkheiῆ kiba kdew ia ka jingїap ki khynnah kiba hapoh san snem ka rta bad jingїap ki kynthei ha ka por ba pun bad kha ki long kiba shyrkhei ha ka Jylla.
Ka pule puthi ka la hiar bad ym tang ba ka hiar ka long kaba remdor bad mynta lei ka la kylla long ka lad kamai spah.
Ki nongshong shnong ka Jylla kin rakhe ia kata ka jingphohsniew bad jingithuhpaw kaba la pun da ki longshuwa slem bah naduh shuwa ba ka Ri India kan laitluid.
Ka jingphohsniew ban synshar hi, ban pynїaid hi ia ki kam ki jam katkum ka jinglong tynrai ka jaidbynriew, ban kyrshan hi da lade їalade, ban kyntiew ia ka jingim bad ban pynneh ia ka mariang.
Mynta kumne ha ka lyngkhuh snem ba Sanphew ki jingeh, ki jingduh lad, ka jingkyrduh kam, ki jingpang, ka jingduk bad ka jinghiar kyrdan ha baroh ki liang ki paw pen ryngkew, ki peit matsuh bad tynruh pyrshah ia ngi.
Sa tang shi snem tam nangne ka Jylla kan jied ia ki nongthaw aiῆ ki ban mihkhmat hapoh ka Їing dorbar thaw aiῆ.
Lada ngi dang їakmen toh hoh bad shim ba ka kam jied nongthaw aiῆ/nongmihkhmat ka dei tang ka kam sam pisa ne sam marbam mardih ne sam kombor ne tiar.
Kaba mut ba u/ka nongmihkmat ne kita kiba angnud ban long nongmihkhmat ki don ban pynbiang pisa ne ki tiar ki tar ha man la ki їing їapbriew ne їingkhawai ne hospital ban pynthied dawai ne kiwei ki lat.
Lada ngi kubur ia kane ngi їashim bynta lang ha ka pop pynthame bad shukor briew kaba la buh ia ka Jylla ha kane ka jinglong kordit kaba mynta.
Lada ngi kubur ngi buh ruh ia ki pateng ki ban wan ha ka jaka khrai khlieh.
Ka dei kaba phi ong Pastor hynrei haba ka jingiatiplem u paid Khasi ka la iapduh da kumno kein yn pynim pat? Imat sa tang ban ap khmieh lano ka jaid bynriew ka Jah noh na sla pyrthei!.
Ka China, ka ia khun tyngeh, ban pynduh jait ia ka khlam covid, kaba la sdang khie biang ha kine ki sngi, ha katei ka Ri bad kum ka jing khanglad ia ka jing saphriang jong katei ka khlam, katei ka Ri, ka la thaw da ki kyndon kiba tyngeh, ban khanglad ia ki riew paidbah, ba kin mih, shabar na la iing bad katei ka la pynlong ia u paidlang katei ka Ri, ba un mad ia ka jing iap thngan ha kine ki sngi.
Mynta ka China, ka pyn donkam da ki ain kiba tyngeh, ban khanglad na ka jing saphriang katei ka jubor, khamtam, na ka daw jong ka jing pynkhreh ia ka Winter Olympics ha U Rymphang 2022, ha katei ka ri.
Mynta ki don 13 million ngut, ki briew kiba shong ba sah ha ka nongbah Xian, ha kaba ki la shah set kut, ha ki iing jongki bad ba ym shym la shah satia, ba kin mih shabar na iing,ba kin leit thied ia la ki mar bam mardih bad kiwei ki jing donkam kiba kongsan ha iing ha sem.
Haduh mynta ki kam ki duk bad ki skul, ki la khang sbak ha katei ka Ri bad ka jingtest paidbah, ka dang iaid shakhmat ha kine ki sngi ha ki hynriew tylli ki nongbah ba heh ba heh jong katei ka ri.
Haduh mynta, ki don  131,300 ngut kiba ioh pang bad sa 5,699 ngut kiba iap, naduh ba ka sdang kane ka khlam ha China bad nangta sa ki ain kiba tyngeh, kiba la teh pyrkhing ia ki nongshong shnong jong katei ka Ri.
Naduh ka 9tarik Nohprah, ki don 1,451 ngut kiba ioh ia katei ka jingpng khlam ha ka nongbah Xian, kaba dei ka jingkhein kaba bun tam, haba ia nujor bad kiwei pat ki nongbah jong katei ka Ri, haduh mynta.
Ki kyndon kiba la buh da ka China, ki long ba uno uno uba iaid da ki kali ha surok bah, un shah set phatok, haduh shiphew sngi bad un siew ia ka kuna kaba 500 yuan  £58.
Shillong: Kiba ioh pang covid thymmai mynta ka sngi, ki don 12ngut.
Kiba jem, na ka jingpang, ki don 6ngut.
Ym don ba iap satia mynta ka sngi, na katei ka jingpang khlam covid.
Kiba don baroh ha ka khlam covid ha ka jylla, ki long 73ngut haduh mynta ka sngi bad kiba iap, ki long 1,484 ngut.
Shillong: U Ma Seibor Lang Shadap uba dei u MDC, Sutnga Narwan konstituensi, ha ka sngi thohdieng, ka 31tarik Nohprah 2021 u la plie paidbah ïa ka Extension Community Hall jong ka Dorbar Shnong Sutnga Ïa katei ka Extension Community Hall la mang da u Ma Seibor lyngba ka S.A.G  Scheme 2018-19 bad ka jinglut jingsep ka long T.10, 00,000 (Shiphew Lak) bad  la ioh pdiang ruh 200 tylli ki shuki na une u MDC.Ha kane ka sngi la ïa donlang ruh u Ma R.S Lyngdoh, MDC Sutnga Nongkhlieh, Ma Hopefull Bamon Co-Chairman Meghalaya State Planning Board, Ma Bankupar Sutnga waheh Shnong Sutnga, Ma Imon-me Sutnga Genl.
Secretary Dorbar Shnong Sutnga, Ki Waheh Dong, Secretary Dong bad Dkhot jongki Dong baroh hapoh ka shnong Sutnga,  Kong Rabon Nongtdu Chairperson Sengkynthei, Kong Dinidairoiki Patlong Secretary Seng Kynthei bad ki dkhot jong ka Seng  Kynthei Shnong Sutnga, Ki nongkitkam bad Dkhot Committee.
Ia kane ka khubor la pyllait da u Ma Imon-me Sutnga, Genl.
Secretary Dorbar Shnong Sutnga.
Shillong: Ha ka 30tarik Nohprah 2021, ka shnong Musniang Rim, kaba don hapoh East Jaintia Hills District kum ka dak ban pynsah nam ia ki Matti u khla wait ka jaidbynriew Pnar, kala rakhe ia ka lyngkhuh sngi iap kaba 159 jong U Kiang Nangbah.
Ia kane ka jingrakhe la pynlong hapoh ka ïing dorbar ka shnong, ha ka jingiadonlang u Rangbah Shnong Ma Apines Dkhar, ki nongkitkam shnong, ki khun samla, ki ‘riew rangbah ka shnong lem bad kiba shah khot sngewbha.
La pyniaid ia ka jingialang da u Secretary Shnong u Ma Pynshait Siangshai.
Haba sdang jong ka jingialang la ioh ia ka jingkren na u Rangbah Shnong u Ma A.Dkhar, ha ka jingkren jong u, u la iathuh ia ka jingthmu jong ka jingialang, u la khot la wer ruh ia ki khun ka shnong ba kin ia long shitylli, bad u la kyntu ruh ia ki ba kin bud ia ka nuksa jong u Kiang Nangbah khnang ba ka shnong kan long kaba don nam don burom bad ba kan long ka nuksa ia kiwei pat.
La ioh ruh ia ka jingkren ba kyrpang na U Rev.Emlangmi Sapuh halor ka phang “Ka Jingim bad ki Synniang U Kiang Nongbah na ka bynta ka jaidbynriew" U Pastor ha ka jingkren jong u, u la pynkynmaw ba u Kiang Nongbah um dei u khun syiem, ne u khun ba don ba em, hynrei u don ka jingieid ba kyrpang ia ka ri bad ka jaidbynriew, kat haduh ba u la kloi ban bynda da ka jingim lajong na ka bynta ka jinglaitluid jong ka ri na ka jingsynshar ka sorkar phareng.
U Pastor u la ong shuh shuh ba lyngba ka mynsiem ba shynrang jong u Kiang Nangbah ka Ri jong ngi kala ioh ia ka jinglaitluid na ka kti ki phareng.
Hynrei mynta pat ka ri bad ka jaidbynriew jong ngi ka la shah teh mraw ha kiwei pat ki bor, kum ha ka khwan myntoi shimet, ka jingrhah bor, ka bamsap bampong, ka shongkha khleh, ka jingleh jubor ia ki kynthei khynnah, jingleh jubor ia kiba tlot bor, ka jingdih pynbuaid bad kiwei kiwei, ki ban pyntroiñ ia ka ri bad ka jaid bynriew bad kane ka jinglong, ka pyni ba ngi dang don hi ha ka jingshah teh mraw bad dang shet kylla (betray) ia ka Ri Tip Briew Tip Blei jong ngi haduh mynne mynta.
Kumta, u la kyntu ia ki khun samla bad ki nong shong shnong ba kin bud ia ka nuksa jong U Kiang Nongbah khnang ba ka ri jong ngi kan ioh ia ka jinglaitluid kaba tikna.
Kumba ka im ka kyrteng bad ka sah ka nam u Kiang Nangbah, la kyntu ia ki nong shong shnong ba kin im ha kata ka rukom ba ka pateng kan pyrto ia ka kyrteng bad ka nam ba bha jong phi kumba ngi pyrto ia ka kyrteng bad ka nam u khla wait ka ri jong ngi U Kiang Nongbah haduh mynne mynta.
Shillong: Hynnin ka sngi, ki don 13ngut kiba ioh pang covid thymmai ha ka jylla.
Kiba jem na ka jingpang, ki don 4ngut.
Ym don ba iap hynnin ka sngi.
Kiba dang don baroh ha ka jingpang covid haduh mynta, ki long 61ngut.
Baroh kiba la ioh ia katei  ka jingpang, ki long 84,817ngut bad kiba iap, ki la poi baroh sha ka 1,484ngut.
Shillong: Ka Rot Association of Meghalaya (RAM), ka seng jong ki ‘thei nuti kaba ïeng halor ka nongrim ban ïada ïa ka hok jong ki para ‘thei die met ha ka jylla Meghalaya, da ka jingkyrshan na ka Ophis jong ka United Nations High Commissioner for Human Rights, mynta ka la shah pynrung dkhot ha ka seng ki ‘thei nuti kaba hehduh ha pyrthei kaba ju khot kum ka Global Network of Sex Work Projects (NSWP).
Ka Global Network of Sex Work Projects (NSWP) kaba don ha Scotland – United Kingdom, ka ïeng halor ka nongrim ban kyrshan bad pynsawa jam ïa ka sur ki ‘thei nuti na kylleng ka pyrthei bad ruh ka pynïasoh ïa kiwei de ki seng kiba ju trei na ka bynta ka bha ka miat jong ki briew kiba ju im ja kpoh da kaba hap die ïala ka met kaba kynthup lang ïa ki kynthei, shynrang bad transgender.
Ki dkhot jong ka NSWP kidon ha kylleng satlak ka pyrthei kata ha Africa, Asia and the Pacific, Europe, Latin America bad North America bad ruh ha Caribbean.
Ka Manuela Nehrig bad ka Ruth Morgan Thomas (Global Coordinator) ki la wer ruh ïa ka RAM ban ïasnohkti bad ïatreilang ha ki kam bad projek bapher bapher, khamtam halor ka mat ban pynlong aiñ noh ïa ka kam die met ha Ri India bad kylleng ka pyrthei.
Ka President jong ka RAM, ka Kong I.Kharmuti ka lah shah khot sngewbha ruh ban ai jingkren ha ka Global Conference bad ruh ban ïadon ryngkat lang ha ka UN session jong ka Human Rights ka ban wan.
Ni pyrthei lah jakhliaBiang Kumta Ba Kin Iaid Kat Kum Ka Aiñ Bad Ki Dei Ruh Ban Don Ka Testing ka Ba Biang Ha Ba Ki Don Kum Ha Ka Ne Ka Jait Kam Kyrmen Ba Ka U N Kan Pashat Jing Shai Ia Ki Ba Kim Dei Ban Leh Thur Mur *a Kine Ki Jait Kam Ban Lait Na Ka Jing Saphriang Ki Jing Pang Ba Har Rukom Ha Ka Shong kha PatharIa ka ei kaba u /ka briew ki kwah ban leh ym lah bankhang.
la kim nud haka bapaw.
ki leh haka barieh.
te ka jingsniew ka ap ia kiba kwah ban ia kyrsum haka.
Hynrei nga shu kwah ban pynkynmaw hangne kalong ba ‘A lada ngi tip bad kynmaw.
ba ngilong ki jingthaw ki jong u Blei ki ba U ulathaw ha kajing longkhuid U long U bakhuid U kwah ruh ia u briew / ka briew ba kin long ki ba khuid.
to nginjied ia kakam kaba khuid.
la rit ne Khraw ngin ym ioh jinghun lada ngileh pyrshah ia kamon jong UKane dei ka daw bah jong ka jingjot,namar Ka jingkwah bymdei ka jingbymhun hala Ka jingioh iaka ba u Blei u la khrkhu.
Nongpoh: Kawei ka dukan shna Taiar kali jong uwei u bar jylla kaba don ha shnong 13mer Tamulkuchi, Byrnihat, ka la kem ding kynsan hynnin ka miet, kata hadien ba la kynnoh ba ki la don ki riew runar kiba la leit ban thang dusmon ia katei ka dukan shna Taiar.
La ong ba katei ka dukan shna Taiar, ka dei ka jong uwei u bar jylla, uba la tip kyrteng kum u Mohammad Najbul.
La ong ruh ba katei ka jingshah thang dusmon ia katei ka dukan jong u, ka la jia ha ka por kaba utei u trai u dang leit donkam sha iing bad ha katei ka por ym shym la don briew hapoh katei ka dukan jong u.
Baroh ki jingdon jingeh bad ki tiar jingdonkam kiba don hapoh katei ka dukan, la ong ba ki la julor hi khait, namar ba ki la shah pynjulor eh ha katei ka ding kaba la thang dusmon da ki runar ki bym lah ban tip ba ki dei kiba na kaei ka jaka.
Ia ka ding kaba la klang eh hapoh katei ka dukan, la lah ban pynlip noh, kata ka dei namar ba la poi kloi ki Pulit pynlip ding na Byrnihat bad kiba la lah ban tehlakam na kaba saphriang sha kiwei pat ki dukan ba marjan.
Shillong: Kum ka dak kynmaw burom ia ka lyngkhuh sngi iap kaba 159 snem jong u Woh Kiang Nangbah uba long u riewshlur ka jaidbynriew ban iakhun ia ki dohlieh ha ki snem 18 spah tam, ka Dorbar Shnong Nongkhyriem ka pynkup burom ruh ia u Samla Bantiplang Khongwir uba lah long u lahduh ha ka K1 Kickboxing Bantam Weight Championship 2021 kaba dang shu dep long shen ha nongbah Howrah, Kolkata, West Bengal bad kala ai ia ka song jingiarap tyngka lem bad u Memento.
Ka jingjop ha kane championship ka la wanrah nam ia ka shnong bad ka jylla Meghalaya hi baroh kawei.
Ki Nongkren bapher bapher lyngba ka Seng Samla Shnong, Ka Seng Kynthei, ka Village Defense Party, Secretary Shnong bad Rangbah Shnong ki lah nang ai mynsiem shuh ia une u samla bad kyrkhu kyrdoh ruh ban nang kiew shaphrang.
La synranlang ia u Samla Bantiplang Khongwir lem ki para bad i kmie jong u.
Shillong:Ki pulit jong ka South Garo Hills District mynta ka sngi ki la ioh ban kem ia lai ngut ki briew bad kurup ruh ia ki pistol.
La iathuh ba ka jingioh kem jong ki pulit  ia kine ki briew ka long ha dien ba ki la ioh ia ka jingtip kaba thikna ba ki don ki briew kiba don ia ki tiar ia  siat.
Haba ki pulit ki la pynsangeh ia katei ka maruti 800, ki la ioh ban kem ia u Kamal Khaklary 35 snem u ba dei u dkhot ka NDFB ba la pyndem wait, u Abhijeet Basumatary ba la sin kyrteng kum u Nonga 23 snem, u Jamejoy Basumatary ba la sin kyrteng kum u Supru 34 snem dkhot ka NDFB bala pyndem wait kine baroh lai ngut ki dei na Goalpara District Assam.
Ki pulit ki la iathuh ba na kine ki briew la ioh ban kurup saw tylli ki pistol 7.65 mm bad 7 tylli ki kuli kiba khlem pat pyndon kam.
Ia kane ka kali la ioh ban bat ha Siju-Adura, na ka liang jong ki pulit ki dang tohkit ban lap shuh shuh ia kane ka jingthmu jong ka jingwan jong ki ryngkat ki tiar siat.
Shillong: Ka Seng samla shnong Sohryngkham pyllun ka ai khublei snem thymmai basuk bad ba kmen ia baroh ki nongshong shnong ka Sohryngkham, ka Seng ka kyrpad ia ki para shnong ban pdiang sngew bha ia u snem thymmai da ka akor ka burom ha ryngkat ka jingtip briew tip Blei.
Ka Seng ka buh ka jingmaham ba lada lap ia kino kino kiba thaw jingkulmar, kiba pynmih ia ki ktien ba khlem akor kiba ktah ia ka imlang sahlang, kam banse ban bat bad aiti ha ki nongialam shnong ban bishar bad leh iakaba donkam; kane ka long kat kum ka kyrwoh na u publicity secretary jong ka Seng samla shnong sohryngkham pyllun ha ryngkat bad baroh ki dkhot ka E.C.ka Seng samla shnong sohryngkham pyllun.
Shillong: Ka Elaka Lakadong Sports Association (ELSA) ka la iai bteng ban pynlong ia ka Football Tournament kaba la tip kum ka “1st Elaka Lakadong Knockout Football Tournament 2021-22" ha shnong Lama.
Ha ka jingialehkai kaba nyngkong la pynlong mynta ka sngi ha ka por 11:00 mynstep hapdeng ka Shnong Umlyngsha FT pyrshah ia ka Shnong Natbor FT, haba ka Shnong Umlyngsha kala lah ban pynliem ia ka shnong Natbor da 2-0 kol.
Ia ki kol la ioh ban thep da u Ajoy Talang ha ka minit kaba 23 jong ka kylla step.
Haba bteng pat ia ka kylla miet jong ka jingialehkai, ka Natbor FT ka la iakhun tyngeh ban ioh pynphai ia katei ka kol hynrei da ka jingskhem ki rangapdien jong ka Shnong Umlyngsha, te kim lah ban leh eiei bad kumta ka jingiakhun ka la iaid shaphrang haba ka Shnong Umlyngsha ka la ioh biang ban thep ia ka kol ba ar kaba itynnad bha lyngba u Piarly Chadong ha ka minit kaba 54.
Ha ka jingialehkai kaba ar pat, ka la long ha ka por 1:00 nohphai sngi haba ka jingialehkai hapdeng ka Lakadong Ummat SCC pyrshah ia ka Lama YSC, haba ka jingiakhun ka la long ka itynnad bha hapdeng arliang manla kaba la pynshongshit ia ki nongwanpeitkai mynta ka sngi khamtam na ka liang ka Lama YSC ka la ialehkai ha madan lajong hynrei ki rangialehkai jong ka Lakadong Ummat SCC kim kheiñsting haba ki la ialehbha mynta ka sngi da kaba thep 2-0 kol bad ia kitei ki kol la ioh ban thep da u Deibor Rymbai ha ka minit kaba 41 bad ia ka kol ba ar la ioh thep da u Miki Lyngdoh ha ka minit 45.
Kumta ka jingialehkai ka la nangshongshit shuh shuh hadien ba ka Lama YSC ka la shah thep haduh ar kol haba ki la pyrshang ban ioh pynphai ia kitei ki kol hynrei kim lah namar ka jingialehkai bha ki rangap dien jong ka Lakadong Ummat SCC bad khatduh ki la ioh ban pynphai tang shikol ha shwa ban kut ka jingialehkai lyngba u Arbikrik Rymbai ha ka minit 70.
Ka China, ka la jer kyrteng thymmai ia ki 15 tylli ki jaka ha  Arunachal Pradesh, hynnin ka sngi.
Ka China, ka jer kyrteng ia ka  Arunachal Pradesh, kum ka  Zangnan lane ka South Tibet.
Ka China, ka la ju iai kam trai ia ka  Arunachal Pradesh, da kaba kam ba ka dei ka South Tibet, wat la ka tnat kam bar ri jong ka sorkar India, ka ju iai pyrshah jur ia ka jing kam trai jong ka China, namar ba ka Arunachal Pradesh, ka dei ka bynta kaba skhem tam jong ka Ri India.
Ki 15 tylli ki jaka, kiba la jer kyrteng thymmai, ki kynthup ia phra tylli ki shnong briew, 4 tylli ki lum, ar tylli ki wah bad sa uwei u lum heh.
Kitei ki nongbah, kiba la jer kyrteng thymmai, ki long ka  Sengkezong bad ka Daglungzong ha Cona county jong ka Shannan, ka Mani’gang, Duding bad ka Migpain ha Medog county jong ka Nyingchi, Goling, Damba ha Zayu county jong ka  Nyingchi, ka Mejag ha Lhunze county jong ka Shannan.
Ia ki lum pat, la jer kyrteng da u Wamo Ri, Deu Ri, Lhunzhub Ri bad u Kumingxingze Feng; ia ki wah la ai kyrteng Xenyogmo He bad Dulain He, katba ia  uwei pat u lum heh la jer kyrteng  Se La.
Nongpoh: Haba iadei bad ka huri hura kaba la jia hynnin ka sngi Saitjain hapoh ka jaka iakop khwai ha Nongbah Myrdon, ki Rawon kiba la leit iashimbynta bynta ha ka jingiakop khwai donkha, ki la ong ba ka daw kaba la mih katei ka huri hura bad kaba la hap pynsangeh shisyndon ia katei ka jingiakop khwai, ka dei namar ba la mih ka jingkynnoh, ba ym don dohkha ha kawei na ki Pung, nangta ka jingkynnoh halor ka jingdon kiba la leit ban thew da ka dohkha ba la iap bad kumjuh ruh namar ba la don ki Rawon kiba la leit ban sahmiet lypa ha katei ka jaka ba la pynlong ia katei ka jingiakop khwai.
La ong ba ka jingsdang jong katei ka jingiakulmar, ka la jia ha ka por 11 ne 12 baje ei ei mynsngi, kaba la sdang ban mih na kawei ka pung, ba ki Rawon ki la kynnon ba kam don Dohkha, hadien kata pat la mih sa ka jingkynnoh na kiwei de, kiba la ong ba la don kiba la lehtuh da kaba leit ban thew da ka Dohkha ba la iap bad kumta hi la sdang ka jingiakhih win puk, namar kitei ki Rawon ki la dawa ban pynphai noh ia katei ka bai tiket, kaba la pynlong wat ia ki nongpyniaid bad ki Volunteer ba kim lah shuh ban tehlakam.
Ha katei ka jingiakop khwai dohkha, la pynlong ha ki 6 tylli ki pung kiba don hapoh ka shnong Nongbah Myrdon, ha kaba la ong ba da ki hajar ngut ki Rawon na kylleng ki jaka jong ka Ri Khasi bad Jaintia, ki la wan ban iashim bynta ha katei ka jingiakop khwai.
Ia katei ka jingiakop la pyniaid da u Bah R Syiemlieh bad u Bah K Lyngkhoi, kiba la pynkhreh ban siew ia ka song pisa kaba T.5 lakh ia u ba wan nyngkong, T.2.50 lakh ia uba wan ba ar bad T.2 lakh ia uba wan balai, nalor ki consolation prize kaba T.1 lakh sha ki kumba 30 ngut lem bad kiwei dei ki khusnam ba kham rit.
Bangalore: U Dr K Sudhakar, myntri ka koit ka khiah ka sorkar Karnataka, mynta ka sngi, u kam, ba ki kynthei ha kine ki sngi, ki kwah ban shong samla sah bad wat lada ki la don briew ruh, ki kwah ban ioh khun, da kaba pynkha ha kiwei pat (surrogacy) na ka bynta jongki.
“Mynta ka sngi, ngam banse ban kren bad kata ka long ba bun ki kynthei ha India, ki kwah ban shong marwei sah.
Lada ki ia poi kha ruh, kim kwah ban kha khun, hynrei ki kwah ban phah kha ha kiwei pat bad ka don ka rukom kylla ha ka rukom pyrkhat bad kane ka dei ka bym bha satia" ong u myntri, ha ka jingrakhe ia ka World Mental Health Day ha ka National Institute of Mental Health and Neurological Sciences (NIMHANS).
U myntri u ther jur, halor ka jing shah pyn ngop ha ka rukom pyrkhat ki nong sepngi, ha kaba kiba bun kim kwah shuh, ia la ki kmie ki kpa, kiba la tymmen, ba kin shong lang bad ki ruh.
“Kaba sngewsih, ba mynta, ngi sdang ban im ha ka rukom im jong ki ri sepngi.
Ngim kwah ba ki kmie ki kpa, kin shong kin sah lang bad ngi, khlem iakren shuh ia ki mei ieid, pa ieid lei lei" ong u myntri.
Halor ka jinglong ka koit ka khiah ka jingmut jing pyrkhat, U Sudhakar, u ong ba uwei u nong India, na bynta ki hynniew ngut, u don ia ka jingpang kaba ktah ia ka khlieh, ha kaba ki don kiba pang malu mala bad don kiba pang jur ruh.
Halor ka jingktah jong ka khlam covid 19, U Sudhakar, u iathuh ba ki don bun kiba ha iing, kiba sngew diaw, namar ba kim lah ban ktah lane peit ia la kiba ha ieid ba thoin, haba ki iap na ka khlam covid bad kane ka dei ka daw, bah kaba ktah ia ka jingmut jing pyrkhat jongki.
Nongpoh: Ha kawei ka jingjia aksiden kaba la jia hynnin ka miet sngi Saitjain ha ka por 12 baje ei ei ha surokbah NH-6 kaba hap hapoh ka shnong Umnget, u nongniah bad nongbud jong kawei ka trok kaba don ia u number AS-01-KC-5714, ki la mynsaw, kata ka la jia hadien ba ka kali jong ki, ka la kum leit tynrah na khmat jong kawei pat ka kali kaba wan na kawei ka liang.
Katei ka trok kaba la leit tynrah ia katei kawei pat kaba wan na kawei ka liang, ka dei ka trok kit jhur, kaba wan na Guwahati da ka jingthmu ban leit sha Silchar, hynrei haba la poi ha kawei ka jaka ba kham long khongdon ha Umnget, katei ka trok ka la ryngkang ia u (Divider) ka surokbah NH-6, ha kaba ka la leit tynrah beit nakhmat jong kawei ka trok thylli kaba don ia u Number AS-01-FC-8950, kaba la niah da u Saila Muktieh (37).
U nongniah jong katei ka uba la tip kum u Nijam Ali (34) lem bad u nongbud, ki la mynsaw jur na katei ka jingjia aksiden la pynkit noh mar mar sha Umsning CHC, hynrei namar la jur pat ka jingmynsaw, kumta la rah noh ia ki sha ki jaka sumar ha Nongbah Guwahati.
Chandigarh: U Sukhjinder Singh Randhawa, symbud myntri rangbah ka Punjab, mynta ka sngi, ula pyntip sha ki kotkhubor, ba ka sorkar Punjab, kan ujor sha ka tnat kam poh iing ka sorkar India, ban pyrshah tyngeh, ia ka rai jong ka sorkar Meghalaya, ban beh noh ia ki Sikh, na ka jaka sah, ba ki ju sah ha Shillong.
Na ka liang ka sorkar Meghalaya, ka la kynriah noh ia ki khar metor na Them Iew Mawlong, katba ka Harijan Panchayat Committee (HPC), ka la rai ba kan iakhun tyngeh, halor katei ka rai jong ka sorkar jylla.
U Randhawa, symbud myntri rangbah, ula pynpaw, ba ka sorkar Punjab, ka pyrshah jur, halor ka jingthmu ban beh noh ia ki Sikh ha Shillong bad la rai ban iakren ia katei ka kam bad ka sorkar India bad kumjuh ia u myntri rangbah ka jylla.
Ar snem mynshwa, ka sorkar Punjab, ka la leit jngoh ia ka nongbah Shillong, ha kaba ka ia kynduh ia ki kynhun Sikh bad ka la pynthikna, ba kan nym shah satia, ia kano kano ka jingthmu ban kynriah ia kitei ki khar metor, na katei ka jaka, ba ki don.
U Randhawa, u ong shuh shuh ba ki Sikh, ki la don ha katei ka jaka, la 200 snem mynshwa bad kumta, yn nym shah satia, ba kin shah leh niew bein ha kano kano ka rukom.
Ka Dak ba la thikna bha bala sdang ki jingjynjar, dei tad haba ngin iohi ba la pynieng ia ka Temple kaba Lai ha Jerusalem bad ka long ka Dak ruh ba la sdang kata ka por jong ka shitaiew ka ba khadduh eh.
Te kiei kita ki Dak ki Jingjynjar? Kaei kane ka Temple kaba Lai? Bad kaei kane ka shitaiew ka Bakhadduh? To ngin ia peit:          Haba ong ki dak ki Jingjynjar kamut ki Jingjynjar ki bympat ju jia mynno mynno ruh.
Ka ktien u Blei ka ong kumne – “Naba hangta ka kordit bah kan long kat ka pyrthei haduh mynta em, lymne kan ym long shuh ruh".
Mathaios 24:21.
Te lano kata ka por kaba kum kata kan jia? Ka ktien u Blei ka iathuh, tang shu sdang ban pynieng pat ia kata ka Temple kaba Lai ha Jerusalem.
Shaphang kane ka Temple kaba Lai, U Blei u khlem hukum ia uno uno u syiem ban pynieng ia ka lane ia uno uno u briew, namar ka long ka kam jong u ksuid  bad u soitan, bad ka jingkwah hi jong ki jiw ban ioh biang ia ka Temple ban ai Jingknia (Sacrifices) kum ha ki por hyndai.
U Blei un ym shong ha kane ka Temple ka Balai.
Hynrei ki Jiw (Israel).
Kin Ioh shwa ban  pyndon kam ia ka dakaba knia hapoh Temple tang Lai snem shiteng kumba la ong ha u Daniel, bad hamar shiteng jong kata ka por Ba shitaiew (7 snem) u Mrad khlaw un pynsangeh noh ia ki Jiw ban ai Jingknia ha kata ka Temple.
Hamar kaba shiteng kata ka Taiew un (Mrad khlaw) pynduh noh ia kata ka Jingknia bad jingainguh bam, And in the midst of the week he shall cause the sacrifice and the oblation to cease and for the overspreading of abominations he shall make it desolation.
Daniel 9:27.
Kumta ha kane ka pyrthei ka Temple un shong u Mrad khlaw u Briew ka pop u khun ka jingjot kein.
Une u briew ka pop u khun ka Jingjot uba ialeh pyrshah bad uba pynsarong ialade pyrshah ia baroh bad ba la khot Blei ialade bad ba ju mane – kat haduh ba u shong ha ka Temple u Blei ha Jerusalem, u da leh Blei ialade.2 Thessoloni 2:4.
Bad kata ka Shitaiew pat kadei ka 7 snem kein kiba khadduh jong ki 70 snem ba la ong da u Daniel Nongiathuhlypa.
Daniel 9:24-27.
Kiba long ki por kiba khadduh khadwei Ia kane ka Pyrthei kaba mynta, ha shwa ban wan noh ka 1000 snem ka Jingsynshar u Jisu khrist hangne ha pyrthei.
Ka long ruh ka por kaba khadduh ia ki Jiw (Israel) bad ia ka pyrthei hi baroh kawei.
Namar ia kane ka pyrthei yn synshar khadduh ia ka da u Briew ka pop ne u Mrad khlaw,  ha shwa ba u Jisu un synshar ma u 1000 snem ia kane ka pyrthei bad hapoh kane ka 1000 snem yn set byndi ia u soitan ba un ym ioh shukor ia ki briew.
Jingpynpaw 20:1-2/ Jingpynpaw 21: 1-4.
Kumta, ki dak mynta ki kdew ba kata ka por ba jynjar tam ka la jan bad ba ka por ban pynieng pat ia ka Temple Balai ha Jerusalem ka la jan bad ka shitaiew kaba khadduh tam kala jan.
Namar kata ong ka ktien u Blei – “To khmih bha kumno phi iaid ym kum kibym stad hynrei kum kiba stad, siew spah ia ka por kine ki long ki sngi kiba sniew.
Ephesos 5:15.
Shillong: Kiba ioh pang covid mynta ka sngi, ki don 59 ngut, kiba jem na ka jingpang, ki don 126 ngut bad kiba iap, ki don 4ngut bad ki dei baroh, ki bym pat dep injek satia.
Kiba dang don ha ka jingpang covid haduh mynta, ki don 1,152ngut bad kiba iap, ki la poi sha ka 1,421 ngut baroh ha ka jylla.
Ka East Khasi hills, ka don 34ngut kiba ioh pang thymmai, katba ka West Jaintia hills, ka don 10ngut na kiba ioh pang thymmai.
Shillong: Ha ka 9 tarik u Risaw, 2021, ka Jingïasem Samla ka Balang Presbyterian Nongsawlia ka la ïa snohkti lang ha ka Program ka Clean India ne ka Swacch Bharat bad ka Nehru Yuva Kendra Sangathan Shillong ban rat diengkhong ïa ka jingpynjaboh ki plastik.
Kane ka program ba la pynlong ha Nongsawlia la ïa lam khmat da U Rev.R.F Kharkrang bad u Chairman ka Jingïaseng Samla, Mr B.Kharmalki , kumjuh ruh U Bah O.Wahlang bad la ïa snoh kti lang ryngkat bad Mr K.Nongrum bad ka miss R.Lynnong ki dkhot ka NYKS kiba long ki NYV ka Shella Block, ha ka jingïadon lang ki samla ka Balang.
Baroh la ïa don lang ban wanrah ïa ka khuid ka suba ka imlang ka sahlang, katkum ka Slogan ka Clean India.
Ka China, ka maham ba kan khie noh ka thma bah ba lai bad kata ka long, da kaba kan hiar thma ia ka Taiwan, lada jia ba katei ka Ri, ka pyneh, ban pyn ia tylli bad ka dew bah China.
Katei ka jingkren jong ka China, ka dei ha shwa jong ka jing rakhe jong ka Taiwan, ia ka sngi jong katei ka Ri, lane kaba ki tip kum ka National Day, kaba long mynta ka sngi.
Ka khubor jong ka Global Times, ka byrngem ba ka America, kan mad ia ka jing ia tyngkhuh kaba jubor bha, namar ba ka leit buh shipai bad ai jing iada ia ka Taiwan bad la byrngem ban pyniap shwa ia ki shipai jong ka America, kiba don ha katei ka Ri, ha ka jing hiar thma ka China sha katei ka dew lynnong.
La ong shuh shuh ba ki nong ialam Taiwan, ki lah ban pyndem noh ha kine ki khyndiat snem ban sa wan, lane kham kloi ia kata, lane lada jia ba kim leh kumta, ka China, kan knieh da ka bor.
Ka Beijing, ka ju shim, ba ka Taiwan, ka dei ka jylla jong ka China; katba ka Taiwan, ka shim, ba katei ka dei ka Ri, kaba laitluid bad kaba synshar dalade hi.
Hynnin ka sngi, U  President Xi Jinping jong ka China, u kren shai, ia ka jing ia tylli, kaba da ka jing ia suk mynsiem, hynrei ha kajuh ka por, u maham ba katei ka jingthmu, kan sa urlong noh shen.
Naduh ka sngi thohdieng ba ladep, ki la don 150 tylli ki liengsuin iapom jong ka China, kiba la leit rung sha ka haw haw jong ka Taiwan bad ha ka Lah Sngi U Blei ba ladep, ki don 56 tylli ki liengsuin iapom, kiba leit rung sha Taiwan, kaba pyni ia ka jing pynkhein jong ka China, ia ka synshar laitluid jong ka Taiwan.
U Ashish Misra, uba dei u khun phrang sngi jong U  Ajay Misra, myntri khynnah ka tnat kam poh iing ka sorkar India, ula shah kem hynnin ka sngi, kaba long hadien shi taiew kynthih jong ka jingshah pyniap ei jong ki 4ngut ki nongrep ha ka jingshah iuh kali, ha Lakhimpur district jong ka Uttar Pradesh, ha ka taiew ba ladep.
Hynnin ka sngi, la tohkit haduh 12 kynta, ia U Misra, da ki pulit jong ka Lakhimpur Kheri; hynrei la iathuh da U Upendra Agarwal, Deputy Inspector General of Police (DIG), Saharanpur, ba la kem noh ia U Ashisha Misra, namar ba um treh ban ia trei lang bad ki pulit bad ba um shym la jubab satia ia ki jing kylli halor katei ka jingjia ha Lakhimpur Kheri.
Ka daw jong ka jingshah kem jong U Ashish, ka long, ba um lah ban iathuh ia ka jaka, ba u don, naduh ka por 2.36 baje nohsngi, haduh ka por 3.30 nohsngi jong ka 3tarik Risaw 2021, kaba long la shi taiew kynthih.
Ki nongrep, ki kam ba U Ashish, u don ha katei ka kali, ha ka por jong ka jingjia, katba U Ashish, u kyntait ba um don bynta eiei ruh em, halor katei ka jingshah iuh ki nongrep, ha ka Sngi U Blei ba ladep, kaba la pyniap ia 4ngut ki nongrep.
Nongpoh, 09 Risaw: Ki paid Garo kiba shong ha ki thain Pillangkata bad Maikhuli, ki la bitar eh halor ka jingthmu pynbeit pud hapdeng ki heh sorkar na Meghalaya bad Assam, katei ka jingbitar jong ki, ka la jia hadien ba ki nongmihkhmat na Assam ki la leit ban kdew ban thmu ban pynhap sha Assam, ia kiba ki jaka kiba don ha katei ka thain.
Katei ka jingleit jurip pud hapdeng ki heh ka Meghalaya bad Assam, la sdang na ka shnong Barapathar, hadien kata sha Iongkhuli, Pillangkata bad sha Maikhuli.
Katei ka jingbitar ki paid Garo ka la jia hadien ba katei ka jingjurip ka la poi ha shnong Maikhuli, ha kaba ki la bitar eh ia katei ka jingleit jurip bad kaba la jan poi sha u pud ka jingia syndonh kti.
Kan dei ruh ka khubor kaba shisha, ba ha katei ka jingleit jurip ban pynbeit pud hapdeng ka Meghalaya bad Assam, ba ym shym la don ka jingiamih paidbah na ki briew kiba sah ha ka liang Meghalaya, hynrei ki don tang katto katne ngut , katba ki briew na Assam la iohi ba ki don da ki spah spah ngut bad ia kaba ym lah ban tip ba ki dei na kaei ka jaka.
Haba la iohi ia katei ka jingwan bun paid na Assam, ki paid Garo bad Khasi kiba shong ba sah ha katei ka thain ki la bitar eh bad ka nongrim kaba la pynbitar eh ia ki ka dei hadien ba la don ki nongmihkhmat na Assam kiba la kam jubor wat ia ki jaka kiba dang hap ha Meghalaya.
Shillong:U Bah Rudi Warjri u dei u ophisar rangbah jong ka Sorkar India u ba don ha ka Indian Foreign Service(IFS) u ba shong ba sah ha Nongthymmai bad u la sdang ia katei ka kam ha u snem 1978 bad u la shongthait noh ha u snem 2014.
Ha kitei ki snem u Bah Rudi Warjri u la bat ia shibun ki kam jong ka Sorkar India ha ki kyrdan bapher bapher bad ha kylleng ki ri bapher jong ka pyrthei ha kaba u la bat ruh kum u Ambassador jong ka India sha Peru bad kum u High Commissioner.
U Bah Rudi Warjri u la ong ba kaba sngewsih bad kaba sngewlyngngoh mynta ia ka jylla Meghalaya long ba dang shen ka NITI Aayog ka la pynmih ia ka Ranking ne ka kyrdan jong ki jylla bad ka jylla Meghalaya ka dei kaba khadduh tam ha ka liang ka pule puthi ha kaba u la buh jingkylli da kaba u la ong ka mut aiu kata? Ka jingpynlong ia u Bah Rudi Warjri ban ialeh ia ka eksamin UPSC ka long namar ba u don ka jingthrang ban mih shakhmat bad ka jingshlur ban buh ha ka jingmut ba u lah ban long lang kum kiwei ruh ym tang ban sahkut ha ka kyrdan kaba rit bad ha ka por mynshwa ym ju don satia ki kor internet kumba long ka juk mynta bad haba donkam ban ioh ia kawei ka jingtip ha kaba iadei bad ka kot la hap ban leit shaduh sha State Central Library ban ioh ia kata ka jingtip.
U Bah Rudi Warjri u la ong ba ki don bun ki khynnah samla na Shillong kiba don ka jinglah jong ki bad kiba iohlad ban mihkhmat ban iakhun ia ki eksam kam baheh baheh, hynrei kim kwah satia, ban ialeh,namar ki kwah ban leh da ki kam lajong watla kata ka long kaba bha tam hynrei ki dei ban don hi pat ki samla kiba kwah ban rung sha ki Civil Service.
U la ba bunsien da jia kiei kiei, ka jinglong ka jong ngi ka long beit ban kynnoh ba dei na ka daw kiwei ki jait kaba la pynlong ia ngi ban sahdien hynrei kata ka jingmut ka long kaba bakla namar lada ngi phai sha ka kam saiñ pyrthei dei mangi ki Khasi ba bat kham bun ha ka Sorkar bad kumjuh ruh ha ki District Council bad lada mih kiei kiei kiba pynsah dien ia ngi, ngi dei ban kynnoh beit ialade hi ym ban kynnoh ia kiwei bad ngi dei ban don kata ka jingmut ba ngin lah beit ban poi sha ki kyrdan kiba heh kumba long lem kiwei.
U Bah Rudi u la ong ba wat lada ki skul sha nongkyndong ki don hynrei lada ka jinghikai ka biang bad ka jing ai tulop ia ki nonghikai ruh ka biang bad ka kyrdan pule jong ki nonghikai ruh ka biang kata kan don beit hi kaei kaei ka jingbha ha kaba u la ong ba kiba bun hi ki dei ki nongkyndong kiba mih shakhmat mynta bad kane ka pyni ba wat ki nongkyndong ruh ki lah ban poi sha ka thong lada ki don ki skul bad ki nonghikai kiba biang kiba lah ban ai ka jinghikai kaba biang sha ki thaiñ jong ki kan don beit ka jingmih kaba bha kaba mih nangta bad kam da dei eh kata ba tang ki skul ne ki jaka pule kiba don ha Shillong kiba kham tbit.
U Bah Rudi u la ong ba kiba bun ki kmie ki kpa ki phah pule ia ki khun tang ban ioh kam sorkar beit bad kata ka pynsahdien bha ia ngi.
U Bah Rudi Warjri u la ai mynsiem ia ki khynnah samla Khasi ha kaba u la ong ba ki eksam ban iakhun ban ioh rung sha ki kyrdan baheh baheh kam eh satia namar ki samla Khasi ki lah beit ban iakhun bad ban tbit lem kum kiwei hynrei ki dei ban long kiba thew bad kiba peit shajngai ym tang ba kim thew tang hajan bad ki dei ban long ruh kiba kloi beit ban jngi lang sha ka duriaw kumba long lem kiwei.
“Hooid, nga ruh nga sngew iahab ia kata, namar lada neh u juh shi ujuh kam long hi kaba dei"  “Ap kan sa poi ka por, u Rangbah Shnong hi te dei ban ioh da uba kham tip kham shai, hynrei te sah bieit sah dum ka shnong ka thaw" la ban ktien u Bah Shanbor   Kane ka jingiakren halor kane ka mat ka la iaid bad neh kham slem.
Hadien kata ki la suh sa sha kawei ka phang.
Ka jingiashong kai ka la neh jen haduh 11 baje mynmiet.
Kata ruh haduh ba uwei napdeng jong ki u pynkynmaw ban peit ia ka por.
“Ade ka por te kam long shuh, nga ngan mih noh ki la lyngngoh tharai ha iing katta.
" U la ong   Kumta baroh baroh ki sa ia khreh ban mih noh.
Watla ka jingkhawai ka long sop sop, hynrei ka la poi sha ka tyndong shkor jong ka iing u Rangbah Shnong.
U Bah Let bad ki para jong u ki la dom hi sia ia ka jingleh jong u Bah Shanbor.
Ha ka janmiet babud, ki la ia shongkai shi iing ban pyrkhat kaei kaba kin leh pyrshah ia ka iing u Bah Bor bad ka Kong Lumspah.
Ha ka jingpyrkhat uwei u pyrsa ba la kham heh na ka iing u la kitkhlieh ban leh ei ei kaba sniew ia ki dkhot ka iing u Bah Shanbor la ka long ha kano kano ka dur ruh.
Namar ka jingdom bad sngew rem palat wat u Bah Let u Rangbah Shnong ruh u la shaniah ha uta u pyrsa.
Ka jingiakren ka kut ha ka jingiatylli kawei ba lada dei ban shong byndi ruh kam pher tangba dei ban ai jingsneng ia u Bah Shanbor ba u la sngew stad palat.
Tangba u Bah Shanbor u la ong lypa  “Peit kane ka kam ym dei ban tip mano mano ruh.
Tad haduh ban da pyndep ia ka kam"Lynnong -2Ki sngi ki taiew ki nangiaid stet.
Hapdeng ka jingbunkam na kaba mareh sharum bad shaneng u Bah Shanbor kumjuh u Bah Let, kim ju iakynduh shongkai shuh hadien ka jingjia ba ki iatyngkhuh.
Ki lok ki jor ki la bna bad ithuh ba ka jingshun jong ka iing u Bah Let ia ka iing jong u Bah Shanbor ka long kaba la jubor.
Hynrei na ka liang ka iing u Bah Shanbor pat kim patiaw eiei shaphang kata.
Ka la jia ha kawei ka sngi ba uwei na ki lok u Bah Shanbor u la wan kai khnang mynmiet ha iing jong u.
Ha kane ka jingiashongkai ki la iapur khana shaphang bun kiei kiei.
Hynrei ka ba kham kongsan na kata ka khana ka dei halor ka khubor basniew ba uta u lok u iohsngew ba la iathuh harum haneng shaphang ka iing jong u Bah Shanbor.
“Kpa Wabok, ngam sngew lah shuh ban shu sngap ha lade, namar nga sngew ieid sngew jan bad phi bad ka iing jong phi, dei kata ka daw ba nga sa pyllait por khnang ban wan mih kumne.
" La ong uta u paralok  “Kaei mo kata ka basniew.
?" La buh jingkylli u Bah Shanbor  " Phi phim tip Kpa Wanbok, ka iing u Bah Let mynta ki shun bha ia phi baroh shi iing khamtam ia phi…" La iathuh uta u Lok  U Bah Shanbor u shu sngap shiphang.
Hadien kata u ong  “Nga la shu i pher hi ia u naduh kato ka por… Um ju kwah shuh wat ban iakynduh bad nga, shisien ba u iohi ia nga hangno hangno u kiar beit katba lah.
" La iathuh sa u Bah Shanbor  " To mynta kum u paralok kaei ka jingai jingmut lem jong phi ia nga na ka bynta kata.
" La pan jingmut u Bah Shanbor  U Lok u la sngew jakhom khait kumno ban ai jingmut kat ia kata ka kam bah.
Hynrei watla katta ruh uta u paralok u la pynpaw la ka jingsngew.
“Kpa Wanbok ka jingai jingmut ia nga ha phi na ka bynta ban iada na ka ba sniew ka long ba phin iaid da husiar sumar ia lade…" La pynpaw u Lok  “Ka dei kata, nga sngewthuh mynta ka jingma ka ap …" La kubur u Bah Shanbor  “Hooid Kpa Wanbok wat leh shngain ka iaid ka ieng namar ngim lah tip, ki nongshun ki tip bha kumno ban peit siar ia phi.
" La ban ktien biang uta u Lok.
Haduh jan shiteng synnia ki la neh ka jingiashongkai jar jar.
Hadien ba la miet palat u Lok u mih noh nangta.
Nongpoh: Ki heh shipai CRPF na ka 67 Battalion, CRPF Polo Shillong, hynnin ka sngi ki la hiar sha ka shnong Marngar ha Ri Bhoi, kata na ka bynta ban ai jinghikai ia kito ki samla Khasi kiba sah ha Ri Bhoi bad kiba la dep ban thepkam ha ki tnat treikam bapher bapher jong ki shipai.
Lyngba katei ka prokram ai jinghikai ki shipai CRPF, la iohi ba ki la don da ki spah ngut ki samla wadkam bad khamtam eh na bynta jong kito kiba la dep ban thepkam ha ki tnat shipai, ki la ioh jingmyntoi shibun eh na katei prokram ai jinghikai ki CRPF, Polo Shillong, namar ki la ioh jingpynshai kaba bniah bha halor ki kyndon kumno ban ioh rungkam ha ki kam pulit ne shipai ba la ju tip kum kita ki Central Force, kiba kynthup naduh ka CRPF, CISF, SSB, BSF, ITBT, SSF bad Assam Rifle.
Kiba la don ha katei ka prokam ban ai jingpynshai sha ki samla ba kwah rung kam shipai, ki kynthup ia u Alok Bhattacharry, Commandant ka 67 Battalion ka CRPF, Polo Shillong, u Sub Inspector, u Rajat Sahu, u Syiem ka Raid Marngar, u Richard Syiem, u Basan Nongkseh ka Hima Mylliem, u Bah Nathaniel Thangkhiew lem bad kiwei ki heh ophisar CRPF ka Shillong Region.
Nongpoh: Ha shwa ba ki dkhot hapoh ka Regional Committee, ka Komiti kaba deipeit halor ka jingiapynbeit pud hapdeng ka Meghalaya bad Assam, ki la thmu ban leit kynduh ia ki heh sorkar ja jylla Assam, ki dkhot katei ka Regional Committee kaba deipeit halor ki kam iakajia pud ha ki jaka kiba hap ha Ri Bhoi, ki la pynlong ia kawei ka jingialang kaba kyrpang ha Nongpoh bad hadien ba la kut katei ka jingialang ki sa hiar beit beit sha Guwahati.
Ia katei ka Regional Committee, la khlieh da u Bah Prestone Tynsong kum u Chairman, ha ryngkat ki dkhot bad kiba dei ki MLA na Ri Bhoi, kiba kynthup ia u Bah Sosthenes Sohtun, MLA Jirang, u Bah Mayrald Born Syiem, MLA Nongpoh bad u Dasakhiatbha Lamare, MLA na Mawhati.
La ioh jingtip ba ka jaka jong ka jingiakynduh hapdeng ki heh na Meghalaya bad Assam ka dei ha Vivanta Taj Hotel ha Guwahati, ha kaba lyngba katei ka jingiakynduh hapdeng kitei ki heh kin sa iakren halor ki kam ba iakajia pud hapdeng ka Meghalaya bad Assam ha ki jaka kiba hap ha Ri Bhoi District.
Hadien ba la kut katei ka jingialang, ha ka sngi kaba bud u Chairman ka Regional Committee bad ki dkhot ka Komiti, ha ryngkat ki dkhot ki heh jong ka sorkar Assam, kin sa leit ban jurip ia ki bynta ba shait jia ka jingiakajia pud hapdeng ka Meghalaya bad Assam, ha kaba katkum ba la ioh jingtip la ong ba ki jaka ba kin pynlong ia katei ka jingleit jurip ka dei ha Khanapara lem bad ha ki katto katne ki jaka ka thain Pillangkata.
Shillong:Ka Khasi Students’ Union South Central East Circle (KSU SCEC), Pynursla ha ka 6 tarik u Risaw, ka la leit ban khynra ia ki kot ki sla jong ki nongtrei bar jylla sha ki jaka ba pyntrei ia ka surok 2 Lane NH 40 Shillong Dawki da ka Company ARSS bad ka SS Infrazone.
Ia kane ka jingleit khynra kot khynra sla ha kane ka sngi, la lamkhmat da U Samla Ennocent Khongstia, uba long u President ka Circle lem bad kiwei kiwei pat ki nongialam ka ka Seng.
Ha kane ka sngi ka Seng ka la lap ba ki don ki nongtrei bar jylla ki bym don ia kino kino ki kot ki sla kiba biang ban pynshisha ialade bad ki bym don ruh wat ia ka labour registration katkum ba la buh ha ki kyndon ka aiñ Meghalaya Identification, Registration (Safety& Security) Of Migrant Workers Act, 2020 bad ki don ruh ki nongtrei ba kine ki company ki dang shu wanrah shen kiba la shu rung bad pynrung be-aiñ sha ka jylla, namar ba kim don wat ka ka rusit ban pynshisha ialade ba ki rung na Entry point kaba don ha Umling.
Shuh shuh ka Seng ka la lap ba kine ki artylli ki company ba pyntrei ia kane ka surok kim don ruh wat ia ka Work Permit na ka bynta ban pyntrei ia kane ka kam.
Ka Seng ha kane hi ka sngi ka la hukum ia kine ki nongtrei bar jylla bym don ia ki kot ki sla kiba biang ba kin mih noh shisyndon na kane ka jaka ba hap hapoh ka jingkhmih ka Circle, kumjuh ruh ka la maham tyngeh ia kine ki company ba kim dei ban wanrah nongtrei barjylla khlem da pynbiang shwa ia ki kot ki sla.
Ka seng ka pynrem jur ruh halor ka jingkheiñ sting bad jingleh bym suitñiew ka tnat ba dei khmih ia ka Labour ban pynthikna ba ki nongtrei barjylla, ba la wanrah da kine ki Company kin biang ia ki kot ki sla, haba ki wan trei sha kane ka thaiñ.
Kum ban pynkynmaw ruh, ba na ka por sha ka por ka seng ka la buh ia ki jingujor (Complaints) sha ki Ophisar jong ka tnat labour ba kin leit jurip bad pynthikna ba ki nongtrei bylla bar jylla kin biang ia ki kot ki sla ba donkam, hynrei ngi sakhi ba kane kam ju poi shano shano bad ka shu kut tang ha ki miej bad ki file jong kine ki Ophis.
Kumta ka Seng lyngba kane ka kyrwoh ka maham tyngeh ia kino kino ki company, ki malik, ki contractor ne ki riew shimet, ba kim dei ban wanrah nongtrei bar jylla hapoh ka thaiñ khlem da pynbiang shwa ia ki kot ki sla ba donkam, shuwa ban pyntrei ia kino kino ki jingtrei bad nangne shakhmat kito ki bar jylla bad ki nongwanrah nongtrei bar jylla khlem da pynbiang ia ki kot ki sla kin shim hi ia ka jingbah khlieh lada jia eiei ia kito ki nongtrei bar jylla ki bym don ia ki kot ki sla ba donkam.
Kyntang iawai ka seng ka kyntu jur ia baroh ki Rangbah shnong bad kiwei kiwei pat ki khlieh nongsynshar ba kin long kiba peit ngor bad husiar ia ka jingwan poi ki dkhar khlem kot khlem sla sha ki shnong, ki raid bad sha baroh ki jaka ba hap ha ka jingkhmih jong ki bad lada ki lap ia kiba kum kita, ki dei ban pyntip mardor sha ka seng ba kan leh ia kaba donkam.
Ka seng nangne shakhmat kan nangpynjur shuh shuh ia ka jingkhynra ia ki kot ki sla kum ka Work permit, Labour registration bad ki rusit na ki entry point ia baroh ki barjylla lyngba ki shnat treikam ka seng kiba don ha ki jaka bapher bapher bad kiba hap hapoh ka circle, ong ka kyrwoh ba la phah da u Samla Ksanborlang Thabah General Secretary ka KSU South Central East Circle.
Shillong:Ka Seng Jaiñtia Students’ Movement Eastern Region (JSM-ER) hapoh ka jingialam u President Sh.
Wellson R D Siangshai ryngkat bad u Vice President Sh.
Donkupar Roy Kharkrang, Assistant General Secretary Sh.
Kisme Dkhar mynta ka sngi ki la leit ia kynduh bad ai da ka jingthoh ha u Deputy Commissioner, East Jaiñtia Hills District bad ha u Branch Manager SBI Khliehriat Branch, ban dawa pynbeit ia ka Address jong ka State Bank of India, Khliehriat; ba la ioh i lyngba ki lad pathai khubor bad lada Google yn lap ba ka thoh Khelerihat, State Assam, Karbi Anglong DistrictKa seng kam lah ban pdiang ia kane ka rukom thoh bad ka la dawa pynbeit na ka Khelerihat sha ka Khliehriat, State Assam sha ka Meghalaya bad Karbi Anglong District sha ka East Jaiñtia Hills District.
Ha ka jingiakynduh na ka liang u DC u la kular ban phah pynbeit khnang ba ki paidbah nongshong Shnong jong ngi kin ymdon kano kano ka jingsngew.
Ka seng ka la og ba kum kine ki jingbakla kim dei shuh ban nang jia sha khmat, ong ka kyrwoh na u Publicity Secretary, Ma Vikey Dann.
Nongpoh:Ka Ringkom uni Marak, kawei na ki nongialam ba paw hapdeng ka jaidbyn riew Garo ha ka thain Umtyrnga, ka la pyn rem jur halor ka jingleh da ki trai par maw kiba kynthup ia u Ajay Lama bad u Commission Khyriem, kiba la shu ieh jyndat khlem da iarap ei ei ia ki katto katne ngut ki nongtrei hapoh ki par maw jong ki bad kiba la mynsaw na ka jingjia bthei maw ha ka par maw u Ajay Lama, kaba la wanrah ia ka jingiap briew bad mynsaw ia kiba bun ngut.
Lah ruh ban kdew hangne, ba katei ka jingjia bthei kaba shyrkhei ka la jia ha ka 27 tarik u bnai ba la dep, ha kaba ar ngut ki mynsiem briew ki la duh ei bad kumba 10 ngut ki nongtrei bylla ki la mynsaw ha katei ka jingjia, hynrei haduh mynta la kynnoh ba ki trai jong kitei ki par maw kim pat lah ban iarap ban dawai kaba long kum ka bai sumar ia ki katto katne ngut kiba la ngat ha katei ka apot.
Haba iadei bad katei ka jingjia, kawei na ki kynhun seng na Ri Bhoi (MPSO) ka la ujor da ka ejahar ha Pillangkata Police Outpost bad haba shimkhia halor katei ka ejahar, ki Pulit ki la pynngat ha ki kyndon ain pyrshah ia ki trai jong kitei ki par maw, ia kaba ki la shah pynngat ha ki kyndon ain katkum ka Khanapara PS C/No-24 (9) 21 U/s 188/304 A/337/427, 34 IPC hapoh ka R/W section-(a) jong ka Explosive Substance Act.
Hynrei la ong ba ki pulit kim lah ban kem ia ki trai jong kitei ki par maw, namar ba ki la dep ban ioh lypa ia ka Anticipatory Bail ha shwa ba ki pulit kin kem ia ki.
Dei halor kitei ki nongrim ba kiba la mynsaw na katei ka jingjia kim pat ioh ei ei ka jingiarap, ka Ringkomuni Marak, ka la byrthen ba lada ki trai jong ki par maw kim wan mih ban ai jingiarap ia ki nongtrei bylla kiba la mynsaw ha katei ka jingjia, na ka liang ka kynhun jong ka jaidbynriew Garo kim banse ban shim pat da ki lad ba tyngeh.
Shillong:Ki don 13 ngut ki kyrtong kiba la leit ban thep kyrteng na ka bynta ban ia khun ia ka election shiteng samoi na ki lai tylli ki Assembly Constituency ka ban long ha ka 30 tarik mynta u bnai ha kane ka jylla Meghalaya.
Ha kine ki lai tylli ki Constituency kiba kynthup ka 13 -MawryngkengConstituency, ka 24-Mawphlang Constituency bad ka 47-Rajabala Constituency ka jingiakhun kan long hapdeng ki kyrtong jong ka National People Party(NPP), ka Congress ka United Democratic Party (UDP),ka Khun Hynniewtrep National Awakening Movement (KHNAM) bad ki kyrtong shimet.
Kiba la thep kyrteng ban ia khun na ka 13-Mawryngkeng (ST) Assembly Constituency ki long san ngut ki kyrtong,u bah Highlander Kharmalki na ka INC, bah Pyniaid Sing Syiem NPP, bah Erson Marwein KHNAM, bah Arbiangkam Kharsohmat bad u bah Norbert Marboh kum ki kyrtong shimet.
Na ka 24-Mawphlang (ST) Assembly Constuituency ki kyrtong ki ba ladep ban thep kyrteng ki long lai ngut, u bah Eugeneson Lyngdoh UDP, bah Kenedy Cornelius Khyriem INC bad u bah Lamphrang Blah na ka NPP.Katba na ka 47-Rajabala, kiba la wan ban thep kyrteng ki long san ngut ki kyrtong,ki ban kynthup ia u MD.Abdus Saleh NPP, ka Hashina Yasmin Mondal INC, u Ashahel D Shira UDP, u Kingston B Marak BJP, bad u Carla R Sangma kum u kyrtong shimet.
Ka jingbishar bniah ia ki kot ki sla jong ki kyrtong kan long ha ka 11tarik Risaw 2021, bad ka tarik ba khatduh ban weng na ka jingiakhun ia ka ilekshon MLA shiteng samoi kan long ha ka 13tarik Risaw 2021 bad ka jingthep vote kan long ha ka 30tarik Risaw 2021.
Nongpoh: U Manager jong kawei ka Petrol Pump, kaba don ha Umdihar, uba la khung tuh ia ka pisa kaba T.11 Lak bad hadien kata u la phetrieh ha kawei ka jaka hapoh ka Jylla Rajasthan, u la shah kem noh ha ki Pulit, kata hadien katto katne Taiew ba ki la thwet jur eh ia u.
Lah ruh ban kdew hangne, ba ha u Bnai Naitung, u Sumit Jain, u trai katei ka Petrol Pump ha Umdihar bad kaba la tip kum ka Midway Filling Station, u la ujor da ka ejahar ha Nongpoh Police Station, kata hadien ba u la lap ba ka pisa kaba don kumba T.11 lak ei ei ka la jah na katei ka Petrol Pump bad haba la jah katei ka pisa, utei u Manager ruh u la shu jah kynsan beit jar.
La ong ba ha ka jingbuddieng kaba khlem shongthait da ki Pulit Ri Bhoi, la ong ba ki la ioh jingtip ba utei u Manager jong katei u Petrol Pump u la don ha Rajasthan bad kumta hi ki pulit ki la leit ban kem ia u, da kaba wanrah syndon sha Ri Bhoi bad la ong ba mynta utei u Manager u la don ha Patok.
Shillong: Ka jingbym kheiñ snep jong ka Sorkar Jylla ka la pynlong ia ki nonghikai skul SSA kiba don hapoh ka shatri jong ka Meghalaya SSA School Association ba kin iaid shakhmat ban bteng ia ki jingiakhih jong ki kaba arsngi lynter kata ha ka 11 bad 12 tarik u bnai Risaw 2021.
Kane ka jingiaid shakhmat jong ki nonghikai SSA ban bteng ia ka jingiakhih jong ki ka long hadien ka jingai por jong ka seng ia ka Sorkar Jylla ka la kut noh ha ka 30 tarik u bnai Nailur 2021 ban pynurlong ia ki jingdawa ba kane ka seng ka la phah sha ka Sorkar jylla.
Lyngba ka kyrwoh ba la phah sha ki lad pathai khubor na u nongialam jong ka MSSASA u ba dei ruh u Vice President, u Bah Jylliewjingmut Lyngkhoi, u la ong ba watla ka seng ka la ai por ia ka Sorkar ba kan ai jubab hynrei ka la shu sngap mynthi khlem kano kano ka jingai jubab kumta na ka liang ka seng ka la rai ba ha ka 11 bad ka 12 tarik u bnai Risaw 2021 ka seng kan pynlong da ka jingiakhih kaba ar sngi kata ka mass casual leave ka ban long ha Madan Malki Shillong bad u la kyntu ruh ia ki para nonghikai SSA kiba don hapoh ka jylla ba kin iasnoh kti lang ha katei ka sngi kum ka jingpyrshah ia ka jingleh mynthi jong ka sorkar jylla khnang ba ka jingdawa kan long kaba jop bad kaba seisoh bad na ka liang ka seng ka la ong ba katba ka Sorkar kam lah ban pynurlong ia ki jingdawa jong ki, ka seng kan nym shongthait satia.
Ki mat jingdawa ba ka MSSASA ka la dawa na ka Sorkar ki long ha kaba iadei bad ka rukom pynbeit ia ka jingsiew tulop sha ki nonghikai, ka jingpynkiew ia ka tulop jong ki 12,541 ngut ki nonghikai skul SSA kiba don ha ka jylla Meghalaya, ka jingdawa ban pynkynriah noh ia ki 12,541 ngut ki nonghikai na ka State Implementation Society sha ka tnad pule puthi jong ka sorkar jylla kum ki nonghikai bapura katkum ki kyndon jong ka RTE Act, 2019 bad ka SSA RTE Norms bad ban pyllait noh ia ka tulop kaba dang sah jong ki sawbnai kata naduh u bnai Jylliew, u bnai Naitung, u bnai Nailar bad u bnai Nailur kaba dang sahteng haduh mynta.
La Ngiah ssa shi ssa.
New Delhi: Ka tnat Income Tax ha ka 05tarik Risaw 2021 ka la pynlong ia ka jingthwet bad ka jingknieh ha kaba iadei bad artylli ki kynhun kiba na ka thain shatei lammihngi bad ka West Bengal.
La pynlong ia kane ka jingthwet ha 15 tylli ki jaka ha Kolkata, Guwahati, Rangia, Shillong bad Patna.
Kawei na kine ki kynhun ka don kti ha ka jingshna dewbilat.
Ha kane ka jingthwet, la lap ba kane ka kynhun ka la don ka jingkamai kaba khlem pyntip da kaba die jingdie khlem da kyntiew jingtip bad da kaba thok shaphang ki jinglut jingsep.
Ia kane ka jingkamai ba la buhrieh la thep biang ha ki kam lyngba ki kompani ba thok.
Ki jingshem ha kane ka jingthwet ki pyni ba ki don ki kompani thok kiba pyniaid da kane ka kynhun na ka bynta ban plié lad ia kine ki kam beain ia kane ka kompani.
Haba leit jurip ia kine ki kompani, la lap ba kim don satia ha ki jaka ba la pyni ba la seng ia ki.
Ha kane ka jingthwet, la lap ba ki don ki jingai ram ba thok, ki jingsiew ba thok, ka priemium ba thok lyngba kine ki kompani thok.
La lap ba palat T 50 klur ka long ka jingkamai ba la buhrieh.
La lap ruh ba kane ka kompani ka la thok shaphang ki jingdon ki riewlum kiba ai shah ia ka na ka bynta ki jingsiew kiba kot kumba T 38 klur.
La lap ruh ia ki dak jong ka jingdon ia ki bank account bad ki jingdon jingem ha kiwei kiwei ki ri ia kaba kane ka kynhun kam shym la ai jingtip.
Kawei pat ka kynhun ka dei kaba trei kontrak rel ha Assam, Mizoram bad kiwei kiwei ki bynta ka thain shatei lammihngi.
Ha ka jingthwet, la knieh ia ki jingsakhi, ki kot ki sla bad ki jingtip ba la buh ha ki lad digital kiba pyni ba la don ka jingbei tynka bym shym la pynpaw ha ki jaka ki puta.
La lap shibun ki dulir die khyndew ha kaba ka dor ka lah ban kot palat T.110 klur.
Ha ka jingthwet, kane ka kynhun kam shym la lah ban ai jubab halor ki tyllong kamai jong ka kiba plié lad ia ka ban thied ia kine ki jaka.
Shuh shuh, la lap ia ki jingpynshisha ia ki jingthep jingsei pisa kiba palat T.13 klur ha ka jingdie ia ki jaka.
Lyngba kane ka jingthwet bad ka jingknieh, la lap ba ka jingbuhrieh ia ki jingkamai ka long palat T.250 klur.
La knieh ruh ia ka pisa kaba palat T.51 lak ia kaba kine ki kynhun kim lah ban batai ki ioh naei.
La set dam ruh ia khyndai tylli ki locker ha ki bank.
Ka jingjurip ha kane ka bynta ka dang iaid shakhmat.
Shillong: Tang hadien shisngi ba na ka liang jong ka sorkar jylla ka la shim ia ka rai ban pynkhreh noh ban pynkynriah ia ki jaitbynriew Harijan na “Sweeper Colony" Them iewmawlong U General Secretary ka Harijan Commitee, u Gurjeet Singh ha ka sngi thoh dieng u la kyntait ban pdiang ia kane ka rai ba la shim da ka sorkar jylla.
Haba ia kren bad ki lad pathai khubor na ka liang u Secretary ka Harijan Commitee u la kyntait ia ka kaiphot jong ka High Level Commitee da ka ba ong ba ka HLC ka khlem pyrkhat ia ka hok jong ki jait bynriew jong ngi ki bas ah ha ka ne ka jaka.
“Ka HLC ka khlem lah ban ai ia  ka rai ka ba dei bad kaei kaba u Myntri rangbah ka jylla u Conrad K Sangma  u la shim ka rai ban aiti ia kane ka jaka sha ka tnad Urban Affair ka long kaba bakla bad ka bym lah ban pdiang" u la ong.
U la bynrap “Ki jait bynriew jong ngi, ki la sah la kumba 200 snem mynta ha kane ka jaka naduh ba ki jait bynriew khasi ruh kim pat treh ban wan sah ha Shillong".
U la ong ruh ba ia kane ka jaka la dep ban ia sngewbha da u  Syiem ka Hima Mylliem ha ka ba u la kam ruh ba u don ia kine ki kot ki sla “Ngi don ki kot ki sla ki ba la ai da u Syiem ka Hima Mylliem u Paiem Latho Manik Syiem ha u snem 2008, ki la ai ia ka kot ba long kum ka declaration bad haba ki la dep ban ai sngewbha kin ym lah ban knieh biang na ngi".
“Ngi kwah ba ngin sah beit ha ka ne ka jaka namar ba ha ka ne ka jaka ka la don ka jingsngew jong ngi ,ki don ki jaka mane blei ha kane ka jaka namar ba naduh u snem 1853 ngi la sah ha ka ne ka jaka"u la bynrap.
U la buh ka jingkylli ruh ba shisien ba u Syiem ka Hima Mylliem u la dep ban ai sngewbha ia kane ka jaka sha kitei ki jaitbynriew, hynrei kumno pat ba mynta na ka liang u Syiem u thmu ban knieh biang ia ka ne ka jaka bad ban ai sha ka tnad sorkar.
U la iathuh ruh ba kane ka case ka dang pending ha Court ha ka ba na ka liang u Myntri rangbah ka jylla ym la dei ban ap shuwa ia ka rai jong ka court hynrei hynnin ka sngi u myntri rangbah u la da shim ia ka resolution ha kum ka ne ka por.
U myntri rangbah, u la ialam bakla ia ki paidbah ha kane ka jylla ha kaba ka ne ka rai jong u Myntri rangbah ka lah ban buh jingma ia katei ka jaitbynriew ha kane ka jylla.
U la kynnoh ruh ba na ka liang u Myntri rangbah u tip lut ia kaei kiei kiei baroh hynrei u la leh khnang tang na ka bynta ban pynkmen ia ki paidbah lade bad namar ba ka don ka election shiteng samoi bad ka election 2023.
Nongstoiñ: Ki pulit ka Nongstoiñ Police Station, mynta ka sngi ka 8 tarik u Nailur kila ïoh ban kem noh ia u wei u briew halor ka jingkynnoh ba u la leh beijot ia la ki jong ki ar ngut kiba dang hapoh ka 14 snem ka rta ha kawei na ki shnong ha West Khasi Hills District.
Ki tyllong khubor na ki pulit ki ong ba katkum ka jingujor bala ïoh pdiang na kiba ha ïing ha sem jong kitei ki khynnah la ong ba u tei u briew u ba dei ruh u kpa u la leh ia katei ka kam pap kam sang lah bunsien bunwat.
Shuh shuh la ong ruh ba ka kmie jong kitei ki khynnah lem bad u kñi ki tip halor katei ka jngjia hynrei ki shu sngap beit man man, khlem kano kano ka jingsngewsynei bad khlem ka jingujor pyrshah ia utei u kpa u bala leh ia katei ka kam sang iala ki jong ki khun.
Hynrei ha ka 3 tarik mynta u bnai katei ka jingjia kala paw pyrthei noh hadien ba kitei ar khun ki khynnah kim lah shah shuh ia kaei kaba la jia ia ki bad kila leit ruh ban iathuh noh ha ka kur ka jait ha kaba na ka liang jong ka kur ka jait jong kitei ki khynnah kala ujor ia katei ka jingjia ha thanad Nongstoiñ.
Ki pulit hadien ba ki la kem ia u kpa jong kitei ki khynnah, ki la tohkit ruh ia ka kmie bad u kñi jong kitei ki khynnah bad ka jingtohkit na ka liang jong ki pulit ka dang iaid shakhmat.
Shillong:Ka Khasi Students’ Union (KSU) Laitumkhrah Unit, ka la pynpaw ïa ka jingbitar halor ka jingleh khlem akor jong u wei u Bar Jylla uba la tip kyrteng kum u Amrit Debbarma ïa kawei ka samla Khasi ha ka jaka kaba kine ki ïatreilang.
La ong ba utei u Bar Jylla u ju ring video tuh ïa ka man ka por, wat haba ka mut ban leit bar ruh (Toilet) bad u ju byrngem ruh ïa ka man ka por ba kam bit ban ïathuh hano hano ruh.
Ki dkhot jong ka KSU Laitumkhrah Unit mar syn ïoh jingtip halor kane ka jingjia mar mar ki la leit ban ïa kynduh ïa katei ka Samla Khasi ban kylli pyrthew shaphang ki jingleh jong utei u Bar Jylla bad kumta hi ha ka 6 tarik U Risaw 2021 katei ka Samla ryngkat ka jingsynran lang jong u Samla Sambormi Lyngdoh President bad BrandonShangpliang General Secretary KSU Laitumkhrah Unit lem bad katto katne ki dkhot na katei ka Unit ka la ujor syndon da ka FIR ha Laitumkhrah Police Station khnang ba ki bor ka aiñ kan kem bad pynshitom katba shah ka aiñ.
Na ka Liang ka KSU Laitumkhrah Unit ka la maham jur ïa baroh ki bar jylla kiba trei kiba ktah hapoh ka Shnong Laitumkhrah ba kim bit satia ban leh kano kano ka bym i ïa hap ne ban long pyrshah ïa ka jaitbynriew khamtam lei ban ym burom ne ñiewpoh ïa ki Samla Kynthei Khasi bad lada kum kine kin ïai jia ka KSU Laitumkhrah Unit kan ym aili satia.100ngut ki briew, ki la shu iap ei mynta ka sngi, na ka jingbthei bom, kaba la jia ha ki bynta ba shatei jong ka Afghanistan, da kaba thmu ban hiar thma ia ki Shiite Muslim.
U nongkren jong ka sorkar ki ehrang Taliban, ha Afghanistan, u iathuh ba ka don ka jingbthei bom kaba jur bha ha Khan Abad district jong ka Bandar, kaba don ha ka jylla Kunduz, ha kaba shibun ki ehrang Taliban, ruh, ki la shah pyniap ei, ha katei ka jingjia, ong U Zabihullah Muhajid.
Ki nongshong shnong ka Kunduz, ki kam ba ka jingbthei, ka jia ha ka iingmane ki  Shiite muslim, mynta ka sngi pynlong jing duwai jong kitei ki riew niam Muslim.
La pyni ia ki dur, ha kaba ki met iap, ki la shu sa tah kylleng jong katei ka jaka ba don ka jingbthei bad la iohi ruh ba ki don sa kiwei pat kiba dang ia phet rieh ialade, hadien jong katei ka jingbthei kaba jubor bha bad kitei ki kynthup ia ki kynthei bad ki khynnah ruh kumjuh.
Shillong: Ka kong Isawanda Laloo, District Magistrate bad District Election Officer (DEC), East Khasi hills, Shillong, ka pynbna paidbah, ba ka elekshon komishon jong ka Ri India, ka la pynmih ia ka hukum ban khanglad ia ka jingtheh pisa sha ki nongthep vote bad la ong shuh shuh, ba ha kine ki sngi, jong ka jing pynkhreh elekshon, kin don ki briew, ki ban kit pisa shibun, ban pynbieit ia ki nongthep vote bad na kata ka daw, ka DEC, ka la pynmih ia ka hukum, kaba khanglad ban kit pisa palat T.50hajar, ha u pud u sam ka East Khasi hills district.
Ym tang katta, la khang ruh ban rah ia kino kino ki tiar jing ai sngewbha, kiba shongdor palat ia ka T.10 hajar.
La bthah, ba katei ka hukum, ka trei kam naduh mynta bad haduh ban da kut ka elekshon jied MLA, ha Mawphlang bad ha Mawryngkneng, ha ka 30tarik Risaw 2021.
Shillong: Kiba ioh pang covid mynta ka sngi, ki don 121 ngut bad kiba jem na ka jingpang, ki don 74 ngut.
Don 2ngut kiba iap bad kitei ki dei ki bym pat dep injek satia.
Kiba jem na ka jingpang, ki don 1,326 ngut bad kiba iap baroh, ki la poi sha ka 1,415ngut.
Ka West Khasi hills, ka kiew bha mynta ka sngi, da ka jingdon jong ki 54ngut kiba ioh pang thymmai, katba ka East Khasi hills, ka don 48ngut.
Shillong:Hynnin ka miet, ha ka por 11.58 baje shiteng synnia; ka la don ka jingkhie jumai kaba khyndiat minit; ha ka Jylla Meghalaya bad ha ki bynta jong ka Myanmar bad ka thain shatei lam mihngi hi baroh kawei.
La iathuh ba u jumai uba 5.5 ha ka richter scale, u kham jur ha ka nongbah Shillong bad ha Guwahati ruh kumjuh.
Ki shipai India bad ki shipai China, ki la ia tyngkhuh biang ha ka taiew ba ladep, ha u pud jong ka Arunachal Pradesh.
Ka khubor jong ka India Today, ka iathuh ba ki don haduh 200ngut ki shipai ka China, kiba la leit rung haduh u pud jong katei ka jylla, lane ha syndah jong u  Line of Actual Control (LAC).
Ki heh jong kitei ki shipai khappud ka India bad China, ki hap ban ia kynduh mar mar ban iakren bad hadien kata, kitei ki shipai, ki sa ia pra noh na katei ka jaka.
Ka jing iakren, ka la neh katto katne kynta, hapdeng ki heh shipai jong ki arliang mamla bad hadien kata, ki sa ia pra noh, khlem don kano kano ka jingduh jing julor na ka liang jong ki shipai India.
Shillong: U Myntri rangbah ka jylla u Conrad K Sangma, u la ong ba ban peit ia ka party Congress mynta ka kynti ka long ka bym lah ban long, ha kaba u ong, ba ka dei na ka jingiapait iapra hapoh ka party jong ka.
Ia kane u Myntri rangbah u la kren ha ba kylli halor ka jingkynnoh jong ka Congress ba ki paidbah jong kine ki 3 tylli ki Constituency kin vote pyrshah ia ka NPP, namar ka jingduna jong ka jingsynshar.
U Sangma, ula kren mynta ka sngi, haba u la leit ban synran ia u bah Pyniaid sing Syiem bad u bah Lamphrang Blah, kiba leit ban thep kyrteng ban ia khun ia ka election shitengsamoi.
U myntri rangbah u la kynthah ia ka Congress da kaba ong “Kane ka jingkren ka wan na ka Congress kaba kumno namar ba mynta hi ka pawshai ba ki don lai lane saw tylli ki Congress kiba la iaphiah".
U myntri rangbah u la ong ruh ba ka seng Congress ka la dei ban pynbeit shuwa ia kane ka jingiapait iapra kaba don ha ka party, namar ba mynta hi ka Congress kam donbor eiei ban kdew kti ia ngi.
“Ka long kaba donkam na ka bynta ka Congress party ba kan lum kan lang shuwa ia ka jingpait jingpra kaba don ha ka Congress ka bad haba peit mynta ka long ka bym i lah ban long" u la ong.
U la bynrap shuh shuh “Ha kane ka election shiteng samoi, ngi lah ban iohi ia ka jingmih ka jing iapher jingmut kaba bun hapdeng ki dkhot ka Congress bad kaei kaba ka Congress ka kren kan ym don kano kano ka jingktah ia ka party jong ngi, namar ba ia lade ruh kim don ka jingiatylli".
U la ong “Ka party National People Party (NPP) ka don ka jingkyrmen skhem ba ki kyrtong jong ka NPP kin ioh ia ka jingjop na baroh lai tylli ki Constituency, hynrei kum ka party, kum ki nongialam, ngim dei ban long ban shim sting ia ka ne ka bynta".
Ha ba kylli,u Myntri rangbah u la ong ba ka party NPP ka a ia lam ia ka sorkar MDA ka la dep ban trei shitom, ha ka ban wan rah ia ki kam pynroi ha ka jylla,wat la ki don ki mat ki ba sngewkhia ha kaba kawei pa kawei ka sorkar ka ju ia kynduh.
“Ngam ong ba baroh ki kam ki la long kiba biang hapoh ka jingpyniaid jong ka sorkar MDA, hynrei haba ki peit ia ki kam ki jam ki ba na ka liang ka sorkar ka la dep ban leh ha ka ne ka lai snem shiteng khamtam ha kum kane ka por ba ka jylla ka mad ia ka jingeh na ka khlam ka sorkar ka la leh bha"u la ong u myntri rangbah.
U la ong ruh “Ki paidbah kin peit ruh ia ka rukom trei kam jong ki kyrtong jong ngi, ha kaba ia dei bad u bah Pyniaid kum u MDC u la leh shibun ki kam pynroi ha ka constituency lade bad kumjuh u bah Lamphrang Blah u dei u nongmihkhmat u ba la jop 4 sien kynthih na ka Constituency jong u".
“Kane ka pynpaw ba ki paidbah ki don ka jingia jan, ka jingshaniah bad nga ngeit ba kane ka jingiajan jong ki bad ki paidbah kan pynlong ia ki ba kin ioh ia ka jingkyrshan ba pura na ki paidbah ha kane ka election shiteng samoi"u la bynrap u Sangma.
Shillong:Ha ka 6 tarik u bnai Risaw 2021, u Bah Prestone Tynsong u ba dei u Sym bud Myntri Rangbah jong ka Jylla, u la ong ba ka Sorkar Jylla ka la phah pahara bha ha ka tnad pulit ban pynthikna ban don ka jingshngaiñ ym tang na ka bynta ki Minister, hynrei na ka bynta baroh ki paid nongshong shnong ka jylla.
U Bah Prestone u la ong ruh ba ka Sorkar ka la leh katba lah ban thaw ia ki lad ai kam na ka bynta ki samla ka jylla khnang ba kin nym phai khmat satia sha ki kam kiba sniew, tang namar ba kyrduh kam kyrduh jam, ha ka jylla bad u la ong ba ki samla kim dei ban shu khmih lynti tang da ki kam Sorkar hynrei ki don shibun ki lad ba ka sorkar ka la thaw.
Shuh shuh u Bah Prestone Tynsong u la ong ruh ba ka Sorkar Jylla ka la dep ban phah ktien sha ka Sorkar Pdeng na ka bynta ban khot sha ka miej ka jingiakren ia ka seng kieng atiar kata ka Hynniewtrep National Liberation Council(HNLC) bad u la ong ba ka shong pat sa ha ka Sorkar Pdeng ban shim ia ka rai namar ia ka jingkheiñ beaiñ ia ka seng HNLC khlem kheiñ satia da ka Sorkar jylla hynrei la leh ia kata da ka Sorkar Pdeng.
Lada khlem ka jingphah ktien ne ïa trei lang ka sorkar jylla ngam tharai ba na Delhi kin shim hi ïa ka rai ban kheiñ be-aiñ, te mynta ruh ban khot ïa kren ha ka miej ïa suk ruh Lada ka sorkar jylla kam phah ne ïa trei lang kam poi shano shano…ka HNLC ka la dei ka por ban khe Im biang ban shngaiñ ka Ri khasi ba ki wan-wir wan-hap kin ym ioh leh Trai khlieh nuksa shwa ka them ïew mawlong….
Shillong:U myntri rangbah ka jylla u Conrad K Sangma, u iathuh ba ha ka jingialang jong ki kynhun myntri ka ba la long ha ka sngi palei, la iatai halor ka kaiphot kaba la wan rah da ka “High Level Committee" ha kaba ia dei bad ka phang jong ka “Sweeper Colony" lane Them metor.
U Conrad K Sangma u la iathuh ba ha kane ka jingialang, kaba la long mynta ka sngi la ia tai bin pa bin, halor jong kane ka jaka bad kiei ki jingeh kiba ia kynduh bad ki jingjia kiba la long na ka por sha ka por bad ia kine baroh la batai ha kane ka jingialang.
U la iathuh ruh ba la iakren halor ka jinglong trai ia kane ka jaka, haka ba ka don ka jingbymshai na baroh ki liang mano ba long trai ia kane ka jaka bad mano ba don ia ki dulir bad ba dei trai halor ka khyndew.
“Ha ka kaiphot kaba la wanrah da ka Committee kala peit bniah ba ka jingiasoi ia ka soskular bad ban shim ia kane ka jaka da ka sorkar jylla bad ka Municipal Board na u syiem jong ka Hima Mylliem bad kane ka jingpynkhreh kala sdang la ia soi ruh ia ka soskular"u la ong.
U la bynrap shuh shuh “Ka jing pynkhreh ban pyndep ban ia soi ia ka soskular ban shimti ia kane ka jaka, dei ban pyndep hapoh ka shitaiew, kane ka jingiasoi soskular kan long ha ki lai kynhun, ka ophis u Syiem ka Hima Mylliem, ka sorkar jylla kaba dei ka tnad pynroi sor bad ka Shillong Municipal Board, kane ka dei ka jingai jingmut kaba nyngkong bad ia kane dei ban pyndep ha ka taiew ban wan".
U myntri rangbah u la iathuh ruh ba la ai jing mut ruh halor ban pynkynriah ia ka ophis jong ka Shillong Municipal na Bishop Cotton Road ha kaba ki don ki iing sah sha kawei ka jaka kaba shipor kaba don mar pyrshah bad ka ophis barim jong ka MBDA bad ia kane ruh la dep ban ai jingbit bad ka ophis jong ka Municipal bad ban pynkynriah noh na kito ki iing bala shna ban pynlong iing sah.
U la iathuh ruh ba la ia kren ruh halor ban plie ia ka lat na ka bynta ban pynkynriah ia ki nongtrei jong ka Shillong Municipal kiba shong ha sweeper colony mynta ban pynsah ia ki sha kito ki iing kiba la dep ban shna kiba don ha Bishop Cotton Road.
“Kiwei pat ki nongtrei kiba trei ha kiwei ki tnad sorkar kiba kumba 57 tylli ki tnum iing, bad kum ba 50% na kitei kila dep ban mih na katei ka jaka bad kila leit sha ki jaka bapher bapher bad la rai ban kyntu ia kito kiba dang sah ba kin mih na Sweeper Colony bad ba kin leit sah sha ki jaka ba ki tnad sorkar ba ki trei kin ai jaka"la ong u Sangma.
U Myntri rangbah u la iathuh ruh ha ka ne ka jingialang la ai jingmut ruh ba ka tnad pynroi sor ba kan pynkhreh ka jaka kaba thymmai ban ai jaka sah ia kiwei kiba dang don ha katei ka jaka, haba ia dei bad kane la bthah ia ka tnad pynroi sor ba kan pynkhreh ia ka jingai jingmut bad ban wan rah sha ka jingialng jong ki kynhun myntri.
“ka kynhun myntri kan sa shong bishar biang namar ba kum ba ka long mynta ynda la soi ia ka soskular katei ka jaka kan sa long trai da ka tnad pynroi sor bad ka Municipal Board bad ha dien ba la shim ia ka jaka bad ka tnad pynroi sor kan saw at jaka na ka bynta kito ki bym dei ki nongtrei ka Municipal Board bad kan ai jingmut sha ka sorkar kumno ban leh ia katta"u la ong.
Haba kylli u myntri rangbah u la ong ba ban pynkynriah ia ki briew ki don ki kyndon bad hap ban bud kumta ka tnad pynroi sor kan pynkhreh ia kine baroh bad kan sa wan rah biang sha ka jingialang jong ki kynhun myntri.
Haba kylli u Sangma u la ong ruh ba lada ka don kata ka “Status Quo" ka sorkar kan ialeh pyrshah ia kata, kane ka dei ka jingeh kaba la bun bun snem dei na kane ka daw ka shimpor.
U la pynpaw ruh ba kane ka dei ka sien kaba nyngkong ba ka sorkar jylla ka shim khia ia kane ka mat bad ka sorkar ka la pyrshang ban wad ia ki lad ki lynti ban weng ia kane ka jingeh da ka jingia mynjur lang, “Kane kam dei ka kam kaba suk, ka jingbym lah ban leh kloi, wat ka long kumno kumno ka sorkar kala shim ia ki lad ki lynti ban pynkynriah bad kane kan shim por khyndiat"u la ong.
U Myntri rangbah u la ong ruh ba ia ki briew ki ba shong beain, ka don ka rukom kumno ban pynkynriah ia ki, ia mynta ym pat lah ban ong ei ei namar ba ym dang shimti ia katei ka jaka bad ka HLC ka la ai jingmut ban buh katkum ki kyndon.
Nongstoiñ:Ka kynhun ki nongpathai khubor na West Khasi Hills District kiba don hapoh ka Journalists Association of West Khasi Hills District, ki la dap da ka jingsngew lyngngoh kaba khraw halor ka jingleh kiar jong ka tnad ka koit ka khiah ban ai jingtip sha ki lad pathai khubor halor ka jingwan jngoh u Myn tri ka tnad ka koit ka khiah u James P.K Samgma ia ka Civil Hospital Nongstoiñ.
Katkum ki khubor la ong ba ka jingwan jngoh jong u Myntri ka tnad ka koit ka khiah ia ka Civil Hospital Nongstoiñ, ka dei na ka bynta ban plie paidbah ïa kata ka Oxygen Plant ha katei ka jaka ai jingsumar, hynrei ïa kiwei kiwei ki kam pat ym shym la ioh jingtip namar ka tnad ka koit ka khiah jong ka WKH kam shym la pyntip eiei sha ki lad pathai khubor.
Ka jingpyrshang jong ka tnad ka koit ka khiah ban buhrieh ïa katei ka jingwan u Myntri khlem da kwah ba ki paidbah lyngba ki lad pathai khubor kin tip ïa ka jingthmu jong u Myntri ban wan jngoh ïa katei ka jaka sumar kala pynartatien ïa ki nongpathai khubor ba ioh lehse ka don kaei re kaei sha lyndet.
Kiba kum kine ki jingjia kila jia bunsien ha kaba kiwei de ki tnad sorkar hapoh ka District ki pyrshang ban kiar ban ai jingtip sha ki nongpathai khubor khamtam haba wan ki Myntri sorkar bad ruh ki riew kongsan na ka Nongbah Shillong.
Kumta ha kaba iadei bad kane ka bynta da ka jingsngewkhia ka Journalists Association of West Khasi Hills District, mynta ka sngi ka la leit ban iakynduh ia u Deputy Commissioner jong ka West Khasi Hills, u bah T.Lyngwa na ka bynta ban iakren halor ki jingleh kiar jong ki tnad sorkar ban pyntip sha ki nongpathai khubor haba don ka jingwan ki Myntri sorkar ne ki riew kongsan sha ka District.
Ki nongialam ka Journalists Association of West Khasi Hills District kila ai ruh da ka jingthoh sha u DC bad kyntu ruh ia u DC ba u dei ban bthah ia baroh ki tnad sorkar hapoh ka District ba haba ki pynlong ïa kino kino jingialang kiba ai jingmyntoi ïa ki paidbah, ki dei ban pyntip ruh sha ki nongpathai khubor khnang ba kin lah ban pynpoi ïa katei ka khubor sha ki paidbah.
Na ka liang jong u DC hadien ka jingiakren kaba sani bha u la kular ha khmat ka Journalists Association of West Khasi Hills District, ba un sa shim khia halor katei ka mat khnang ba nangne shakhmat kiba kum kitei ki jingjia kin nym don shuh.
Shillong:U bah Pyniaid Sing Syiem u MDC ka Sohryngkham Constituency, u ba long ruh u Chairman jong ka KHADC myn hynnin ka sngi palei, u la leit ban thep kyrteng ha ophis jong ka Deputy Commissioner East Khasi Hills, na ka bynta ban ia khun ia ka Election shiteng samoi na ka bynta ka 13 Mawryngkneng Constituency.
Haba ia kren bad ki lad pathai khubor na ka liang u bah Pyniaid Sing, u la pan ka jingkyrshan kaba pura na ki paidbah kane ka thain da ka ba u la ong ba kum u MDC u la ju wanrah shibun ki kam pynroi ha kiba bun ki liang ha ki shnong ki thaw lyngba ka bor shnong, ki sport Club, ki seng samla ha kai Constituency jong u.
U la bynrap “Lada ki paidbah ki ai lad ban ngan long kum u MLA kaba nyngkong eh ka long ban trei bad ki bor shnong ha ka ba wanrah ia ka roi ka par ha kaba ki paidbah ki donkam".
U la kular ban wanrah ia ki kam pynroi ha kaba ia dei bad ka um bam um dih, ki surok ba bha, ka jingpynpoi ia ka bording khamtam na ka saubhagya skim.
Ha kaba ia dei bad ka koit ka khia ha Constituency na ka liang jong u, u la trei shitom ban wanrah ia ka CHC.U bah Pyniaid u la kular ba lada ki paidbah ki ai ka jingkyrshan ba pura bad kin pynjop ia u, ka MLA skim kaba long T2 klur shiteng ha kine ki snem ba dang sah kan dei beit na ka bynta ki paidbah, ha kaba yn pyntrei na ka bynta ka jingmyntoi jong u paidbah ha kane ka thain.
U bah Pyniaid u la ong ba ki jingkynthoh kin mih beit, hynrei kumba ka long hi mynta ka jingtei CHC thymmai, la dep ban shna bad ka ba sah ka long sa tang ban rah ia ka PHC bad ban pynkylla sha ka CHC.U bah pyniaid u la pynpaw ia ka jingkhublei ia ka Seng sain pyrthei UDP ha kaba ka la rai ban kyrshan ia u, da kaba ong ba ka jingkyrshan jong ka UDP kan pynkhlain shuh shuh ia ka party NPP.U la kyntait ruh ban kren eiei halor ki kynrum kynramha Congress hynrei kaba u kwah ban pynpaw kum ka party kan pynleit jingmut ban pyniaid beit ia kane ka kam bad ha ka 30 tarik ban thep ia la ki vote.
U la ong ruh ba “ka jingbyrngem ka HNLC kam don eiei, namar ba ka jingleit ban thep ia ka vote ka dei ka hok jong ki paidbah kat kum ka Constitution, khlem da pynbor bad ki paidbah ki sngewthuh ia kata bad ngi pynshlur ia kata ban ym pynsep ei bad ban ioh ia ki nongmihkhmat ba thymmai".
Nongstoiñ:Ka Federation of Khasi Jaintia & Garo People (FKJGP) Maweit Circle, hadien ba ka la ioh jingtip ba ka don ka jingthmu na ki riew shimet ban buh ia ki karkhana sain dewiong (coke factory) ha ki thain Maweit, na ka liang jong ka Seng ka la leit ban buh da ka jingthoh ha khmat u Deputy Commissioner West Khasi Hills bad u Syiem ka Hima Nongstoin, na bynta ban phah sangeh shwa ban ai jingbit.
Haba iakren sha ki lad pathai khubor mynta ka sngi, ka 7 tarik u Risaw; na ka liang jong u Samla Anthony Umiong President, ka Seng FKJGp Maweit Circle u la ong ba ha ka jingiohi jong ka Seng ha kiwei pat ki jaka jong ka Jylla, ba la don ki coke factory kam shym la ai jingmyntoi ia ki paidbah, hynrei tang ki katto katne ngut eh kiba ioh myntoi na kitei ki karkhana.
Shuh shuh u la ong ruh ba ka Seng ka kren shai ba kan nym ai lad ia kiba kum kitei ki karkhana kin wan poi ha ka thain Maweit namar kan sa ktah ia ka imlang ka sahlang bad khamtam ia ka koit ka khiah jong ki paidbah ba bun balang.
Ym tang kata u la ong ruh ba ki paitbah jong ka thain kim pat sngewthuh ne shai ia ka jingmyntoi bad jingduh myntoi haba wan ban buh ia katei ka karkhana bad kam pat don kano kano ka jingpyntikna ha kaba iadei ha ka ioh kam ioh jam jong ki nongshong shnong jong ka thain.
“Haduh mynta kam pat don ka jingpyntikna ha kaba iatei ia ka jingktah ia ka rep ka riang bad ka sawdong sawkun jong ka mei mariang lane kano kano ka jingpyntikna ha kaba iadei bad ka jingwan rung kyrthep jong ki mynder ri ha ka thain haba wan ban buh ia katei ka karkhana" ong u tei u samla nongialam ka FKJGP.Haba don hi ka jingthmu kaba sha lyndet, ki rawon ki pah da ka Rel shuk-shuk-shuk, ban shong ki khasi kibym ju ioh shong Rel, tangba mar iashong, ‘tden’ la ioh u khwai kat naba ioh, nangta jlang hapoh ka ruh kaban pynpoi sha ka ding.
La iohi ha kine ki sngi ia ka jingkren uta u Minister ka Delhi, u Kishan Reddy uba la pynbna ia katei ka khubor, kaba la pynskhem ia kaei kaba uto u rangbah BJP, u Amit Shah ula kren shaphang kane ka Rel, dang shen ha Shillong.
Ka jingkwah ki paidbah ka long ia ka ILP, hynrei u Amit Shah um treh tang ban saham ruh halor ka ILP, u kyrhuh beit ba ka Rel kan iaid na Meghalaya ter-ter shaduh North East, tip kaba poi shano, kaba don hangno kata ka Mihngi bashatei (North East).
Dei ban iatip ba kane ka Rel ka la poi lut ha baroh kawei kane ka dong mihngi ka ri India, naduh na Assam, shaduh jaka them ka Dimapur (Nagaland) ter-ter shaduh Tripura, Manipur bad shaduh ki them ba madan ka Mizoram.
Wat ka rilum Arunachal Pradesh, ka la ioh lynti Rel haduh Naharlagun, kaba la jan poi ha nongbah Itanagar.
Dei tang ha Meghalaya kaba don ha syndah eh bad ka Assam, kabym don lynti Rel.
Kane ka dei ka daw, ba haba la don Rel ha syndah eh bad ka Guwahati, la poi lut ruh shaduh Mizoram ban lei pat ban pynpur sha lum Megahalaya? Lada wan par ki Rel sha kine ki lum ka jylla Meghalaya, bun ki lum kin sa madan, ki khlaw kin sa nang stang bad jah noh, ki lum bad ki bynta bajyrngam kin kylla dur, u diewiong, u dew lieh mawshun un lut phar, ka lyer khuid kan sa her, ka jingkoit-jingkhiah kan sa nang duh noh, na kaei kaba long mynta bad kum kine kiei-kiei kiba ka mei mariang ka dang kdup katba dang sah ei.
Hynrei kaba dei ban peit bha ia ki jingthmu ka BJP, kaei ka daw tynrai kaba don sha lyndet? To iapeit bha ia kane ka bynta.
La kumno-kumno ha Arunachal, Nagaland, Mizoram, Manipur bad kiwei ki la don ka jingiada da ka ain ILP, ia ngi te tdot ka Sorkar India kam ai bad kam kwah ruh tang ban iakren halor kane.
Khlem ain ILP ruh, la wan rung suk ki nongsdieh jingbam na kylleng ka pyrthei hakhmat ki pulit 9 Lad ki la pynioh pang ruh ia ki pulit kaweh kali, da ki umphniang tam kyntait tad-dor, tip kumno ka la kthah ia ki nongbam te ym tip shuh.
Nangne ruh ka jingpang 30 jait ka la her kylleng.
Sa ki nongdie jain, die juti tam kyntait na ki sor bah, ki wan phriang ha arliang surok naduh Lad Umsohsun shaduh Motphran bad Garikhana.
Hangne lei die lang bad mar jot bad jingpang har rukom.
Ka don ka Ain-Meghalaya Public Premises (Eviction of Unauthorised Occupants) Act 1980, kaba lah ban kem bad beh krad ia ki nongdie bad ban knieh ia ki mar ki mata jong ki ba ki phriang ha surok iaid briew, shano ka Sorkar u Conrad ka don? Balei kim leit teng-teng sha kine ki jaka ba kin iohi ia ki jingeh ki paidbah?Hapoh katei ka ain, kaba long ka stieh iada, ia kaba la pynjari naduh utei u snem 1980, ki Sorkar jong kitei ki snem ki la leh la ka bynta bashong ain.
Mynta pat?Ki Seng Bhalang babun jait ha kitei ki por, khamtam ka KSU jong kitei ki snem, ki ju ieng lang ban rat ia kine ki jingma.
Mynta haba la roi haduh une u pud, shano ki Seng Bhalang mynta ki don, ba kim dawa lane pynsawa halor kine ki jingma?Khlem kdew kti lane pynrem iano-iano, ka por ka la dei ba kin ialum lang ban leit iakynduh ia ki bor Sorkar ba ki dei ban leh ei-ei hapoh katei ka ain, khlem pynsngap ia ki jait seng kiba pynshlur bad iada khlem nongrim kum ia kine ki mynder kiba leh ia ki kam isaitmet.
Ia ka Rel lei-lei, baroh lang, bad Sorkar bad Seng Sain pyrthei bad Seng Bhalang bad Hima, Raid, Dorbar Shnong dei ban ieng pyrshah khlem ailad ba kin sdang ia ka kam, la ka dei ha Byrni ne hangno-hangno, khamtam lei haba kane ka District Council hapoh u CEM T.W.Chyne ula kyntait ban ai ia ka jingmynjur ban shim jaka.
Ka Raid Marwet kaba kham leh tam, ka dei ban ieng lang bad ka District Council halor kane ka bynta, lym kumta hap ban leh da kaba tyngeh.
Kane kan dei ruh ia kiwei kiwei ki Raid bad ki Hima kiba ka Rel ka kwah khyndew.
Hynrei kaba donkam tam ka long ba ka Sorkar NPP ba ialam u Conrad Sangma Chief Minister, kam dei ban shong khop kum u len lum, namar wat u len lum ruh u dang ai jingsneng ia kiba tur kulmar sha u.
Shillong: Ha ka 7 tarik u bnai Risaw 2021, u Bah Kennedy Khyriem u ba dei u nongmihkhmat barim na Mawphlang Constituency jong ka seng Congress bad u ban long ruh u kyrtong ban ia aireng ha ka elekshon shiteng samoi na Mawphlang Constituency ka ban sa long ha ka 30 tarik u bnai Risaw 2021 u la leit ban thep kyrteng ialade ha DC Office Shillong bad ha katei ka sngi, la synran lem ia u da ki nongkyrshan jong ka seng Congress.
Haba kren sha ki lad pathai khubor, u Bah Kennedy Khyriem u la ong ba u la long u ba la pynkhreh ban iakhun ia katei ka elekshon shiteng samoi namar ba u la shakri ia ka Mawphlang Constituency la kumba 5 snem naduh u snem 2013 haduh u snem 2018 bad u la iathuh ruh ba ha kane ka kynti u la ioh ia ka jingkyrshan jong ki paidbah bad um don satia kano kano ka jingartatien, namar u la tikna ba un sa long beit u nongjop ha kane ka elekshon.
Ha kaba iadei bad ka jinghap ban iakhun pyrshah bad u Bah Lamphrang Blah u ba la mih noh na ka seng Congress bad pyniasnoh ialade sha ka seng NP ha kine khyndiat sngi ba la leit noh, u Kennedy Khyriem u la ong ba u ba kwah ban mih na ka seng, ka seng Congress kam lah ban khang da kaba bynrap shuh shuh lada u khun u kwah ban mih na ïing, ka seng Congress kam lah ban khang satia.
U Bah Kennedy u la ong ruh ba kaba jinglyngngoh ka long ba u Bah Lamphrang Blah u la mih na ka seng Congress wat hadien 4 sien kynthih ba ka seng Congress ka la pynjop ia u khlem ka jingiakren iasyllok bad ka seng.
U Bah Kennedy u la iathuh ruh ba ki nongialam bad ki dkhot ka seng Congress na Mawphlang ki la rai ban don beit bad ka seng Congress da kaba ki la ong ba da u mih u Bah Lamphrang un mih hi marwei bad ki la ong shuh shuh, " Lada u hynmen u leit ïing briew, ngi ki para ngim leit bud ban sah bad ka briew jong u hynrei ngin sah bad ka kmie.
" U Bah Kennedy Khyriem u la ong ruh ba ka vote sngewsynei kan nym ktah haduh katta katta ha katei ka konstitwensi na ka bynta u Samla Eugeneson Lyngdoh u ba dei u khun jong u Bah SK Sun u ban aireng na ka seng UDP.Shillong: Ha ka sngi ban dap arbnai jong ka jingshah pyniap u bah Cheristerfield Thangkhiew ka Sur jong ka Bri u Hynniewtrep, kaba dei ha ka 13 tarik mynta u bnai kan pynlong ia ka jingiakhih da kaba shong kyllain myngngor, ia ka ne la iathuh da u bah Marbud Dkhar.
Kane ka long kum shi bynta ban pynbor ia ka sorkar jylla, halor ka jingdawa ha kaba ia dei bad ka jingweng kam shipor ia ki pulit ki ba donkti ban pyniap ia u bah Cheristerfiel, ka Sur jong ka bri u Hynniewtrep kan  pynlong da ka jingiakhih ha ka  13 tarik mynta u bnai da ka ba shong kyllain myngngor ha ka ba na ki district bapher bapher ki ban wan ban shim bynta ha kane ka jingiakhih jong ki.
U bah Marbud u la ong ba ka sur jong ka bri u Hynniewtrep ka la pynlong ia ka jingialang ba nyngkong ban iaid ia kren halor ban pyniaid  shakhmat ia ka jingiakhih ban ioh ia ki jingdawa ha ka ba ia dei bad ka jingweng kam shipor ia ki heh pulit ki ba donkti ban pyniaid ia u bah Cheristerfield Thangkhiew ha ka 13 tarik u Nailar 2021.
U bah Marbud u la iathuh ba ka jingsangeh shipor ia ka jingia khih jong ka sur jong ka bri u hynniewtrep kalong namar ba ka jingkhlad kynsan jong u Chairman ka sur jong ka bri u Hynniewtrep, bad ha ka ba bun na ki nongialam ki la ngat ha kajingshitom.
U la ong ba kane ka jingpynlong ia ka ne ka jingiakhih ban shong kyllain mongor ka long namar ba ka jingdawa haduh mynta kam shem la poi shano shano ruh ha ka ba kane ka la pynartatien ia ki paidbah ban shaniah ia ka sorkar jylla ka bym treh ban sngap ia ka sur jong ki paidbah.
Kum shi bynta ban pynbor ia ka sorkar jylla, la rai ban pynlong da ka jingiakhih ha ka  13 tarik mynta u bnai da kaba shong kyllain myngngor da ka sur jong ka Bri u Hynniewtrep na ki district bapher bapher, ki ban wan ban shim bynta ha kane ka jingiakhih jong ki.
Shillong: U myntri kam pohing jong ka sorkar jylla u bah Lahkmen Rymbui ha ka sngi palei u la iathuh ba mynta ka mynstep uwei u dkhot jong ka sengkiengatiar Hynniewtrep National Liberation Council (HNLC) u ba tip kyrteng kum u Emanuel Suchen u la wan pyndem wait ialade hakhmat ka pulit ha Khliehriat.
U Emanuel Suchen u la pyniasoh ia la de bad ka sengkiengatiar HNLC ha u snem 2002 hynrei ha u snem 2008 u la shah kem noh bad la pyngngat ha ka kyndon MPDA ha ka ba u la shah set along ha duh 3 snem hadien ba u la lait na along u la leit phai biang sha ka Sengkiengatiar bad mynta ka sngi u la wan pyndep wait noh ia lade.
U bah Rymbui u la iathuh ba ha ka jingtohkit jong ki ulit la lap ba u  Emanuel u dei u ba don kti ha kajingpynbthei ha ka StarCement ka ba la jia ha ka 14 tarik u Nohprah 2020 , bad ha ka jaka sah jong ki pulit ha Khliehriat ka ba la jia ha ka 14 tarik u Naitung 2021, ha kaba ia dei bad kane ka jingtohkit ka dang iaid shakhmat.
Ha kaba ia dei bad ka jing buh ia u bomb IED ha khyrdop ka ophis jong ka National People Party ha ka 4 tarik mynta u bnai, ki pulit hynnin ka sngi ha ka por kumba 3:30 baje eiei  ki la rah ia u wei u briew u ba tip kyrteng kum u bah ksankupar Kharkongor u ba shong ba sah ha Umphyrnai.
U bah Rymbui u la iathuh ba ki na u bah Ksankupar la ioh ban kurup ia ki ar tylli ki mobile phone bad  katto katne ki kot ki sla ki ba donkam bad  ka jingtohkit ka dang iaid shakhmat ban ioh ban kem sa ia kiwei ki ba donkti ban ia rap ia u.
U bah Lahkmen u la ong ruh ba ka jingleit ban kem jong ki pulit ia u Ksankupar ka long hadien ba ki la ioh ia  ki sabut sakhi ki ba biang kiba la pynpaw ba u donkti  ban buh ia u bomb ha ka ne ka jaka ha ka ba ia dei bad ka ne ki pulit ki dang pynlong shuh shuh ia ka jingtohkit.
U bah Lahkmen u la iathuh ruh ba ha ka ba ia dei bad ka jingpynbthei ha ka jaka sah jong ki pulit ha Khliehriat kaba la jia ha ka 14 tarik u Naitung 2021 haduh mynta ki pulit ki la ioh ban kem ia ki 4 ngut ki briew ki ba don kti bad u bah Emanuel u ba la wan ban pyndep wait hi hakhmat ki pulit.
Katba ha ka ba ia dei bad ka jing pynbthei IED ha iew Laitumkhrah kaba la jia ha ka 10 tarik u Nailar 2021 ki pulit ki la ioh ban kem ia ki 4 ngut.
Lucknow: Lai sngi, ka la iaid, hadien ba ki phra ngut ki briew, ki la shu iap ei, ba kynthup ia 4ngut ki nongrep ha Lakhimpur Kheri jong ka  Uttar Pradesh.
Mynta ki la sdang mih ki video bapher, ban pyni, halor katei ka jingjia, kaba la ialam sha ka jingiap jong kitei ki phra ngut.
Kawei ka video, kaba la saphriang kylleng, ka pyni shai ba ia kitei ki nongrep, la leit tynrah beit beit da ka jeep bad ka sa tylliat ia ki nongrep, kiba iakhih paidbah ha katei ka jaka.
Mynta la nang pyni shuh, sa kawei pat ka video, kaba kham jrong, ha kaba la pyni, ba ki nongrep, ki dang ia iaid paidbah bad ki ia rah lama iong  bad katei ka jeep, kaba iaid stet, ka shu tynrah bad iuh beit ia kitei ki nongrep bad ia katei ka jeep, la bud da ki ar tylli ki kali remdor, kawei ka SUV rong iong bad nangta sa kawei pat ka SUV rong lieh.
La iohi, ba ar tylli kitei ki SUV, ki la ioh phet bak, katba u nongniah jong ka Jeep, ula shah bat ha kitei ki nongrep, kiba iakhih.
Mar ia shah tynrah bad shah iuh kitei ki nongrep, la iohi, ba ki nongrep, ki ia beh thong ia kitei ki kali bad ki ia bom da ki lathi.
U nongniah jong katei ka jeep, U  Hariom, u dei uwei na ki saw ngut uba la iap, ha ka jing ia shoh ia dat, kaba jia hadien ka jingiap jong ki nongrep.
Ki nongrep, ki kynnoh ba U Ashish Misra, uba dei u khun jong U Ajay Misra, uba dei u myntri khynnah, ka tnat kam poh iing ka sorkar India, u don ha kawei na kitei ki kali bad ki pulit ka UP, ki la ejahar pyrshah ia U Ashish Misra, halor ka jing kynnoh ba u pyniap briew.
U Ashish Misra, u kyntait ia katei ka jing kynnoh, ha kaba u iathuh ba u don ha ka jaka jingialang baroh shisngi ha katei ka sngi.
Ka The Supreme Court, ka la shimti ban tohkit halor katei ka jingjia, kaba la pyniap ia phra ngut ki briew bad ia katei ka jingjia, yn shim bishar da ki lai ngut ki nong bishar, ban khlieh da U  NV Ramana, U Chief Justice mynta ka sngi hi.
Nongpoh: Hynnin ka sngi, u Bah Mayrald Born Syiem, MLA Congress na Nongpoh bad uba dei ruh u President ka Congress ha Ri Bhoi, u la pynshai sha ki lad pathaikhubor halor ka khubor kaba la mih ba ki la don kumba 13 ne ngut ei ei ki MLA na ka party Congress, ki la don don jingthmu ban mih noh na ka Party da kaba leit iasoh noh sha ka Trinamool Congress bad uba la ong ba katei ka dei tang ka khubor hamsaia bad ka bym don nongrim haei haei ruh em.
Haba pynshai halor katei ka khubor, u Bah Mayrald Born Syiem, u la ong ba ki MLA Congress kim shym la don ia kata ka jingthmu ban leit iasoh sha kano kano, ha kaba ki dang don ha ka jingiapynbeit ia ki katto katne ki kynrum kynram kiba don hapoh ka Iing ki Congress.
U Bah Mayrald Born, u la ong ruh ba ka jingmih katei ka khubor hamsaia bad khamtam eh ia ka (Video Clip), kaba la pyni ia baroh ka dur ki MLA Congress, ka la ialam pynsngewthuh bakla eh ia ki paidbah bad ki nongkyrshan ka Congress, ha Nongpoh, ha  Ri Bhoi bad ha ka jylla hi baroh kawei.
Namarkata, u Bah Mayrald Born Syiem, u la kyntu ia ki paid nongkyrshan ka Congress, ba kim dei ban ngeit ia ki khubor hamsaia bym don nongrim haei haei ruh bad kiba long tang ka jingpynkulmar ia ki paid nongkyrshan.
Kumta utei u nongmihkhmat ka Nongpoh, u la kyntu ia kito ki nongkyrshan ba kin iaineh ha ka party Congress, ka party kaba don ia ka jingkyrmen bad khamtam ha ka jingpynkhreh ban iakhun ha kane ka ilekshon shiteng samoi na 3 tylli ki Konstitwensi hapoh ka jylla.
Shillong:Mynta lah da kiba bun tylli ki snem, ym ju ïohsngew shuh kata ka jing khynra laisen khaiï da ka KHADC bad katei ka dei hadien ba la kut noh ka jinglong CEM u Bah Ardent Miller Basaïawmoit, ka jinglong EM Trade u Bah Latiplang Kharkongor bad hadien ba duh noh u MDC ka Jaïaw Constituency ïa ka kam EM Trade u Bah Paul Lyngdoh.
Katei ka dei ka sur kaba bun na ki briew kiba peitbniah ïa ki rukom synshar ki seng Saiñ Hima Sima hapoh KHADC bad khamtam eh kiba bun ki longkmie kiba la kham nohrta kiba die jingdie hapoh Ïewduh haba ïakren bad u nongthoh khubor.
Kane ka jingïohi jong kitei ki briew kiba peitngor bha ïa ki rukom pynïaid kam hapoh KHADC, ka la long ruh ba kin pynpaw ba ki ïohi ba ki don ki Basa hapoh Ïewduh kiba mynshwa kidei kiba shait die ki Khasi, kynthup ruh ki jaka ba shait shongdie madan ki Khasi kiba la ïoh da kiwei ki jaitbynriew bym dei Khasi.
“Ki don mynta ki dukan ba shait die jingdie ne wat ba long trai da ki Khasi, lah ban ong kiba die ja, die soh, die kum ki pla (Bag) kynthei shynrang lada dei hapoh dukan ne madan lah bun kiba shimti da kiwei ki jaitbynriew na rithor kiba ym lah ban tip ki wan naei, ki phriang beit ïa ki jingdie ka haba lap ba shem ne ha kito ki jaka ba shong madan ki Khasi kiba la suba ba ka don ka jingai pateng da kaba siewdor bad ka jingkylli kaba mih ka long la kitei kiba treikam khaiï, kumba la maitphang hapoh ka aiñ Trading by Non Tribal Act, ba kino kino ki briew kiba nabar jylla, la ki leh kino kino ki kam khaïi barit ruh, ki donkam ban shim laisen khaiï, la kitei ki bud ne em ïa ki jingbthah hapoh katei ka aiñ," ong kiba bun ki nongshong shnong kiba sngewkhia (Concern Citizen) halor ka jingkynjah ka khynra laisen khaiï da ka KHADC.Lah ban ïohi ba hapoh Ïewduh ki la don shisha ha ki katto katne ki Basa kiba kiwei ki jaitbynriew ki la nang shna ki jingbuh tiar (Furniture) hapoh ki dukan, kiba dei jong ki Khasi ne synteng, kiba la pynkhreh ba leh ki kam khaïi.
“Hato kitei ki la biang ki kot ki sla?, ne ïoh dei ba ki don ka jingïadei bad kino kino ki bor pynïaid ne trai dukan ban ïoh da kaba suk ïa ki jingdonkam kaba kidei ban leh," kren bynñiaw shuh shuh katto katne kiba shong dukan hapoh Ïewduh hadien ba ki la ïohi ba kane ka jingai pateng ïa ka bhah la jong kan long kumba pynïeng ïa ka jaitbynriew ha tmier jong ka riat.
Lah ruh ban pynkynmaw ha ki snem ba lah leit noh ka KHADC hadien ka jingïoh thiah kaba da ki phew snem, ha kaba bun na ki riewshemphang ki la ong ba bha ban pynduh noh, hynrei ka la paw biang lyngba ki kam khynra laisen khaiï ha kitei ki snem bad bun ruh kiba ong ba lada kan synshar tang 5 snem la khuid ka Ïewduh bad kumba long mynta pat kitei ki la shu sah tang ki jingkynmaw bad don ruh napdeng ki riew pawkhmat ne Concern Citizen kiba la thoh biang ban ong ba ka jingtreikam ka District Council kumba long mynta lah bha ban pynduh pyndam noh.
Jowai:Halor ka jing shah shet kylla bad shukor ki Kharkhana Dewbilat ia ki trai trok ka jylla kiba kit ba bah ia ka dewbilat bad dpei Clinker ban shallan kylleng ka jylla Megha laya bad shaduh kiwei de ki jylla ka thain North East, ki Seng ki Trai Trok hapoh ka Lama jong ka Joint Action Committee, kaba kynthup ia ka All Jaintia Cement and Clinker Association (AJCCTA) bad ka Meghalaya Truckers’ Union (MTU) ki la rai ban khot da ka General Meeting ban iakren halor katei ka jingeh bad ban shimruh ia ki rai pyrshah ia kitei ki karkhana pynmih dewbilat kiba don ha East Jaintia Hills.
Ia kane ka General Meeting la rai ban pynlong ha ka 9 Tarik une u bnai ha Ialong hajan ka Toll Plaza(Tollgate), West Jaintia Hills ha ka por 11 baje mynstep.
Ka JAC ka kyntu ia ki paidbah khamtam ia ki trai trok ba kin sngewbha ban wan khlem pep sha kane ka general meeting khnang ban ioh iakren sani halor ka jingeh ki trai trok haba iadei bad ki karkhana dewbilat.
Ha kajuh ka por, ka JAC kan iakren ruh halor ka jing tlot trei kam ki nong ialam ka JAC, ki ar seng kumjuh ki paidbah khamtam ki trai trok ki sah umdum halor ki kam ba sah teng jong ka JAC mynta la shi snem tam.
“Ka jingsahteng ki kam ka JAC ha kaba iadei bad ki Cement Plant halor ka jingshah lehbein ki trai trok la hap ban khot ia kane ka General Meeting", la ong ki ar ngut ki nongialam ka JAC kiba kynthup ia u ma Balen Thubru, President ka AJCCTA bad u President ka MTU u bah Monte Ranglong.
Kitei ki nongialam ki la iathuh ba ki mat iakren katei ka sngi kin kynthup ia ka dor ka bai kit bai bah ka bym trei kam, ka Godown ba don ha Meghalaya, hynrei la pynkyriah sha Assam, ka jingthied trok ka Star Cement haduh palat 300 tylli, ka jingshim pisa kulmar ka tollgate, ban pynthymmai nongkitkam bad kiwei kiwei.
Shillong:Ka Nartiang Moodop Coordination Commitee, myn hynnin ka sngi ka la leit ban buh da ka dorkhas sha u Director jong ka tnad pule puthi, ha ka ba ia dei bad ka jingeh ka ba don ha Nartiang Moodop Goverment LP School bad Nartiang Pohshnong Goverment LP School ki ba la don naduh u snem 1935.
Haba ia kren bad ki lad pathai khubor u Secretary jong ka Coordination Commitee Natiang Moodop, u bah HW Sutong u la ong ba kane ka jingwan ban ia kynduh jong ki ia u Director ka tnad pule puthi ka long ban pynsngew halor ka jingeh ka ba ki khynnah kane ka thain ki mad man ka por.
Ha kaba ia dei bad ka Nartiang Moodop Goverment LP school ka la pra shaba palat ha kaba ka la wanrah ia ka jingma ia ki kynnah skul ban leit skul, ha kaba kane ka skul ka don 140 ngut ki khynnah skul, hynrei u don tang uwei u nonghikai u ba dei u headmaster.
Ha ki snem ba la dep ki don 4 ngut ki nonghikai Contract ki ba la shah weng noh mynta na ka daw ba la kut ka por bad mynta u la sah sa tang uwei u nonghikai kumta na ka liang ka NMCC ka la buh ia ka jingkyrpad ia u director ba un phah biang ia ki nonghikai ha kane ka skul, khnang ba kan don ka jingmyntoi ia ki khynnah skul.
Ha kaba ia dei bad ka skul ha Nartiang Moodop Goverment LP School kam don ia ka ingskul lajong, ha kaba ki la shu pynlong skul tang ha ka Commitee hall ha Moodop ha kaba ka wanrah ia ka jingeh namar ba ym don ka jingiaphiah ia ki kamra klass bad ki khynnah kin hap ban iashong kyllum naduh ki ba dang rit klass haduh u ba heh klass.
Shillong:U MLA jong ka 33-Rambrai Jyrngam u bah Kimfa S Marbaniang, u kubur halor ka jingdon jong ki nongshong shnong ha ki thain khappud Meghalaya Assam, kiba bat ia ki ar tylli ki EPIC.Haba kren ha ki lad pathai khubor u la ong, ka dei ka jing shisha ba ki nong shong shnong ha ki thain khappud Megha laya bad Assam ki don ia ka epic ar tylli.
Ki don ki briew kiba bat ar tylli ki EPIC, ki long na ka thain Aphiam, Sal para, Gazang, ha kine ki thain ki don khyndiat eh kiba don ia ar tylli ki EPIC, kata na Meghalaya bad kum juh na Assam.
La ong ba bun na kine ki jaka dei kiba ia shong khleh ki briew, la ong u bah Kimfa.
“Hynrei katno spah ngut ki briew kiba la dep ban leit ban aiti noh ia ki EPIC ia kata un nym lah ban ong namar ym pat ioh ia ka jingkhein kaba biang kaba biang haduh mynta" u la ong.
Haba phai pat sha ka jingia dei bad ki briew kiba don ha khappud la ong ba bun na kito kiba sah ha khappud ki kwah ban don hapoh ka jylla Meghalaya, haba ia dei bad ka jingjurip ka dang iaid sha khmat hynrei kam dei ban ktah paidbah ia ki paidbah.
Kaei kaba ki kwah ka long ba kam dei ban ktah ia ka imlang sah lang bad kam dei ban don ka jingshah pyndik jong ki paidbah, ia mynta hi ki briew kiba don ha ki thain Athibari kim don.
Nongpoh:U Paul Wahlang, uwei na ki samla hapoh ka shnong 20mer Paham maw lein, hynne ka sngi u la ioh khusnam na ki Pulit ka Ri Bhoi District, ia katei ka khu snam kaba la ai sha utei u samla ka dei halor ka nongrim ba u la lah ban bat ia kawei ka kali kaba la kit ia shibun u Drok bad dei namar ka jingshlur utei u samla, kaba la pynlong ia katei ka kali kaba kit shibun u drok ba kan sa shah bat ha ki Pulit.
Katei ka jingpynkup burom ia u Paul Wahlang, ka la long ba hynnin ka sngi, kata ba ki Pulit Ri Bhoi, ki la leit ban pynlong ia kawei ka prokram ba kyrpang hapoh ka shnong 20Mer Pahammawlein, kata na ka bynta ban pynshai paidbah halor ka jingiakhun pyrshah ia u Drok bad kumjuh ruh na ka bynta ban ai jingpynshai halor ka Ain Protection of Children from Sexual Offences (POCSO).
Ha katei ka sngi kaba la pynlong ia katei ka prokram, ka la don ka jingialehkai phutbol paralok hapdeng ki Pulit Ri Bhoi bad ki Samla na shnong 20mer Pahammawlein, hadien kata pat la don ka jingpynshai na ki Pulit halor ka jingma na u Drok bad nalorkata ki la pynshai sha ki paidbah ha katei ka shnong halor ka POCSO Act.
Kiba la donlang ha katei ka sngi, ki kynthup ia u Bah VDS Rymbai DSP Headquarter, Bah G Marshillong DSP Traffic, AN Sangma Incharge ka Byrnihat Police Outpost, u Bah PK Lungdoh, ki nongialam shnong, ki sengbhalang bad ki paidbah naduh ki longkmie ki longkpa.
Na ka jingkren ki heh pulit kiba la ai jingkren ha katei ka sngi, ki la ong ba kumba ka long mynta ka jingdon ki briew kiba kyrni ha ki kam dih drok ka la jyllei eh hapoh ka Distrik, ha kaba na ka jingbun ki nongdih drok kaba la wanrah ia shibun ki kam sniew bad ki kam tuh ka thiem.
Dei halor kata ka nongrim kaba la pynlong ia ki Pulit Ri Bhoi ba kin pynlong pynlong ia katei ka prokram, khnang ba kin ioh ban pynshai sha ki khun samla bad ban kumno kin kiar na ki kam ban pyndonkam ia ki jingdih ba pynbuaid bad kumjuh ruh haba iadei bad ki ain kiba iadei bad ka POCSO.Shillong:Hadien ba la pynkha thymmai ia ka seng saiñ pyrthei ha ka jylla Meghalaya ba la thaw da u MLA barim jong ka Hill State People’s Democratic Party(HSPDP) na Nongkrem Constituency kata u Bah Ardent Miller Basaiawmoit ha ryngkat bad ki riewshemphang, na ka liang jong u Bah Metbah Lyngdoh u ba dei u President jong ka seng United Democratic Party(UDP) bad u ba dei ruh u lamphang jong ka ïing dorbar thawaiñ ka jylla u la ong ba ka UDP kam kwah ban ong eiei halor ka jingmih thymmai jong katei ka seng ha ka jylla ha kaba u la ong ruh ba ka seng UDP kam kwah satia ban tuklar eiei halor ka kam seng jong kiwei, namar kata ka shong ha ka jingkwah jong ki hi bad ka shong beit ha ka jingsngew jong ki paidbah ba kano ka seng kaba biang ha ki namar ba ki paidbah ki tip kham bha.
Haba kren sha ki lad pathai khubor ha ka 6 tarik u bnai Risaw 2021, u Bah Metbah Lyngdoh u la ong ba um ong ba ka seng UDP ka biang hynrei kumba u iohi hi mynta ki paidbah ki kham phai khmat bha sha ka UDP napdeng ki seng riewlum baroh.
Shuh shuh u Bah Metbah Lyngdoh u la ong ruh ba ha ki por kiba mynshwa, ka seng UDP ka la pyrshang katba lah ban pyndon ka jingiatylli ia baroh ki seng riewlum hynrei kata ka jingthmu kam poi satia shano shano ruh bad wat la ka la jia kumta, hynrei ka seng UDP kan nym sangeh satia ban wanrah ia ka jingiatylli hynrei ka seng UDP kan dang iai pyrshang hi pat ban wanrah ia ka jingiatylli hapdeng ki seng riewlum baroh.
Shillong: Ki rang bad ki thei ïa kura jong ka Club Ferdy School Of Martial Arts( The Revolution MMA) kiba la khur takma ha ka lympung ialeh kai 8th North East Jeet Kune do Championship 2021 kaba la long ha Guwahati Assam ha ka 26 tarik Nailur, 2021, ha kaba  ïa kane ka kynhun la mihkhmat hapoh ka lama jong ka Meghalaya Jeet kune do AssociationKi nong jop ki long U Daowan Suchiang – Gold Medal, Fedrick Khongsit – Gold Medal, Eibiangmi Langstang – Gold Medal, Quistion ch Momin – Gold Medal, Rifiness Warjri – Gold Medal, Dabatskhem Lyngdoh – Gold Medal bad UMewanaibok kharbuli – Silver Medal.
Na ka liang ka club Ferdy School Of Martial Arts (The Revolution MMA) ka ai jing khublei bad ha ka juh ka por ka ai ka jing kitbok kitrwiang ïa ki rang ia leh kai Martial Arts jong ka ba kin nangkiew ha ki jing ïa leh kai jong ki.
Shillong: U President ka United Democratic Party (UDP) u bah Metbah Lyngdoh ha ka sngi balang, u la pynbna ba u Ashahel D Shira, un dei u kyrtong u ban ia khun ia ka election shiteng samoi na 47- Rajabala Constituency.
U Ashahel D Shira u dei u MDC na Batabari Constituency.
Haba ia kren bad ki lad pathai khubor na ka liang u bah Lyngdoh u la ong ba ha ki taiew ba la dep ka party ka la dep ban pynbna ia ka kyrteng jong u bah Eugeneson Lyngdoh u ban ia khun ia ka Election shiteng samoi na 24-Mawphlang Constituency bad mynta ka party ka la shim ia ka rai ban ai tiket ia u Ashahel D Shira na ka bynta ka ban ia khun ia ka election shiteng samoi ha 47- Rajabala Constuituency.
Haba ia thuh halor u kyrtong ka UDP u ban ia khun ia ka Election shitengsammo na 47 -Rajabala Constituency u bah Lyngdoh u la ong ba u Ashahel D Shira u dei u MDC na Batabari Constituency bad u dei ruh u MLA ba rim jong ka Rajabala Constituency ha u snem 2013 haduh 2018.
Ha kaba ia dei bad ka Election ha 13-Mawryngkneng Constituency, ka party ka la rai ba kan ym buh kyrtong bad kan ai ka jingkyrshan ka ba pura ia u kyrtong ka National People Party (NPP) u bah Pyniaid sing Syiem.
“Hadien ba la ioh ia ka kaiphot na ki nongialam ka Circle ka party ka la shim ia ka rai ban ym buh kyrtong ban ia khun bad ban kyrshan ia u bah Pyniaid Sing Syiem, uba long u MDC ka Sohryngkham Constituency" u la ong.
Shillong: U Bah Eugeneson Lyngdoh, u kyrtong jong ka United Democratic Party (UDP), u la leit thep kyrteng mynta ka sngi, na ka bynta ban iakhun ia ka election shiteng samoi na Mawphlang Constituency ka ban long ha ka 30tarik mynta u bnai.
Ha kane ka sngi la wan synran lang da ki nongialam jong ka Party UDP, kiba kynthup ia  U Bah Jemino Mawthoh, General Secretary ka UDP,  u Ma Lahkmen Rymbui, Bah Balajied Synrem, U MLA ka Shella,  U bah TW Chyne, MDC Sohra constituency u ba long ruh u CEM ka KHADC, U bah Teinwell Dkhar, MDC ka Shella constituency  bad kiwei kiwei.
Haba kren ha kane ka sngi na ka liang u bah Eugene u la ong ba kum ba ki paidbah ki la wan ban pynpaw ia ka jingkyrshan haduh ha ing ba un ia khun elekshon, kumta ula kular, ba un lah ban buddien ia ka kam ka ba u kpa jongu, u la leh.
Haba kylli halor ka jingiakhun jong u na ka party UDP u la ong ba ka dei ka mon jong ki paidbah ba ngan ia khun na ka party riewlum ka ba long ka UDP namar ba u kpa jongu, u la leit pyniasoh ia lade bad kane ka party.
U bah Eugene u la ong ruh ba lada ki paidbah ki ai ka jingkyrshan ka ba pura bad lada u ioh ia ka jingjop un hap ban iehnoh ia ka jingialehkai kynjat bol, namar ba ka kam synshar paidbah ka long ka kam kaba eh bad kaba donkam ia ka jingshim khia.
Shillong: Kiba ioh pang covid mynta ka sngi, ki don 113ngut, kiba jem na ka jingpang, ki don 173ngut bad kiba iap, ki don 3ngut bad ki dei ki bym pat dep injek satia.
Kiba dang don ia katei ka jingpang haduh mynta, ki don 1,310ngut baroh, kiba iap ki la poi mynta sha ka 1,412ngut baroh.
Ka West Khasi hills, ka don 55ngut bad ka East Khasi hills, ka don 37ngut kiba ioh pang mynta ka sngi.
Ka mat jong ka jingiatylli hapdeng jong ngi kum ka imlang sahlang la ha ki iing ki sem, ki shnong ki thaw bad ka jaidbynriew ka dei ka bynta kaba kiba bun balang ki ju iai khmih lynti bad thrang na ka por sha ka por.
Kaei kaba ngi sakhi bad lap ka long ba katba ngi dang pyrshang bad iakhun ban iakren ia kane ka bynta ka long pynban da khongpong namar i kumba ka phet sha jngai bak haba ngi bishar naduh ki por ba la leit noh haduh kine ki sngi.
Ka ju mih ka jingong ba lada u Khasi u iatylli kan wai ka pyrthei.
Hato kum kine ki jingkren ki mih namar ba lehse ka long kaba eh than ban urlong ka jingiatylli hapdeng jong ngi.
Balei ka mih kane ka jingbym iatylli para ma ngi naduh ki rympei iing haduh ka imlang sahlang.
Hato ka dei namar kine ki daw harum:Hato ka sneng ka kraw kam shym la ioh jaka ha ka pyrkhat pyrdain ne mynsiem jong ngi ban don ka jingiatylli shi iing shi sem bad ter ter ha ka jingkitkhlieh ia ka imlang sahlang.
Hapdeng ki kynhun bapher bapher la ka long ha ki longiing longsem, ki shnong ki thaw, ki hima, ki seng treimon sngewbha ne sengbhalang, ki seng sain hima sima, ki kynhun niam bad ter ter ngi don ki nongialam kiba ngi dei ban kohnguh bad sngap ia ka rai ne hukum , phewse aiu ka jia , bunsien ngim don ka mynsiem burom ne pyndem ia ki nongialam.
“Ka don ruh ka por ne khep ba kito kiba bat ia u shabuk kum ki nongialam kim sngap ia ka jingpyni ne ai jingmut lang kiwei " bad wanrah ia ka jingiapait iapra.
Kum kine ki jinglong ki wanrah ne pynmih ia ka jingpharia ia ki kynhun ne imlang sahlang ha ki bun syrtap tang ban ioh burom.
Kumjuh ha ka jaka ban iakhun ia ki jingsniew ne nongshun jong ngi kum ka imlang sahlang bad jaidbynriew, ngi iashrut pynban para ma ngi.
Shuh shuh ha ka jaka ban ia phylliew jingmut halor ki kam pynroi, hap pyllut por ban weng ia ki jingiapher jingmut para jong ngi.
Kine kiei kiei baroh ki shu pynsyrwa kai ia ka por kaba kordor.
Ka jingtan tyllai lada iohi kiwei ki kiew bad bym lah ban shah ia ki ba kin poi sha kliar ka wanrah ia ka mynsiem bishni bad shun ia kum kita da kaba tan noh sha trai , kane ka ktah ia ka jinglong kawei.
Kumjuh haba iohi kiwei ki kiew ha ka kamai kajih,bunsien ki jingpynbudnam sniew ki ju jia ban ialam bakla ia kiwei ba kin nym iatreilang shuh ha kano kano ka bynta bad kum kita ki briew.
Kane ka pyntroin ia ka jingiaieit bad iatreilang.
Ka jingpharia kiba har rukom namar bun ki daw kum ka kwah burom bad pyrkhat myntoi shimet ha ryngkat ka darapjot ialade ban lait ki jingshah kynnoh ha kiba bun balang da kaba kynnoh kylla ia kiwei i kumba ka lah long raibi.
Ka jingiapait iapra, iatan tyllai, ia kwah burom, iashet kylla ne shet shukor , iabein iakhoh, ka malade ki long ki jingijli ha khmat uba bun balang.
Ka long ruh ka jinglehrain hakhmat ka pyrthei haba ki iohi ba ngi iashrut para ma ngi.
Ka jingthrang hi uba bun balang ka long ban wanrah ia ka jingialong kawei bad pyndem iwei ia iwei para ma ngi.
Ngi dei ban kynmaw ba kiwei ki kmen bad rkhie haba ki iohi ba para ma ngi ,ngi iabein iakhoh ne iatan tyllai.
Hato ka jingbym lah ban don ka mynsiem sngewrit ban pyndem ialade ne pdiang ia ka jingialam kiwei lada iohi ba ki ioh ka jingshaniah na kiba bun balang haba ialade ym kotbor ne ioh kum kata ka lad ka dei ka daw bah jong ka jingiapait iapra bad iatan tyllai hapdeng jong ngi.
Kaei ka jubab ba kito kiba ju don bynta kum ki nongialam la ha ki kynhun kiba rit ne kiba heh ki don ban ai sha ki khun ki kti, ki para ki pyrsa bad ki pateng ban wan lada ngim lah ban iatylli ne pyndem para ma ngi kaba buh jingma ia ka jingshngain ka lawei ka ri.
Ka sur uba bun balang ka long ki lah ngiah hi shoin ia ka iapait iapra ki para nongialam ha bun ki bynta bad lada kane ka jinglong ka iai bteng ka jingshaniah na u paidbah kan sa duh bad kan buh jingeh haduh katta katta ban ioh biang ia ka jingshaniah.
Imat ngim pat kyndit bynriew ban pynbeit ia ki jingbakla naduh ki por kiba lah leit noh haduh kine ki sngi, kiba long ka daw ka jingshahrem ka jaidbynriew naduh ka por ki phareng haduh kine ki sngi.
Ka jop hi ka kwah burom ne ka malade tang ialade ba kiwei ki dei ban pyndem katba ialade pat ym long ban pyndem ha kiwei bad ka pyrkhat tang ia ka myntoi shimet ym ia ka imlang sahlang.
Ka jingshah tynjuh jong ka jaidbynriew ha ka jingiatylli bad jinglong kawei kam dei tang ha ki kynhun ne kiwei kiwei ki bynta hynrei ka dei ruh ha ka jingsngewpher dong ne thain bad distrik.
Shano kane ka jinglong kan ialam ia ngi kum ka jaidbynriew ritpaid.
“Lano ngin kyndit bynriew noh na kine kiei kiei baroh da kaba sdang na la ki rympei iing haduh ka imlang sahlang khnang ba ngin long ka jaidbynriew kaba khlain ha baroh ki liang"?.
Ka rai bad jingjed ia ka jingshngain ka lawei ka Jaidbynriew ba ritpaid jong ngi ka shong ha ka jingniewkor bad jingsngew thuh iwei pa iwei na ki dkhot ka jaidbynriew halor kitei ki jingai jingmut kumno ban pynwandur ia ka jinglong kawei para ma ngi.
Shillong: U Bah Kyrmen Shylla u ba dei u MLA jong ka seng United Democratic Party(UDP), u la ong ba u tieng tang ia kawei bad kata ka long ka jingrem jong u ha ka elekshon ha kaba u la ong ia ka jingiap um tieng, namar ha kawei ka sngi u hap ban iap, la ka long ha ka kti jongno jongno ne da ka mon jong u Blei, namar kata ka dei ka jinghap ban iaid lynti ha ka jingim jong u briew ha kawei ka sngi U Bah Kyrmen Shylla u la ong ba lada u la leh bakla iano iano ruh ki don ka hok ban shim ia ka jingim jong u hynrei lada u khlem shym la leh bakla eiei iano iano ruh kim don hok satia ban shim ia ka jingim jong u.
Shuh shuh u Bah Kyrmen Shylla u la ong ba lada ka seng Hynniewtrep National Liberation Council(HNLC) ka sngew don hok ban byrngem ia ki riew seng saiñ pyrthei um don eiei satia ban ong pyrshah ia ki hynrei u la ong ba kane ka jingleh ban buh ia u bom pat kam iahap satia bad lada ki don eiei pyrshah ia ka Sorkar ki dei ban wan shakhmat ka miej jong ka jingiakren namar ka Sorkar ka long kaba kloi ban iakren hynrei ban shu byrngem bad ban shu leh da ki kam pyntriem ki ba lah ban shim ia ka jingim jong ki briew ym tang ia ka jingim jong ki riew seng saiñ pyrthei hynrei wat jong ki paidbah ruh kumjuh bad lada jia ba bthei u bom iano yn kynnoh ha kata ka por.
Um ting tang pang malu mala laher phah sumar sha bar jylla ka riewkai suda.
U Aryan Khan, uba dei u khun jong U Shahrukh Khan, u don mynta ha kti jong ki pulit ka  Narcotics Control Bureau (NCB), ha kaba u shah set, haduh ka 7tarik Risaw 2021 bad ha kine ki sngi, kiba u don ha ka jingshah tohkit, u duriap bha ialade, ban pule ia ki kot Science, ong ka khubor.
U Aryan, ula pan na ki pulit kiba tohkit ia  u, ba kin ai, da ki kot Science, ba un ioh pule, ha ki sngi, ba u shah set.
La iathuh ba ia ka bam jongu ruh, ym shym la shah, ba un bam, da kaba shet na iing, hynrei, la pynbiang, ha ka  National Hindu restaurant, kaba don hajan ophis ka NCB.Ki pulit ka NCB, ki la aiti ia ki mobile phone jong U Aryan Khan, sha ki pulit  forensic, ba kin peit bniah ia ka jing pyndonkam bad phone briew jong utei u khun jong Shah Rukh Khan.
Hynnin ka sngi, ka NCB, ka la kem sa ia saw ngut ki briew, ha ka jing iadei bad ka jing ioh kurup droks, na kawei ka jhad kaba don ha rud duriaw ha Mumbai bad katei ka dei nalor ki 9ngut kiba la shah kem kham mynshwa, kynthup ia U Aryan Khan.
Nongpoh: Ha ka sngi kaba u Bah Sosthenes Sohtun, MLA Jirang bad uba dei ruh u Chairman ka Meghalaya Handloom and Handicraft Development Corporation Limited (HHMDC Ltd), u la leit ban shim bynta ha ka prokram kaba ka HHMDC Ltd, ka la pynlong ia ka prokram ha Jirang Block, utei u MLA, u la pynpaw ia ki kyntien hakhmat ki paidbah, da kaba ong ba ka jingdon ki Nongthain Jain kiba thain ia ki Jain bapher bapher bad kumjuh ka jingdon kito ki briew kiba lah ban pynmih ia ki tiar ba bun jait, ka long kum kawei na ki lad ban khring ia ki kam jngohkai pyrthei ha ka jylla.
Ia katei ka prokram ba kyrpang halor ki kam thain Jain bad ban pynpaw pyrthei na bynta kito ki tiar shna da ki kti, la pynlong da ka Meghalaya Handloom and Handicraft Development Corporation limited, kata ha ryngkat ka jingiatreilang bad ka ophis u Block Development Officer, Jirang bad ia katei ka Prokram kyrpang kaba ki la jer kyrteng kum ka ‘ Awareness Program on Handloom and Handicraft Activities’.
Kiba la sakhi lang ha katei ka sngi, ki kynthup ia u Bah Victor Rani, MDC Jirang, nangta kiwei ki heh ophisar sorkar kiba kynthup ia u Bah H.Malngaing, Managing Director ka MHHDC Ltd, u Bah D.Syiemiong, BDO Jirang Block, u Bah J.Pohti, Deputy General Maneger ka MHHDC Ltd lem bad kiwei.
Haba ai jingkren ha katei ka sngi, kitei ki nongmihkhmat ka Jirang, ki la pynpaw ia ka jingkmen ban iohi halor ka jinglong kloi ki nongthain Jain bad kito ki nongshna tiar da ki kti ban wan iashim bynta ha katei ka prokram kaba la pynlong da ka MHHDC Ltd, ha kaba ki la ong ba katei ka jingwan iashim bynta, ka ai mynsiem eh ki ophisar jong katei ka tnat bad khamtam eh ia ki nongmihkhmat ka thain.
U Bah Sosthenes Sohtun, u la ong ba ka jinglah ki briew ban pynmih ia ki Jain bad ki tiar ki tar kiba shu shna sa ka kti, ym tang ba ka pynmyntoi tang ia kito ki briew kiba trei ia katei ka kam, hynrei ka kyntiew ruh ia ka jylla ha kiba bun ki liang bad nalorkata ka don ruh ia ka jingiadei kaba jan eh bad ka jingkyntiew ia ki kam jngohkai pyrthei.
Shillong: U IG, BSF jong ka Meghalaya Frontier u Inderjit Singh Rana u la ong ba yn ym lah ban len ba ka seng kiengatiar, Hynniewtrep National Liberation Council (HNLC) ka dang trei kam bha.
Haba iakren bad ki lad pathai khubor u I.G u la ong “Ka jinglong jingman jong ka kynhun kieng atiar HNLC  ka ju khie im, hynrei  lada kino kino ki dkhot jong ka, ki kloi ban wan phai noh,  kiwei ruh ki lah ban wan bud  lang".
Haba kylli halor ka jingdon ki kynhun kiengatiar mynta u Rana u la ong “Ngan ong biang ba ka jinglong jingman jong kane ka kynhun ka dang don, hynrei ngim lah ban shu antad ba sa katno ngut ki dkhot ka seng kin dang don hynrei lada ngi ioh jingkhein ba thikna ngin sa pynthoh".
“Lada ngi ioh ia ki jing khein ba paka ngin sa iathuh hynrei ka jingkyrpat ia ka imlang sah lang ba lada kine ki samla ki ba la bakla lynti ki la wan phai,ngin hap trei shitom ba kim dei shuh ban phai biang sha ka lynti bym dei" la bynrap u Rana.
U la ong ruh ba ka daw bah ba ki ba bun na ki samla ba ka jylla ki ngop ha kine ki kam ban pyniasoh ia lade bad ki seng kiengatiar ka long namar ba kim ioh ia ki kam ki jam bad ka jingban ka jingduk, hynrei na ka liang kI BSF kin dang iaid pyrshang ban wanialam lut ia ki dkhot ka seng sha ka lynti ba dei.
Shillong: Ki shipai iada khappud BSF, mynta ka sngi ki la pynlong ia ka jingialang ban pdiang sngewbha ia uwei na ki ehrang jong ka kynhun kieng atiar ka Hynniewtrep National Liberation Council (HNLC) u bah Junel Tongper u ba la wan ban pyndem wait ha ka 30 tarik u Nohprah 2021.
Une u dkhot jong ka seng kiengatiar kaba lah shah khein beaiñ ka Hynniewtrep National Liberation Council (HNLC) u ba kyrteng Junel Tongper u la wan pyndem wait ha khmat u Inderjit Singh Rane, IG BSF Meghalaya Frontier at Border Outpost Umkiang, 97 Bn BSF, PS-Umkiang, East Jaintia Hills District.
Une u ehrang ba la wan pyndem wait mynta ka sngi u dei u Area Commander ha East Jaintia Hills, Meghalaya bad u dei ruh na ka Shnong Lumphyllut, PS- Umkiang East Jaintia Hills.
Khyndiat halor u Bah Tongper u la pyniasoh ialade kum u dkhot ka HNLC ha u snem 2010 bad hadien ba u la pyntbit ia lade u lah trei kum u dkhot ba pura katei ka seng, u la shah kem teng ruh ha ka Meghalaya Police Department bad u la lait jamin noh hynrei u la leit ban pyniasoh biang bad katei ka Seng ha u snem 2020, hadien ka jingpyniasoh jong u, u la shong la sah ha Panaipunjee District ha Bangladesh.
U Bah Tongper u la kubur ba u dei u wei na u samla u ba khlem kam khlem jam bad u ba duna ka jingnang jingstad bad kane baroh ka la ialam bakla ia u sha ka Seng HNLC.Da kaba shim kabu ia ka jingduna ka jong u, ka HNLC ka pynlong ia u Junel Tongper ban long u ehrang jong ka ban leh ia ki kam sniew kiba ktah ia ka imlang ka sahlang.
Na ka liang ka BSF Meghalaya ka shimkhia shi katdei eh ban iarap ia ki samla kiba shah ialam bakla da kaba hikai ia ki ha ka lynti kaba dei bad ai ki jinghikai kumba ban ieng ha la ki jong ki kjat lyngba ka Skill Development & Vocational Training ryngkat ryngkat ka jingaikam.
Ki BSF ki la trei shitom ha kine ki shisnem ba la leit haduh ban da sei ki soh ba bha bad ki ai mynsiem ruh ia u Junel Tongper ban don bynta ha ki kam ba bha.
Na ka liang kiba ha ing jong u Junel Tongper ki la pynpaw ka jingsngewnguh ia ka BSF hadien ka jingwanphai biang ka jong u.
Na ka liang  u I.G Ftr.
HQ BSF Meghalaya u Inderjit Singh Rana ha ba ai jingkren ha kane ka sngi, u la ong ba ki seng lehnoh bunsien ki shim kabu bha ia ki samla kiba duna ka jingnang jingstad kiba wan na ka long ing kaba duk ki bym donkam donkam.
U kyrpad ruh sha ki paidbah ban long kiba stad ban rat dyngkhong ia kane ka jingsniew bad u la kyntu ruh ia ki samla khamtam kiba sah ha ki jaka khappud ban pyntbit ia lade ha ki kam iada Ri bad ka  CAPF bad ban trei na ka bynta ka lawei, ka jingsuk, ka jingkyrmen bad ka jingkmen.
Nongpoh: Ki khynnah ialehkai kiba hapoh 15 snem jong ka Shillong Cricket Association, ki la ioh ban rah ia ka namlahduh ha ka U-15 Cricket Tournament 2021, ka Lympung ialehkai kaba la pynlong da ka Ri Bhoi District Cricket Association ha ryngkat ka Meghalaya Cricket Association kaba la long ha ka madan ka RBDCA kaba don ha Nongkhrah ha Ri Bhoi District, kata hadien ba ki la lah ban pynliem noh ia ka Tura Cricket Association da 9 wiket.
Kaba sdang jong katei ka jingiakhun Phainal, ka long ba ka Tura Cricket Association ka la jop ia ka Toss bad kaba la kam trai ban tied nyngkong, ha kaba ki la lah ban kamai 121 run da kaba hap 7 wiket bad u namtam na ki nongtied ka Tura CA dei u Harshit Prashad, uba la kamai haduh 71 run.
Haba beh ia katei ka thong kaba la buh da ka Tura CA, ki nongtied ka Shillong Cricket Association, ki la ioh ban tied jem bad kamai run lyngba ki extra run, dei lyngba kaba kum katei ka jingialehkai kaba la pynlong ia ki rangialehkai ka Shillong Cricket Association ba kin lap ia katei ka thong tang hapoh ki ki 11.5 over, da kaba hap tang 1 wiket bad kaba la pynthikna ia ba kan da 9 wiket pyrshah ia ka Tura CA bad ban rah syndon ia ka nam lahduh ha kane ka lympung ïalehkai kriket U-15 Cricket Tournament 2021.
Haba phai sha ki khusnam ha katei ka lympung ialehkai, ka long ba ia ka nam Man of the Match la rah da u Harshit Prasad na Tura CA, ia ka nam Man of the Series la rah da u Ankit Tamang na ka Shillong CA bad Best Umpire ka la leit sha u Shankar Newar napoh ka RBDCA.Kiba la sakhi ha katei ka sngi kaba la pynkut ia katei ka lympung ialehkai kriket, ki kynthup ia u Naba Bhattacharjee, Chairman ka NECDC, u Bah Gideon Kharkongor General Secretary ka MCA, u Dhrubajyoti Thakuria Treasurer MCA, u Bah Rayonald Kharkamni, President ka RBDCA, u Bah Michael Kharhunai, Secretary ka RBDCA lem bad shibun kiwei ki riew rangbah ka thain.
Shillong: U Bah Junel Tongper u dkhot ka kynhun kieng atiar ka Hynniewtrep National Liberation Council (HNLC), u ba la wan ban pyndem wait ha khmat u Inderjit Singh Rane, IG BSF Meghalaya Frontier ha Border Outpost Umkiang, 97 Bn BSF, PS-Umkiang, East Jaintia Hills District, u iathuh ba ka jingwan phai jong u, ka dei namar ki kmie ki kpa ki la kwah ia u ban wan phai noh.
“Ngam lah ban iathuh ia ka daw ba nga la rai ban wan phai noh sha ka lynti ba dei hynrei na ka liang i kmie i kpa jong nga, ki la kwah ia nga ban wan phai noh ha kaba ki ju dwai Man ka por ba ngan poi suk sha ing" la ong u Bah Tongper.
U Bah Tongper u ba la wan pyndem wait mynta ka sngi u dei u Area Commander ha East Jaintia Hills, bad u dei ruh na ka Shnong Lumphyllut, East Jaintia Hills.
u Bah Tongper u la pyniasoh ialade kum u dkhot ka HNLC ha u snem 2010 bad hadien ba u la pyntbit ia lade u lah trei kum u dkhot ba pura katei ka seng.
U Bah Tongper u la shah kem teng ruh ha ka ki pulit ha u snem 2015 bad u la lait jamin noh hynrei u la leit ban pyniasoh biang bad katei ka seng ha u snem 2020.
Haba ioh ban kylli halor ka jingleit phai biang jong u sha ka seng hadien ba u la shah kem ha u snem 2015 bad kane ka sien kan dei ka sien ba khadduh ba un ym leit phai biang sha ka seng, u la iathuh ba ka jingleit phai biang jong u kadei na ka jingleh ki pulit.
“Ngam lah ban pynthikna ia ki pulit ba ngan ym leit phai shuh namar ba ka jingleit phai biang jong nga, ha ki por ba la dep ka dei tang ka jingleh ki pulit" u la ong.
Na ka liang ki lad pathai khubor kim shym la iohlad bha ban kren bun por bad u bah Tongper, hynrei na ka liang ki shipai ki la iathuh ba ha u snem 2015 ki pulit ki la ioh kem ia u, hynrei u la leit phai biang, hynrei mynta ka kynti na ka liang ki BSF kin iarap ia u ban ailad ba un ioh ban im ka jingim ha ka lynti kaba dei.
Nongpoh: Ki la don kumba 10 ngut ki briew kiba shong ha kawei ka Bus Night Super, ki la mynsaw jur eh, hadien ba katei ka Bus kaba ki shong ka la kylla ha kawei ka jaka ba kham long khongdong bad kaba hap hapoh ka shnong 18met, Byrnihat.
La ong ba katei ka jingjia aksiden, ka la jia ha ka por 12 baje eiei shiteng synia, ha kaba katei ka bus Night Super, kaba don ia u number WB-31-6127, ka dei kaba wan na Shillong, da ka jingthmu ban hiar sha Guwahati, hynrei haba la poi ha katei ka jaka, katei ka Bus ka la kylla bad kaba la wanrah ia ka jingmynsaw jur ia kumba 10 ngut ki briew kiba shong ha katei ka Bus.
La ong ba ka daw jong katei ka jingjia kylla katei ka Bus Night Super, ka dei namar ba u nongniah jong katei u Bus u la pynher stet palat ia katei ka Bus kaba u niah bad haba u la poi ha katei ka jaka kaba kham long khongdong um lah shuh ban tehlakam ia ka kali, kaba la pynlong syndon ia katei ka kali ba kan kylla, kaba la wanrah ia ka jingmynsaw ia ki passenger bad ka kali ruh ka la julor shaba palat.
Ia kitei ki briew kiba la mynsaw ha katei ka jingjia kylla katei ka Bus Night Super, la pynkit noh mar mar sha ki jaka sumar, na ka bynta ban ioh ia ka jingsumar.
Nongpoh: Shi bynta na ka kam ban iarap ia ki longiing baduk, ka Ri-Bhoi Youth Federation, hynnin ka sngi ka la ioh ban sam da ki jain kup syaid sha ki 30 tylli ki longiing ba duk ka shnong Umsning Proper-B, kaba long ruh kum shibynta ban pynkhreh rakhe pdiang snem thymmai.
Ha katei ka sngi kaba la sam Jain syaid sha kitei ki longiing baduk, la sakhi da ka jingdon u Bah Bipul Thangkhiew President ba rangbah jong ka seng, ki nongïalam ka sengkmie, Samla Devan Warjri President ka Umsning Circle, Bah Rocky Marwein Rangbah Shnong ka Umsning Proper-B lem bad shibun kiwei pat.
Haba iadei bad katei ka jinglah ki RBYF ban iarap ia kitei ki longiing baduk, ki longkmie bad ka Dorbar Shnong Umsning Proper-B, ki la ai ka jingkhublei ba kyrpang ia seng RBYF kaba la shim ia katei ka sienjam ban kynmaw lem ban aiti da ki jainkup sha ki longiing baduk ha shnong Umsning Proper-B.Nongpoh: Ha ka sien balai ki nongkitkam ka Nongtluh Eri Farmers Association (NEFA), ki la lah ban pynlong biang ia kawei ka Tamasa kaba la tip kum ka Ri Kunai la Tynrai, ia kaba ki la sdang myn hynnin ka sngi bad kaba ki la pynkut noh hynnin ka sngi ha madan Umden Nongtluh.
Haba iadei bad katei ka Tamasa Ri Kunai la Tynrai, kitei ki nongkitkam ka NEFA, ki la ong ba ka nongrim kaba la pynlong ia ki ba kin pynlong ia katei ka Tamasa, ka long ban pynpaw pyrthei ia ka jingriew spah ka kolshor tynrai bad ka riti ka dustur u mynbarim ha katei ka thain, kata naduh ka riam ka beit, ka shad ka rwai, ka put ka tem bad khamtam eh ba katei ka thain, ka la paw eh haba iadei bad ka kam thainjain, kaba la ioh ruh ia ka jingithuh kum ka thain jong u Sai Ryndia.
Kiba la sakhi ha katei ka sngi, ki kynthup ia u Bah Mayralborn Syiem, MLA ka Nongpoh, ha ryngkat ka jingdon u Bah Balajied Ranee MDC, ki longsan mansan jong ka Raid Nongtluh, ki nongïalam ka NEFA ba kynthup ïaka Theresia Syiem President, kong B Malai Adviser, kong Mirajune Secretary, ki ophisar naka tnad Sericulture bad Handloom bad kiwei kiwei ki riew rangbah ryngkat ki longkmie longkpa lem bad shibun ki khun samla na katei ka thain.
Haba iadei bad katei ka Tamasa, u Bah Mayralborn Syiem, u la ai ka jingiaroh kaba khraw eh ia ki nongialam ka NEFA, namar ka jinglah jong ki ban iai pynlong ia kaba kum katei ka Tamasa, kaba long ruh kum shibynta ban kynsiew thiah ia ki samla ba kumno ba kin tip ia la ki jong ka riti dustur bad ki kolshor Tynrai.
Utei u nongmihkhmat ka Nongpoh, u la kyntu ia ki longkmie longkpa jong katei ka thain, ba ki dei ban long kiba iatylli na ka bynta ban pynneh ia ki riti dustur bad khamtam eh ban nangkyntiew shuh shuh haba iadei bad ka jingpynmih ia u Sai Ryndia bad ki Jain Ryndia, kaba katei ka thain ka la iohnam halor ka jingpynmih ia ki Jain Ryndia, kiba dei ki Jain kaba la shu thain da ki kti.
La pynphuh pynphieng ruh ia katei ka Tamasa da ki jingshad bapher bapher bad ki jingrwai Tynrai bala shim bynta da ki khun ki hajar jong ka Raid Nongtluh ryngkat ki jingpyninam lyngba ki dukan ia ki jait tiar bapher bapher kiba thain hi, ki jingbam tynrai, ki dukan ba pyni nam ia ki Jain Ryndia lem bad shibun kiwei.
Shillong:"Paralok ngan ong iaphi mynta, ngim lah ban tip, ka pyrthei ka long kumno.
Ngi iohi ka khubor, kaba man la ka sngi, lah khie biang lehse, sa ka third wave, ka ia kaba lai jong une u virus, hapoh Delhi, hapoh Gujarat, ha Maharash tra, ngi iohi, ba ki la pynjari biang.
Nga shu kwah ban ong, ngim dei ban tieng, U Blei, u don ryngkat, hynrei ngin bud thik, ngin ia tylli, ngin ia sngew thuh lang, namar, da kaba ngi iatreilang, ngi lah ban jop, ngi lah ban pyn duna ia ka jingktah jong kiba bun balang, ia ki briew kiba shitom, ia ki briew kiba duh noh ia kiba ieid kiba thoin ki jongki".
Ka DC, ka ong ruh ba lyngba ki Block, ki don shibun ki skhim sorkar, na bynta ki long ing long sem kiba duk, na bynta ki nong bylla sngi, ki briew ki bym don ia ka kamai kaba biang.
“Ka Aadhar, ka long kaba donkam mynta, ban ioh ia ki benefit, lane ia ki jing myntoi kiba bun bah, ia kato ruh ngi khot ia ki longing longsem, ban wan shakhmat".
Nangta ka ong biang “Ia ka jingai tika, kaei kaei kaba iarap bad tang kata hi kaba lah ban iada ia ngi na une u khniang jingpang, ia kata ruh na ka liang ka health department, ngi ia wer ia ki briew ban shim ia ka".
Ka DC, ka ong shuh shuh ba une u khniang jingpang, u ktah lut ia baroh, ym don ba lait, ym don riew spah, ym don ba duk.
Shillong:"Ka dei ka prokram, kaba pyn lung ia ka mynsiem ka jongnga" ong ka Depu ty Commissioner, East Khasi hills mynta ka sngi, haba kren kum ka kongsan, ha ka prokram jong“Ym tang na ki skhim sorkar, ym tang na ki skhim MLA, ne ba ngin peit na kiwei, hynrei ba ngin sdang nalade" ong shuh shuh, ka kong Laloo, haba kren ha ka prokram sam jing iarap ia kiba duk tam, kaba shiphew, ba la pynlong da ka Shlem jingiarap ia kiba duk tam jong U Rupang.
“Phi leh ha kaba rieh bad phi tip, ba ia kaei ka jingleh bha, kaba phi leh ha kaba rieh, U Trai jongphi, uba ha bneng, un sa ithuh ha kaba paw", ka la ong biang.
Ha ka por jong ka pandemic, ki briew, na ki liang bapher bapher, ki la ai ia ki jing iarap jongki, namar ki don bun ki briew kiba la mad ia ki jingeh kiba haduh katta katta.
“Ngim pat ju lap ia kum kane.
Ha u snem 2020 bad 21 ruh, ha ka por jong ka lockdown, ha kaba da ki phew lak ngut ki briew, ki mad ia ki jingeh, na ka daw ba kim ioh ban treh ban ktah bad ha kane ka por, ngi iohi shisha ia ka jing ia tylli jong ki briew, ban ai ia ka jingnoh synniang, ia kito ki bym lah ban leit kamai, ban pyndap pynbiang ia ka miej bam ja jongki" ong ka kong Laloo.
Shillong:Ka Shlem iarap ia kiba duk u Rupang ka la ioh ban sam jingiarap da ki tiar bad ki jain pynsyaid ban ioh pyndonkam ha ing ia ki 9 na ki 10 ngut, ki longing kiba duk na kylleng ka ri Khasi-Jaintia, ha ka 29tarik Nohprah 2021 ha Mawkhar Christian Hr.
Sec School,Shillong.
Ka Deputy Commissioner ka East Khasi Hills District,Shillong ka la wan ban sakhi ia katei ka jingsam jingiarap kaba dei ruh, ha ka sien kaba shiphew.
Ki 9 ngut ki longing kiba la ioh ka jingiarap mynta ki kynthup ia ka kong Bon Dkhar na shnong Pasyih,West Jaintia Hills, ka kong Amanda Talang na shnong Pammarik,West Jaintia Hills, ka kong Alinsha Snaitang na Mawlai Nongkwar(madan lyngkhuid), Kong Baiarlin Khongjoh na shnong Langkawet, Kong Bantimerry Kurbah na shnong Nongthliew, ka kong Persha Wankhar na shnong Mawkasiang, kong Leki Dkhar na shnong Puriang, kong Enarisha Thabah na Umlyngka kynton bad U Bah Kyrshanbor Khongsit na Nongrim Sadew.
Kawei ka longing kam lah poi satia ba i don ha ka jingshitom.
Kitei ki longing ki ioh ia ki tiar shet naduh u khiew,ki pliang dabor,etc bad ki jain syiap kum ki tusok,rajai syngkhlieh,etc khnang ba kin ioh pyndonkam ha ing jongki.
Ia kitei ki tiar la thied mar 5000 tyngka marwei bad 500 tyngka pat la ai jingiarap bai lynti ia ki.
Ka jinglut baroh 10 ngut (kynthup ia iwei i bym lah ban poi) ka long T.5,500.
Ka jingioh lum pat ka long T.77, 950 tyngka bad ka pisa kaba tam ka long T.22,950.
Ia katei ka pisa kaba tam namar ba ka wan dier por palat ka Shlem jingiarap kan sa ia shong meeting ban ia pyrkhat kumno ban pyndonkam hok na ka bynta ka jingmyntoi ki longing kiba duk ha ri jongngi.
Ka Shlem, ka ai jingiarap ka ai khublei kyrpang ia baroh kito kiba don mynsiem ban ia noh synniang lem wat hapdeng kat kane ka jinghiran ka kamai ka kajih ha kane ka snem mynta.
Shillong:Ka nongialam ka Congress Legislative Party (CLP), ka kong Ampareen Lyngdoh, ka la ong ba ka Congress party ha ka jylla Meghalaya mynta ka kynti, hapoh ki nongialam ba thymmai kam dei shuh ka party ka ban long mraw lane ka ban shu shah hukum hangno re hangno bad ka rai ban ia trei lang bad ka sorkar MDA ban weng ia ka jingeh ki paidbah ka dei ka rai ka ba bha tam.
“Kane kan long ka jubab ka ba shai kaba ngan ai sha kito ki ba sngew ba ka Congress mynta, ka la long ka dkhot jong ka NDA, nga sngew ban ong ba kam dei ka kamram jong ka Congress ban pynshai ba kane ka sorkar MDA ka dei kaba dkhot jong ka NDA lane ka dei ka nongkyrshan ia ka NDA ka dei ka sorkar MDA hi ka ban pynshai ia kane" la ong ka Kong Ampareen, sha ki lad pathai khubor.
“Ngam tip ba kane ka sorkar MDA kaba kynthup ia ki party kum ka NPP ka UDP ka HSPDP ka PDF bad kiwei kiwei kin pdiang ia kane ka jingkynnoh ka AITC, ba ki dei ki nongkyrshan jong ka NDA, ki dei ban pynshai ia kane.
Ha ka jing iohi jong nga ha ka sorkar MDA ki don tang arngut ki MLA na ka BJP" la bynrap ka kong Ampareen.
Ka kong Lyngdoh ka la bynrap shuh shuh “Haba ngi leit ban ia kren bad u myntri rangbah ka jylla u Cnrad K Sangma, kim shym la don lang kita ki MLA ka BJP bad ngim tip balei kane ka Sorkar MDA ka shah kynnoh ba ka dei ka sorkar NDA bad halor kane ka bynta ka dei ka sorkar MDA hi ka ban jubab la ka dei ka nongkyrshan jong ka sorkar NDA ne kam dei".
Ka nongialam jong ka CLP ka la ong ruh “Ka jingkwah ban ia trei lang bad ka sorkar jylla ka long, tang namar ba ngim kwah ban sei ia ki mat kiba ktah jait bynriew tang ha ka por ba don ka jingpynlong ia ka jingia shong dorbar, kam don jingma eiei ia ka sorkar ba kan pynlong ia ka All party Meeting la kiwei ki party kin wan ne em, ngim sngew eiei hynrei na ka liang ka Congress ka long kaba kloi ban wan ban shim bynta ha ka ne ka jingialang".
“Lada ka sorkar ka lah ban khmied lynti ba ki 60 ngut ki MLA kin iasoi lang ban kyrshan ia ka resolution jong ka ILP hapoh ka ingdorbar, haba ka sorkar ka donkam ia baroh ki 60 ki MLA na ka bynta ban pdiang ia ki resolution bapher bapher ym shem la don ban kdew ba ki dei ki sorkar MDA ngim kwah ban soi, hynrei baroh ki iasoi lang" ka la ong.
Ka la ong ruh ba ka jingkynnoh jong ka AITC ba ka congress ka la iajan bad ka BJP, ka dei tang ka jingbatai stad jong kito kiba kwah ban kren ia ki jingkren ba khlem nongrim, namar ba ki Congress hi ki khlem kynduh ia ki BJP, hynrei ki leit ban ia kynduh ia u Myntri rangbah, u ba long u nongialam ka NPP, u ba dei u nongialam kane ka sorkar MDA.Good kong, ki jubab kiba biang bha, may God bless you and your family.
Happy new year to all the reader, especially Rupang news.
Shillong: U President ka Meghalaya Pradesh Congress Committee (MPCC) u bah Vincent H Pala, u la ong ba ka jingmih jong ki MLA, ki MDC bad katto katne ki nongkitkam jong ka party Congress ban pyniasoh sha ka party All India Trina mool Congress (AITC) ka dei tang ka jingbud matlah ia u Dr Mukul Sangma.
“Ka jing kynnoh jong ki, ba ka dei na ka daw jong nga, ba bun ki mih na ka party Congress, ka dei tang ka daw ba ki hap ban pynpaw, hynrei ka jingshisha ka dei tang namar ba ki la bud matlah ia u Dr Mukul Sangma bad namar ba kim don kano kano ka daw ba kin ai kumta ki la shu kynnoh ia nga"la ong u President ka MPCC u bah VH Pala, sha ki lad pathai khubor.
“Ha ka jingshisha naduh ba la ieh u Dr Mukul Sangma ki bun na ki samla kiba la wan ban ia kynduh ia nga ban pynpaw ia ka jingkmen jong ki, ba hadien ba u Dr Mukul Sangma u la mih na ka party mynta ka kynti ki kyrmen ba kiwei ki kyrtong ki ba dang kham khynnah kin iohlad ban mihkhmat na ka party"u la bynrap shuh shuh.
Haba kylli u la ong “Ka long ka jingiapher shibun haba ia nujor ia ki national party bad ki regional party.
Ha ka por ba u bah Prestone Tynsong u la ieh ia ka party Congress, u Dr Mukul Sangma u ju ong ba balei u bah Prestone u ju leit hiar Culcutta man ka por sngewbha wad RTI;mynta ruh ialade u Dr Mukul u hiar Culcutta man ka por, nga tharai ba kam don ka jingiapher lada phi hiar sha Culcutta lane Delhi haba ngi don kano kano ka rai ka ba donkam ban ia syllok ngi donkam ban ia syllok bad ki High Command".
Ko bah pala ngi tip bha ba phi shu thied ia ka shuki ban long president jng ka congress ha Meghalaya tang namar fi kwah long CM jng ka Meghalaya.
Shillong: Ka Elaka Lakadong Sport Association (ELSA) ka la bteng biang ban pynlong ia ka tournament kaba la tip kum ka “1st Elaka Lakadong Knockout Football Tournament 2021-22" ha shnong Lama.
Ha ka jingialehkai kaba nyngkong, la pynlong mynta ka sngi ha ka por 11:00 AM hapdeng ka Shnong Lad Lakadong FT pyrshah ia ka Lama Shnong Lama FT, ha kaba ka Shnong Lama ka la lah ban pynliem ia ka Lad Lakadong da 3-0 kol.
Ia ki kol la ioh ban thep da u Shaborlang Rymbai ha ka minit kaba 34, u Ewanmiki Suchen ha ka minit 58 bad u Shaniah Suchen ha ka minit 70+1.
Ha ka jingialehkai kaba ar la pynlong ha ka por 1:00 PM ha kaba la iakhun hapdeng ka Lakadong Umlatdoh SCSC pyrshah ia ka Lion SCC Borghat, ha kaba ka Lakadong Umlatdoh SCSC ka la jop da 2-0 kol.
Ia ki kol la ioh ban thep da u Comingson Rymbai ha ka minit kaba 19 bad 46.
Kan sa don ka jingialehkai lashai ruh hapdeng ka Shnong Natbor FT pyrshah ia ka Shnong Umlyngsha FT, ha ka por 11:00 AM bad ha ka por 1:00 PM, ka Lakadong Ummat SCC pyrshah ia ka Lama YSC.Shillong:"Nga sngew kmen shibun, ba nga poi biang sha ka seng Congress, namar ha u snem 2008, nga jop na ka seng Congress, ha u 2009, ia ka MDC ruh nga jop na ka seng Congress, 2013 ruh second term, nga jop biang na ka seng Congress, 2014 ruh second term, kum U MDC jong ka Mawsynram, nga jop biang na ka seng Congress" ong U Bah PN Syiem, uba dei U MDC ka Mawkhar Pynthorumkhrah, ha ka jing iakren badHaba kylli, halor ka jing ia tyngkhuh jongu, kaba man ka por bad U Mukul Sangma, myntri rangbah ka jylla, ha ka por, ba u long kum U CEM, U bah PN Syiem, u ong “Ki daw ki bun, ha ka por, ba nga long CEM ha Khasi Hills District Council.
Number one, phi sngewthuh hi, ki District Council jongngi, ki ia kynduh jingeh, na ka pisa tyngka.
Na ka liang jongnga, kum U CEM bad ka District Council, ngi thoh sha u chief minister, ban ai fund, ba ngin pyniaid ia ka Council.
Kum u chief minister, ha ka jing shisha, u dei ban phai lang, na ka bynta baroh ki District Council.
Nga kynmaw bha, ia ngi, u khlem ai tang shi tyngka ruh, katba ia ka Garo hills Autonomous District council, u ai ar sien ai, ka one time grant, lada ngam bakla, kaba nyngkong, u ai T.3klur, kaba ar u ai T.4klur, ka long T.7klur".
Kum u myntri rangbah, u dei ban peit lang ia ka jingbha jong ki District Council, ha ka jylla, ong U Bah Syiem.
Ym tang katta, U Bah Syiem, ula kynthoh ba U Mukul Sangma, u wan rah ruh ia ka ordinance, ha kaba iadei bad ka kam synshar shnong synshar thaw, ka bym iahap satia bad ka dustur trei kam jong u khun Khasi khara bad ula kynnoh ba U Mukul Sangma, ha katei ka por, um shym la ujor satia ia ka rai jong ka Meghalaya High Court sha Supreme Court, halor ka jingteh kyndon ia ki Rangbah Shnong.
New Delhi: Ka Delhi, ka don ia 923ngut kiba ioh thymmai, ia ka jingpang covid mynta ka sngi, tangba ym don satia kiba iap.
Ka Mumbai, ka don 2,510 ngut kiba ioh pang thymmai mynta ka sngi bad katei ka kiew haduh 1,333ngut na kaba long hynnin ka sngi.
Ha ki hynniew sngi ba ladep, ki don  935,000 ngut antad, kiba ioh pang covid ha ka shi sngi shisngi, ha ka pyrthei baroh kawei bad katei ka jingkhein, ka dei naduh ka 22 haduh ka 28tarik Nohprah 2021.
Shillong:U MLA ka 19 South Shillong Constituency bad u Myntri ka sorkar jylla ba peit ïa ka tnat Arts and Culture bad kiwei u la ong ba ki runar kiba thang bad pynjulor ïa kawei na ki Jesus Christ Crib hapoh Red cross Laban ka long thik kumba ki leh ïa U Jisu Khrist bad ngeit skhem ba U Jisu Khrist un sa sneng sa kraw ïa kum kitei ki runar napoh ka Hima bneng.
Na ka liang u MLA u la ong ruh ba ka jingshna ïa kitei ki Crib ka long na ka bynta kaba bha hynrei ki don pat ki runar kiba la suba ba ki lah ban dei kiba kyrni ha ka kiad, u drok kiba la pynjulor bad thang ruh malu mala ïa ka jaiñ pynriam katei ka Crib.
“Na ka liang jong nga bad ka Monitoring cum Implementation Committee (MCIC) ka 19 South Shillong Constituency ngim don eiei ban pynrem ïa ki runar kiba leh ïa katei ka kam, hynrei dei tang U Jisu Khrist u ban sa shim bishar namar ngi pynkhreh ïa katei ka jingshna pynriam itynnad na ka bynta ka jingrakhe ïa ka sngi kha U Jisu Khrist kumta kitei ki runar ba pynjulor bad ba thang ïa katei ka jaiñ jong ka Crib ka long kumba ki thang ïa U Jisu Khrist kumta U Blei hi un sa bishar ïa ki, bad na ka liang ka MCIC kan ïai bteng ban trei ïa ki kam babha," ong u Bah Sanbor Shullai.
U la ong ruh ba ïa mynta um pat lah ban ong eiei halor katei ka jingjia namar ba um shym la don ha Shillong bad u dang wan phai na Jaiñtia Hills bad u la shu ïohi tang lyngba ki dur hynrei u kyrmen skhem ba kito ki runar kiba leh ïa katei ka kam kin sa sngewthuh bad babe hi ïa ki jingleh bakla ne ba leh shongshit.
Ka World Health Organization (WHO), ka ioh jingkhein, ba ka khlam  COVID-19, ka kiew stet bha ha kine ki sngi, ha ki ri bapher ka pyrthei, ha kaba ka jingkiew, ka long da  11% ha ka taiew ba ladep bad kiba bun eh, kiba ioh ia katei ka jingpang, ki dei ha ki ri  America.
Katei ka tnat jong ka  U.N, ka iathuh ba ki don haduh 4.99 million ngut, kiba ioh thymmai ia katei ka jingpang, haba khein naduh ka 20 haduh ka 26tarik Nohprah 2021.
Ha Europe, ki don mar shiteng na kiba ioh pang, lane kaba long  2.84 million ngut bad katei ka jingpang, ka long  da 304.6 ngut kiba ioh pang, na ki  100,000 ngut ki nongshong shnong jong ka Ri Europe.
Ka WHO, ka iathuh ba kiba ioh pang thymmai ha ki Ri America, ki kiew da 39 percent lane kaba long 1.48 million bad tang ha US, ka long da 1.18 million ngut, lane kaba long 34 percent kiba nang kiew.
La iathuh ba kiba ioh pang thymmai ha Africa, ki kiew da 7percent lane kaba long  275,000 ngut.
Shillong:Ka Jesus Christ Crib gate kaba la shna pynïeng hapoh Red Cross bridge Laban ka la shah pynjulor bad shah wiang ding ha ki runar bym lah ban ithuh dur khmat kaba la suba jur ba ïa katei ka kam la leh ha ka por dangstep phyrngab jong ka 29 tarik mynta u bnai.
Lah ban pynkynmaw ba ha ka 23 tarik mynta u bnai na ka liang jong u MLA ka 19 South Shillong Constituency uba long ruh u Myntri ka sorkar jylla u Bah Sanbor Shullai u la plie ïa ki artylli ki khyrdop ne gate ban rung shapoh Laban Konstitwensi kum ka dak ka jingpdiang bad ai khublei Khrismas bad snem thymmai kiba la tip da ki Jesus Christ Crib gate kawei hapoh Harrison bridge Last Stop Laban bad kawei pat ha Red Cross bridge Laban.
Katei ka jingplie ka la ïaid lang ruh bad ka jingïaid Khrismas karol kaba la sdang napoh ka ïing u MLA Bah Sanbor Shullai bad hapdeng ka jingïaid Khrismas karol la plie ruh ïa kitei ki gate hapdeng ka phuh ka phieng.
Ïa katei ka jingshna ïa kitei ki gate la peit bad pynbit pynbiang da ka Monitoring cum Implementation Committee ka 19 South Shillong Constituency.
Katkum ka khubor ba la ïoh na ki katto katne ki briew ha katei ka jaka ki la ïathuh ba lehse katei ka jingshah pynjulor kaba malu mala ka la jia ha ki por 1 baje haduh 2 baje mynstep jong ka 29 tarik mynta u bnai da ki runar ba la suba ba ki kwah ban pynthohbria kai bad ban pyni ruh ba ha jylla Meghalaya ruh ka la jia ka jingshah pynjulor ki jingpynriam rakhe Khrismas, kumba la shah pynthut ruh ha kiwei pat ki jylla.
La ïathuh ruh ba na ka liang ki bor ba dei khmih ïa kitei ki Crib marsien ïoh jingtip ki la leit ban maramot pynbha noh da ka jingkyrmen ba kito ki runar kiba la leh dusmon ïa katei ka gate kin sngewthuh ba ïa kitei ki khyrdop la pynïeng na ka bynta kaba bha bad ha kajuh ka por la pynrem jur ruh ïa ki runar donkti ban pynjulor ïa katei ka Crib namar kim sngewthuh haduh ka jingeh ban pynkhreh bad pynurlong ïa kitei ki jingshna pdiang sngewbha Khrismas bad khublei snem thymmai.
Ka jingthoh kaba la mih ha ka New York Times ‘Arrests, Beatings, and Secret Prayers: Inside the Persecution of India’s Christians’ ha ka 22 tarik u Nohprah, 2021 ka long kaba sngewsih bad kaba ialam bakla.
Baroh ki tip ba ka imlang sahlang ha India ka dei kaba la don naduh ki por hyndai.
Mynta, ngi dap da ka jingsarong namar ngi dei ka riti synshar paidbah kaba heh tam ha ka pyrthei.
Ka jinglaitluid ha ka ktien ka thylliej, ka niam, ki jingiadei bad kiwei kiwei ki long ki jinglong kiba pawnam jong ka ri.
Jan 80% ki briew jong ka ri ki dei kiba bud ia ka niam Hindu.
Kumba 15% ki dei ki Muslim bad 2.3 % ki dei ki Khristan.
Ka jingdon ki Khristan ha ka ri ka long kaba ryntih naduh ki por ba la ioh jinglaitluid ka ri bad kumta, katba nang bun ki briew ka ri, ka jingdon ki Khristan ruh ka dang kiew katba dang iaid ka por bad kane ka la kiew saw shah haba ianujor bad ki por ba dang ioh jinglaitluid.
Ka niam ka long kaba kogsan ia ki briew jong ka ri.
Ha ka jingpyrshnang ban ym iada na ka jingthoh lane pynkylla politics ia ka, bad khnang ban burom ia baroh, to ngan kdew ia lai bynta jong kane ka jingthoh kiba long kiba ialam bakla:Kine ki jingthoh ki wanrah ia ka jingsngew ba ka jinglong jingman ka long kum ka jingshah set, ka jingpynshitom ia ki Khristan kaba long salonsar.
Kane kam long kaba bakla haduh katta katta ba ngim sngewthuh shuh kumno ban ai jubab ia kane bad ngi lah ban ai tang ia ki jingshisha.
Ki Khristan ki pyniaid ia ki skul, ki kolej, ki jaka sah khun swet bad ki tymmen bad kito kiba shem jingeh kiba bun tam ha ka ri.
Ki Khristan ki don ka bor kaba khraw namar kane watla ki don ka bynta kaba tang 2.3% ha ka jingdon paid ka ri.
Kine ki jaka jong ki Khristan ki la don ka bynta kaba khraw ha ka ri bad ka India baroh kawei ka shaniah ha kine.
Lada ka don kawei ka jingthmu jong kane ka sorkar, kane kan dei ka jingbha bad ka jingkyntiew ia kiba duk ba suk bad ia ki Khristan kane ka dei ka jinglong tynrai kaba iahap bad kane ka jingthmu.
Ym don kano kano ka kynhun ha ka ri kaba kham iadei bad kane ka jingthmu lait na ki Khristan.
Hooid, ki la don katto katne ki jingjia kiba sngewsih.
Ngim lah ban khapbrip ia kine.
Kito kiba la leh ia kine ki kam ki dei ban shah pynshitom katkum ka ain.
Ha kaba iadei bad ka jingkynnoh kaba lai, nga la iadon lang ha ka jingkynduh kane ka kynhun ia u Myntri Rangbah Duh u Narendra Modi ha ka Khrismas 2014, katto katne bnai hadien ba la dep thaw sorkar.
Nga la iadon lang namar nga la pynlong ia kane ka jingiakynduh.
U la kren bha ia kane ka kynhun, ka la don ka jingot ia u cake ia uba la iasam lang bad baroh kiba la wan iakynduh ia u.
Ha ka jingshisha ngi la iakren shaphang ka jingthombor ia ki iingmane ha Delhi shuwa ka elekshon kiba la long ha u snem 2014.
Ki la don 11 tylli ki iingmane ba la shah thombor ha ka por mynmiet katto katne taiew hashuwa ka jinglong ki elekshon.
Nga la leit jngoh ia baroh 11 tylli kine ki iingmane.
Ki la don ki jingpynmih khubor bakla da ki lad pathai khubor ka ri ba kito kiba iadon kti bad ka BJP ki dei kiba la leh ia kine ki kam bad ba kane kan pur bad ktah ia baroh ki Khristan jong ka ri lada u Modi u wan ha ka bor.
U Myntri Rangbah Duh u la kren shai halor kane ha kaba u la ong ba ia kito kiba la leh ia kine ki kam beain yn pynshitom katkum ka ain bad kam pher ki dei kiba bud ia kano kano ka niam ne ka seng sain pyrthei.
Ki jingwad bniah ki la pyni ba ka BJP kam shym la don kti ha kine ki kam thombor ia ki iingmane.
Ki jingwad bniah ki la pyni ba kiba bun kiba don kti ha kane ka kam ki dei na kawei ka seng sain pyrthei kaba dang thymmai kiba dang kwah ban kiew ha Delhi da kaba ieng pyrshah ia ka BJP bad ban kyntiew ia ka jingsheptieng ia ka BJP.Ngam kwah ban jer kyrteng ia kane ka seng sain pyrthei.
Ka jingiashah hapdeng ki niam bapher bapher ka dei ka jinglong tynrai jong ka riti synshar paidbah ia kaba ngi niewkor bad ia kane ym dei ban pynkylla kam politics.
Kano kano ka jingthombor ia kano kano ka jaitbynriew rit paid ka dei ka jingthombor ia ngi baroh bad ym lah ban pdiang ia kum kane.
U Myntri Rangbah Duh u la kren shai haba u la ong ba kine ki dei ki ‘riewsniew’ bad yn pynshitom ia ki kum ki riewsniew.
U la ong ba ki long ka dak kaba sniew ia ka ri bad ia ka niam jong ki.
U la bthah ruh ia ki sorkar jylla ba kin leh da kaba tyngeh pyrshah kum kine ki briew bad ban peit bha ia kum kine ki jingjia.
Ka jinglong tynrai jong ka imlang sahlang ka India, kaba kham hyndai ia ka imlang sahlang ha ka thain sepngi jong ka pyrthei, ka dei ka jingngeit ha ka Vasudhaiva kutumbhakam, ba baroh ki briew ki long kawei.
Ka jingong jong u Myntri Rangbah Duh, u Narendra Modi ha ka por elekshon 2014 kaba saphriang ka long Sabub kae Ssaath, Ssaub ka Vvikas, kaba mut ‘bad baroh, na ka bynta ka roi ka par ia baroh’.
Ha ka ingiakren bad ki nongialam niam Khristan ha Vigjyan Bhavan, Delhi ha ka 16 tarik u Rymphang 2015, u Myntri Rangbah Duh u la ong, “Ka sorkar jong nga kan pynthikna ba kan don ka jinglaitluid kaba salonsar ha ki kam ba iadei bad ka niam.
Baroh ki don ka hok ban bud ne pdiang ia kano kano ka niam ba ki mon khlem da don kano kano ka jingpynbor.
" U la bynrap da kaba ong, “Ka sorkar jong nga kan ym shah ia kano kano ka kynhun niam, lada rit paid ne heh, ban pynsaphriang ia ka jingisih ia kiwei.
Ka sorkar jong nga kan burom kumjuh ia baroh ki niam.
Ka India ka dei ka ri jong u Buddha bad u Gandhi.
Ka jingburom ia baroh ki niam ka dei ban long ka jinglong tynrai jong baroh ki briew ka ri.
Ngin ym lah ban pdiang ia ka jingum snam pyrshah ia kano kano ka niam namar kano kano ka daw bad nga pynrem jur ia kum kane ka jingum snam.
Ka sorkar jong nga kan leh da kaba tyngeh ha kaba iadei bad kane.
" Hadien kane ka jingialang ha u snem 2014, nga la ialam ia ki Cardinal ka India ban iakynduh ia u Myntri Rangbah Duh kumno kumno la lai sien bad ha baroh kine ki jingiakynduh u la ban biang ia ka jingkut jingmut jong u ban pynthikna ia ka jingiada ia ki Khristan ha ka ri.
Ka India ka bud ia ka riti synshar paidbah bad kumta baroh ki don hok ban kynnoh ia u Myntri Rangbah Duh lane ka sorkar lada ki sngew ba ka la don kano kano ka jingbakla.
Hynrei, ngi peit bha ia kano kano ka jingkynnoh kaba buh jingma ia ka riti synshar paidbah jong ngi bad ngi sngewnguh ia kaNew York Times kaba la pynmih ia kane ka bynta jong kane ka kam.
Hynrei ngi sngewsih ba kane ka jingthoh ka ong ba ka kam thombor ka long kaba salonsar ha India haba kine ki jingjia ki dei kiba la jia tang ha katto katne ki por bad ki jaka, bad kim dei kiba salonsar kumba la kynnoh ha kane ka ri kaba don haduh 1.4 billion ngutki briew.
Ngi sngewsih ruh ba kane ka jingthoh ka long ha ka rukom politik ha kaba ka la ong ba ka Madhya Pradesh ka la pynmih ia ka ain anti-conversion ha u snem 2021, namar lada ki la wad bniah khyndiat, kin lap ba ia ka Bill la wanrah nyngkong ha u snem 1968 ha ka por ba ka seng Congress ka la don ha ka bor.
Hynrei, sa shisien, ngim kwah ban pynlong politik ia kane ka kam namar kane ka dei ka kam kaba ktah ia ki hok jong ki briew.
Ngi shu kwah ban ban biang ia ka jingkut jingmut jong ngi ban pynneh ia ka jingiar jong ki niam ha kane ka ri baieid jong ngi.
Shillong:Ka jingïalang ka executive committee kaba la long hapoh ka jingpynïaid jong u President ka BJP, West Jaiñtia Hills District u Bah Chaphrang Lyngdoh, ha ka jingïadonlang u State General secretary BJP Bah Singh Mulieh bad ki dkhot ka executive committee kaba la long ha ka 23 tarik mynta u bnai ha Jowai ki la ïakhmih ïa ki kam ba la leh da ki dkhot bym ïahab jingmut ka BJP halor ka jingïalap jong ki ban weng kam noh ïa u State President Bah Ernest Mawrie.
Ha katei ka jingïalang la shim ka rai ban ong ba kam pat ju don kata ka jingïaid lyngba ka jingmut jingpyrkhat jong ki na ka bynta ban don kata ka jingiehnoh kam jong kiba bun ki dkhot ka BJP.“Ka dei hapoh ka jingïalam u Bah Ernest Mawrie ba ka parti ka la kiew bha shibun mynta.
Ka jinglong ba shimet jong u ka wanrah ïa ka jingmut jong ka jingkitkhlieh hapoh ki Morcha bad nongïalam ka Mandal ban ïoh jop khambun ki shuki na ka bynta ki ilekshon ban sa wan," ong u General secretary ka BJP West Jaiñtia Hills District (WJHD), Bah Lakhon Dkhar.
U la ong ruh ban kynnoh ïa u nongïalam ka BJP, Bah Mawrie kam shym la don satia ka lynti ban pynshisha naba u la wanrah bun ki jingkylla ban pynkhie im ïa ka BJP kum ka parti ba don ka bor ban ïakhun da ka jingaiti jong u bad ka rai baskhem.
“Ka dei ka jingkitkhlieh lang baroh ban ïatreilang na ka bynta ka parti ha ka jaka ban ïa kynthoh ïa ki kam bym da donkam ne don nongrim bad ban pynphai kylla ïa ki jingleh ki dkhot BJP bym ïadei jingmut ne ba pyrkhat bakla haba ïadei bad ka jingïalap jong ki ban wengkam noh ïa u State President BJP Bah Ernest Mawrie, baroh ar ki dkhot ka West Jaiñtia bad East Jaiñtia Hills District ngi pynpaw ïa ka jingkyrshan ba pura ïa ki jingtreikam bad long nongïalam u Bah Ernest Mawrie," ong u Bah Lakhon.
Shillong:Ki dukan kiba don harud jong ka surok bah, ki dei ki ba donkam tam ia ki nongleit nongwan na jan bad na jngai ha kaba man wei pa uwei u nongleit nongwan un hap ban shaniah ia ka bam ka dih na kine ki dukan kiba don haruh surok, hynrei ka bam ka dih ha kine ki dukan katno eh ki lah ban shaniah ha ka ba ia dei bad ka khuid ka suba ha kine ki dukan.
Mynta ka sngi na ka liang ka Meghalaya People United Front RiBhoi District ki la hiar jurip ia kawei ka dukan jong uwei u bar jylla ka kyrteng ka Sardarji Da Dhaba, kaba don ha Pahamrioh Nongpoh ha kaba la lap ia ka jing isaitmet ha ka rukom shet rukom tiew ia ka bam ka dih kaba lah ban buh ia ka jingma kaba khraw ia ki nongbam nongdih na kane ka dukan.
Haba ia kren bad u President ka MPUF u bah Jackson Sohtun, u la iathuh ba la lap ia kane ka rukom shet bym i khuid i suba, hadien ba na ki katto katne ki briew ki la hiar sharum ban leit sha bar ha kaba ki la shem ba kane ka jaka shet jong kane ka dukan ka long kaba i sait met bad kam shym la don kano kano ka jingshim khia ban shet ia ka bam ka dih ka jingkhuid jingsuba.
U la iathuh ruh ba la shem ruh ba ha kane hi ka jaka shet ki ju pynlait ia ki jaboh ha kawei ka thliew kaba lang shi jaka bad ka ne ka jingpynlang ia kane ka jakhlia, ka la pynsma iwtung, ym tang ia kane ka dukan hynrei wat ia ki ing bad ki dukan ki ba don ha mar jan kane ka dhaba.
Na ka liang ka seng ka la kyntu ia ka Food and safety bad kumjuh ia tnad ka koit ka khiah, ba ki dei ban shim khia ban leit jurip ia baroh ki dukan ki ba don ha ki thain RiBhoi khnang ban lah ban pynthikna ia ka jingkhuid jingsuba kan don ha ki ne ki dukan bar jylla bad kan ym wan rah ia ka jingma ia ki nongbam ha ki ne ki dukan.
Na ka liang ka seng kan dang bteng shuh shuh ia kine ki jingjurip sa sha ki wei pat ki dukan lane ki dhaba ki ba don ha shilynter jong ka sor Nongpoh hi baroh kawei.
Te leit bam haki dukan khasi keiñ ba leh khuid.
Shillong:U President ka Meghalaya SSA Schools Association Central Body, u Babu Aristotle C Rymbai, u la kynthoh ïa ka pisa ne tulop ba la pyllait da ka Sorkar jylla na ka bynta ban siew tulop ïa ki nonghikai na ka bynta ki ar bnai, na ka bynta u bnai Nailur bad Nailar, 2021 hadien ba ka Sorkar Pdeng ka la pyllait ïa ka Central Share kaba dei ka pisa bynrap 1st installment na ka bynta ka jylla Megha laya kumba la pyntip da u Myntri ka tnat pule puthi ka jylla u Bah Lahkmen Rymbui ha ka sngi Palei jong ka taïew ba la dep.
Na ka liang u Bah Rymbai u la ong ba kane kan ai khyndiat ka jingïarap ïa ki nonghikai SSA hapoh ka jylla Megha laya, hynrei kane ka tulop ba ar bnai kan ym lah ban pynkut ïa ki jingeh, bad haba ïadei bad ka tulop, na ka liang ki nonghikai ki ïeng beit ha ka nongrim ban dawa pynlait lut ïa baroh ki pisa ba dangsah, haduh u Nohprah, 2021.
U President ka MSSASA u la ïathuh ba ka prokram ïakhih “Non-Cooperation Movement" ne ka jingbym treh ïatreilang ha baroh ki prokram bad ki kam jong ka Sorkar bad ka “letter campaign" sha u Myntri Rangbah bad u Myntri ka tnat pule puthi kan bteng.
U Bah Rymbai u la kyntu ïa ka Sorkar jylla ban pynlait lut ïa baroh ka pisa bynrap kaba la poi kumba T.104 klur kaba la sah jong ki 3 snem ba la leit kaba dei ka pisa ban kyrshan pisa na ka bynta ka jingsiew ka tulop ki nonghikai SSA katkum ki kyndon ka Capping norms jong ka Samagra Shiksha Abhiyan nalor ka 10 percent ka jingbynta na ka sorkar jylla na ka bynta ki tulop jong ki bnai ba dangsah kaba lah dei ban pyllait.
Shillong:U Ma Vincent Pala, President ka Meghalaya Pradesh Congress Committee (MPCC), u la ong ba na ka liang jong u hi, un ym kwah ba ha u snem 2023 ka Congress kan leit ban iasoh bad kano kano ka party ba kan wanh ha ka bor namar ba u kwah ba ka party kan ia khun tyngeh ha kane ka election.
Haba ia kren bad ki lad pathai khubor, u la ong “Ka rai ban pyniasoh ia ka Congress bad kiwei ki party ban wan ha ka bor ha u snem 2023 kan long ka ba kyrkieh eh ban shim mynta namar ba na ka liang ka High Command ka khlem pat ai kano kano ka rai ba ngin lah ban pyniasoh bad kiwei ki party".
“Kat kum ka jingsngewthuh jong nga hi shimet ka long ba ngam kwah ba kan don kata ka jingpyniasoh bad kiwei kiwei ki party ban thaw sorkar namar ba nga la ju iohi ba ha West Bengal, ha Tamil Nadu bad ha UP kat ba ngi leit ban pyniasoh bad kiwei ki party ka party jong ngi ka dang rit shuh shuh"u la ong.
U la bynrap shuh shuh “Ha ka jylla hi, nga tharai la ngin jop ne ngin rem ruh ngi dei ban ia khun tyngeh bad ia kane ngin sa peit hadien ka election ngin sa peit ia ka ei ka ban sa mih ha ka jylla Meghalaya hi ngam tharai ba ka history kan long kumjuh".
U bah Pala u la ong ruh “Ka ju don ka jing tharai man ka por wat haduh mynta ka kynti ruh ba ki ong ba ka Congress kan sa ioh zero ha kane ka election, hynrei haba ki leit sha tynrai ngin shem ba bun hi ki briew ki dang mon ban kyrshan ia ka Congress".
“Ki nongialam ki lah ban wan bad ban leit, hynrei kan eh ia ki ban rah ia ki hajar ngut ki nongkyrshan jong ki kum ha Garo Hills hi ki nongialam ki la leit pyniasoh ia lade bad ka TMC, hynrei ym don tang u wei ruh u President bad u Secretary ka Block Congress u ba la leit ban pyniasoh lang ia lade"la ong u President ka MPCC.“Wat ha khasi bad Jaintia ruh ki lah ban kam ba ki la khylliap lama ia ka Congress, hynrei ki nongkyrshan kim shem la leit bud ia ki, ki nongialam ki lah ban shah pynbiej da ka ba suk hynrei kan long ka ba eh ban pynbiej bad ban tan ia ki nongthep vote"la bynrap shuh shuh u President.
U bah Vincent u la ong ba u don ka jingkyrmen skhem ba kane kan wan rah ia ka jingjop ia ka party bad ruh ba ki paidbah hi ki la ngiah ia ka party NPP, ha kaba baroh hi ki tip ia ka daw bad mynta hi ki paidbah kin phai khmat sha ka Congress bad ka kamram jong ka Congress mynta ka long tang ban ai ia ki paidbah ia ki kyrtong kiba bha.
Ng te naduh ba nga ioh thep vote nyngkong eh ha party congress ng shait thep nmr ng shaniah ha ka congress bd nga kyrmen skhem ba ka congress kan jop ha u snem 2023….
Shillong:Ka Hima Sohra ha ka jingïakren bad ki lad pathai khubor ha Shillong press club, ka la pynbna ba katkum ka rai jong ka High Court ka jylla Meghalaya ban ai jingmynjur ïa ki bar jylla ban apply Trading Laisen ka long kum ka jingpynkubor ïa ka Hima da kane ka rai namar baroh shikatta kam don kata ka jingbthah, la ong u Bah B V Rymmai Secretary jong ka Hima ha ka sngi ba-ar.
Ha ka jingïadonlang u Syiem, Paiem Freeman Sing Syiem, u Syiem Khynnah bad ki myntri jong ka Hima, u Bah Rymmai u la ong ba katei ka jingai bor ka Ïing bishar ba donburom ka High Court jong ka jylla ka long katkum ki kyndon.
