Ryngkat ki Polisi ban pynrungkam ïa ki khun samla la donkam ruh ba ka sorkar kan thaw ruh ïa ki lad jingiarap na ka bynta ki khun samla da kaba ïarap lyngba ki skhim sorkar bapher bapher, khang ba na ka bynta kito ki samla kiba ym donkam donjam ka long ka lad ka kabu ïa ki ba kin lah ban ieng ha la ki jong ki kjat.
Lada phai ruh ha kine ki sngi lah ban kubur ruh ba ka long shisha ki sngi ba la kyrduh ïa ki kam ki jam, hynrei ym lah pat ban len ba dang bun ki kam ki jam ba la hap ban wan trei da ki bar jylla.
Kum ka nuksa tang ïa ka kam misteri haba pyntrei ïa kino kino ki kam kiba la kham heh la hap ban wan rah ia ki briew kiiba nabar namar shem jingeh ïa ki samla kiba la tbit ban trei wat kum ha kitei ki jaidkam ruh khamtam haba donkam ban trei bad ki kor ki bor ka juk stad mynta.
Bun ruh na ki samla ki dang lehraiñ ruh ban trei ïa ki kam kiba kham poh namar ba ki don ka jingsngew ba ka kyrdan kaba ki pule kam ïahap shuh ïa ki kam barit baria.
Hynrei bunsien pat ki samla kim juh phohsniew da kaba trei ïa ki kamrit kam ria ruh ka long kawei na ki lad ban aikam ïa ki samla ba kin lah ban ieng hala ki jong ki kjat.
Ka jingkylli ka mih ruh hangne, balei ba ka jylla jongngi ka jyllei da ki mynder ha baroh ki bynta jong ka nongbah Shillong ne wat sha ki jaka nongkongdong, ka daw kaba kongsan ba bunsien ngi ki kum ki samla ngi don ka jinglehrain ban trei ïa ki kam rit kam ria.
Bunsien pat lada jyllei ki bar jylla ngi ïa ud bad ngi ïa kynshi kyneh ba ka sorkar kam shim khia ban ïada ïa ki mynder.
Khatduh eh, kum ki samla kiba la shai bad kiba la nang la stad ngi dei ban don ïa ki buit ym tang ban shu ïa pyrta ba ym donkam donjam, hynrei ngim dei ban shlur ban trei la ha kino kino ki kam baheh ne barit.
Dei tang lada ki samla ki don ïa ka mynsiem ban trei bad ban tip lut ïa baroh ki jait kam lah ban kyntiew ïa ki khun samla ha ka ïoh kam ïoh jam ne ka long ruh ka lad ba ngin khanglad ïa ki briew kiba nabar kiba thmu ban wan rung sha ka jylla lada kum ki samla ki tip lut ïa baroh ki jaid kam.
Lada phai sha baroh kawei ka Jylla Meghalaya, bun ki kam khaïi pateng la bat lakam da ki mynder bad ki bar jylla bad wat ka iewduh, ka Khyndailad kiba long ki ar tylli ki ïew bapawkhmat ka Jylla kiba ju long ka pliangja jong ki trai jylla pynban ki la long mynta ki pliangja pliang doh jong kiwei ki jaidbynriew.
Shillong, Risaw 17: Ha ka Sngi Saitjaiñ jong ka taïew ba ladep, kata ha ka 14 tarik Risaw, 2023, ka Treilang Welfare Society ha ka jingïasnohktilang bad ka Bouncer Association of Meghalaya (BAM) ka la ïoh ban pynlong ïa 1st Shillong Para Arm Fight Championship 2023 kaba seisoh bad ïa kane la sakhi ïa ka jingwan jong ki nongïashimbynta kiba la ïakhun ha ki kyrdan bapher bapher.
ïa kane ka lympung la pynlong ha madan Malki Stadium, bad la sdang naduh ka 13 tarik kaba la khylliap pyrda noh ha ka 14 tarik, bad la sdang ïa ka jingpynïakhun naduh ka por 9 baje mynstep.
Kane ka lympung ïakhun-kti la pynlong kyrpang na bynta kito ki briew kiba don jingduna ha ki dkhot met, hynrei kane kam shym la khanglad ïa ki 158 ngut kiba la wan ban shimbynta ha katei ka sngi.
Ha kane ka sngi la don ryngkatlang u Bah Paul Lyngdoh, Myntri ba dei khmih ïa ka Arts & Culture, Social Welfare, Textiles, Tourism,bad ka Kong Camelia Doreen Lyngwa, Directorate of Social Welfare Govt jong ka Meghalaya, Dr.Sumarbin Umdor HOD Economics, NEHU lem bad kiwei kiwei dei kiba la shah khotsngewbha.
Ha kane ka lympung ka kynhun kaba la wan ha ka kyrdan ba nyngkong dei ki nongïashimbynta na ka Ferrando Speech and Hearing Centre kiba la khur haduh 165 point, katba ïa ka nam Discipline Team la khur da ka School and Centre for Hearing Handicapped Children.
Ki kyrteng jong ki nongïashimbynta kiba la khur namjop ha kane ka 1st Shillong Para Arm Fight Championship 2023 ki long:Below 30 kg (HI) Girls1st – Dateihun Lawai (School and Centre for Hearing Handicapped Children)2nd – Saphi Bansan Mawlein (School and Centre for Hearing Handicapped Children)3rd – Christine Kharshiing (School and Centre for Hearing Handicapped Children)Below 40 kg (HI) Girls1st – Pearna Dohtdong (Mairang Vidyajyoti Inclusive School)2nd – Jemika Timungpi (Ferrando Speech and Hearing Centre)3rd – Sherry Steffany Diengdoh (School and Centre for Hearing Handicapped Children)Below 45 kg (HI) Girls1st – Youlika Nongrum (Ferrando Speech and Hearing Centre)2nd – Manika Pasi (School and Centre for Hearing Handicapped Children)3rd – Iaisahlang Mawlong (Meghalaya Deaf Association)Below 50 kg (HI) Girls1st – Aisilda Thabah (Ferrando Speech and Hearing Centre)2nd – Gwjwnshri Baglari (Ferrando Speech and Hearing Centre)3rd – Anjudica Thyrniang (School and Centre for Hearing Handicapped Children)Above 50 kg (HI) Girls1st – Heisalon Lyngdoh (Ferrando Speech and Hearing Centre)2nd – Kateni Ashiirhii (Ferrando Speech and Hearing Centre)3rd – Maryjubilee Marap (Ferrando Speech and Hearing Centre)Below 40 kg (HI) Boys1st – Calvissonwell Kharbteng (Jyoti Sroat Inclusive School)2nd – Dondor Nongrum (Ferrando Speech and Hearing Centre)3rd – Phyrnai Bakmen Shabong (School and Centre for Hearing Handicapped Children)Below 45 kg (HI) Boys1st – Karbar Kjor (Jyoti Sroat Inclusive School)2nd – Pynshailang Suchiang (Jyoti Sroat Inclusive School)3rd – Shaining Pasi (School and Centre for Hearing Handicapped Children)Below 50 kg (HI) Boys1st – Micheal Rymbai (Ferrando Speech and Hearing Centre)2nd – Kordor Mynsong (Individual)3rd – Narayan Nongsteng (Individual)Below 55 kg (HI) Boys1st – Banlamjingshai Syiem (Ferrando Speech and Hearing Centre)2nd – Gokia Bikap (Ferrando Speech and Hearing Centre)3rd – Skhembor L.Mawlong (Ferrando Speech and Hearing Centre)Above 55 kg (HI) Boys1st – Rajit Tisso (Ferrando Speech and Hearing Centre)2nd – Novenius R.Dkhar (Ferrando Speech and Hearing Centre)3rd – Moris Taro (Ferrando Speech and Hearing Centre)Visually Impaired Girls1st – Nzano Shitio (Jyoti Sroat Inclusive School)2nd – Amabilis Mulieh (Jyoti Sroat Inclusive School)3rd – Eimisaka Sungoh (Jyoti Sroat Inclusive School)Below 50kg (VI) Boys1st – Mar-e-lad Kanai (Jyoti Sroat Inclusive School)2nd – Johnborlang Pyngrope (Jyoti Sroat Inclusive School)3rd – Nihi Lamare (Jyoti Sroat Inclusive School)Above 50kg (VI) Boys1st – Damanki Talang (Jyoti Sroat Inclusive School)2nd – Krishna Phawa (Blind Lead Trust)Below 50kg (MR) Girls1st – Kum Lalrinmawii (Asha School, Happy Valley)2nd -Babiangdaphi Ryntathiang (Dwar Jingkyrmen Centre For Special Education)3rd – Sushmita Baruah (Dwar Jingkyrmen Centre For Special Education)Above 50kg (ID) Girls1st – Inkerhaka Wahlang (Mairang Vidyajyoti Inclusive Secondary School)2nd – Pooja Dey (Asha School, Happy Valley)3rd – Arufa Khanam (Dwar Jingkyrmen Centre For Special Education)Below 45kg (ID) Boys1st – Epa Pharsh E.Shylla (Rev.Amirkha School for Disabled)2nd – Emenson Syiemlieh (Mairang Vidyajyoti Inclusive Secondary School)3rd – Ebinwell Khyllait(Rev.Amirkha School for Disabled)Below 55kg (ID) Boys1st – Namenangsan K.Warjri (Mary Rice Centre for Special Education)2nd – Raphael Bhalang Wankhar (Dwar Jingkyrmen Centre For Special Education)3rd – Wanpynkhraw Kharumnuid (Dwar Jingkyrmen Centre For Special Education)Above 55kg (ID) Boys1st – Dashanki Deini Blah (Mary Rice Centre for Special Education)2nd – Joshua Aonok Nonglait (Rev.Amirkha School for Disabled)3rd – Bobby Jury Rynjah (Dwar Jingkyrmen Centre For Special Education)Para Sitting Girls1st – Prisca Pyngrope (Bethany Society)Para Sitting Boys (left hand)1st – Wanlambok L.Marbaniang (Individual)2nd – Akhia Dondor Majaw ((Dwar Jingkyrmen Centre For Special Education)Para Sitting Boys (right hand)1st – Hubert Lyngdoh Nonglait (NEHU)2nd – Na-o Pakem (Jyoti Sroat Inclusive School)3rd – Graham Jones Kharnarbi (Individual)Para Standing (LD) Open Category Boys1st – Damanbha Kharbihkhiew (Ferrando Speech and Hearing Centre)2nd – Balbanstar Nongsiej (Individual)3rd – Mawkordorbaremdor Makdoh (Ferrando Speech and Hearing Centre)Youngest Participating Athlete – GirlMebadarihun IawphniawYoungest Participating Athlete – BoysNathaniel KharsnaitangHamebansan LyngdohTop TeamFerrando Speech and Hearing Centre (165 points)Discipline TeamSchool and Centre for Hearing Handicapped Children.
Ngi la iohi ba bun kiba la ïa mih shakhmat naduh ki sengbhalang, ki paidbah, ki nongmihkhmat, ki riew paw khmat, kiba la pynsngew ïa ki jingeh jong ki paidbah ha ka leit ka wan, haduh ba ki hap ruh ban da pyni da ki kam kum ki jingïakhih, ki jingdawa, hynrei imat ka khlem trei kam, ki la dawa ban shna bha noh ia ka surok, hato kane ka jingdawa bad ka jingangnud jong ki paidbah lano kan urlong??, kumba long mynta ka surok national highway ha East Jaiñtia Hills District ka la sniew shaba palat khamtam ha ka thaiñ Narpuh, ki paidbah, ki sengbhalang ki la khmih lynti bad angnud ban ioh ïa ka surok kaba bha ban suk ha ka leit ka wan.
Lada ngi peit ïa ki data jong ka jylla Meghalaya jong ngi, ka district East Jaiñtia Hills District ka dei kawei ba hakhmat eh kaba pynmih pisa ne Revenue ïa ka jylla, na ka daw ka jingdon bun ki mar poh khyndew kum u dewïong, u maw shun, ki mar rep, tangba lada peit pat ïa ka rukom long jong ka district pat wat la mynta ka la tam ïa ka 10 snem ka jingioh district ruh, hynrei ka district ka dang duna bad shah iehbeiñ ha ka sorkar ha baroh ki liang, khamtam ha ka ba iadei bad ka surok bah NH-6.
Nga sngew ban buh ki jingkylli ba Balei ka sorkar kam kheiñkor lem mo ïa ngi? Balei ki nongmihkhmat jong ngi ki tlot ne balei? Balei ka NHAI ka ioh ban leh katba mon?Ïa kitei ki jingkylli ka sorkar lane ki ba don ha bor ki dei ban da jubab ïa ngi ki paidbah khnang ban dup shai, namar phi long ki nongïasaid bad nongïada jong ngi.
Haba peit ïa ki khubor ngi iohi ba ka NHAI ka lah ban iehnoh ban peit bad sumar ïa kane ka surok, mynta ka jingkylli nga buh hangne ba, Balei ban da poi shaduh u ta u pud? Ka NHAI ka dei hi ruh ban shim ïa ka jingkitkhlieh lada ka shim ïa kano kano ka rai la kan nang bteng ne em bad ka dei ban da jingpynshai.
Haba peit bha ïa ka rukom long jong kane ka sorkar Meghalaya, ngi don 2 ngut ki MLA kiba na East Jaiñtia Hills District kiba don mynta ha ka liang synshar bad u wei u ioh ruh ban long kum u myntri ka sorkar jylla lane u cabinet minister, hato kine ki MLA jong ngi kim don bor seh ban pyni ïa kata ka bor MLA bad ka bor minister jong ki?Kat nang mih ki sngi katta ka nang jur ka jingsniew jong ka surok, la i tieng bad i ma ruh haba peit ïa ki kali kiba ïaid, la i kumba kin kylla ha pdeng surok , kane ka buh jingma bad jingsyier ym tang ïa kito kiba ñiah kali, hynrei ïa ki paidbah kiba ïaid lynti bad ïa kito kiba shong dukan haruh surok ruh ka buh jingma, kaba pyn sngewsih eh ïa ngi ka long ba ha ka por ba rang ba shit ngi ioh mad tang u khyndew pum pum ba buh jingma ïa ka koit ka khiah bad haba slap pat ngi mad tang ka ktieh, ka jyrsieh bad la i sangsot ïa ki khynnah skul kiba ïaid lynti na rud surok.
Lada ngam bakla ka jingiakren bad ka jingiatainia na ka bynta kane u surok ruh imat kam don ne duna bha hapoh ka ïing dorbar thaw aiñ, te lada ka dei kumta, ka mut ba ki nongmihkhmat jong ngi kim bna bad kim pyrwa eiei hi ïa ngi ki paidbah kiba mad jingeh ha ka leit ka wan.
Nga ngeit ba bun na ki paidbah jong ka district ngi la don ka jingkhmih lynti ba kan don ka jingpynbha pynmiat ïa kane ka surok ha kane ka aiom tlang ka ban wan, ka jingkylli ïa ki nongmihkhmat jong ngi ka long ‘Hato kan don ne em ka jingmaramot bha ïa kane ka surok?Ne phi kwah ba kan shu long beit kumne? Hato kita ki ba dei ban peit kin leh katba ki mon bad ma phi ruh phin leh katba phi mon? hynrei kawei ba ka sorkar bad phi kum ki nongmihkhmat phi dei ban tip ba ki paidbah ka district ki angnud ban ioh ïa ka surok kaba bha bad ngi khmih lynti ruh ba ka jingmaramot ïa ka surok ka dei ban long kaba bniah, kaba neh slem bad ka ban nym wanrah jingeh ïa ki paidbah ha ka leit ka wan.
Nongpoh, Risaw 17: Ka Karbi Cultural Society Meghalaya Zone haka jingïatreilang bad ka All Meghalaya Karbi Association (AMKA) kala rai ban pynlong biang ïaka tamasa ki samla Karbi bala tip kum ka 31st Zonal Karbi Youth Festival da ka jingangnud ban pynpaw pyrthei ïaka jingriewspah ka kolshor tynrai ka riti ka dustur jong ki paid Karbi khamtam ban wanrah ïaka jingïaieid bad ïajan hapdeng ki para samla Karbi.
Ïa katei ka tamasa la rai ban pynlong haka 23 bad 24 tarik mynta u bnai ha Auditorium Hall jong ka AMKA kaba don ha Umwang Ri-Bhoi District.
Naka liang u Bah Albinus Timung President ka KCS u la pyntip ba ha katei ka tamasa yn sdang ruh da ka jingïaid proseshon jong ki paid Karbi naduh ka por 9 baje mynstep bad yn sa pynbud pat bad ki prokram bapher bapher ryngkat ki jingpynbyrngia, ki jingïakop bad ki prokram tynrai ban pyni ruh sha ka pyrthei halor ka jingriewspah ka kolshor tynrai ka riti ka dustur jong ki paid Karbi kiba shong ba sah haka jylla.
Naka liang ka Karbi Cultural Society kala khot bad wer ruh ïaki paid Karbi baroh kiba don haka them Ri-Bhoi ba kin wan ban sakhi ïa katei ka prokram ba 2 sngi ba katei ka tamasa kan long kaba seisoh.
Nongpoh, Risaw 17: Ka ophis jong ka Project Director Meghalaya AIDS Control Society, Shillong haka jingïatrei lang bad ka ophis jong u Deputy Commissioner Ri-Bhoi District, mynta ka sngi ka la ïoh ban sdang ïaka Integrated Health Camp ban ai jingsumar ei sha ki paidbah bala pynlong ha ïing dorbar Ïewmawlong.
Ïa katei ka Integrated Health Camp la wan ban plie paidbah da u Bah Mayral Born Syiem MLA ka Nongpoh ba dei ruh u Chairman jong ka Meghalaya State Health Advisory Board kum u kongsan haka jingdonlang u Raja Brahma, Addl.Deputy Commissioner, Ri-Bhoi District kum u symbud kongsan, Dr.T Momin, DM&HO Ri Bhoi District, Dr.B Decruse, Project Director, MACS, lem bad kiwei kiwei ophisar naka tnad ka koit ka khiah bad ki tnad sorkar bapher bapher.
Ka jingplie ïa katei ka Integrated Health Campaign kaba la tip ruh kum ka Mela Health Camp kan wanrah shibun ki jingmyntoi haka ba ïadei bad ka koit ka khiah naka bynta ki paidbah nong shnong shnong kiba don mar khap bad katei ka health camp ha kaba ki lah ban leit ban check-up ïa lade ha ki jingpang bapher bapher khlem kano kano ka jingsiew.
Ha katei ka Health camp kin don ki Doctor bad ki nongtrei naka tnad ka koit ka khiah ban peit bad khmih ïaki jait jingpang bapher bapher naduh ka HIV, ki bniat, khmat, TB, ki jingduna haki dkhot met bad kiwei kiwei.
Ka Dr B Decruse Project Director ka MACS ka la ong ba ka thong jong katei ka Health Camp bala pynlong ryngkat ka jingtreilang bad ki tnad sorkar bapher bapher ka long ban ai jingtip sha ki paidbah halor ki jait jingsumar bapher bapher ba ka tnad ka koit ka khiah ka lah ban ai ka jingshakri sha ki paidbah naduh ka HIV, AIDS, TB, ka jingktah jong u duma bad kiwei kiwei ki jait jingpang namar ha katei ka jaka ki don ki doctor bad ki nurse kiba ban peit ban khmih ïaki nongpang, ha kaba ïa katei ka Health Camp yn sa pynlong ruh haki 66 tylli ki jaka bad ki shnong bapher bapher ka Ri-Bhoi District hapoh 20 sngi.
Naka liang u Bah Mayral Born Syiem haba kren ha katei ka sngi u la ong ba kum katei ka Health Camp ka long kaba kongsan ban ai jingtip sha ki paidbah halor ki jait jingsumar ba ki lah ban ioh naka sorkar bad kumjuh ruh ba kin tip ïaka jinglong jingman ka koit ka khiah haka met jong ki, da kaba kyrpad ruh sha ki paidbah ba kidei ban shim ïa katei ka kabu ban ioh jingsumar ei khamtam ba ki lah ruh ban ioh ka jingpeit bñiah ïa baroh ki jait jingpang da kaba ai jingïaroh ruh ïaka sorkar kaba la shimkhia ban kyntiew haki liang bapher bapher khamtam ba ka Ri-Bhoi District ka dei kawei naki district kaba la shah jied kum ka Aspirational District.
Hakawei pat ka bynta naka liang u Bah Mayral Born Syiem u la pynpaw ruh ka jingsngewkhia kaba jur halor ka jingnang jur ki kam sniew ha kane ka juk ba mynta naduh ka kam dih ba nalor ka jingpynjot ïa u briew bad ka imlang ka sahlang kala nangkyntiew ruh ?ïaka jingkynrei jong ka jingpang HIV haka jylla bad kane ka buh jingma kaba khraw bad donkam ban pynlong da ki prokram hikai bapher bapher ban pynsngewthuh sha ki paidbah.
Jowai, Risaw 17: Shi bynta na ka thong jong ka sorkar ban pynkiew ïa ki rukom seng kam seng jam na ka bynta ki khun samla bad ïa ki longkmie kumjuh, na ka liang u Myntri Rangbah jong ka jylla u Conrad K.Sangma mynta ka sngi ula wan ban plie ïaka prokram ‘CM-Elevate’ da kaba sam ïa ki Cheque pisa ha ki lai bynta kata ïa ka YESS Meghalaya, ka SHGs bad ka Green Meghalaya.
Ïa kane ka prokram la pynlong ha District Library Auditorium Mynthong, Jowai haka jingdonlang u MLA ka Jowai ka thaiñ ma Wailadmiki Shylla, u MLA ma Lahkmen Rymbui, MLA kong Santa Mary Shylla, ki ophisar sorkar jong ki ar District West bad East Jaiñtia Hills, ki SHGs nalor kiwei kiwei de.
U Myntri Rangbah haba kren ha kane ka sngi ula ong ïa kane ka prokram ‘CM-Elevate’ la plie kyrpang na ka bynta ki lai tylli ki jait bynriew hapoh ka jylla bad ka long shi bynta ban pynkiew ïa ka ioh ka kot da kaba pynrung ha ki jingmut jong ki nongshong shnong ka jylla ba kin nang ban seng ïa ki kam la jong.
Ula pynsngew hashaw ban wan ka sorkar MDA hapoh ka jylla kala ïaid lynti shwa la 45 snem hynrei lada ïa nujor ïa ki kam kiba la pyntrei ïa ki skim bapher bapher hapoh kaba kane ka sorkar MDA ba mynta kaba dang 5 snem tam kala kiew 10 shah na kitei ki 45 snem ba la leit.
Ula pyntip tang hapoh ka West bad East Jaiñtia Hills ka prokram jong ki SHGs kila don haduh kumba (Hynriew hajar Phra spah ar phew khyndai) tylli ki SHG kiba la dep seng bad ka jingsam ïa ki skim kala poi sha ka 75 klur tam ha kine ki san snem.
Sa kawei ka prokram ka long ka ‘YESS Meghalaya’ bad kane ka prokram kan ïarap shibun eh ïa ki khun samla ba kin sdang ïa kino kino ki kam kiba lah ban pynbha haka imlang ka sahlang lyngba ka jingkyrshan jong ka sorkar bad haka juh ka por kan ïarap ïa ki samla ban lait na ki kam sniew ba bun jait, u Myntri Rangbah ula pynsngew kino kino ki Youth Club kiba apply ïa kane ka skim kin ïoh lad ban pynlong ïa kino kino ki prokram kum sports bad kiwei de.
Lyngba kane ka YESS Meghalaya prokram kila don haduh 1155 tylli ki group hapoh ka jylla tang hapoh Jaiñtia Hills kila don haduh 389 groups kiba ïoh jingkyrshan na ka sorkar.
Kaba lai jong kane ka prokram ka dei ka Green Meghalaya bad kane ka long shi bynta ban pynneh pynsah ïa ka mei mariang, ula ong hapoh ka jylla ki don bun ki khlaw ki btab ba peit da ki shnong ki thaw kumta ka donkam bha ban ai jingïada ïa ki na ka bynta ka lawei.
Hynrei lyngba kane ka prokram ka sorkar jylla kan siew pisa ïa kino kino ki kynhun ne ki riew shimet ban pynneh pynsah ïa ki khlaw ki btab kaba long 1500/- hajar tyngka na ka bynta shi hectare ïa kaba la pyntrei kam tang hapoh kane ka jylla jong ka Ri la ong u Myntri Rangbah.
“Ka jingthmu jong ka sorkar ban siew ïa kane ka pisa sha ki nongïada mariang kan ïarap ha ki sngi ban wan ïaka sorkar ba kam donkam shuh ban pyllut ïaka pisa da kaba sdang shwa ïa kane ka prokram".
Shuh shuh ula pynsngew ha kaba ïadei bad ki jingtei ïaki jaka pait kai (Cinema) naka liang ka sorkar ka kloi ban ai jingïarap (Loan) ïa kino kino ki kynhun ne ki riew shibet kiba don jingmut ban tei ïa kitei ki jaka paitkai.
Ka jingkyrduh kam hapoh ka jylla ka jur bha ong u myntri rangbah namar katkum ka jingkhieñ ki don haduh 70 hajar ngut ki samla kiba kyrduh kam kyrduh jam haka shi snem bad katba nang ïaid ki snem kane ka dang kiew shuh shuh namar ka jingbun briew.
Halor kane kum ka sorkar ba mynta kan ïaleh ban wad ki lad ki lynti na ka bynta ki samla da kaba pynmih ïa kum kine ki prokram ong u Myntri Rangbah.
Mynta ka sngi la sam ïa ki 37 tylli ki cheques hapoh ka Yess Meghalaya, Green Meghalaya bad ka SHG movement kaba la lot sha ka T.1.25 klut tyngka.
Jowai, Risaw 17: U Myntri Rangbah jong ka sorkar jylla u Conrad K.Sangma haka jingwan hiar jong u mynta ka sngi ha Jowai ula leit jurip kynsan ïa ka jaka pule jong ka Kiang Nangbah Govt.
College Jowai bad kumjuh ïa ka Jowai Civil Hospital Ialong West Jaiñtia Hills District.
Kane ka jingleit hiar jurip u Myntri Rangbah ka jylla ka long hadein ka jingïamir jingmut jong ka kynhun myntri ha kine ki sngi ba ka dep, haba leit sha kino kino ki jaka ki dei ban leit jurip kyrpang khamtam ïa ki jaka pule bad ïa ki jaka sumar jong ka sorkar.
Haba kren sha ki lad pathai khubor na ka liang u myntri rangbah ula ong kane ka jingleit ïakynduh ïa ki bor pynïaid jong ka KNGC bad ka Jowai Civil Hospital la ïoh lad ban ïakren halor ki jingeh bad ki jingduna kaba ki ïa kynduh.
Ula pynsngew kum ki bor pynïaid jong kitei ki jaka haba don kino kino ki jingeh ki dei ban ïashong lang ha ryngkat u MLA ka thaiñ lem bad ki ophisar naka tnad pule puthi bad na ka koit ka khiah na ka bynta ban pynkhreh ïa ka report ban rah sha ka sorkar.
Kumba long mynta ka sorkar hapoh ka jingïalam jong u kum u Myntri Rangbah kala pyrshang katba lah ban pynbha nyngkong ïa kine ki ar bynta kata ka pule puthi na ka bynta ki samla pule bad ka jingkoit jingkhiah jong kiba bun ba lang.
Shuh shuh ula pynsngew kino kino ki jingdonkam hapoh ka District kum u MLA ka thaiñ un wanrah ïa ka report bad ban pynsngew sha u kum u Myntri Rangbah khnang ban un ïoh peitbniah bad ban leh ïa kaba donkam.
Shillong, Risaw 17: Ka Seng Khasi Kmie, ka dap da ka mynsiem kaba sngewkhia ba kan ïoh pdiang ia ka khubor halor ka jingkhlad noh ka jong u Rangbah Don Kupar Dkhar, uba long u President jong ka Seng Khasi Kmie, ha ka step jong ka 15 tarik u Risaw, 2023.
Ha kane hi ka janmied, kum ka dak ka jingburom ïa une u Rangbah, ka Seng ka la pynlong ïa ka jingïalang sngewlem hapoh ïing seng ha Mawkhar, Shillong ha kaba ki Dkhot jong ka Seng, kim lah khlem da pyrto ïa u synñiang u bynhei, uba une u Rangbah u la noh haba ïadei bad ki kam ban pynneh pynsah ïa ka Niam, ki riti – ki dustur kat kum ka pyrkhat Khasi tynrai.
Ka jingduh noh jong ka Seng Khasi Kmie ïa la u President, uba long u Nongïalam u ba ha khliehduh, ka long ka jingduh kaba khraw kaba yn ym don kyntien ban batai, khamtam eh ha kum kane ka por kaba ka Seng ka dang donkam bha ïa ka jingïalam ka jong u.
U long da shisha u Rangbah uba trei da ka mynsiem kaba shlur, ka mynsiem kaba rhem bad ka jingshem phang.
U la long ruh uba da ïeng skhem halor ka nongrim ban pynneh ban pynsah ïa ki matti jong u khun u khasi khara, u Hyñiewskum, u Hynñiewtrep.
Kum ka dak ka jingburom ïa une u rangbah, ka jingïalang jong ka Jylli Pyrkhat Kam jong ka Seng Khasi Kmie, kaba la long ha ka 16 tarik u Risaw, 2023, ka la shim ïa ka rai ban khang ïa ka Seng Khasi College, Jaiaw bad baroh ki Skul kiba hap hapoh ka jingpeit bad jingkhmih jong ka Seng Khasi Kmie ha ka 18 tarik u Risaw, 2023, kaba dei ka sngi leh niam kaba khatduh ïa ka met jong une u rangbah, khnang ba baroh kiba don ha kitei ki jaka pule jong ka Seng Khasi Kmie kin ïoh ban ïa shim bynta lang ban leh burom khatduh ïa une u Nongïalam jong ka Seng.
Ka jingleh niam bad ka jingle burom kaba khatduh kan sdang ha ka nohphai sngi jong ka 18 tarik u Risaw, 2023 na ïingsah kaba don ha Lumshyiap, Golflink, Shillong bad yn rah bad pynrung ïa ka met jong u President ha ïingseng ha Mawkhar, Shillong , ha shuwa ban rah sha u lumjingthang jong ka Seng Khasi Kmie ha Jaïaw.
Kum ka dak ka jingburom ïa une u rangbah, ka jingïalang jong ka Jylli Pyrkhat Kam jong ka Seng Khasi Kmie, kaba la long ha ka 16 tarik u Risaw, 2023, ka la shim ïa ka rai ban khang ïa ka Seng Khasi College, Jaïaw bad bad baroh ki School kiba hap hapoh ka jingpeit bad jingkhmih jong ka Seng Khasi Kmie ha ka 18 tarik u Risaw, 2023, kaba dei ka sngi leh niam kaba khatduh ïa ka met jong une u rangbah, khnang ba baroh kiba don ha kitei ki jaka pule jong ka Seng Khasi Kmie kin ïoh ban ïa shim bynta lang ban leh burom khatduh ïa une u Nongïalam jong ka Seng.
Kane ka long katkum ka khubor ba la phah da u Bah Hainess Marbañiang, General Secretary, Seng Khasi Kmie.
Nongstoiñ, Risaw 17: Ka Khasi Student Union (KSU) Lyngngam Hynnengbrei Area Unit ha ka sngi hat majai, ka la leit ban jurip ïa ka Shallang PHC hadien ba la ïoh ïa ka jingujor na ki paidbah nongshong shnong, halor ka jingbym don doktor ha katei ka PHC.Ha ka jingjurip, ka seng ka la lap dalade hi ba katei ka PHC ka la treikam khlem u doktor mynta la kumba 2 bnai.
Nalor ka jingbym don u doktor, ka seng ka la lap ruh ba katei ka PHC ka dang duna ha kiba bun ki liang, khamtam ha kaba ïadei bad ki jingduna ki kamra thiah ïa ki nongpang, ka jingbym biang ki dawai dashin bad kiwei kiwei kaba la nang pyndkoh shuh shuh ïa ka rukom treikam jong katei ka PHC.Halor kane ka jingeh ba ki paidbah ka thaiñ ki ïakynduh, na ka liang jong ka KSU Hynnengbrei Area Unit hapoh ka jingïalam jong u president samla Anselm Ryntong, ki la leit ban ïakynduh markhmat ïa ka DM&HO West Khasi Hills, ban ujor halor katei ka jingbym don Doctor ha kane ka PHC bad halor ka jingbym biang ki lad ai jingsumar kaba la buh jingeh ïa ki paidbah, khamtam haba don ki jingjia ne jingshitom, kiba donkam kyrkieh ïa ka jingïarap.
Ka Seng ka la dawa ruh na ka tnad ka koit ka khiah jong ka sorkar Jylla bad kumjuh na u MLA ka Mawshynrut Constituency u Bah Methodios Dkhar, ban phai khmat lem sha katei ka PHC kaba la ju ai jingshakri ïa kiba bun phew tylli ki shnong ka Shallang C&RD Block hapoh Mawshynrut.
Nongpoh, Risaw 17: Ha kawei ka jingjia aksiden kali kawei ka bos night super kala iatyngkhuh bad kawei ka trok shaktiman ka ba kit dieng ha Umling bad ha katei ka jingjia katto katne ngut ki nongleit jingleit kiba shong ha katei ka bos kila mynsaw.
Katkum ka jingtip bala ioh lum katei ka jingjia kala jia haka por kumba 7 baje eiei janmiet ha katei ka bos ka ba don ïa u number ML 05 T 8382 ka dang mih na Guwahati ban leit sha Tripura hynrei ynda poi ha Umling katei ka bos kala tynrah beit ïa katei ka trok Shaktiman ka ba don ia u number ML 10 A 7293 ka ba dang mut ban khun na shilliang sha shilliang surok bah National Highway bad ha katei ka jingjia katto katne ngut ki nongleit jingleit kiba shong ha katei ka bos kila mynsaw bad pynkit mar mar sha Civil Hospital Nongpoh ban ioh ïaka jingsumar, katba u nongñiah jong katei ka trok u la phet krad na katei ka jaka, naka liang ki bor pulit ka Nongpoh PS kila hiar mar mar sha katei ka jaka ban pynlait iaka jingdheng kali bad ban pynlong ka jingtohkit.
Naka liang ki paidbah kila iarap ruh ban weng iaki dieng kiba la hap ha surok ban lait naka jingdheng kali ka ba la neh kumba katto katne por bad ka jingtohkit halor katei ka jingjia ka dang iaid shakhmat.
Shillong, Risaw 17 : Ka Saindur Tipkur Tipkha Ehrngiew Hynniewtrep (STIEH) ha ka sngi Ba-ar ka la pynpaw ka jingpyrshah kaba jur halor ka rai jong ka sorkar ban pynkut ïa ka tamasa Shillong Cherry Blossom ha ka sngi U Blei.
Katei ka tamasa ka la dei ban sdang ndauh ka 01tarik u Naiwieng bad kut pat ha ka 19tarik kaba dei ka sngi U Blei.
“Ngi pyrshah jur ïa kane ka rai ban pynkut ïa katei ka tamasa ha ka sngi U Blei namar kadei ryngkhat bad ka sngi khuid katkum ka jingngeit jong ki Khristan," ong ka STIEH ha ka dorkhas kaba ki phah sha u Myntri ka tnad Tourism, Bah Paul Lyngdoh hynne ka sngi.
Katei ka seng ka ong ruh ba ka sngi U Blei la niew ba kadei ka sngi khuid ha ka jylla Meghalaya katkkum ka jingngeit jong ki Khristan ka jingngeit kaba bun ki nongshong shnong ka jylla ki bud ïa ka.
“Ïa ka Meghalaya la tip kum ka jylla kaba tipbriew tip Blei.
Kumta ka sngi U Blei kadei ka sngi kaba la buh kyrpang na ka bynta ban pynlut por ha ki kam mane Blei bad ka jingpynkut ïa katei ka tamasa ha ka sngi u Blei kaba pyni ban burom noh ïa u dieng kadei ka jingñiewbeiñ ïa ka jingngeit jongngi bad ruh ïa u Blei," bynrap shuh shuh ka STIEH ha ka kyrwoh.
Shillong, Risaw 17: Haduh mynta ki don lai ngut kiba la pan ticket ban ïakhun MP na ka Seng UDP.Kita ki long u Chief Adviser ka HYC, u Bah Roberjune Kharjahrin, u MLA barim ka Mawlai, u Bah Process T.Sawkmie bad u General Secretary ka Party, u Dr.Jemino Mawthoh.
Katto katne ki nongïalam jong ka Party ki la ïathuh ba ka Party shen kan sa shong jingïalang ban ïakren ïa kane ka kam hapoh ka Party ha shuwa ba kan jied mano ban long u kyrtong na ka Party ban ïakhun ïa ka elekshon ban long sha Lok Sabha ha u snem ban wan.
Nongstoiñ, Risaw 17: Ha u snem ba la dep ka sorkar ka la kular ban shna noh ïa ka surok na Nonglang sha Mawrok, hynrei haduh mynta ym pat ïohi dak ei ei ong u bah Phransis Wanniang uwei na ki riew rangbah na ka shnong Kyndongei.
U bah Wanniang haba ïakren bad u nongthoh khubor, u la ong ba na ka bynta katei ka surok, ka sorkar ka la phah ruh ïa ki briew ba kin leit sorbe bad la ïoh jingtip ruh ba ka phase ba nyngkong ba la dep ban sorbe ka dei kumba shiphew kilomitar kata na Nonglang sha madan Umit.
Nalor kata u la ong ruh ba ki la don kiba ïathuh ha u ba la dep mang pisa ruh kumba arphew klur tam na ka bynta ban shna ïa katei ka surok, hynrei ym tip balei ba ka sorkar ka la shu sngap jar jar haduh mynta.
U bah Wanniang u la ong ruh ba ha ka jingshisha katei ka surok ka dei kaba donkam haduh katta katta, namar na Rambrai sha Mawrok ka la don ka surok PMGSY bad lada la don sa ka surok na Nonglang sha Mawrok, ka la long ka jingmyntoi kaba khraw ïa ki paitbah ha ka leit ka wan ka kit ka bah.
Kumba long mynta ki nongshong shnong naduh Nonglang Langja, Kyndongei, Mawkapiah, Kyrdum, Umwahlang, Mawsikar haduh Langpih, ki don kiba haïing hasem ha Mawrok, Rambrai, Mawkhiat haduh Mawdoh.
Hynrei haba ki leit donkam ki hap ban leit shuwa sha Nongstoiñ sha hiar sha Rambrai, Mawrok, Mawkhiat haduh Rynñiaw, ha kaba ka jingjngai na Nonglang sha Mawrok lyngba ka Nongstoiñ bad Rambrai ka la poi hynriew phew lai kilomitar.
Katba lada don surok Nonglang sha Mawrok pat ka jingjngai ka long tang kumba khat lai kilomitar ei ei.
Kumta ka sorkar ka la dei ban pyrkhat lem na ka bynta ka jingmyntoi jong ki paitbah.
Shillong, Risaw 17: Ka tnat ri Dohkha ka sorkar jylla mynta ka sngi ka la pynlong ïa ka tamasa die Dohkha lane ka 7th Aqua Fest 2023 ha phyllaw jong ka State Central Library.
ïa kane ka tamasa die Dohkha la pynlong na ka bynta ban pynsngewthuh paidbah ïa ki lad jingmyntoi kiba mih na ka kam ri Dohkha kiba la wan lyngba ki skhim sorkar jylla bad sorkar pdeng.
Ha kane ka sngi la ïohi ruh ki jingpyninam bad die ïa ki jait Dohkha na kylleng sawdong ka jylla kiba ki paidbah ki la ri lyngba ka jingïarap ka tnat ri Dohkha.
Ki nongri Dohkha kila pynpaw ka jingai khublei ïa ka tnat ri Dohkha ka sorkar jylla lyngba ka project Blue Revolution.
Haba kren ha kane ka sngi u Myntri ka tnat kam ri Dohkha u bah A.L Hek ula ong ba kane ka long ka sngi kaba kmen namar u kynmaw ïa ka ïing ka sem lajong kaba la im ja kpoh da ka die Dohkha ha Shillong.
U bah Hek ula ong ba ka kam ri Dohkha ka long kaba kyrkhu bha namar kane ka kam ym tang ba ka kyntiew ïa ka ïoh ka kot ha ïing ha sem hynrei ka aikam ruh ïa kiwei ki paidbah ha ka ban ri ne die Dohkha.
Ula ong ba ka tnat ka don jingthmu ban nang pynheh bad nang pynbun shuh shuh ïa ka kam ri Dohkha ban nang plie ka lad ïoh kam ïoh jam ïa ki paidbah ka jylla.
“Nalor ka Blue Revolution, ka sorkar jylla lyngba ka Meghalaya Mission Scheme ka tnat kan ïarap pisa ïa ki paidbah ban sengkam lajong haka kam ri Dohkha ban pynlah ïa ka jylla ban pynmih kham bun ïa ki Dohkha na ka bynta ban pyndap pynbiang ïa ka jingdonkam" la ong u bah Hek.
U bah Hek ula kyntu ïa baroh ban ïatreilang ban nang kyntiew shuh shuh ïa ka kam ri Dohkha na ka bynta ban kyntiew ïa ka ïoh ka kot jong ka jylla.
Shillong, Risaw 17: Ka Seng Samla Balang Catholic Mawkynrew kala pynbna ban pynlong ïaka tamasa bam sohphlang ha ka 21 tarik mynta u bnai, kaban kylla long ruh ka tamasa kaba nyngkong eh ban pynlong ha ka jylla.
Na ka liang u President ka Seng Samla, Samla Pynbianglang Kshiar u la pyntip ba ïa kane ka tamasa bam sohphlang yn pynlong hapoh ka Holy Cross School Mawkynrew bad ka thong jong kane ka tamasa kadei ban kyntiew ïa u Sohplang u ba dei ruh u jingbam tynrai jong ki paidbah ka thain Rilum Khasi-Jaintia.
Utei u samla u la ïathuh ruh ba kane kan dei ka sieng kaba nyngkong ba yn pynlong ïa kum katei ka tamasa ban kyntiew ïa u sohphlang kaba long ruh ha kajuh ka por ban pynshlur ïa ki nongrep sohphlang ban rep kham bun ïa utei u kynja soh ba pawnam bha ha ka por tlang.
“Ïa kane ka tamasa bam sohphlang yn bei tyngka daka tnat Tourism ka sorkar jylla haka jingïatreilang bad ka tnat ka rep ka riang bad ka Meghalaya Age," la ong u bah Pynbiang.
Hadien kane, u la ïathuh ba kum ka seng kin pyni nam ruh ïa kiwei ki mar rep kum u soh strawberry, u krai bad kiwei kiwei ki jingbam tynrai ba pynmih da ki nongrep bad ki paidbah na ka thain Mawkynrew.
Shillong, Risaw 17 : Ka Meghalaya People’s Labour Union (MPLU) ha ka sngi Ba-ar ka la ujor sha u CEM ka KHADC, Bah Pynïaid Sing Syiem bad dawa ba u dei ban tuklar mardor halor ka jingïoh kamai sahuh ki bar jylla khlem da pynbiang ïa ki kot ki sla kum ka Labour bad Trading Licence.
Ha ka dorkhas ba ka seng ka phah sha u CEM, ka MPLU ka la kkynnoh ba ki don bun bha ki bar jylla kiba la pynïaid ia ka khaii pateng ne ka kamai kajih jong ki kum ha Byrnihat, 13mer bad ruh ha Raid Marwet ha Ri Bhoi khlem da pynbiang ïa ka Labour bad Trading Licence.
Ka Union ka la pyntip ruh ïa u CEM ba ki don bun ki bar jylla kiba khlem don ïa ki kot ki sla kiba biang kiba treikam ruh ha ki thain Shallang bad ha ki karkhana Coke ha Borsora, Cherragaon jong ka West Khasi Hills bad Ichamati, Kalibari bad ha Majai kaba hap ha East Khasi Hills.
Halor kane ka phang, ka Union ka la pynpaw ruh ïa ka jingkloi jong ka ban ïa treilang bad ka District Council ban leit khynra ïa kitei ki jaka khaii kiba treikam khlem da pynbiang ïa ki kot ki sla ba donkam kum ka Labour bad Trading Licence.
Maroid, Risaw 17: Ka Seng Voice of the People(VPP) shen kan pynlong noh ka jingïakhih halor ki kam Chairman ba la thung da ka Sorkar MDA 2 kiba la poi da ki spah ngut.
Ïa kane la ïathuh da u Bah Ardent Basaiawmoit, President jong ka Seng ha ka jingìalang ba la pynlong lang da ka VPP Mairang bad Mawthadraishan, kaba la long ha Maroid, Eastern West Khasi Hills District.
U Bah Ardent u la ong ba ka Seng kan phah shuwa da ka jingthoh sha ka Sorkar ha kine ki sngi ban wan ban dawa ban weng noh ïa ki kam Chairman ki bym da donkam eh ban don, hynrei ki long pynban ka jingduhnong ia u paidbah.
U Bah Ardent u la ong ruh ba iwei uwei u Chairman u ïoh ka jingsiew kaba ïaryngkat dor bad ki Grade 1 Officer jong ka Sorkar Jylla, ha kaba ki ioh lut ïa ki jingsiew naduh ka baiwai ïing, ka bai umphniang, bai dawai, bai kot khubor bad kiwei kiwei de ki jingsiew.
“Kaei ka jingmyntoi na kaba thung ïa kine ki Chairman, kaei ka jingmih synñiang jong ki sha ka roi ka par ha ka jylla", la ong u Bah Ardent.
Kiba bun ruh ki kam Chairman kidei kiba la thung da ki briew kiba la shah kyntait ha ki paidbah ha ka por elekshon, hynrei ki ïoh pat ïa ki kam kiba kham heh ha ka kyrshan.
Na ka liang ki Nongïalam ka VPP u la ong ba ka jingthung ïa ki kam Chairman ka la long ka jingpynsep ei ïa ka pisa jong u paidbah.
U la ong ki Nonghikai ruh kim ïoh ïa ka tulop, ki Pulit Home Guard kiba trei shitom miet la bad sngi ha ki kam pynïaid kali kim ioh tulop da ki bnai.
Nangta ki PHC, ki CHC ruh kim biang ki dawai dashin, ka jingsiew ïa ki ASHA ruh ym pynkiew.
Hynrei ïa ki Chairman pat la shu pyllut phut da ki lak bad klur tyngka ha ka shi bnai shi bnai.
“Ngin dawa na ka sorkar ban weng noh ia ki bad lada la sorkar kam sngap, ngin pynlong da ka jingiakhih", la ong u Bah Ardent.
Ha kane ka jingïalang u Bah Ardent u la pynshai ruh ïa ki mat treikam jong ka Seng bad ïa ki mat kiba ktah ïa ki paidbah bad ïa ka ri bad jaidbynriew.
Hadien ka jingïalang kumba la ju leh ha man la ki jingïalang jong ka Party ha kyllleng kylleng ki jaka, la pynlong ruh ka jingpynrung dkhot, ha kaba la ïohi ba kiba bun ki nongkyrshan na kiwei pat ki Party na ki Shnong kiba hap ha ka Mairang bad Mawthadraishan Constituency ki la iehnoh noh ïa ki Party jong ki ban wan pynïasoh noh bad ka VPP.New Delhi, Risaw 17 : Ka ïing Bishar ba ha khlieh duh ka Ri India- ka Supreme Court ka la pynmih ïa ka hukum kaba ong ba ym lah satia ban ai jingithuh da ka aiñ ïa ka jingïashongkha para kynthei ne para shynrang (same sex marriage) haba kyntait ruh ban ai ïa kajuh ka hok ïashongkha ïa ki LGBTQIA+ hapoh ka Ri.
U Chied Justice ka India (CJI) u DY Chandrachud ula ong ba ka jingthaw ïa kane ka Aiñ ka shong eh ha ka bor jong ka ïing Dorbar Parliament.
Ka ïing Bishar ba san ngut ki Nongbishar ba la khlieh da u CJI D.Y Chandrachud haba shong bishar ïa kane ka mukotduma kaba la ïaid naduh u bnai Iaiong bad Jymmang mynta u snem, ka la pynmih ïa ka hukum hynne ka sngi Ba-ar.
U CJI ula ong ba ka don ka bynta ba “mynjur bad bym mynjur ba haduh katno ngi lah ban ïaid" halor ka jingïashongkha para kynthei ne para shynrang haba pule ïa ka hukum.
Arngut na ki saw ngut ki Nongbishar ki la mynjur bad ka CJI ba ka ïing Bishar kam lah ban ai jingithuh kat kum ka aiñ ïa ka jingïa shongkha para shynrang ne para kynthei.
Kane ka hukum ka ïing Bishar ka la mih san snem hadien ka hukum u snem 2018 ba ka ïing Bishar ka la pynduh noh ïa jingkhang ïa ka gay sex jong ka por synshar ka ri Bilat.
Lah ban kdew hangne ba tang ka Taiwan bad ka Nepal kaba shah ïa ka jingïashongkha para kynthei ne Shynrang ha dewbah Asia.
Ka Sorkar u Myntri Rangbah Duh ka Ri Narendra Modi, ka la pyrshah ïa ka jingmudui mukotduma bad ong ba dei ka ïing Dorbar Parliament, ka rynsan ban ïatai bad thaw aiñ halor kane ka kam.
Kala ong ruh ba kum kane ka jingïashongkha kam ïahap satia bad ka jingmut jingpyrkhat jongki Longïing ka India halor u Lok, ka kurim bad ki Khun.
Shillong, Risaw 17 : U Myntri Rangbah ka jylla u Conrad K.Sangma mynta ka sngi Baar ula ong ba palat 70,000 ngut ki samla ki dei kiba la kynjoh ha ka rta ban trei ban ktah (work force) man la u snem bad ka long kaba kongsan ïa ka sorkar ban thaw ïa ka polisi ka ban plie lad ïa ki ban rung kam ha kiwei kiwei ki jaka ruh.
“Ka jingdawa ban ïoh kam ka long kaba jur bha bad kam long kaba suk ïa ka sorkar ban thep kam lut ïa baroh ha ki tnad treikam jongka.
La jan kumba 1500 ngut ki la ïoh kam ha ki tnad sorkar lyngba ka Meghalaya Public Service Commission (MPSC) bad District Selection Committees (DSC)," ula ong haba kdew ïa ka jingdonkam ban thaw ïa ki lad sengkam sengjam la jong ka ban kyntiew ïa ka ïoh ka kot ka Jylla.
Haba plie ïa ka programme CM Elevate ha Jowai ha ka jingïadon lang ki MLA u Bah Wailadmiki Shylla bad ka Kong Santa Mary Shylla, u Myntri Rangbah ka jylla u Conrad K Sangma ula ong ba ka sorkar ka la sdang ïa kane ka prokram ban pynshlur bad ban kyntiew ïa ka jingseng kam lajong da kaba kyrshan ïa ki 20000 ngut ki nongïoh jingmyntoi ha ka jinglut jingsep kaban kot T.300 Klur ha ki 5 snem ki ban wan.
Lyngba ka CM – Elevate, ki nongseng kam lajong ki lah ban applai ïa kiba bun ki lad treikam ki ban kyntiew ïa ka kam jngohkai, ka rep ka riang, ki kam pynbyrngia bad kiwei kiwei.
Lyngba katei ka scheme ka sorkar jylla kan ai Grant bad Subsidy haduh 75% bad ïa kaba tam yn sa pynïasoh bad ka ram kaba na ki Bank.
“Ngi la wanrah ïa ka policy ban kyntiew ïa ka jingseng kam lajong ban ïakhun pyrshah ïa ka jingkyrduh kam kyrduh jam.
Kane ka polisi kaba mynta kan long ka lad ka ban pynbeit ïa ka mat ha kaba ïadei bad ka jingthaw ïa ki kam ha ki 10-15 snem ki ban wan" ong u Conrad ryngkat ka jingbanjur ba ka programme kum ka PRIME bad CM – Elevate kan btin, ai jinghikai bad pynkup bor ïa ki samla ban donkti ha ki kam ki ban ai jingmyntoi.
“Lymda bad katba ym pat thaw ïa ki policy mynta, ngin mad ïa ka jingeh kaba khraw ha ki pateng ban wan.
Kumta ka long kaba donkam \ïa ngi ban tuklar ban pynthikna ba kata ka jingeh dei ban pynbeit noh" ula ong.
Ula pyntip ba palat 33 Lak ngut ki briew ha ka jylla ki dei kiba don hapoh jong ka 45 snem ka rta bad ka mat jong ka jingpynmih ïa ki kam kan ïai bteng ban kiew bad kan buh ha ka jingeh ïa ka jylla.
“Mynta kumba 70,000 ngut ki briew ki rung ha ki kam bapher bad kane kan sa kiew sha ka 1 lak ha ki snem ban wan" ong u Conrad bad ka banjur ba ka sorkar ka la pynwandur ïa ka CM – Elevate ban weng ïa ka jingeh kaba ïadei bad ka jingkyrduh kam kyrduh jam bad ban thaw ïa ka sawdong sawkun da kaba thaw ïa ki lad aikam aijam.
Ula pyntip ba ha ki 5 snem ban wan lyngba ka CM – Elevate, ka sorkar ka buh ïa ka thong ban thaw palat 50,000 tylli ki kam ha ka jylla ha ka liang jongka jingseng kam lajong.
Da kaba pynpaw ba ka jingkhlaiñ ka jylla ka dei namar ka jingdon ki samla, kumta ka programme kum ka YESS Meghalaya ka ai ïa ka lad ïa ki samla ba kin don bynta ha ki kam ki ban pynthikna ba ka bor ka jongka la pynleit ha ka ban leh ïa ki kam kiba don jingmut bad kiba bha.
Ka YESS Meghalaya, kaba dei kaba la pynwandur da u Myntri Rangbah ka jylla u Conrad K.Sangma, la sdang ha u snem 2022 kaba kyrshan ïa ki kynhun jong ki samla, ki society, kynhun trei mon sngewbha kiba pan jingkyrshan pisa haduh T.1 Lak na ka bynta ban ai ki jingpynsngewthuh paidbah, ki kam ai jinghikai bad kiwei kiwei.
“Ha kine ki shi snem kiba la leit, 1155 tylli ki kynhun jong ki samla ki la ïoh jingkyrshan na ka sorkar jylla bad ngin bteng ban kyrshan ïa ki samla lyngba katei ka programme", ula pyntip.
Ha ka programme kaba mynta ka sngi, la sam ïa ki 37 tylli ki ‘Cheque’ lyngba ka Yess Meghalaya, Green Meghalaya bad SHG kaba kot baroh T.1.25 Klur.
Tura, Risaw 17: Ka Meghalaya Board of School Education (MBoSE) ka la sdang ïa ka jingrakhe dap 50 snem da ki prokram bapher bapher ka ban long lai sngi lynter naduh ka 17 tarik Risaw haduh ka 19 tarik Risaw.
Ban rakhe ïa kane ka lyngkhuh snem ba 50, u Director (Administration), Tura ula pynbna ïa ki prokram ba kynthup ïa ka PPL Presentation halor ka “Milestone of MBoSE’ pyllait ïa ka souvenir, ka jingïakop kyntip bad kiwei kiwei ki prokram na la tynrai ban ïashim bynta da ki khynnah na ki skul bapher bapher.
Kane ka jingrakhe balai sngi ka la sdang da ka rally ki thuk thuk na ka campus jong ka MBoSE, Tura ha ka por 9:15 baje mynstep ïa kaba la ïashim bynta da ka NH51, ki Nongtrei ka MBoSE bad ki skul bad la pynkut pat ha Green Haven, New Tura.
Ha ka sngi ba-ar jong ka jingrakhe, u Symbud Myntri Rangbah Bah Sniawbhalang Dhar un leit ban ïïashim bynta kum u Kongsan ha ka jingïadonlang u Myntri ka tnad pule puthi Rakkam A Sangma, u Commissioner & Secretary ka Tnad Pule puthi bad kiwei kiwei.
Ha ka sngi balai ka ban dei ka sngi pynkut kata ha ka 19 tarik Risaw, u Myntri Rangbah ka Jylla u Conrad K Sangma un long kum u kongsan ha ka jingïadon lang u Myntri ka tnad pule puthi uRakkam A Sangma, u Chief Secretary Bah DP Wahlang bad kiwei kiwei.
Shillong, Risaw 17 : Ki Pulit ka East Jaintia Hills mynta ka sngi Ba-ar, ki la ïoh ban kem ïa uwei u snar nong khaïi droks ba na Mizoram uba kyrteng u Joseph Hmangaih Zula 46 snem ka rta bad na ka met jong u, la ïoh ban kurup haduh 1 kilo tam u droks amphetamine uba shongdor palat 1.15 klur tyngkaUne u Nongkhaii droks u dei na South Aizawl, Mizoram bad la ïoh kem ïa u napoh kawei ka bos Night Super (AS 01 LC 6216) ha ka shnong Nongsning kaba don ha surok NH-6, ïathuh u Superintendent of Police ka East Jaintia Hills Jagpal Singh Dhanoa.
Halor ka jingtohkit kat kum ki kyndon ka NDPS Act ha ka jingïadonlang ki sakhi , ki Pulit kila lap ïa kawei ka pla plastic kaba don ïa une u droks, ïa kaba la thep ha kawei ka suitcase rong purple.
Une u droks u khia haduh 1.017 kilo bad ha ka jingtest la pynthikna ba u dei u amphetamine (crystal meth) uba dei u jingdih buaid ba la ñiew beaiñ.
Une u Heh Pulit u ïathuh ba kat kum ka jingtip ba ula ïoh lum, ka la don ka synjuk (syndicate) jong ki nongkhaïi drok ba pynïaid ïew ïa u drok na kawei ka ri sha kawei pat ha kaba ïa u mar (drok) la khaïi ha ka dur jong u crystal meth sha ki Ri ba marjan bad hadien pat la pynkylla ïa u sha ki kuli methamphetamine.
Ia une u briew la register case ha Khliehriat Police Station bad ka jingtohkit mynta ka la ïaid shakhmat ban nang tih jylliew ïa kane ka kynhun nongkhaïi droks.
Shillong, Risaw 17 : Ka Regional Drug Testing Laboratory, Guwahati ka la lap ba arjait ki dawai ba la thied da ka Directorate of Heath Services (MI) ka Jylla, ki dei ki dawai taddor/ bym bha satia (sub standard) ki bym bit satia ban ai sha ki paid Nongpang.
Kat kum ka jingshem ka RDTL, kine ki artylli ki dawai ki dei u dawai Paracetamol tablet (Golpara) IP 500 ïa uba la thied kat kum ka batch No GPT 22002, ïa uba la shna (manufacturing) ha u Naitung 2022 bad ba kut por (expired) ha u Jylliew 2025.
Uwei pat u dei u dawai Vitamin C tablet (XTRA-C) IP 500 MG kat kum ka batch no-XTR 2112 ba la shna (manufacturing) ha u Risaw 2022 bad ba kut ka por (expired) ha u Nailur 2025.
Ka khubor ba la ïoh lum ka ïathuh ba Shillong Civil Hospital, ka la phah pynsangeh mardor ïa ki nongai dawai kynthup ki nos, ba kin ai ïa kine ki dawai sha ki paid nongpang tad haduh da pynmih hukum da kumwei pat.
La ïoh jingtip ba u Head Pharmacist ka Civil Hospital, Shillong, ula phah da ka shithi sha baroh ki nos ka Hospital kiba don hapoh ka IPD ba kin sangeh shuwa shipor ïa ka jingpyndih ïa kine ki dawai ïa ki paid nongpang kiba wan sumar hapoh ka Hospital.
Kane ka shithi ba la ïoh copy da ka Shlem, la ïathuh ba kat kum ka Analytical Test Report jong kine ki artylli ki dawai (ba la kdew haneng) ba la leh da ka Government Analyst ka Regional Drugs Testing Laboratory, la shem ba ki dei ki bym bha satia.
La pyntip ba ïa kane ka kaiphod la ïoh pdiang ruh da u Inspector of Drugs ka East Khasi Hills District.
ïa kane ka shithi la phah ruh sha u Additional Director of Health Service kum ka jingpyntip, Dr B Lyngdoh HoD ENT bad sha ka Nursing Superintendent ka Civil Hospital, Shillong.
Shillong, Risaw 17 : Khnang ban ïoh ïashim bynta ki Dorbar Shnong ha ka thma pyrshah ïa u drok, shen ka sorkar jylla kan sa wanrah ki jingpynkylla ïa ki kyndon aiñ ka Prevention of Illicit Traffic in Narcotics Drugs and Psychotropic Substance (PITNDPS) Act 1988.
Haba pynbna ïa kane hadien ba la wai ka jingïalang bad ki nongmihkhmat jong palat 10 tylli ki Dorbar Shnong jongka West Shillong Constituency u MLA kane ka Constituency uba long ruh u Myntri ka tnad Social Welfare u bah Paul Lyngdoh u la ong ba la sakhi bunsien ba ki Rangbah Shnong ne Secretary Shnong ki hap ban leit hajir sha ki ïing bishar da ki bun bun sien bad da ki snem lynter bad kane ka la long kum ka jingkhang lad ïa ki Dorbar Shnong ban shlur ban ïashim bynta ha ka jingïaleh pyrshah ïa u drok.
“ Kumta ka tnad Social Welfare ryngkat bad ka tnad pulit kin ïatrei lang ban wanrah kine ki jingpynkylla ïa kane ka PITNDPS Act ha kata ka rukom ba ki Dorbar Shnong kin ïoh ban ïashim bynta ha ka jingïakhun thma pyrshah ïa u Drok" ong u bah Paul.
U la ïathuh ba ïa kane ka rai la shim hadien ba la ïoh jingtip ïa ki jingeh ba ki dorbar shnong ki ïa kynduh haba ki pyntip ne ïarap ïa ki pulit ban kem ïa ki nongkhaïi ne nongdih drok namar ki hap ban long ki sakhi bad hap ban leit hajir beit sha ki ïing bishar.
U Bah Paul ula ong ba ka jingïalang hynne ka sngi ka dei ruh kaba la pynlong kum ka jingpynbud ïaki jingïalang ba la dep pynlong kham mynshwa, kiba ula pynlong bad baroh ki kynhun.
Ka jingïalang ba khatduh ka dei kaba la pynlong bad ki seng niam.
U la ong “ Ngi la ïamir jingmut lang kumno ban pynlong ïa ki dorbar ban ïoh ïashim bynta ha ka jingïakhun ïa kane ka thma kaba dei ruh shi bynta na ka thong treikam kumno ban ïadon bynta lang bad ki Dorbar Shnong.
“ Ka jingieit ka sdang na la ïing.
Ka West Shillong Constituency ka don bun ki jaka ba ïa khaïi ïa u drok bad la ju ïoh jingujor ruh na ka por sha ka por ïa ka jingdon ki nongkhaïi drok ha kiba bun ki jaka" ong u bah Paul.
Haba kylli, u Myntri ula pyntip ba ka East Khasi Hills ka dei kaba don bun eh ki nongdih bad nongkhaïi droks bad la bud ka East Jaintia Hills bad Ri-Bhoi.
“Ngi donkam ïa ka jingïatreilang ki Dorbar Shnong.
Khlem ka jingïatreilang jong ki, ki jingpyrshang baroh kin ym poi shano shano ruh.
Ngi lah ïohi ïa ka jingjop ha ka jingïakhun pyrshah ïa ka khlam Covid da ka jingïa shim bynta lang ki Dorbar Shnong".
Halor ki rehabilitation centre, u Myntri u pyntip ba ka Sorkar mynta ka la ai jingsumar ei ïa ki nongdih droks ha ki artylli ki centre ha Shillong- Kripa Foundation Deaddiction Centre bad ka KJPA New Hope Deaddiction Centre bad kine baroh artylli ki don ha Mawkasiang, Jowai bad Nongstoin bad Ri BhoiHa kajuh ka por, u Myntri ula pyntip ba ka Sorkar Jylla ka don jingthmu ban buh ïa ki rehabilitation centre ha manla ki shnong ki thaw.
“Ngi la don ïa kane ha ka jingmut jingpyrkhat.
Kaba kongsan ïa ngi ka long ba ngin ïoh ïa ka jingkyrshan na ka Ministry kaba wan lyngba ka jingbei pisa ba 90:10 hynrei hooid, ngi don ïa ka jingthmu bad don ruh ka jingsngewkhia halor ka jing bun ki nongdih drok kiba kyntait ban leit shah sumar, na kata ka daw ngi la pynïadon bynta lang ïa baroh ki kynhun naduh ki seng niam bad mynta sa ki nongïalam shnong" ula ong.
Ha kajuh ka por, ka Tnad Pulit ka Jylla ka la phah ïa ka jingtyrwa ban pynmih ïa ka hukum set along ïa 9 tylli ki case jong ki nongdie/nongdih droks ba la kem bunsien kat kum ki kyndon ka PIT NDPS Act.
Jowai, Risaw 18: Ka kynhun ïalehkai jong ka Shangpung Lumiawmuchai kala jop da 3-2 kol ïa ka Khimusniang SC haka sngi sdang ïa ka Super Division Football Tournament 2023 ba la ai kyrteng ‘U Kiang Nangbah Memorial Trophy 2023’ ïa kaba la pynïaid da ka West Jaiñtia District Sports Association, (WJDSA) Jowai ha madan Kiang Nangbah Stadium, Dongmihsngi Jowai.
Haba phai sha ka jingïakhun mynta ka sngi kala long kaba ïakhiad bha hapdeng kine ki ar kynhun bad ïa kitei ki kol na ka Shangpung Lumiawmuchai la thep da u Elizer Suiam haka minit ba 5 & 14 bad u Chillang Langstang haka minit ba 13.
Katba ïa ki kol na ka Khimusniang la thep da u Darimitre Syih ar kol ha ka minit ba 50 & 87.
Ka jingïakhun mynta ka sngi (19.10.2023) kan long hapdeng ka 7 Wasa United pyrshah ïa ka Mukhla Raij SC haka por 2 baje nohphai sngi.
Jowai, Risaw 18: Ka lympung ïalehkai phutbol kaba la tip kum ka “Chatister Kharkongor Memorial Trophy 1st Division Football Tournament – 2023 bala pynïaid da ka West Jaiñtia District Sports Association, (WJDSA) Jowai kaba la long hynne ka Sngi Balang ha madan Kiang Nangbah Stadium, Dongmihsngi Jowai.
Haba phai sha ka jingïakhun ka kynhuh ïalehkai jong ka Nangbah Iawmusiang kala lah ban pynliem da 2-0 kol ïa ka Mookyndur, ïa ki kol na ka Nangbah Iawmusiang la thep da u Dawanbiang Passah haka minit ba 79 bad u Mebanker Shalam haka minit ba 83.
Ka jingïakhun mynta ka sngi Palei (19 Risaw, 2023) kan long hapdeng ka Mukhla Evergreen pyrshah ïa ka Moosyiem Shangpung haka por 12 baje shiteng sngi.
Shillong, Risaw 18: Ka kynhun ki rangïalehkai ka Meghalaya’s U-19 ka la mad ïa ka namrem hynñiew wicket pyrshah ïa ka Delhi ha ka jingïakhun jong ka lympung Vinoo Mankad Trophy match in Vijayawada kaba la long hynne ka Sngi Balang.
Hadien ba jop ïa ka toss u Avinash Rai kapten jong ka Meghalaya u la jied ïa ka kynhun ban tied nyngkong.
Ha ka batting, na ka liang jong u Lensbirth N Marak (17 ron) bad u Kshitij Singhania made (11 ron) u ba la mih ha ka pali ba lai ki la lah ban kyntiew ïa ka ron na bynta ka kynhun, hynrei ka jingïoh kamai ron ka la sdang ban hiar ïa ka Meghalaya, ha kaba na ka 39/2 baroh ki wicket ki la shah pynhap bad kynjoh tang 76 ron naki 33.4 over, hadien ba ki nongtied kiba la mih hadien kim shym la lah ban ai jubab ïa ki nongkawangbol ka Delhi.
Ha ka inning kaba ar (pali tied jong ka Delhi), ka Meghalaya ka la sdang da kaba seisoh, hadien ba u Shavian Blah u la ïoh ban khur wicket lyngba ka jingïarap na u Da-u-la-biang Shangpliang u ba la ïoh bat ïa ka bol kaba hap na suiñ (catch-out) tang mar ïa sdang bowling.
Hadien kane, ha ka over kaba bud, u Bilgrak G Sangma u la ïoh ban pynhap sa u wei u player tied lyngba ka jingïarap jong u Shubham Rasaily (catch-out) kaba la pynlong ïa ka Delhi ban shah pynhiar da 7 ron bad 2 wicket.
Hynrei watla kata ruh, ki rangïalehkai ka Delhi ki la lah ban wanphai tyngeh ban pyndep kynjoh ïa ka ron ba la buh tang hapoh 7.2 over.
U Shavian u la ïoh ban khur biang sa shi wicket hadien, hynrei ki player ka Delhi ki la ïohlad ban kamai katto katne ron na ki bol kiba u kawang, kiba kynthup ïa u Tarun Bisht (42 not out naki 16 bol) bad u la pyndep ïa ka inning da kaba khur 2/49 na ki 4 over.
Katba u Bilgrak, u la pyndep da 1/25 naki 3 over.
Ka jingïakhun ka ban wan ïa ka Meghalaya kan long pyrshah ïa ka Maharashtra lashai ka sngi Thohdieng.
Na ka liang jong ka kynhun lehkai kriket jong kiba la rangbah ka jylla, kin sa hap ban aireng pyrshah ïa ka Mizoram ha ka lympung ïakhun jong ka Syed Mushtaq Ali Trophy T20 tournament mynta ka sngi ha Jaipur, katba ka kynhun kynthei kiba heh (women semior) kin sdang aireng nyngkong ha ka lympung Senior Women’s T20 Trophy ha Vadodara mynta ka sngi pyrshah ïa ka Pondicherry.
Shillong, Risaw 18: Ka Meghalaya Cricket Association hynne ka sngi ka la pynbna ïa ka thup kyrteng jong ki 15-ngut ki player bad lai ngut ki standbys ki ban leit aireng sha ka lympung ïakhun jong ka BCCI’s Women’s U-19 T20 Trophy.
Ki thei ïalehkai kiba la shah jied ha kane ka kynti ki dei kito kiba la mihkhmat ïa ka jylla dang shen ha ka Women’s U-19 One Day Trophy jong ka BCCI, bad tang katto katne ngut eh kiba la shah weng.
Mynta u snem, ka kynhun ki thei ka Meghalaya ka la haplang ha kajuh ka thup bad ka Chandigarh, Sikkim, Baroda, Andhra Pradesh bad ka Kerala, ki thei ban mihkhmat ïa ka jylla kin sdang ban aireng hapdeng ka 2 bad 9 tarik Naiwieng ha Mumbai.
Shuh shuh, na ka liang jong ka kynhun ka la pyntip ba ka jingpynkhreh ban kilanmet na bynta kane ka lympung kan sdang naduh 21 tarik Risaw ka ban ïaid haduh 29 tarik u Risaw, ha Mendipathar.
Ka kynhun, lait noh ki player ba shahjied ha ka standbys, kin mih na jylla ban leit sha Mumbai ha ka 30 tarik u Risaw.
ïa kane ka kynhun yn ïalam da u Ranjana Yadav kum u head coach, ryngkat bad ka Marty Mustafa kum ka assistant coach.
Ki kyrteng jong ki player ba la shah jied ban mihkhmat ïa ka jylla ki long: Jaylynn R Marak, Janicka R Marak, Ankita Sharma, Emisakani Warjri, Marme M Sangma, Sistilin Ryntathiang, Julitha Sangma, Shreya Marak, Dawanshisha Warlarpih, Abiezer Kharsyiem, Awesa G Momin, Kambesa Agitok Sangma, Jayshree Singh, Dubleen D Nengnong, Banrikmen Lyngdoh TongkharStandbys: Rikmanchi M Sangma, Dianchidora N Sangma, Monica SinghSupport staff: Ranjana Yadav (head coach), Marty Mustafa (assistant coach), Helyna D Sangma (trainer), Lucky Mary Marbaniang (physio), Daniel Dan (physio).
Shillong, Risaw 18: Ka Meghalaya Motorsports Society (MMS) kaba dei ka synjuk ba thymmai, hynne ka Sngi Balang ka la wan shakhmat ban pynbna halor ka jingpynlong ïa ka lympung ïakop pyni-sap ñiah ar-shaka kaba la tip da ka ‘Drift Show’ ka ban sdang ha ka 20 tarik Risaw, 2023, kata lashai ka sngi.
Ha kane ka jingïalang ban pynshai halor kane ka rynsan ïakop pyni-sap ñiah ar shaka la don ryngkatlang da ka Chairperson jong ka Meghalaya Motorsports Society bad ruh u Sanam Sekhon, u ba bat ïa ka nam ‘Drift King of India’, u ba la shah khot sngewbha ban kyntiew ïa kane ka rynsan ïakop pyni-sap ha nongbah Shillong.
Haba ai jingkren sha ki lad pathai khubor hynne ka sngi, na ka liang jong ka Phoebe Nongrum, ka la pynpaw ba kane ka dei ka sien ba nyngkong ban pynlong ïa ka ‘Drift Show’ ha Shillong.
Ka thong ba hakhmat eh jong ka kynhun ka long ban kyrshan bad plielad ïa ki samla kiba ju sngewtynnat ban shimbynta ha ki rynsan pyni-sap ñiah ar-shaka (kiba kynthup naduh ka ñiah saikil) bad ruh ban kyntiew shuh shuh ïa ka sap kaba ki don.
Shuh shuh, ka la pynpaw ruh ba na ka liang jong ka synjuk ka kwah ban pynsaphriang ïa ka khubor ba ka ‘Drifting’ ka dei kawei na ki sap jong ka Motorsports bad na bynta ki samla kiba don ïa ka sap kane ka lah ban kylla long ka lad kamai ïa ki.
ïa kane ka rynsan ïakop pyni-sap ñiah arshaka la pynkhreh ban pynlong ha I.S.B.T Mawiong naduh ka 20 tarik bad 21 tarik u Risaw, 2023, ha kaba ka event ki kynthup ïa ka jingïakop pyni-sap ha ka thuk thuk, skateboard bad ka scooter stunt.
Shillong, Risaw 18: Ki lai tylli ki jingïakhun jong ka lympung SSA SRGT 3rd DIVISION Football League 2023 kaba la long hynne ka Sngi Balang (18 Risaw 2023) ha madan 1st Ground SSA Stadium.
Haba phai sha ka jingïalehkai kaba nyngkong ha ka por 11 baje mynstep ha 1st Ground SSA Stadium, ka Nongumlong SC ka la ïakhaid bad ka Lumdiengjri SC hadien ba baroh ar kynhun ki la ïoh ban thep mar 2 kol.
Haba bishar ïa ka jingïalehkai hapdeng kine ki ar kynhun ka la long kaba itynnat bad ka jingïathep kol ka la wan markylliang kawei hadien kawei.
Dei ka Lumdiengjri SC kaba la ïoh ban plie pyrda ïa ka kol kaba nyngkong na u Gabriel Blah ha ka minit kaba 26 hynrei u Donbor N Shanpru u la ïoh ban pynïakhaid na bynta ka Nongumlong SC ha ka 38 minit.
Ha ka kylla kaba ar, sa ka Nongumlong SC kaba la ïoh ban lamkhmat ïa ka jingïakhun lyngba ka kol na u Nehlang Kharsahnoh ha ka 66 minit hynrei tang hadien katto katne por ka Lumdiengjri SC ka la lah ban pynïakhaid lyngba u Borsing Langñuih ha ka 69 minit bad haduh kaba kut ym shym la don ba lah ban pynïakhlad ïa kine ki ar kynhun.
Haba phai pat sha ka jingïakhun kaba la sdang ha ka por 1 baje mynsngi ha SSA Stadium, ka Lawmali Pyllun SC ka la khur namjop hadien ba pynliem da 3 – 2 kol ïa ka Rynjah SC.ïa kine ki lai kol na bynta ka Lawmali Pyllun SC la thep da u Lahnambhah Manner (25 minit), nangta na u Nathaniel Kharbuli (37 minit) bad khadduh na u Banganson Nongphlang (44 minit).
Katba ki ar kol na ka Rynjah SC la thep da u Banshailang khriem (73 minit) bad na u Hasken Roy Kharsati (78 minit).
Ha ka jingïakhun kaba khadduh ha por 3 baje nohphaisngi, ha 1st Ground SSA Stadium ka Lapalang SC ka la mad namrem da 1-2 kol ha ka Gorkha Association.
Ka shi kol na ka Lapalang SC la thep da u Ryntih Marap ha ka 80 minit, hynrei ka namtam ka long sha u Gabriel iacias u ba la thep baroh ar kol (14 min & 66 min) na bynta ka Gorkha Association.
Ki jingïakhun mynta ka sngi ki long ; ka jingïalehkai kaba nyngkong kan sdang ha ka por 11 baje mynstep ha 1st Ground SSA Stadium hapdeng ka MLP FT pyrshah ïa ka Krang SC, bud sa ka jingïakhun kaba ar ha ka por 1 baje mynsngi ha SSA Stadium, hapdeng ka Nongmynsong SC pyrshah ïa ka Umlyngka SC.Ka jingïakhun kaba khadduh kan long ha ka por 3 baje nohphaisngi ha 1st Ground SSA Stadium hapdeng ka Nongkseh SC pyrshah ïa ka Pomlakrai SC.Mawkyrwat, Risaw, 18: Ka ophis jong ka Project Director ATMA, South West Khasi Hills District ka la pynlong ïa ka Farmer Scientist Interaction ha Ranikor Civil Sub Division kaba dei jong ka Ranikor C&RD Block.
Ïa kane ka prokram la pynlong halor ka phang ka rukom rep ïa u Large Cardamom (Elaichi) bad ka Resource Person ka dei ka kong Risuklin Mylliem Umlong na ka Spices Board of India, Field Office Shillong.
Ha kane ka program la ïashimbynta da 25 ngut ki nongrep kiba hap hapoh ka Ranikor C&RD Block.
Namarkata, kum ka ophis ka don ka jingthrang ba ki nongrep jong ka thaiñ Ranikor kin pyrshang ban rep ïa Large Cardamom (Elaichi) u jingthung uba dei uwei na ki masala uba lah dor bad ba ka jingrep jong u ka dang duna bha ha ka jylla Meghalaya.
Da ka jingwan ïashimbynta lang jong ki nongrep, kane ka program ka la long kaba jop ha kaba ki nongrep ki lah ïoh ban sngap ïa ka jinghikai halor ka rukom ban rep bad ban pynïaid ïew ïa u Large Cardamom (Elaichi).
K i nonghikai skul kiba la aiti ïalade met bad mynsiem ban pynnang pynstad ïa ki nongshong shnong ha ka jylla ynda ki la shongthait na ka kam hikai skul ki la mad pynban ïa ka jingim kaba syrtok bad mad ruh bun ki jingeh ha ka jingim kaba manla ka sngi namarba ka Sorkar ka leh matlah bad kam patiaw eiei ruh em ïa ki jingeh ba ki nonghikai skul ki ïakynduh ynda ki la shongthait na ka kam.
Ka long ka jingdawa kaba shongnia bad kaba shongaiñ ba ki nonghikai skul ki dei ban ïoh ka baibam tymmen ne ka pension ynda ki la tymmen bad ki la shongthait na ka kam kaba ki shakri.
Ka lawei jong ka ri ka shong ha ka kti jong ki nonghikai skul.
Ka jingkiew irat jong ka ri ki dei ki matti jong ki nonghikai skul.
Ym lah ban len, ki nonghikai ki dei ki nongsaiñdur ïa ka lawei jong ki khynnah skul bad ka jingkiew irat jong ka pule ka puthi ha kane ka jylla Meghalaya ka dei hi ka jingaiti met bad mynsiem jong ki nonghikai skul.
Ka long kaei kaei kaba i lehraiñ hi khait ba ka Sorkar kam kheiñ snep ïa ki nonghikai watla ki long ki nongtei ïa ka lawei jong ki khynnah skul bad kam kheiñ kor ïa u synñiang u bynhei ba ki nonghikai ki la noh sha u sup u thiar ban kyntiew ïa ka pule ka puthi ha ka jylla.
Ka sorkar ka kham kheiñkor ïa ki politishian bad ïa ki nongtrei jong ki seng saiñpyrthei kiba long kum ki thliem khlem khmat namarba ka pynlut pisa da ki klur ban siew tulop ïa ki manla u bnai.
Ka Sorkar ka thungkam ïa ki MLA bad ïa ki MDC kiba u paidbah u la kyntait ha ka elekshon namarba ka sngewsynei ba kim ïohkam ïohjam.
Phewse, ïa ki nonghikai kiba trei minot bad kiba aiti lut met bad mynsiem na ka bynta ban saiñdur ïa ka lawei jong ki khynnah skul ka Sorkar kam pushe wat tang khyndiat ruh.
Kaba kham sangsot ka long ba ki don ki nonghikai skul kiba wan na ki iing ki sem kiba kham duna ka ïoh ka kot ki ïakynduh mawsiang haduh katta katta haba ki mad ïa ka jingpang jingshitom kaba kham eh ban pynkoit.
Kum kine ki jingjia, ki pynduh mynsiem haduh katta katta bad ka long kumba theh umpjah ïa ka jingshakri jong ki nonghikai skul da ki phew phew snem.
Ki jingai burom jong ka Sorkar ïa ki nonghikai shisien shisnem kam don jingmut eiei lada ka Sorkar kam ïohi ïa ka jingeh kaba ki nonghikai skul ki ïakynduh nalor ba ki ïoh tulop shisien lai bnai.
Ka jingïakhun jong ki nonghikai skul Deficit kiba la shongthait kiba don hapoh ka shatri jong ka Meghalaya Retired Deficit School Teachers Association ban ïoh ïa ka baibam tymmen ka dei kaba shongnia.
Ki seng saiñpyrthei ki nang ban tang khleiñ ha ka por elekshon ban pynurlong lut ïa ki jubanlak ba ki la khlei hynrei ynda ki la ïoh thaw Sorkar ki leh klet lut ïa ki jingkular bad ki pynsyrtok haduh ban da suwan ïa ki paidbah.
Katkum ka jingïathuh jong u President ka Meghalaya Retired Deficit School Teachers Association u Bah ED Nongsiang tang ki nonghikai skul deficit kiba la shongthait hapoh ka jylla Meghalaya ki don don kumba 2000 ngut.
Lada kheiñ sa ïa kiwei kiwei ki nonghikai ka nombar kan nang kiew arshah khlem da kynthup lang ïa ki nonghikai skul Sorkar bad ïa kiba hikai ha ki skul Private.
Haduh sanphew snem ban ïakhun ïa la ka jong ka hok ka long kaei kaei kaba sngewsangsot haduh katta katta ïa ki nonghikai.
Nalor kata, kaba kham sangsot ka long ban iohi ïa ki nonghikai kiba hap ban mih sha surok na ka por sha ka por ban dawa ïa la ka jong ka tulop na ka daw ba ka Sorkar ka pynslem ban siew ïa ka bainong kaba ki ladep trei.
Kane ruh ka dei sa kawei ka jingeh kaba ki nonghikai ki ïakynduh mawsiang.
U snem 1861 u dei u snem ban sah kynmaw pateng la pakit ha ka History jong ka Shnong Mynso, ba dei ha une u snem ba ki Phareng kila wan rung hapoh u pud u sam jong ka Shnong, ngim lah ban tip ïa ka Tarik bad u bnai ba ki phareng ki wan ïuh kjat nyngkong namar ha kito ki por ki briew jong ngi kim pat pyndonkam ïa ka Almanak ne Baje, hynrei ki dang shañiah ha ka Mariang ïa ka rukom kheiñ por ne kheiñ ïa ki Tarik ne Bnai.
Ha une u snem [1861] U Myllon u dei u Daloi jong ka Elaka bad la tip ïa u kum u Myllon Daloi, u Phet Shen bad-U Silaui Phai ki dei ki Khlawait jong ka Elaka kiba long ka kti ka mon kti ka diang jong u Daloi naduh ki por mynshuwa ki nongmynso ki khlaiñ ha ka khaïi ka pateng dei ma ki kiba juh leit die (supply) ïa ka Laha ha ïing U Syiem Sutnga, namar ka Laha ba pynmih ki Nong Mynso long ka ba bha bad ba biang (Good Quality) ban shna ïa ki riam ki beit jong ki Syiem Sutnga, ka jingïohlad jong ki ban leit na kawei ka shnong sha kawei pat ka pynlong ïa ka jabieng bad jingmut jingpyrkhat jong ki ban nep hir hir kum ki mawlein hapoh ki pubon.
Ka jingstad bad jingshemphang jong ki ka pynlong ïa ki nongshun ba mut wan hiar thma ïa ka Shnong ban pyndem la ki wait ki sum tang ha shi teng, ki long ki briew kiba stad bad pyrkhat jngai bha, ki shna ïa ki myrsha ha ki khyrdop shnong ban long kum ka kut ba skem ïa ka shnong ka thaw bad ki tih ïa ki thliew ba heh ha ka dur jong ki krem ban buh rieh ïa u kba u khaw, ki tiar donkam bad wat ïa ki riew tymmen bym nang ïaid ne mareh, ki buh ïa ki hapoh kita ki thliew ban buh rieh na u nongshun ha ka por thma bad marsein kut ka thma ki leit sei pat na kita ki thliew, ïa kine ki thliew ngi lah ban shem ne ïohi haduh mynta ki sngi halor u lum Khonlom ha Dong Lumlakhiat Mynso, bad ha u snem 1861 haka por ka jingwan hiar thma jong ki phareng ïa ka shnong Mynso ha ka sien ba nyngkong kim lah kot bor ïa ki shipai ki swar jong u Daloi, ka jingïaleh ka kut tang halor u Myrchalajai, marsien wan ki phareng ha Myrchalajai ki kyllon khram bad briew bad kulai kim ïohi nangno ba wan u khnam bad mano ba tda ïa ki ryntih ki khnam.
Hynrei u phareng nalor ba u long u briew uba stad bad shemphang u don ruh ïa ka buit ba palat ïa u Myrsiang kumta haba u sngew ba um don lad shuh ban ïoh rung suk shapoh ka shnong, u la sdang da kawei ka buit ha kaba u leit thong ha ka dor baheh ïa ki briew ba juh rung juh mih bad ka shnong Mynso ban ïalam ïa u phareng na kawei pat ka jaka ne lynti khlaw kaba pajih, bad dei lyngba kine ki briew (para jan shnong) ba u phareng u ïoh rung suk shapoh u pud u sam ka shnong sa kaba ki leit phar shiliang ïa ka wah Leshka bad ïaid suki mian pa mian haduh ban da poi ha u lum Ramu bad lum Nangrim bad hangta ki phareng ki jopsuk ïa ki shipai U Daloi Myllon bad ki khar lut ïa ka spah ka hajar bad ksiar rupa jong ki Nong Mynso bad ki ai ha kita ki briew (para jan shnong) ba ïalam lynti ïa ki kum ban pyndep ïa ka kular ba ki ïa kut.
Na baroh ki para Daloi jong ka ri Jaintia 12 Dolloi ba ïa leh pyrshah ïa ki phareng, dei u Myllon Daloi jong ka Elaka Mynso u ba pyndem khatduh ha khmat ki phareng, lah ban ong ba ka Elaka Mynso ka dei ka Elaka ba hadien duh ba ki phareng kin jop thma.
Khliehriat, Risaw, 18: Hadien ka jingbud dien ïa ki shem ai jingnang jingstad, ka Jaiñtia National Council bad ka Khasi Students Union East Jaiñtia Hills District Unit, ki la lap ba hapoh Rymbai Government Secondary, yn shym la don nonghikai u ban hikai ïa ka subject Science, mynta la don shi snem bad kane ka ktah haduh katta katta ïa ki khynnah skul namar ka subject Science ruh ka dei kawei na ki subject ba donkam.
Kitei ki ar seng ki la pynher ki jingthoh sha ki bor kiba halor bad shaduh u Director of School and Education Litteracy jong ka Meghalaya bad dawa ruh ba dei ban thung nonghikai noh mardor ha katei ka skul bad ruh ki nongïalam jong ka JNC bad ka KSU East Jaiñtia Hills District Unit ki la ïakynduh ruh ïa ka SDSEO East Jaiñtia Hills District, ka kong P.Dkhar bad ïakren halor katei ka mat bad na ka liang ka SDSEO ruh ka la shim khia ïa kane bad mynta ka sngi ka 18 tarik ka tnat pule puthi na East Jaiñtia Hills District ka la pyllait ïa ka jingpynbna lait kam ne advertisement halor katei ka post nonghikai science ha Rymbai Govt.
Secondary School.
Na ka liang ka Jaiñtia National Council bad ka Khasi Students Union East Jaiñtia Hills ki la pynpaw ka jingsngew nguh bad ai khublei ïa u Deputy Commissioner ka East Jaiñtia Hills District, u Abhilash Baranwal, IAS bad ka SDESEO ka kong P.Dkhar kiba la lah ban pynmih ïa ka advertisenemt bad la buh ruh ba ïa ka interview yn pynlong da ka Walk In Interview ha ka 28 tarik mynta u bnai risaw 2023 na ka bynta ki ar tylli ki post ha ka subject Arts bad kawei ka post na ka bynta ka subject Science ha katei ka skul ha Rymbai.
Na ka liang u Publicity Secretary KSU East Jaiñtia Hills District, u samla Hamewanpynhun Ryngkhlem kumjuh ruh u Education Secretary, u samla Emmon Chyrmang ki la kyntu ïa ka tnat pule puthi jong ka district ba kin pynlong ïa kane ka interview da ka lynti kaba khuid ba suba ka bym don kano kano ka jingleh shiliang khmat ïano ïano ruh, ka seng lyngba ka Education Cell ka kyntu ruh ïa kito kiba aplai ïa kitei ki post ha Rymbai Government Secondary School ba kin aplai kham kloi bad ruh ba kin jied ban ïaid da ka lynti kaba beit ba hok bad kaba khuid.
Kumjuh ruh u Vice President jong ka Jaiñtia National Council, u bah Ency Shadap bad u Education Secretary, u bah Diamond Bareh ki la ai khublei ïa ka SDSEO kaba la shim khia ïa kane ka mat ba donkam kaba dei na ka bynta ban kyntiew ïa ka pule puthi jong ki khynnah ha katei ka skul bad na ka liang ka seng ka kyntu ïa ki bor district kumjuh ruh ia ka tnat pule puthi ba ki dei ban da peit bha ba ki skul ki dei ban biang ki nonghikai khamtam ha kiba hikai ha ki subject kiba donkam khnang ba ki khynnah skul kin nym duh ïa ki jinghikai.
Khliehriat, Risaw, 18: U Deputy Commissioner ka East Jaiñtia Hills District, u pynbna paidbah ba yn khot bad pdiang thymmai biang ïa ki applications na ka bynta kito kiba dei ki nongshong shnong ba pura jong ka jylla Meghalaya, kito ki khynnah pule kiba pule hapoh ka jylla lane kiba pule shabar ka jylla na ka bynta ka scholarshapi North Eastern Council Merit Scholarship kaba na ka bynta ua snem 2023-24.
Kane ka scholarship ka long na ka bynta kito kiba dang pule ïa ka Diploma, Degree, Post-Graduate lane kiba registered ïa ka M.Phil/Ph.
D.Ki samla pule kiba apply ki dei ban don ïa ka PRC kaba ioh na u Deputy Commissiner dei ruh ban don kiwei kiwei ki kot ki sla ba donkam kiba katkum ka Guideline ha shwa ban applai online.
Na ka bynta kito kiba dang aplai thymmai ki dei ban pynpoi ïa ki application da kaba leh online lyngba ka website www.
scho-larships.
gov.
in bad na ka bynta kito kiba pynthymmai ïa ka application pat kiba applai ïa kane ka Merit Scholarship ki dei ban download bad pyndonkam ïa ka link  Ha kajuh ka por la khot application na ka bynta ki khynnah pule kiba dei ki nong shnong shnong ba pura jong ka jylla Meghalaya na ka bynta u snem 2023-24 ba kin apply ïa ka Central Sector Scheme of Scholarship for College and University Students, ïa kane ruh yn pdiang tymmai bad ruh na ka bynta kito kiba la apply teng ki lah ban pynthymmai (fresh and renewal) kane ka dei ka khusnam ne awarded kaba wan na ka tnat Ministry of Education, Department of Higher Education, Government of India, ïa ki Application form lah ban pynpoi da kaba leh online, National Scholarship Portal (NSP), lyngba ka website www.
scholarships.
gov.
inKa tarik ba khatduh ban pynpoi ïa ki application na ka bynta kitei ki scholarship ka dei ha ka 31 tarik u nohprah 2023 bad na ka bynta ki jingtip ba kham bniah lah ban ioh na ka website www.
scho-larships.
gov.
in.
Mawkyrwat, Risaw, 18: Ryngkat ka Ri India baroh kawei, ka State Council jong ka Science Technology & Environment (SCSTE), Meghalaya ryngkat ka District Planning Officer, South West Khasi Hills District mynta ka sngi ka la pynlong ïa ka 31st National Children’s Science Congress 2023 kaba dei jong ka District Level Children’s Science Congress hapoh ka Hall jong ka ophis u Public Health Engineering (PHE), Mawkyrwat Division.
Ïa kane ka program la pynlong halor ka phang pdeng, “Understanding Eco-system for Health & Well-being" bad ïa kane ka program la bei tyngka National Council for Science & Technology Communication, Department of Science & Technology jong ka Sorkar India bad Planning Department jong ka Sorkar Meghalaya.
Ka jingthmu jong kane ka prokram ka long ban pynshlur ïa ki khynnah skul bad kumjuh ruh ban pynpyrkhat kyrpang ha kaba ïa dei bad ka saïan bad ka innovation lyngba ka jingpynïeng ïa ki ha ki rynsan jingïakop ym ban batai ïa ki kot pule hynrei kaei ba ki khynnah skul ki shem bad ki lap lyngba ka jingleh jong ki ïa ki project ne ki activities ha ki bynta bapher bapher.
Kiba ïadonlang ha kane ka sngi ki long u Dr.D.R.Wahlang, Programme Officer, State Council jong ka Science Technology & Environment (SCSTE), ka kong S.Kharsahnoh, District School Education Officer (DSEO), South West Khasi Hills, u Resly Roy Pariong, Assistant Science Teacher jong ka Pariong Presbytery Higher Secondary School bad u bah Rajesh Wanshnong, Assistant Science Teacher jong ka St.Peter’s Higher Secondary School, Nongstoiñ kum ki Evaluators ryngkat ka jingïadonlang ki nonghikai bad ki khynnah skul.
Ki skul kiba wan ïashimbynta ha kane ka program ki don baroh 4 tylli ki skul bad la phiah ha ki ar bynta kata Junior bad Senior Category.
Ka Presbyterian Higher Secondary School, Mawlangwir, ka Mawten Secondary School bad ka Little Star Higher Secondary School, Mawkyrwat ha ka Junior Category katba ka ka Maharam Government Higher Secondary School, Mawkyrwat bad ka Presbyterian Higher Secondary School, Mawlangwir ha ka Senior Category.
Hadien ka jingpyni bad ki jingbatai na ki khynnah skul, la don ruh ka jingsam ïa ki syrnod kata na ka bynta ki Senior ba 15 snem shajrong la ïoh ban jied ïa u Nelson Cooper Marbaniang na ka Little Star Higher Secondary School, Mawkyrwat u la jop halor ba u la wanrah shaphang ka “Traditional use and Medical Value of Sohphie in Mawkyrwat".
Nangta, u Dame Bantei Marbaniang na ka Presbyterian Higher Secondary Mawlangwir ula jop ba u la wanrah shaphang, “The Verities of Fishes in the pond and stream at Mawlangwir and Local production of Fish".
Na ka bynta ki Junior kiba hapoh 15 snem u Mebanpyntngen Lyngdoh na ka Mawten Secondary School ba u la wanrah na ka bynta, “The used of Wild edible plants at Mawten" bad ka Saphibanbet Thongni na ka Presbyterian Higher Secondary School, Mawlangwir bala wanrah shaphang ka “Identification of terrible and inedible Mushroom".
Lah ban kdew ba kine ki khynnah skul kiba jop mynta ka sngi kin sa ïoh ban leit mihkhmat bad ïa shimbynta ne ban mihkhmat na ka distrik sha ka State Level ha Shillong.
Ïa kane ka program la pynïaid da u bah Tennyson Rynghang, Research Assistant jong ka District Planning Office, South West Khasi Hills District.
Mawkyrwat, Risaw, 18: U bah Renikton Lyngdoh Tongkhar uba dei u nongmihkhmat jong ka Mawkyrwat Constituency kum u kongsan mynta ka sngi u la ïoh ban plie paidbah ïa kawei na ki jaka treikam jong ka Tehsonglang Village Organisation kaba dei kawei na ki shatri ba kdup ïa ki 18 tylli ki Self Help Groups (SHGs) kaba don ha shnong Photjaud, South West Khasi Hills District.
Shwa ban sdang ka jingïalang ka kong Merciful Kharlyngdoh ka la ïoh ban pule ïa ka jingïaid lynti jong ka Tehsonglang Village Organisation Photjaud kaba la sdang naduh u snem 2017 ha kaba ki don haduh 18 tylli ki Self Help Groups (SHGs) hapoh ka jingpeit jong ka haduh mynta ba ki la ïoh ïa ka jaka treikam ba pura na ka bynta ban pyntyllun ïa ki kam jong ki SHGs hapoh jong ka shnong.
Haba kren ha ka jingïalang, u bah Renikton Lyngdoh Tongkhar pynpaw ka jingaikhublei kaba kyrpang na ka bynta ka Tehsonglang Village Organisation Photjaud kaba la shim ïa kane ka synjam ban don la ka jong ka jaka treikam ba pura ne kum ka ophis.
Shuh shuh ula ong ba ka jingdon jong ka Village Organisation (VO) kan long kawei na ki lad ïarap ïa shibun ki longïing longsem ban kyntiew ha ka liang ka ïoh ka kot bad shibun ki jingmyntoi kiba na ka liang ka sorkar ka ai jingïarap lyngba ki VO bad ki SHGs bapher bapher.
Namarkata, u bah Renikton la kyntu ïa ki paidbah ba kim dei ban sheptieng ïa u Aadhar Card namar ha kine ki sngi ba baroh ki jait skhim ba ka sorkar ka ai ki ïaid lyngba u Aadhar bad lada kim don ïa u Aadhar kan long ka jingduhnong kaba khraw ha kaba ïa dei bad ki skhim ba ka sorkar ka la dep ban mang.
U la ong shuh shuh ba ki briew ha kane ka shnong ki la pynpaw ïa ki khmat baphuh samrkhie ha kane ka sngi ba ki la ïoh ïa kane ka jaka treikam na ka bynta ka Tehsonglang VO, kumta u kyrmen skhem lyngba kane kin lah ban pyntyllun khambha ïa ki kam ki jong ki ha ki liang baroh.
“Ki longkmie ki dei ban long kiba skhem ka jingmut jingpyrkhat namar lada ka longïing ka tei ïa ka ïing halor u mawsiang ka long ka jingkyrmen ïa ka lawei ki khun pateng la pateng", ong u bah Renik bad kumjuh ruh ka ïing ka sem ka suk ka kmen bad kan nang roi ha ki kam baroh lada u kpa jong ka iing u don ka jingïatreilang bad ka kmie ha ka kyrshew kyndiah ban kyrshan ïa ka ïing ka sem.
Kiba la ïadonlang ha kane ka sngi ki long u bah M.War, General Manager jong ka DCIC, South West Khasi Hills District, kong Nasaka Dkhar, Junior Manager jong ka Rural Development Officer, u bah Eson Khongrymmai, District Mission Manager DNM, NRLM, Mawkyrwat C&RC Block, u bah T.Shangdiar, Myntri Shnong jong ka Photjaud War bad na ka Seisohlang SHGs lem bad kiwei de.
Shillong, Risaw 18 : Ha kane ka juk ba mynta, ym lah ban len ba ka jingnang jingstad hi ka dei ka bynta ba kongsan ha man uwei pa kawei, ki nongshong shnong, watla ka juk ka long kaba shitom ban ïoh kam sorkar ïa baroh.
Hadien ba la pyndep ïa ka jingpule, kam pher lada trei kano kano ka kam ruh, hynrei ryngkat ka jingnang jingstad ka kham ïarap ïa ki ban kham pynjanai shuh shuh ïa ka kam ba ki trei bad khamtam ïa kito kiba trei ïa ki kam lajong.
Da kaba ïohi jngai ïa kane, bun ki riew don mynsiem, haka thaiñ nongkyndong, haba ki ïohi ïa ka dong ka thaiñ lajong ba ki khynnnah kim ïoh lad ban leit pule skul, ba ban ka jingduk ïa ki kmie ki kpa, ki phai khmat pat sha kane ka bynta ban seng ïa ki skul kyrpang ïa kumta kita ki longïing kiba don ha u laiñ jong ka jingduk tasam.
Kawei na ki skul kaba ngi la sakhi ïa kum kane ka jingthmu ka dei ka skul “Everyshine School Laitpynter Synrangkaban" kaba la seng da i Kong Sylvia Langstieh (bam kwai ha Dwar U Blei) ryngkat ka kynhun jongi, ïa kaba la peit bad pynïaid mynta da u khun jongi u Bah Wallambok Langstieh, kaba don naduh ka Class – Arit haduh Class – VIII.Ki nongpynïaid jong kane ka skul “Everyshine School Laitpynter Synrangkaban", kaba don haka shong shuwa ban poi sha Marbisu bad Mawngap, shi bynta ban pyntyllun ïa ki ki kam ki jam bad ki jingdonkam jong kane ka skul, khamtam ban siew tulop ïa ki nonghikai bad kiwei de ki nongtrei, mynta ka snem 2023 ruh haka 20 bad 21 tarik mynta u bnai Risaw kan pynlong ïa ka rynsan ïakob shad, ha kaba yn ai khusnam ruh ïa kiba jop ka ban kot T.30,000-/ baroh ïa ki 3 ngut ki nongjop, ha kaba ki nongïashim bynta haka jingïakob kin hap ban siew tang T.300-/ ka bai rung bad ki nongbishar kin dei i Dapalei Stacy Warjri bad i Daphisha Kharbani.
Nalor ka rynsan ïakob shad, kin don ruh kiwei de ki jingïalehkai ban byrngia ïa ki paidbah, ki dukan die bam tynrai bad ki DJ.Kiba kwah ban ïashim bynta ha ka jingïakob ki lah ruh ban phone ha u Mobile Number +91 9863452087.
Shillong, Risaw, 18: Ka Kur Kharbuki na ka thain Mawpat bad Umsning ha ka sngi Balang ki la ieng pyrshah ïa ka jingai Sanad jong u Syiem ka Hima Mylliem ban pynskhem ïa ka jinglong Myntri jong u Bah Zuberstar Kharbuki bad ki la byrngem ban pynlong da ka jingshah thngan hakhmat ka ophis treikam jong ka Ophis u Syiem ka Hima Mylliem lada u Syiem um pyndam noh mardor ïa ka jinglong Myntri jong u Bah Zuberstar Kharbuki hapoh ka 26 tarik mynta u bnai.
Ïa u Bah Zuberstar Kharbuki la pynskhem kum u Myntri jong ka kur Kharbuki da u Syiem jong ka Mylliem Mylliem u Pa’iem Ainam Manik Syiem ha ka 13 tarik mynta u bnai da kaba pynkhamti ruh ïa ka Sanad jinglong Myntri jong ka Kur Kharbuki.
Ha ka jingïakren bad ki lad pathai khubor u President jong ka Kur Kharbuki Bah Diprilang Kharbuki u la kynnoh ba ka jingleh jong u Syiem ka Hima Mylliem ka dei ka jingsynshar donbor namarba ha ka 9 tarik mynta u bnai Risaw ki la buh ïa ka dorkhas ban pyrshah hynrei na ka liang u Syiem ha ka 13 tarik mynta u bnai u la aiti syndon noh da ka Sanad ha u Bah Zuberstar Kharbuki ban pynskhem ïa ka jinglong Myntri jong u.
U Bah Cornilius Kharbuki u la pynpaw ba ka Seng Kur Kharbuki na ka shnong Lawmei ka shu leh donbor ïa ka kam jied Myntri wat hadien ba la don ka jingdawa ban pynlong da ka elekshon bad u la kynnoh ruh ba ki la shu leh sop sop bad ha ka 13 tarik mynta u bnai la pynskhem ïa u Bah Zuberstar Kharbuki kum u Myntri na Lawmei ban mihkhmat sha ka ophis jong u Syiem ka Hima Mylliem na ka Kur Kharbuki.
U Bah Krinson Kharbuki uba dei na ka thain Umsning Ri bhoi District u la pynpaw ba u Syiem u dei ban pyndam noh mardor ïa ka jinglong Myntri jong u Zubestar Kharbuki hapoh ka 26 tarik mynta u bnai Risaw hynrei lym kumta ka kur Kharbuki na Umsning bad na Mawpat kim banse ban dawa ïa ka hok da kaba leit shong shah thngan shynrang bad kynthei hakhmat ka ophis treikam jong u Syiem ka Hima Mylliem ha Mawkhar.
Nongstoiñ, Risaw, 18: U Superintendent of Police, West Khasi Hills District, u la pyntip paidbah ba uwei u briew ba la tip kyrteng kum u Bah Lostarwell Nongphud na ka Shnong Mawsiangbah, kaba hap hapoh jong ka Rambrai Syiemship West Khasi Hills District u la jah na la ïing naduh ka 4 tarik Risaw 2023.
Katkum ka ejahar ba la ïoh pdiang hapoh Nongstoiñ Police Station, la ong ba ha ka 4 tarik por 9 baje mynstep, u bah Lostarwell Nongphud ha ka karta kaba 40 snem, u la mih na la ïing ban leit thohdieng shapoh khlaw jong ka Shnong Mawsiangbah bad naduh katei ka sngi um shym la wan phai ïing shuh tad haduh kine ki sngi.
U Bah Lostarwell Nongphud u jrong 5.2 phut, ka rong snieh doh kaba ïong.
Ha ka sngi kaba u jah, u phong da ka Jacket Snieh kaba iong, ka T-shirt jong ka Meghalaya TMC kaba rong lieh, ka patlun kaba ïong bad ka sandal rong ktieh.
Shillong, Risaw 18 : U President ka United Democratic Party (UDP) u Bah Metbah Lyngdoh ula ïathuh ba ka party kam pat rai satia ïano ban ai ticket ban ïakhun ia ka elekshon MP-Lok Sabha 2024 na ka Shillong Parliamentary Constituency.
“Ki la don 2-3 ngut kiba la pynpaw sha ka party ba ki kwah ban ïakhun ïa ka elekshon Lok Sabha na ka ticket ka party na ka shillong Parliamentary Constituency, hynrei ngim pat shim rai satia ïano ïano ruh".
Une u Nongïalam ka UDP bad MLA ka Mairang ula pynpaw “Ka long kaei kaei kaba sngewtynnad ba ki don bun ngut kiba la pynpaw ba ki kwah ban ïakhun MP na ka UDP".
Lah ban kdew hangne ba lai tylli ki kyrteng ki la mih pyrthei, ki ban pan ticket na ka UDP ban ïakhun ïa ka elekshon MP Lok Sabha.
Arngut ki dei ki MLA barim ba kynthup ïa u Bah Process T Sawkmie na Mawlai Constituency bad u Bah Jemino Mawthoh na Nongthymmai Constituency.
Uwei u dei u Nongïalam ka Hynniewtrep Youth Council (HYC) uba la ïehnoh kam kum u President kane ka seng.
Une u dei u Bah Robertjune Kharjahrin uba bat mynta tang kum u Chief Adviser ka HYC.“Ngi sngewkmen ba ki don bun ngut kiba kwah ban ïakhun ilekshon MP 2024 naka UDP hynrei ïa ka rai ba khatduh yn shim hi ha ka jingïalang jong ka Party" ong biang u bah Metbah.
Haba phai sha ka elekshonn MDC 2024, u Bah Metbah ula ong ba ka UDP kam pat ïakren ne shim ïa kano kano ka rai halor kane ka elekshon haba pyntip ba ki la don ki MDC kiba pynpaw ba ki kwah ban ïakhun ïa kane ka elekshon na ka ticket ka party kynthup ruh ki MDC ba mynta jong ka party.
Shillong, Risaw, 18: Ka Naga Students’ Union (NSU) Shillong, ka Angami Elders’ Forum (AEF) Shillong, ka Angami Students Union (ASU), Shillong, bad ka NEHU Students’ Union kynthup ruh ka Naga Students of NEHU (NSNEHU) ki la shahniah beit ha ka jingtohkit jong ki Pulit ka Tura Police Station ïa ka jingshah pynlaw lyngkhuit jong uwei u samla pule dang shen hapoh ka hostel jong ka NEHU Campus, Tura.
Ha ka jingïalang ba la don lang da ki nongmihkhmat na ka North-Eastern Hill University (NEHU), ba kynthup ïa u Prof.S.R.Joshi, u Registrar, ka Prof.Lucy Zehol, u Chairman jong ka Fact Finding Committee la bynshet ban tohkit ïa katei ka jingjia ha NEHU Tura Campus.
Kine ki kynhun ki la pynpaw ïa ka jingsngewkhia halor ka jingbym poi jong u Vice Chancellor ka NEHU sha ka jingïalang, watla u Lat ka Jylla u la bthah ban shong jingïalang kyrkieh halor kane ka jingjia.
Ha ka jingïalang, la pyntip ba u Vice Chancellor u ladep mudui da ka ejahar ha Tura Police Station ha ka 14 tarik mynta u bnai, bad kitei ki kynhun ki la aiti beit ïa ka jingshaniah ha ki bor jong ka aiñ ban shim ïa ka jingkitkhlieh da kaba pynlong ïa ka jingtohkit kaba bniah halor ka jingjia ba dang shen.
Kane ka jingshimkhia jong ki bor pynïaid ka skulbah ka dei kawei na ki mat jingdawa ba la pynsngew da ka Naga Students’ Union (NSU) Shillong ha ka 11 tarik mynta u bnai.
Halor ka jingkyrpad jong ka NSUS, ka Angami Elders’ Forum Shillong, ka Angami Students Union Shillong, ka NEHU Students’ Union, bad ka Naga Students of NEHU, lai tylli ki jingthoh yn aiti da ka NEHU da ki bahaing hasem jong u samla pule uba la kylla long u lanot lane sha ki nongmihkhmat jong u.
Ki lai tylli ki jingthoh ki long, ka kopi jong ka ejahar ba la ujor da u Vice Chancellor sha ki Pulit ka Tura ha ka 14 tarik, mynta u bnai, ka kopi jong ka kaiphod ba la lum da ka Internal Fact Finding Committee halor kane ka jingjia bad ka jingkular jong u Vice Chancellor ka NEHU ban shim ïa ki lad ki lynti, ban pyrkhing mardor ïa kino kino ki kam pohdor ba pynisaitmet da kaba pyntreikam ïa ka UGC Anti-Ragging Laws, bad ka jingpyntip lano ki Pulit kin ai ïa ka kaiphod tohkit.
Kitei ki kynhun ki la pynpaw ruh ba ki don ka jingshaniah ha ki Pulit jong ka Tura Police Station bad ha ki bor pynïaid jong ka skulbah NEHU khnang ba ka kynhun kaba donkti ban leh ïa ki kam be-aiñ ki dei ban ngat ha ki kyndon ba tyngeh jong ka aiñ.
Ki la kyrpad ruh ïa ki bor pynïaid jong ka NEHU bad ïa ki Pulit ka Tura ba kin pynstet ha kaba tohkit ïa kane ka jingjia khnang ban pynïoh kham kloi ïa ka hok jong u lanot.
Tura, Risaw 18: U Symbud Myntri Rangbah ka jylla u Ma Sniawbhalang Dhar, mynta ka sngi Balang ula plie ïa ka jingrakhe ïa ka Jubili Ksiar jongka Meghalaya Board of School Education (MBOSE), Tura ha ka jingïalang kaba la long ha Green Haven, New Tura.
Haba kren ha ka jingïalang u Ma Sniawbhalang ula pynpaw ïa ka jingsngewnguh ïa ki jingjop jongka MBOSE ha ki 50 snem kiba la leit bad bynrap ba ka MBOSE ka dei ka Board kaba biang tam ha ka ri baroh kawei.
Nalor kane ula pynpaw ba ka la don ka jingïaid shakhmat bad ka jingkiew ha ka liang ka pule puthi ha ka thaiñ watla ka la mad ïa kiba bun ki jingeh hynrei ka Board ka la lah ban kiew shaphrang bad u kyrmen skhem ba kan ïoh kheit ïa u soh ka jingjop ha ki snem ki ban dang wan.
U Symbud Myntri Rangbah ula ïaroh ruh ïa ka jingleh bha jong ki khynnah na ki skul bapher bapher bad ula ai khublei ruh ïa ki ophisar bad ïa baroh ki nongtrei kiba la trei met bad mynsiem na ka bynta ka bha ka miat jong ki paidbah ka thaiñ.
Katba u Myntri ka pule puthi u Rakkam A Sangma ula ai khublei ïa baroh kiba don ha ka longïing jongka MBOSE ha kane ka sngi kaba kyrpang bad ula ai khublei ïa baroh kiba trei borbah na ka bynta ka Board ha ki 50 snem kiba la leit.
Ula pynkynmaw ruh ba ka jingseng ïa ka Board ha Tura, ka long ka ban sah jingkynmaw khamtam haba ka Meghalaya ka la ïoh ïa ka jylla ba pura bad ula ong ba ka jingseng ïa ka MBOSE ha Tura ka long ka jingkyrkhu ïa ki paidbah ka rilum Garo bad ïa ki paidbah ha ka jylla baroh kawei.
U Controller of Examinations, MBOSE Tura u Bah T.R.Laloo ula pyni ïa ka jingïaid lynti jong ka MBOSE naduh ba la seng ïa ka bad u la pynkynmaw ïa ka jingpyntreikam ïa ka Meghalaya Board of School Education Act ha u snem 1973, kaba long kaba kongsan ha ka ban pyrkhing bad ban pynïaid ïa ki jaka pule ha ka jylla.
ïa ka eksam kaba nyngkong eh jongka High School Leaving Certificate (HSLC) la pynlong ha u snem 1973 ha kaba 3797 ngut ki la ïaleh ïa ka eksamin bad kiba la pass ki long 38.3% percentage katba ha u 2023 ka pass percentage ka la kiew sha ka 78%.
Ha shwa kane ka prokram u Ma Sniawbhalang ula pynher ïa ka lama jongka MBOSE, ula pyllait paidbah ïa ka kot sah kynmaw bad la ot ruh ïa ki cake jong ka jingdap 50 snem.
Ha kane ka jingïalang la ïadon lang u Adviser ka tnad pule puthi u bah H.M Shapliang, u MLA ka Rangsakona Constituency uba long ruh u Chairman ka Meghalaya Khadi and Village Industries, Subir Marak, Executive Chairman ka MBOSE u CP Marak, u Secretary ka Education Department u Ambrose Ch Marak, u Joint Director (Administration), Shillong Regional Office Bah Macdonald Marbaniang, ki heh ki haiñ bad kiwei kiwei.
Shillong, Risaw, 18: Ki nonghikai jong ki skul Deficit kiba la shongthait na ka kam hikai skul kiba la thaw ïa ka shatri Meghalaya Retired Deficit School Teachers Association (MRDSTA) ha ka sngi Balang ki la aiti da ka jingthoh ha u Myntri Rangbah ka Jylla u Conrad Kongkal Sangma ban buddien halor ka jingdawa ïa ka baibam tymmen ne Pension kaba ki dei ban ïoh katkum ba la mynjur da ka 5th Pay Commission.
Ha ka jingïakren bad ki lad pathai khubor u President jong ka Association u Bah E.D Nongsiang u la ïathuh ba ki don kumba 2000 ngut ki nonghikai jong ki skul Deficit ha ka Jylla baroh kawei, kata na rilum Khasi, Jaiñtia bad na rilum Garo kiba la shongthait na ka kam bad kiba ap khmih lynti ban ïoh ïa ka baibam tymmen na ka Sorkar kaba kim pat ïoh satia haduh mynta mynne.
U Bah Nongsiang u la ïathuh ba kane ka jingdawa ban ïoh ïa ka baibam tymmen ka la kynjoh mynta la kumba 50 snem hynrei haduh mynta ka Sorkar Jylla kam pat shim ïa kano kano ka sienjam ban pyllait ïa ka song pisa.
“Jan baroh ki Jylla ki siew ïa ka baibam tymmen sha ki nonghikai skul hynre ha ka jylla Meghalaya la pynduh ïa ki nonghikai skul ba la shongthait ban ïoh ïa kane ka jingmyntoi," ong u Bah Nongsiang.
“Ka jingdawa ban ïoh ïa ka baibam tymmen ka dei kaba la slem bad ka don ruh ka jingkular na ka Sorkar ban siew ïa ka baibam tymmen hynrei haduh mynta kam pat leh eiei.
Ngi la aiti biang da ka jingthoh kum ka jingpynkynmaw ïa u Myntri Rangbah," u la ong.
U Myntri Rangbah u la pyntip sha ki nongïalam ka Association ba un sa khot ïa ki ophisar jong ka tnat Pule Puthi ban ïathir ïatai sani halor ka jingsiew baibam tymmen sha ki nonghikai skul Deficit.
Haba kylli, u la ong, “ka jingdawa ka dei kaba la don la jan sanphew snem lane shwa jong kata.
Ngi ruh ha kine ki 20-30 snem ngi la ïai dawa shi dawa naduh ka por ba ngi dang shakri kum ki nonghikai ruh ngi la dawa hynrei kam poi shano shano ruh.
Mynta ngi la shongthait bad ngim ïoh eiei shuh na ka Sorkar.
Lada u Myntri Rangbah u sngewsynei lem ïa ngi ki nonghikai, lehse un sa leh eiei na ka bynta jong ngi kumba u la kular ba un sa khot ïathir ïatai shwa ïa ki ophisar.
Ha kane ka jingïakynduh ïa u Myntri Rangbah ki don ruh ki nonghikai skul Deficit kiba la shongthait kiba la wan khnang na rilum Garo ban pynsngew ïa kane ka jingdawa hakhmat jong u Myntri Rangbah.
Nongstoiñ, Risaw 18: Na ka bynta ban pynshlur bad ai mynsiem ïa ki paitbah nongrep, ka Khasi Jaiñtia Farmer Association Mawlangdep circle, ha ka sngi balang ka la pynlong ïa ka prokram ba kyrpang, na ka bynta ban pynshlur ïa ki paitbah nongrep ban rep bun jait ki jingthung, kum ki jhur ki jhep bad kiwei kiwei kata ym tang na ka bynta ban pyndonkam haïing hasem hynrei ban shalan ruh sha ki ïew ki hat kiba don hapoh ka district bad ka jylla.
Ïa katei ka prokram la pynlong ha ka hall jong ka Shimbynta lang Village Organisation Mawlangdep, ha kaba la ïadon ryngkat da ki nongïalam ka KJFA sengkmie ba kynthup ïa u bah John Dkhar vice president, bah Philip Marweiñ, u bah D.Tiewla Asst Director ka Horticulture Department, ki nongtrei jong ka Agriculture Department West Khasi Hills, ki nongkitkam bad ki dkhot jong ka KJFA Mawlangdep circle bad ki paitbah nongrep na ki shiphew tylli ki shnong kiba hap ha ka Mawlangdep circle.
U bah D.Tiewla u la ai ka jinghikai kumno ban rep ïa ki kynja jur kum u kajor, ri phyrngop, kubi, motor bad kiwei kiwei ki jait jhur ki bym da shim por than ban ïoh kheit bad ban pynïaid ïew.
Nalor kata u la pynshai bha kumno ban ïada na ki kynja khñiang kiba ban bad pynjot ïa ki jhur ki jhep naduh ka por ba dang sdang ban sara, haduh ka por ba ki la sdang ban phuh syntiew bad ban sei soh.
Utei u ophisar u la kyntu jur ruh ïa ki nongrep ba kim dei ban pyndonkam da ki sboh dawai fertilizer, hynrei ki dei ban pyndonkam da ka sboh ba ïoh na ka mariang kum ka eit bad ka um pynjhieh jong ki masi ba ki jhur kin bha.
Nalor kata u la pynshai ruh ba ka dawai kaba bha tam ban ïada na ka jingpynjot ki khñiang, ka dei ka um duma sla bad shuwa ban pyndonkam dei ban pdem ïa u duma sla shimiet ha ka um nangta ynda la sei sa synreit da katei ka um ïa ki jingthung.
U la pynshai ruh ba ka sorkar dang shen ka la pyllait ïa ka skhim ba thymmai kaba la tip kum ka Meghalaya Poly house Elevate kaba ki ju khot ka ïing plastic, ha kaba ki nongrep ki lah ban aplai ïa katei ka skhim na ka ophis Horticulture bad ka tarik ba khatduh ba ki nongrep kin aplai ïa katei ka skhim ka dei haduh ka 30 tarik mynta u bnai.
Ki nongtrei na ka Horticulture pat ki la pynshai ha kaba ïadei bad ka kam ri ngap ka kam rep tit bad kiwei kiwei ki kam rep kiba ai jingmyntoi bha ïa ki paitbah.
Ha kaba ïadei bad ka kam ri ngap, ki la pynshai ba ka ophis Horticulture ka don ïa ka tnad trei kaba la tip kum ka Apiculture bad katei ka tnad treikam, ka peit tang ïa ka kam ri ngap bad lada ki paitbah ki aplai, ki lah ban ïoh jingïarap da ki ksing, ki tiar ki tar ban sei ïa ka umngap na ki rew ngap bad ban pynkhuid.
Na ka liang ki nongtrei ka Agriculture pat ki la pynshai ha kaba ïadei bad ka rep kba, ha kaba ki la ong ba ka rukom rep kaba thymmai ka dei ka ba lah ban pynïoh kham bun u kba bad ki nongrep ki hap ban bud ryntih ïa katei ka rukom rep, naduh ka por ba ki dang sdang ban sara ïa u kba, haduh ban da dei ka por ba kin thung.
Lada ki rep da katei ka rukom kaba thymmai ka jingïoh lum kba kan long ar shah ïa kaba ki ju ïoh.
Nongpoh, Risaw, 18: Ki nongïalam jong ka HITO haka thaiñ Bhoirymbong mynta ka sngi kila bteng biang ban khynra ïaki bar jylla kiba wan trei khlem ki kot ki sla kiba biang sha katei ka thaiñ ha kaba naka liang ka seng hapoh ka jingïalam u Samuel Hinge kila leit ban khynra sha ka thaiñ Bhoirymbong.
Ha katei ka jingleit khynra jong ka seng kala lap bun ngut ki bar jylla kiba wan ban trei khlem ki kot ki sla kiba biang sha katei ka thaiñ bad lap ruh katto katne ki nongtrei kiba trei bylla kiba dang hapoh ka rta ba 18 snem.
Na ka liang u Samuel Hinge u la ong hadien ba ka seng kala ioh shibun ki jingujor halor ka jingbun ki bar jylla kiba wan trei ha katei ka thaiñ, naka liang ka seng khlem pynslem kala shim ïaka sienjam ban leit khynra ïaki bar jylla kiba wan trei bylla ban tehlakam naka jingwan rung kythlep jong ki mynder bad ha katei ka jingkhynra la lap ba bun naki bar jylla kim don satia ïaki kot ki sla naduh ki labour license.
U la ong ruh ba kum ka seng ka dap da ka jingsngewlyngngoh ha kaba la lap ruh ba ki don ki khynnah kiba hapoh 18 snem ka rta kiba trei bylla ha katei ka thaiñ, bala pynkheiñ ïaka aiñ jong ka sorkar Meghalaya.
Na ka liang ka seng kala kyrpad ruh ïaki Rangbah Shnong haka thaiñ Bhoirymbong ba kin nym ai pathar ïaki NOC sha ki bar jylla kiba kwah ban wan trrei bylla sha katei ka thaiñ, khlem ki kot ki sla ba biang namar ki don shibun ki samla khasi kiba khlem kam khlem jam.
Nongstoiñ, Risaw 18: Ka Hynñiewtrep Youths Council West Khasi Hills District, mynta ka sngi ka la leit ïakynduh ïa u District Forest Officer ryngkat bad ka jingthoh, ban ai hakhmat jong u ban nym ai Clearance Certificate ïa ka Karkhana M.D.Ferro Alloys kaba don ha Umjaru Rwiang West Khasi Hills District, ha kaba na ka liang u District Forest Officer u la ong ba ïa kane un phah ha ki bor kiba halor.
Ka seng ka kyntu ïa ki bor ba halor ba kim dei ban ai ïa ka Clearance.
Lada ki lah ai ruh dei ban pynduh pyndam noh namar kum ka seng ka ïohi ba ha kine ki snem ba lah leit, ka jingdon ki karkhana ka long ka jingmyntoi tangïa ki katto katne bad kam wanrah ka jingmyntoi ïa ki nongshong shnong ïa ki paradoh para snam.
Kane ka karkhana ka don ruh hajan wah bad kan sah ktah ïa ka wah ïa ka jonglong ka mariang ruh bad ïa ki paidbah ruh.
Dang ha kine ki bnai na ka liang ka seng ka la leit ïa kynduh ïa u Deputy Commissioner jong ka District ban dawa ban pynlong ïa ka Public Hearing, ha kaba na ka liang u DC u la ong ïa ka Seng ba un phah ha ki bor ba halor ha kaba ïa dei bad ka jingdawa ka Seng.
Ha kine ki sngi ka seng ka la ïoh ïa ka jubab na u DC ryngkat ka shithi ba wan na ka Meghalaya State Pollution Control Board, ha kaba kane ka shithi ka ong ba lada kata ka karkhana ka pynmih kumba 30,000 tonnes per annum, kata ka PTA ym donkam ban buh ïa ka Public Hearing.
Ka seng kan nym kynran dien bad kan ïai budien ïa kane ka bynta, kumjuh ruh ïa kiwei ïa kiwei ki karkhana ba don hapoh ka District, ba ki dei ban long ka jingmyntoi ïa ki paidbah ki nongshong shnong, khamtam ïa ki paradoh para snam, ong u Samla Wanteibok Lyngdoh General Secretary HYC WKHD.Shillong, Risaw 18 : U Myntri ka tnad Tourism ka sorkar jylla, Bah Paul Lyngdoh ha ka sngi Balang u la ong ba man la ka sngi kadei ka sngi khuid sngi kyntang bad kam dei satia kyrpang tang kawei ka sngi ka sngi khuid katba kiwei pat ki sngi jong ka taiew ki dei ki sngi bymkhuid.
Kane ka jingkren jong u kadei halor ka jingpyrshah jong ka kynhun Saindur Tipkur Tipkha Ehrngiew Hynniewtrep (STIEH) ban pynkut ïa ka tamasa Cherry Blossom ha ka sngi U Blei.
Lah ban pynkynmaw ruh hangne ba katei ka tamasa kan sdang ha ka jylla naduh ka 17tarik Naiwieng bad kan kut pat ha ka 19tarik utei u bnai kaba hap ha ka sngi U Blei.
“Man la ka sngi kadei ka sngi khuid bad ka sngi kyntang bad kam mut ba ki briew ki long khuid bad ngeit blei tang ha kawei ka sngi jong ka taiew katba kiwei pat ki sngi ki long ki bym khuid," ong u Myntri haba jubab halor katei ka jingpyrshah da katei ka kynhun.
Katei ka tamasa kaba ka sorkar ka pynkhreh ban pynlong shen ha u bnai ban wan la khmih lynti ba ki nongwan kai na kylleng ki bynta jong ka pyrthei kin poi sha ka shi lak ngut ei ei.
Ha kitei ki sngi ka sorkar ka la pynbna ruh ba kin don bun ki nongtem ba pawnam na shabar nalor ki nongtem nongput kiba kynsai na kane ka jylla.
Shillong, Risaw 18 : Ka kynhun Myntri ha ka sngi Balang ka la mynjur ïa ka Meghalaya Street Vendors (Protection of Livelihood and Regulation of Street Vending) Scheme 2023, da ka thong ban peit ïa ka bit ka biang jong ki nongdie madan bad ruh ha kajuh ka por pat ba kan ym ïa ki nongleit nongwan, ïa ki kali, ïa ka jingkhapngiah bad khamtam eh ha ka suk ka saiñ.
Haba pyntip ïa katei ka rai, u Myntri ka tnad Social Welfare ka sorkar jylla, Bah Paul Lyngdoh u la ïathuh ruh ba lyngba katei ka skim, ka sorkar kan sa sorbe ïa baroh ki nongdie madan ban lap ïa ki nongdie madan kiba la dep ïoh jingithuh bad ki nongdie madan ba shu wan die kumto.
Shuh shuh u la pyntip ba ka bynta kaba nyngkong kaba kin leh ka long ba ki nongdie madan ki dei ban don ïa ka kot thep vote (EPIC) ba la ai da ka tnad Election jong ka Ri, nangta ruh ba kin don ïa ki certificate ban pynshisha ba ki la dei ki nongshong shnong ka Meghalaya na ka bynta lai snem.
“Ki nongdie madan kidei ban long kiba la dep shong die madan ha kato ka jaka kaba duna eh ruh na bynta 6 bnai bad ba kin don ruh ïa ki trading licence kiba biang ha ki jaka ba ha shabar jong ka Shillong Municipal Board," u la ong.
La ïathuh ruh ba katei ka jingpyntreikam ïa katei ka rai kadei hadien ba ki la ïoh pdiang ïa ki jingai jingmut na kiba bun ki liang la ka long naduh ka District Council, KSU, Rangbah Shnong bad ruh na ka synjuk ki nongdie madan nalor kiwei kiwei.
Ha kajuh ka por u Myntri u la pyntip ruh ba ka sorkar kan sa phah sorbe ïa kito ki nongdie madan bad pynïaid shakhmat ïa ka kam katkum la buh.
U ong ruh ba kane kan kynthup ruh wat ïa ka jingjied ïa ki jaka hangno ban shah shong die madan bad hangno ba yn ym shah.
“Ka sorkar kan sa shim ruh ïa ka rai ban buh da ka jaka die jingdie na ka bynta ki nongdie madan bad ka iew na ka bynta jong ki," bynrap biang u Myntri.
Shwa kane, u Myntri u la pyntip ba ka jingrejistar kan shimpor katto katne por bad kan sa bud pat sa ka jingpeit ïa ki jaka ban buh ïa ki jaka die madan.
U Myntri u la ïai ban ruh ba ki lynti ïaid kjat da lei lei yn ym shah ba yn pynlong ïa ki kum ki jaka die madan.
“Yn sa jied ïa ki jaka die madan kaban ym ktah ïa ki kali, ïa ki paidbah ba ïaid ba ieng bad ruh kiban ym pynthut ïa ka suk ka sain lane ban ym don ka jingkhapngiah.
".
Shillong, Risaw 18 : Ka Meghalaya State Planning Board ha ka sngi Balang kala kyntu ïa ka tnad Kampohïing ka jylla, Transport nangta ïa ka tnad PWD bad ruh ïa ka tnad Urban Affairs ba kin ai jingmut bad wad ki lad ki lynti khnang ba yn lah ban weng ïa ka dheng kali kaba jur ha nongbah Shillong.
Haba kren bad ki lad pathai khubor hadien ka jingïalang jong ka MSPB, u Chairman ka Board, Bah Metbah Lyngdoh u la ong ki tnad bapher bapher jong ka sorkar jylla ki la ïatai sani bha haba ïadei bad katei ka dheng kali kaba baroh ki kynduh jingeh lut.
“Ka bynta kaba kine ki tnad ka long ba kin ai jingmut kumno ban leh ban wad ïa ki lad ki lynti khnang ba ngin lait noh na kane ka dheng kali," ong u Bah Metbah da kaba bynrap ba na ka liang ka Board ka khlem buh por ïa kitei ki tnad ba kin phah ïa ki jingai jingmut hynrei la shu bthah ïa kitei ki saw tylli ki tnad sorkar ba kin pyrshang pynstet kham kloi.
La ïathuh ba ha katei ka jingïalang la shim ruh ïa ka rai ban khot ïa ka tnad Bording ban ai jingmut halor ka rukom pynpoi bording sha ki paidbah ka jylla.
U Chairman u la ïathuh ruh ba ki tnad sorkar kiba poi sha katei ka jingïalang ki kynthup naduh ki heh sorkar ka tnad Kampohing, PWD, PHE, Transport, Urban Affairs, Agriculture, Power, Water Resources, ka tnat Soil, Fisheries nalor kiwei kiwei.
La ïathuh ruh ba ka Board kan sa khot biang ïa ka jingïalang ban peit ïa ki jingai jingmut na ki tnad bapher bapher khnang ba kin lah ban tip kumno ban ïaid shakhmat ïa ka kam.
Shillong, Risaw 18: Ka Sorkar jylla ka la shim ïa ka rai ban siew dep noh ïa ka ram ba 565 Klur tyngka jongka Meghalaya Energy Corporation Limited (MeECL) ha ka National Thermal Power Corporation (NTPC) bad ïa kane ka ram yn siew dep noh haduh 20 sien siew.
ïa katei ka jingtyrwa jong ka tnad Bording la mynjur da ka jingïalang jong ka Kynhun Myntri kaba la ïalam da u Myntri Rangbah ka jylla u Conrad K Sangma kaba la long mynta ka sngi Balang.
Haba ïakren bad ki nongthoh khubor hadien ba la wai ka jingïalang, u Myntri ua khmih ïa ka tnad Bording u AT Mondal ula ong ba ka tnad ka la ïaid ban ïakren bad ka NTPC hadien ba ka la don ka jingkiew jong ka pisa sha ka T.665 Klur kaba sahteng ban siew bad lada ailad beit ba kan bteng shen kan sa kynjoh sha ka T.1000 Klur bad kan pynmih ïa ka jingeh kaba khraw ïa ka Meghalaya Power Distribution Corporation Limited (MePDCL) Meghalaya Energy Corporation Limited (MeECL) bad ïa ka Sorkar Jylla.
“Hadien ba la dep ban iakren khah khah, kumta kila mynjur ban siew noh ïa ki T.565 Klur ha ka jaka jongka T.665 Klur.
Kumta ngi la sngew sting ha kaba ïadei bad katei ka bynta hynrei ïa katei ka pisa hap ban siew lyngba ka Installment ne ban siew pyndep khyndiat khyndiat haduh 20 sien" ong u Mondal bad ka bynrap ba ka NTPC kala mynjur ban map noh ïa ka T.100 Klur bad mynta ka don ka lad ban pynhiar ruh ïa ka sut.
Ula ong ba ka MeECL kam long kaba khlaiñ ha kaba ïadei bad ka jingdon ka pisa ka tyngka bad kumta ka sorkar jylla ka la shim ïa ka rai ban siew ïa ka pisa kaba T.565 Klur sha ka NTPC.“Ngi dang ïaid hapdeng ka jingïakren sngewthuh jingmut bad ka NTPC ka long kaba kloi ban ïakren pynbeit, hato ïa katei ka pisa yn hap ban siew hapoh ka jingsiew 20 sien ïa ka Installment ne ngi lah ban pynjynsur ha kaba ïadei bad ka jingsiew Installment khnang ba kan pynduna ruh ïa ka jingkit kaba khia.
Kumta ngi kwah ba shisien ba ka kynhun myntri ka la shim ïa ka rai, kumta kan plie ia ka lad ban lah ban kiew sha ka 30 ne ngin ïakren ban pynbun shuh shuh bad ba kan ym don shuh ka jingshim sut ïa katei bad ngin pyndep ïa katei ka pisa kaba sah sha ka NTPC bad ban khuid noh ha kaba ïadei bad ka jingsahteng ban siew ïa ka pisa jong ka NTPC" ula ong.
Ula pyntip ruh ba kham mynshwa ka sorkar jylla ka la shim ïa ka ram lyngba ka Atmanirbhar bad la siew 50% ïa ka pisa kaba dang sah kaba kot T.488 Klur sha ka NTPC.“Na ka T.488 Klur, ngi la siew T.244 Klur bad mynta kaba sah kala long noh T.665 Klur.
Lada kam don ka jingïakren katei ka pisa kan dang kiew shuh shuh bad kan pynlong ïa ngi ban poi sha ka jingkyrduh pisa bad ban lait na katei ka jingjia, kumta ka sorkar ka la long kaba kloi ban pdiang ïa ka jingtyrwa jong ka tnad Bording" ula ong.
Ula ong ba katei ka jingjia kala mih ka dei namar ka jingsoi ïa ka jingïatehkular hapdeng ka sorkar jylla bad ka NTPC ha u snem 2007.
“Ka NTPC ka la shim ha ka dor kaba rem.
Ngi la kren ïa ki ban pynduna ïa ka sut bad ïa ka dor kaba ki la buh hynrei kitei kiei kiei baroh kim shym la urlong.
Hadien kane, ngi la leit ruh sha ka ïing bishar hynrei namar ba la ïa soi ïaka jingïateh kular la pyndonkam bad pyntreikam wat ka ïing bishar kam shym la ai ïa ka rai ka ban long na ka bynta jong ngi" ong u Myntri ka tnad Bording.
Shillong, Risaw 18 : Ka United Democratic Party (UDP) kawei na ki Seng Riewlum kaba rim bad khlaiñ ha kane ka ri lum Khasi bad Jaintia mynta ka kynti ka la khring bha ïa ki briew ban pan tiket ïakhun MP bad MDC na ka namar ki ïohi ba kane ka party ka la nangkiew nangkiew hangne ha ri lum Khasi bad Jaintia khamtam lada bishar na ka result jongka election MLA kaba la dep.
Mynta ka kynti na ka bynta kane ka election MP Lok Sabha na kane ka Shillong Parliamentary Constituency la paw kyrteng lai ngut kiba kwah ban ïakhun na ka UDP.Uwei u dei u General Secretary ka Party hi uba dei u MLA ba rim ka Nongthymmai u Dr Jemino Mawthoh bad uwei pat u dei u bah P.T Sawkmie Vice President bad MLA ba rim na ka Mawlai Constituency.
Hynnin ka sngi la paw sa ka kyrteng u bah Robertjune Kharjahrin uba dei u President ba rim ka HYC.Napdeng kine lai lada bishar ha ka saiñ pyrthei kiba la ih bad biang bha ha kane ka lympung ki dei u Dr Jemino bad u bah P.T Sawkmie namar kine ki la don la slem bha ha ka saiñpyrthei.
Hooid u bah Kharjahrin u dei u nongïalam Seng Bhalang bad lehse um pat da shemphang bha ha ka saiñ pyrthei kumba long kitei ki arngut.
Mynta ka sngi haba ka kyrteng jongu ka la paw ba u thmu ban pan tiket na ka UDP, kiba bun ki nongkyrshan bad ki nongïalam jongka UDP ki la pynpaw ba ki thrang hi ba ka party kan ai tiket da ki briew jongka party kiba la ih bha ha ka saiñ pyrthei.
La ïoh jingtip ba ki don ki nongïalam kiba la phah da ki SMS bad ki WhatsApp ruh sha ki para nongïalam halor kane da kaba ki pynpaw ba ki kwah da ki briew kiba napoh ka party.
Ka jingkylli na kiba bun ba lang ka long hato ka UDP kan ai da ki briew kiba la ih napoh ka party ne kan ai ïa kiba na bar kiba tang ban pynïasoh bad ka party ruh kim pat dep satia.
Ki nongkyrshan ka UDP ki phai khmat mynta sha ki nongïalam ka party lada ki ïeng ha kata ka nongrim ban phai shwa sha kiba la don lypa hapoh ka party nalor kiba la biang ban mihkhmat sha Delhi ka la dei ban jied uwei napdeng ki arngut.
Hynrei lada ki nongïalam kim phai sha ki nongrim ka party lehse lada bakla ka lah ban kyrtoh kylla ïa ka UDP ha ka election MP namar ym lah ban len kumba ka UDP ka bun ki MLA ha kane ka kynti ka don ka jingkyrmen ba kan rah ïa ka thong jingjop nangne na ri lum Khasi bad Jaintia.
Jowai, Risaw 19: Ka jingïalehkai phutbol ha ka kyrdan Super Division Football Tournament 2023 ba la ai kyrteng ‘U Kiang Nangbah Memorial Trophy 2023’ ïa kaba la pynïaid da ka West Jaiñtia District Sports Association, (WJDSA) Jowai hynne ka Sngi Palei ha madan Kiang Nangbah Stadium, Dongmihsngi Jowai.
Haba phai sha ka jingïakhun hapdeng ka 7 Wasa United pyrshah ïa ka Mukhla Raij SC kila poi sha ka jingïakhiad da mar shikol 1-1 da kaba ïasam mar shi point.
Ïa ka kol na ka liang 7 Wasa United la thep da u Pynshrai Lathong haka minit ba 23, katba na ka Mukhla Raij la thep da u Timmy Ryngkhlem haka minit ba 9.
La pyntip ba ka jingïakhun mynta ka sngi (20 tarik Risaw, 2023) kan long hapdeng ka Sailung Ialong pyrshah ïa ka Ladthadlaboh, ka ban long haka por 2 baje nohphai sngi.
Shillong, Risaw 19: Ka Meghalaya State Olympic Association ryngkat bad ka tnat ba dei khmih ïa ka Sport (Department of Sports & Youth Affairs), jong ka sorkar Meghalaya kan pynlong ïa ka “Sent Off" program ban kitbok bad ai mynsiem khadduh ïa ki nongïalehkai (shynrang bad kynthei) ka Meghalaya (State Athlete) ki ban sa leit ban shimbynta ha ka rynsan ïakhun jong ka National Games, ha Goa naduh ka 25 tarik Risaw haduh 9 tarik u Naiwieng, 2023.
Kane ka prokram ka synjuk kan pynlong mynta ka sngi Thohdieng (20 tarik Risaw, 2023) ha ka por 4 baje janmiet ha State Convention, Hall No.3 ban lumlang shijaka ïa baroh naduh ki manager\coach.
Ha kane ka sngi, u Bah Shakliar Warjri, Myntri jong ka tnat Sports & Youth Affairs ka sorkar jylla un wan kum u kongsan.
Kane ka long katkum ka kyrwoh kaba la pyllait da ki dkhot nongkitkam jong ka Meghalaya State Olympic Association halor kane ka prokram shuwa ba ki nongïalehkai ha ki ban shimbynta ha ki event bapher bapher kin leit ban mihkhmat ïa ka jylla sha katei ka lympung ha Goa.
Haba kyllumlang ïa baroh ki nongïalehkai ki long 45 ngut, katba ki manager\coach ki don 16 ngut, kynthup ruh ïa ki Chef de Mission, Deputy Chef de Mission, ki Staff bad arngut ki Local Media bad baroh ki long 68 ngut.
Jowai, Risaw 19: Ka lympung ïalehkai phutbol kaba la tip kum ka “Chatister Kharkongor Memorial Trophy 1st Division Football Tournament – 2023 bala pynïaid da ka West Jaiñtia District Sports Association, (WJDSA) Jowai kaba la long hynne ka Sngi Palei ha madan Kiang Nangbah Stadium, Dongmihsngi Jowai.
Haba phai sha ka jingïakhun ka kynhuh ïalehkai, ka Evergreen Mukhla kala pynliem da 5-1 kol ïa ka Moosyiem Shangpung, bad ka namtam ka long sha u Nidaioh I Dhar u ba la khyrwit hat trick (lyngba ki kol haka minit 8, 20 & 65), kiwei de ki kol la wan na u Pynioladmiki Ryngkhlem (9 min) bad u Dauni Suna (76 min).
Katba ïa ka shikol na ka Moosyiem Shangpung la thep da u Kenny Langbang (43 min).
Mynta ka sngi ka jingïakhun hapdeng ka Sohmynting pyrshah ïa ka Wahiajer haka por 12 baje shiteng sngi.
Shillong, Risaw 19: Baroh ar tylli ka kynhun lehkai kriket ba la rangbah jong ka Meghalaya ki la mad namrem ha ki jingïakhun ba la long hynne ka sngi.
Na ka liang jong ki shynrang ki la shah pynliem ha ka Mizoram ha ka lympung lehkai jong ka Syed Mushtaq Ali Trophy T20 ha Jaipur.
Haba tied ka Mizoram ka la kamai 163/6 naki 20 over katba ka Meghalaya ka la kynjoh tang 143/7.
Katba ka kynhun jong ki kynthei kaba la sdang nyngkong ïa ka BCCI’s Senior Women’s T20 Trophy ha Vadodara, ka la mad namrem ha jingïakhun pyrshah ïa ka Pondicherry da 77 ron.
Shillong, Risaw 19: Yn leit shimbynta u Skhemlang Subba ha ka 3rd Under 23 Open National Championship 800mts ka ban long ha Chandigarh ka ban sdang naduh 20 haduh 24 tarik Risaw, 2023.
Ha kajuh ka por un sa mihkhmat ruh ïa ka Meghalaya ha ka 37th National Games ha Goa.
Nongpoh, Risaw 19: Ha ka sien kaba 5, ka Adventurous Hynniewtrep Off-Roaders, (AHOR) mynta u snem ka la bteng ban pynlong ïa kawei na ka tamasa niah Kali ha ki surok khohruh khohram ba la tip kum ka, ‘5th AHOR 4X4 Off-Road Challenge 2023’ ba la plie paidbah noh mynta ka sngi ha Kharsati Natural Park ha Ri Bhoi District.
Kane ka dei ka rynsan kaba 3 sngi kaba la sdang mynta ka sngi bad ka ban sa pynkut noh ha ka 21 tarik u Risaw 2023 ha katei ka jaka kaba ka AHOR ka la ju pynlong man la u snem ban ai rynsan na ka bynta kito kiba don sap ha ka kam niah kali ha ki surok ba khuhruh khohram.
Haba kren sha ki lad pathai khubor, u Bah Damian Umdor, President ka AHOR, u la ong ba ha ka jingsdang jong kane ka jingïakop niah kali ki la don kiba la wan ban shim bynta na ka jylla bad kiwei ki jylla jong ka jylla shatei lam mihngi ka ri India bad kumba long haduh mynta ka sngi ba la sdang ïa kane ka tamasa niah kali ki la poi haduh 60 ngut kiba la wan ban shim bynta ha kane ka tamasa niah kali.
U la ong ruh mynta u snem ka AHOR ka la kham phai khmat ban shna ïa kita ki surrok kiba kham jynujar bsan ïaid ki kali kaba long kum ka jingphrang ïa ki nongshim bynta ba kin pyni ïa ka ka sap ka phong bad ha kane ka tamasa niah kali ki la don ruh wat ki riew kynthei kiba la wan ban shim bynta ban sei ïa la ka sap ka phong ba ki don ha ka kam niah kali ha ki surok kiba khohruh khohram.
“Ka AHOR ka la phiah ruh ïa kane ka tamasa niah kali ha ki saw bynta kata ki kynthup ïa ka thup jong ki kynthei kaba dei tang ki kynthei (Ladies Category), kaba ar ka dei na ka bynta ki Kali kiba ym pat pynkylla lane ki Strock Category, ka balai, ki dei ki Semi Modified category lane ki Kali kiba la pynkylla dur malu mala bad kaba saw pat ka dei beit tang na ka bynta ka Modified Category ba ki la pynkylla ban pynwandur ha ki bynta bapher bapher jong ka Kali’ ong u Bah Umdor bad bynrap ruh kane ka kynti ka dei ka kynti kaba kham pher ha kaba ki nongshim bynta kiba la kham tbit na kylleng ki jylla ki wan ban shim bynta" u la bynrap.
Ha kawei ka bynta, u Bah Ferdinand Jahrin, General Secretary ka AHOR, u la khot la wer ïa ki paidbah ka jylla ba kin wan ban sakhi ïa kane ka tamasa niah kali bad ka jingwan sakhi jongki, ka long ruh ka jingai mynsiem na ka bynta kito kiba don sap kyrpang ha kane ka kam niah kali ha ki surok ba khohruh khohram.
Khliehriat, Risaw 19: Ka jingïalehkai phutbol 1st Division bala pynïaid da ka East Jaiñtia Hills District Football Association (EJHDFA) kaba la long mynta ka sngi ha madan Deinchynrum, Khliehriat.
Haba phai sha ka jingïakhun ‘Quarter Final’ ba khadduh mynta ka sngi naka liang ka kynhun ïalehkai jong ka Tpepswer SSWO kala lah ban pynliem da 1-0 ïa ka Byndihati SC, ïa katei ka shi kol na ka Tpepswer SSWO la theh da u Danny Shylla haka minit ba 29.
Lyngba kane ka jingjop ka Tpepswer SSWO kala ïoh ban rung sha ka jingïakhun Semi Final jong kane ka lympung.
La pyntip ïa ka jingïakhun ‘Semi Final’ jong kane ka kyrdan 1st Division EJHDFA kan long haka 23/10/2023 haka por 1 baje nohphai sngi hapdeng ka kynhun ïalehkai jong ka Chiehruphi SYWSC pyrshah ïaka Khliehriat West FC.Katba haka 24/10/2023 haka juh ka por ka Ladrymbai B.SC kan ïakhun pyrshah ïa ka Tpepswer SSWO.Mawkyrwat, Risaw 19: Ka Mawten Sports Club mynta ka sngi ka la long biang ka lahduh ha ka lympung ïalehkai kynjatbol phainal kaba la tip kum ka Super Division MDSA League 2023 ba la pynïaid da ka Mawkyrwat District Sports Association (MDSA) hapoh madan Artificial Turf, Nonglang, South West Khasi Hills District.
Haba phai ha ka jingïalehkai ka la long ka jingïalehkai kaba itynnad bha ha kaba ki ‘rangïalehki jong ar tylli ki kynhun ki don beit ïa ka thong ban pynjop khnang ban ïoh ban mihkhmat sha ka Meghalaya State League.
Kumta ha ka jingïalehkai, ka Wahsiej United Sports & Cultural Club ka la ïoh thep ïa ka kol kaba nyngkong eh da u Bosming Iawsai ha ka minit kaba 34 jong ka kyllastep bad ka Mawten Sports Club pat lyngba ka Penalty ba la kynjat da u Oversharp Iawphniaw ha ka minit kaba 90+1 minit ha ka kyllamiet.
Namarkata, ha kaba kut jong ka jingïalehkai, ka Mawten Sports Club ka la long ka nongjop namar katkum ka jingkheiñ ha ki poiñ, ka Mawten SC ka la ïoh 14 poiñ katba ka Wahsiej United Sports & Cultural Club pat ka la ïohh 10 poiñ.
Ha kaba kut jong ka jingïalehkai ha kane ka sngi la ïoh bam sam ïa ki khusnam sha ka Mawten Sports Club kaba la rah ïa ka nam jop bad ki khusnam shimet kata nongapkol ba tbit sha u Hulbinroy Khardewsaw jong ka Rangjadong Sports Club, ki nongthep kol bun eh sha u Geovanny Syiemiong jong ka Sakwang Sports Club bad u Bosmingstar Iawsei jong ka Wahsiej United Sports & Cultural Club kiba la thep mar 7 kol bad ‘rangïalehkai ba tbit sha u Manbhalang Nongmin jong ka Mawten Sports Club.
Shuh shuh la ïoh ruh ban pynkup burom ïa ki khynnah kiba la leit iashimbynta ha ka National Football Federation Championship.
Ïa kane ka lympung ïalehkai kynjatbol la wan ban pynhap pyrda da u bah Renikton Lyngdoh Tongkhar, MLA ka Mawkyrwat Constituency kum u kongsan ryngkat ka jingïadonlang ki nongkitkam jong ka Mawkyrwat District Sports Association (MDSA).
Ïa ka jingïalang ha kane ka sngi la pynïaid da u bah T.Lyngwa, IAS, Deputy Commissioner, South West Khasi Hills District, President ka Mawkyrwat District Sports Association (MDSA).
M an la jaidbynriew kaba im ha kane ka snieh ka sla pyrthei ka im ka roi ka man ka par namar ba ka ktien ka jong ka ka ïai im, ka jiar bad ka hiar na kawei ka pateng ha kawei pat, da kumta ka jaidbynriew kaba nang bad ban niew kor ïala ka jong ka ktien, kiba pyndonkam hok shisha ïa ka, ym tang ba ka iai im hynrei ka kylla long ka ri kaba khraw.
Haba ia phai sha la ka jong ka jylla, lehse ka kyntien Khasi kam dei satia kaba duk haduh katta, ym ba ka da riewspah, pynban lah ban ong baka shu long pdeng, namar ba ia ka ktien ka jong ka dang ïa kren ïa khana dang ïa thoh ïa tar ïa ka tad haduh kine ki sngi kiba mynta.
Pynban ka jingsdang ban kham ring sdot jong ka kyntien Khasi lah ban ong ba dei na ka jingbym ia kit khia lem da baroh baroh, khamtam lei lei na ki riew stad pule ba la pynjanai ïala ka kyrdan pule hala ka jong ka ktien.
Ka mat kaba juh ia pur bad iakren ha kiba bun bah ki jingïalang ban pynriew spah ïala ka jong ka ktien, kam don ïa ka jubab kaba paka ban ai balei ba ka ktien Khasi ka nang ring sdot, hato kiei eh ki daw kiba pynlong ia ka ba kan long kumba ka long ha kane ka juk kaba mynta.
Ki mat kiba lehse kiba lah ban shu ïa pashat lyngba kane ka kolom ka long ba man la ki skul khamtam lei lei ki skul phareng haba don la ki jong ki khynnah, dei beit ha kaban sdang nak abynta ban pynshlur ia ki khynnah ba kin hap ba kin shim iaka sobjek Khasi kum kawei na ki kot pule ka jong ki, ne lada ka kham sngewlong kaba laitlan ne bym da mon ban ia shim kyllum da baroh ki khynnah, lehse lah ruh ban rai ba kan dei kum kawei na ki sobjek ba kyrpang (compulsory subject) tang naka bynta ki khynnah Khasi, khnang ba ka ktien ka jong ka kan iai im.
Ka jingeh kiba bun ki khynnah shong skul ka long ba ki kham salia bha ban shim ïa ka sobjek Khasi ha ki skul, namar ba ha ki, la plie lad ba ki lah ban jied da kiwei pat ki sobjek kum ka Alternative English kaba shiban ka kylla long ka dieng pynkiang bah ia ka ktien Khasi ba kan ioh ba kan rung ha man la ki jingmut jong ki khynnah.
La bun bun tylli ki snem ba ia kum kane lad ban shim bujli ia ka sobjek Khasi da kiwei pat ki sobjek ka la hiar la bun bun pateng, kaba mynta pat ka kylla long kawei na ki mat kaba la ia sdang ban ia lyngba bad pisa ba ka ktien hi ka la nang lam sha ka lynti ba imat ka sdang ba kan duhjait.
Pynban hapdeng ka jingeh ba ka ktien Khasi ka don ha ka jingjah lynti, ki lad pathai khubor lehse ki la shim ïa la ka jong ka kamram ban bah ia ka lyngkor kaba khia naka bynta ban iai pynim ïa ka ktien lajong.
Halor kane ka mat, sngew ban ai burom kaba khraw ia ki nongseng ia ki kot khubor, kiba hapdeng ka jingeh ba ki ia kynduh, ki iai pynmih kawei hadien kawei, ban pyrshang katba lah ha kaban pynim iala ka jong ka ktien da ki jingthoh kum ki khubor, ki artikle, ki khubor ka pyrthei ba pynwan sha ka ktien lajong bad kumta ter ter.
Hynrei hapdeng ka jingpyrshang naka bynta ban pynneh ïala ka ktien lajong, mih ka ishu jong ka jingbym beit ne bym biang pura ïa ki dak thoh ba pyndonkam hala ka ktien lajong, ne don ruh ki jait jingmut jong ki kyntien kiba dei kiba dang shu kha shen ia ki bad kaba eh shisha ha kaban pynwandur sha la ka jong ka ktien.
Hangne la shem ba ka daw hi baroh ka long ba ki samla pule ba la kham pule bha ia ki kyrdan ba kham shalor ia ka sobjek Khasi, ki tyngkan eh iala ka buit ka bor ban iarap ha kaban sei ia ki kynja jingthoh ba ki la ngam jylliew naka bynta ban iarap lem ia ki lad pathai khubor ba kin sdang ban pynsaphriang lem ia ki kyntien ba thymmai sha ki paidbah nongpule salonsar.
Shuh shuh ka jingeh ia ka ktien Khasi ba kam lah ba kan kiew shakhmat, namar ba ki khynnah pule ha ki skul haba kim shim ia ka sobjek, ki la sdang ruh ban da klet syndon wat ha kaban kren ia ka ha la iing ha la sem.
Ki kmie ki kpa ruh ki ailad iala kai khun ban kren noh da ki ktien nongwei, namar ba jur pat ka jingsarong ba hana ki khun kidei kiba la nang bad pnah bha ha kabna kren ia ka kyntien ki nongwei wat hala iing ha la sem.
Phewse haba mih pat shabar nala ka jong ka jylla, haba iashem ba dia kynduh ia kiwei pat ki para jaidbynriew haba kylli ia ka tynrai wna long briew, kam te kam ba dei naka jaidbynriew Khasi, hynrei haba kren pat wat tang shi kyntien ruh ym nang shuh ban lait.
Da kumta kiba bun na ki jaidbynriew kiba shem bad ia kynduh ki sdang ban shim pynban da kawei ka jingmut bad katta hi ka long ba pleng ba la shu bna satang kum ki khana pateng ba don teng katta ka jaidbynriew Khasi, kaba ka ktien ka jong ka la duh jait.
Shillong, Risaw 19: Ka long ka burom bad ka jingsngewsarong ïa ka jylla bad ka jaidbynriew hi baroh kawei ha kaba saw ngut ki nongïalehkai ka Meghalaya hapoh ka lama jong ka Meghalaya Athletics Association kiba la leit ban ïashimbynta ha ka lympung ïakop jong ka 34th East Zone Junior Athletics Championship, ha Kolkata, 2023 ki la ïoh ban khur takma.
Napdeng kine ki saw ngut kiba la khur takma ki kynthup lai ngut kynthei bad u wei u shynrang, kiba la khur ar tylli ka rupa bad ar tylli ka rnong.
Ka Rukini RT Dkhar kaba la wan kyrdan ba ar ban khur takma rupa ha rynsan ïakop mareh (Event) 600M, Under-14, Girls.
bad ka la shimpor 1:42.80 (New Personal Best) ban pyndep ïa ka jingmareh.
Ka Sibilda Maring ka la jop takma rupa ha rynsan ïakop (Event) High Jump, Under-16, Girls.
Ka jingjrong ba ka la kynthih ka long: 1.45M (New Personal Best).
U Pringchang N Sangma u la khur takma rnong ha rynsan ïakop High Jump, Under20 jong ki shynrang bad ka jingjrong kaba u la lah ban kynthih (Height Cleard) ka long 1.80M.Katba ka Anrisha Klein ka la jop takma rnong ha ka High Jump, Under18, ka jingjrong ba ka la lah ban kynthih ka long 1.50M (New Personal Best).
Na ka liang jong ka Meghalaya Athletics Association (MAA) ka la ai khublei ïa kine ki nongïalehkai kiba la wanrah burom, ryngkat ruh ïa i coach Pleasantly Synnah bad ka Kong Maradona physio, shuh shuh, na ka liang jong ka synjuk ka kwah ban ai khublei ruh ïa ka Kong Kong Isawanda Laloo IAS kaba la ai jingkyrshan lem ïa ka kynhun ha ka leit ka wan na bynta ki nongïalehkai.
Khliehriat, Risaw 19: Ka jingïalehkai phutbol 1st Division bala pynïaid da ka East Jaiñtia Hills District Football Association (EJHDFA) kaba la long mynta ka sngi ha madan Deinchynrum, Khliehriat.
Haba phai sha ka jingïakhun ‘Quarter Final’ ba khadduh mynta ka sngi naka liang ka kynhun ïalehkai jong ka Tpepswer SSWO kala lah ban pynliem da 1-0 ïa ka Byndihati SC, ïa katei ka shi kol na ka Tpepswer SSWO la theh da u Danny Shylla haka minit ba 29.
Lyngba kane ka jingjop ka Tpepswer SSWO kala ïoh ban rung sha ka jingïakhun Semi Final jong kane ka lympung.
La pyntip ïa ka jingïakhun ‘Semi Final’ jong kane ka kyrdan 1st Division EJHDFA kan long haka 23/10/2023 haka por 1 baje nohphai sngi hapdeng ka kynhun ïalehkai jong ka Chiehruphi SYWSC pyrshah ïaka Khliehriat West FC.Katba haka 24/10/2023 haka juh ka por ka Ladrymbai B.SC kan ïakhun pyrshah ïa ka Tpepswer SSWO.Jowai, Risaw 19: Ka jingïalehkai phutbol ha ka kyrdan Super Division Football Tournament 2023 ba la ai kyrteng ‘U Kiang Nangbah Memorial Trophy 2023’ ïa kaba la pynïaid da ka West Jaiñtia District Sports Association, (WJDSA) Jowai mynta ka sngi ha madan Kiang Nangbah Stadium, Dongmihsngi Jowai.
Haba phai sha ka jingïakhun hapdeng ka 7 Wasa United pyrshah ïa ka Mukhla Raij SC kila poi sha ka jingïakhiad da mar shikol 1-1 da kaba ïasam mar shi point.
Ïa ka kol na ka liang 7 Wasa United la thep da u Pynshrai Lathong haka minit ba 23, katba na ka Mukhla Raij la thep da u Timmy Ryngkhlem haka minit ba 9.
Khliehriat, Risaw 19: U Deputy Commissioner (Excise), East Jaiñtia Hills District, u la pynmih ïa ka hukum bad pynbna ba ha ka 23 tarik bad 24 tarik mynta u bnai risaw kin dei ki sngi tyrkhong kyiad ha East Jaiñtia Hills District namar na ka daw ka jingleh niam Durga Puja (Maha Navami & Dashami) jong ki riew ngeit Hindu.
Nongstoiñ, Risaw 19: Ka West Khasi Hills district haduh mynta kam pat don satia la ka jong ka ïing ban buh tyngkai bad pynneh pynsah ïa ki kot pule ba bun jait kiba la thoh da ki naduh ki por ba mynshuwa ba ki samla pule kin leit ban pule.
Ïa kane la lap da ki nongïalam ka FKJGP Nongstoiñ circle ha ka jingleit jurip jong ki ha kane ka sngi palei.
U samla Flymingstone Tyrsa Education secretary ka seng, haba kren ha ki lad pathai khubor hadien ka jingud jingnam jong ki samla pule na ka por sha ka por, ba ki shem jingeh bha ban leit pule ïa ki kot ha katei ka library, namar ka jingbym biang ki kamra bad ki jaka shong.
Kumta ka seng ha kane ka sngi palei ki la leit ban jurip ban lap ïa ka jingshisha.
Utei u nongïalam ka seng u la ong ruh ba ha ka jingïakren bad ka nongpynïaid jong katei ka library, ka la kubur ba ki don shibun ki jingduna bad ka la ong ruh ba kum ka nongpynïaid, ka la dep phah da ka jingthoh sha ka sorkar ba kan pynbiang ïa ki almari buh kot bad kiwei kiwei hynrei na ka liang ka sorkar kam pat leh ei ei haduh mynta.
Nalor kata katei ka nongpynïaid ka la pynpaw ruh ha ki nongïalam ka seng ba ka ïing kaba dei ka district library kaba don mynta, kam dei satia kaba la shna na ka bynta ban pynlong library, hynrei ka dei ka jaka sah barim jong u Deputy Commissioner.
Ha kaba ïadei bad ka jingbym biang jong katei ka library, na ka liang ki nongïalam ka FKJGP ki la pynpaw ïa ka jingsngewkhia halor ka jingleh meinah jong ka sorkar ïa ka West Khasi Hills ym tang ïa ka district library, hynrei naduh ki madan ïalehkai, haduh ki surok, ki lynti syngkieng, ka pule puthi bad kiwei kiwei.
Na ka liang ka seng ka dawa jur ïa ka sorkar ba ka dei ban pynïoh noh da ka library auditorium ha Nongstoiñ bad ban shna da ka ophis kaba bit ba biang, na ka bynta ba ki samla kiba smat ban leit pule kot bad ban wad jingtip bniah shaphang kiei kiei kiba la thoh naduh ki por ba mynshuwa ha ki kot ba la buh tyngkai ha katei ka library kin suk ban pule.
Khliehriat, Risaw 19: Ka Khasi Students Union Wapung Unit ka pynbna ba kan sa pyn long ïa ka jingsam khusnam kaba ju pynlong man la u snem ka 4th U Woh Tep Kyndiat Memoral Acadamic Award 2023, ïa kane ka prokram ka seng kan pynlong ha ka 21 tarik mynta u bnai risaw ha ïing shnong (Community Hall) ha Wapung Shnong bad ka prokram kan sdang ha ka por 10 baje mynstep.
Ka jingsam ïa ki khusnam ka long na ka bynta kito ki samla kiba la pass bha ha ki exam SSLC, HSSLC,Graduate, Post Graduate, ki CBSE examination jong une u snam 2023.
Ka seng ka kyntu ïa kito ki samla pule kiba la dep ban pynpoi ïa ki marksheet jong ki ba kin sngewbha ban don khnang ha katei ka sngi bad ka seng ka la kyrpad ruh ïa ki kmie ki kpa jong ki samla pule ba kin sngewbha ban wan ban ïa don ryngkat lang ha katei ka sngi ba sam ïa ki khusnam sha ki khun jong ki.
Kane ka jing ai khunsam jong ka seng kaba la ïaid mynta la lai snem bad kynjoh sha ki saw tylli ki snem ka dei namar ba ka seng ka sngew dei ban kynmaw burom ïa uwei na ki khlawait ka ri uba la ieng rangbah bad ialeh na ka bynta ka ri bad ka jaitbynriew uba la tip kyrteng bad khot ieid ruh da u Woh Tep Kyndiat, ha kaba wat ka Seiñ Raij Tuber ruh ka la dep ban tei nam ïa u da u Mot ba heh ba itynnad ha shnong Tuber Kmaishnong kum ka dak ka jing sah jingkynmaw pateng la pateng ïa une u khlawait na ri lum Jaiñtia, ki nong jngohkai pyrthei kiba na jan bad na jngai ruh ki ju wan ban peitkai bad kiew shalor une u mot, kane ka long katkum u kyrwoh ba la phah da u Publicity Secretary KSU Wapung Unit, u samla Luckystar Rymbai.
Mawkyrwat, Risaw 17: Kum ka dak jong ka jingrakhe ha ka jingdap 13 snem jong ka shnong Nongbah-Marshilong, na ka liang ka Dorbar Shnong Nongbah-Marshilong lyngba ka Orgnising Committee ka la pynlong ïa ka lympung ïalehkai kynjatbol kaba la tip kum ka Charitable Football Friendly Match ha madan jong ka Tyllilang Secondary School jong ka Shnong Nongbah-Marshilong, South West Khasi Hills District.
Ka jingïalehkai ha kane ka sngi ka dei hapdeng ka Seng Kynthei Shnong Nongbah-Marshilong ka la shah rem noh da 2 – 1 kol ha ka Jingïaseng Kynthei Nongbah-Marshilong Presbyterian Church kaba dei ha ka jingïalehkai jong ki kynthei.
Ha ka jingïalehkai jong ki rangbah pat ki Rangbah jong ka Shnong Nongbah-Marshilong ki la jop da 4 – 3 kl ha ka Tie Breaker pyrshah ïa ki Rangbah na ka Balang Presbyterian Nongbah-Marshilong.
Ki nongkren ha kane ka sngi ki la ai ka jingkitbok kitrwiang na ka bynta ka shnong Nongbah-Marshilong namar lyngba ka jingkyndoh jong ki ïa u mawmer jong ka jingdap 13 snem ka dei lyngba ka jingïatreilang bad jingïalong shi tylli.
Ki la kyntu ruh na ka bynta ki nongïalam shnong ba kin nang trei shitom shuh shuh ban wanrah ïa ka jingbha jingmiat hapoh ka shnong ka thaw bad khamtam eh ban rad ryngdhong na ki jingsniew kiba la wan jia ha kine ki sngi ba mynta.
Na ka bynta ki jingïalehkai kynjatbol pat, ki la ai ka jingkyrkhu kyrdoh ïa ki naduh ki Longkmie bad ki longkpa jong ka shnong bad kumjuh ruh jong ka Balang ba haba ki ïalehkai kin ïaleh da ka mynsiem jong ka jingïaieit bad kham kyrpang ba ka dei ka jinglehkmen kin da ïalehda ka jingmynsiem jong ka jingïatylli namar da ka jingïatylli kan wanrah ka jingjop ha ki liang baroh.
Ïa kane ka lympung ïalehkai kynjatbol la wan ban plie pyrda da u bah G.D.Kharwanlang, Superintendent of Police, South West Khasi Hills District kum u kongsan uba la shim ruh ïa ka bynta ban pynher ïa ka lama, u Dr.W.L.Narry, Medical Officer, Civil Hospital Mawkyrwat kum u symbud kongsan ryngkat ka jingïadonlang u bah Lostar Lyngdoh, Myntri Shnong Nongbah-Marshilong bad ha kajuh ka sngi la wan ban pynhap pyrda noh da u bah Renikton Lyngdoh Tongkhar, MLA ka Mawkyrwat Constituency kum u kongsan bad u bah Elevenson Wanniang kum u symbud kongsan ryngkat ka jingïadonlang ki ‘riew rangbah, ki samla, ki hep kiba rit jong ka Shnong Nongbah-Marshilong lem bad ki nongshah khot sngewbha.
Ïa ka jingïalang la pynïaid da u bah S.Lyngkhoi, Secretary jong ka shnong Nongbah-Marshilong, ka jingkren pdiang na ka kong Anita Lyngdoh, ka jingrwai kyrpang na ka Village Organization jong ka Shnong Nongbah-Marshilong bad ka jingkren khublei na ka kong Banteilang Lyngkhoi.
Nongstoiñ, Risaw 19: Ka Khasi Students Union Mawshynrut Circle hadien ka jingujor na ki kmie ki kpa jong ki khynnah skul jong ka Government L.P Skul Pyndengkirit, ka la leit ban jurip ïa katei ka skul bad lap ba ka long kaba isangsot shisha bad ym I ïahap shuh ban ong ba ka dei ka skul, pynban ka la syriem kum ka sem masi sem blang.
Ka seng hapoh ka jingïalam jong u samla Sarphosly Rongrin Education Secretary, samla Stelius Rongrin bad la synran lang da u samla Ulysis Ryntong General Secretary bad kiwei kiwei, ka la leit dalade ban jurip ïa katei ka skul bad ka la lap ruh ïa shibun ki jingduna kiba ïadei bad katei ka skul.
Ka jingduna ka long naduh ki ben shong bad ki miej thoh ba ki khynnah ki la hap ban shong ha madan ha ka por shim klas kaba la I sangsot shisha.
Nalor kata la lap ïa ka jingbym ïoh ïa ka midday meal naduh u snem 2017 haduh mynta u snem 2023.
Ka jingbym ïoh jingsiew ki nongshet ha katei ka skul kaba la pynlyngngoh shisha ïa ka seng.
Shuh shuh la lap ruh ïa ka jingbym biang ka ïing skul, ka ïing shet ja, ka um bad ki paiñkhana.
Haba ïakren bad ki nonghikai ruh ki la ïathuh ruh ba wat ïa ki jingdonkam jong ki khynnah skul la hap ban pynbiang da ki Nonghikai.
Halor katei ka bynta ka seng KSU Mawshynrut Circle lyngba ka Education Call ha ka 18 tarik Risaw 2023, ka la leit ban ïakynduh ïa I Sub-Divisional School Education Office West Khasi Hills District, ban pynsngew halor katei ka bynta, ha kaba na ka liang ka jong I, I la kular ban buddien ïa ka kam khnang ba ki khynnah kin nym duh noh ïa ka hok jong ki.
Ka seng ka la kyntu ruh ïa ki nongpynïaid ïa ka skul ba kin pynïaid bad shakri hok la ka kamram, khnang ba kan nym don ka jingduhnong ïano ïano ruh.
Jowai, Risaw 19: U Chief Justice ka Meghalaya High Court u Sanjib Banerjee mynta ka sngi ula wan ban plie ïa ka ïing Kashari ne ka District & Sessions Court West Jaiñtia Hills District kaba don ha Khliehtyrshi WJHD.Ha kane ka sngi la wan ban donlang naduh u Symbud Myntri ka jylla ma Sniawbhalang Dhar, u Justice H.S.Thangkiew (Judge), u Justice W Diengdoh (Judge), u Justice B.Bhattacharjee Additional Judge, u Deputy Commissioner ka WJHD bah B.S.Sohliya, ki muktiar ka District, ki nongïalam shnong nalor kiwei kiwei de.
La ïoh ruh ban pynsngew shaphang ka District & Sessions Court WJHD da u N.A.Khan District & Session Judge haka jingkren pdiang sngewbha ïa ki nongwan sha kane ka sngi da kaba ong ïa ka West Jaiñtia Hills District Judiciary la pynïakhlad na ka Executive haka 27 tarik July, 2023 katkum ka Article 50 jong ka Constitution ka Ri.
Na ka bynta ka jingtei ïa kane ka Court Complex ka long ha ka jingheh kaba 11.162 acres, haka jingmang pisa kaba Rs.35,89,82,000/- (Laiphew san klur Phra phew khyndai lak Phra phew ar hajar) tyngka bad kane ka ïing Building ka don ïa ka Ground Floor bad lai tylli ki mala ba shalor baroh ka Floor area ka long 93,631 Sq.
ft (8698.60sq, metrs), ka don ruh haduh 7 tylli ki Court rooms.
Katba na ka liang u Chief Justice haba ai jingkren ula ong ka jingdon kum kane ka ïingkashari (Court) kan ïarap shibun eh ïa ki paidbah ban ïakhun ïa ki mukot duma jong ki, da kaba ong ba kane ka Court “ka ïeng na ka bynta ka hok jong ki".
Ula pynsngew ba ka sorkar kala dep ban plie ïa u maw nongrim ban tei ïa ka National Law University, tang hapoh shiphew bnai ba la pass ïa ka aiñ bad kane ka long ka burom kaba khraw ïa ka jylla hi baroh kawei.
Ha ka liang ka jingkyrduh kam kyrduh jam jong ki khun samla mynta ki sngi ula kyntu ïa ki kynhun treimon sngewbha kum ki SHG ba kin mih shakhat ban seng ïa ki kam la jong namar kane ka lah ban plie lad plie lynti na ka bynta ka lawei jong ki.
U ma Sngawbhalang Dhar haka jingkren ula ong ka jingdon kane ka Court hapoh West Jaiñtia Hills kan ïarap ban wanrah ïa ka jingshynshar kaba khuid ba suba bad ula ong kane ka building ka dei kaba 9 hapoh ka jylla wat lada ka long ka jylla kaba rit ruh hynrei ka long pat kaba biang haka jingtei ïa ki ïing Kashari.
Shuh shuh ula ong ka jingkynrei ki kam sniew khamtam ka jingpyndonkam ïa u Drug da ki khun samla kala wanrah ïa ka jingeh kaba khraw eh haka imlang ka sahlang bad kum ki nongshong shnong kiba dei ban don ka jingkitkhleih ban rad diengkhong ïa kum kine ki kam sniew.
La pynphuh ïa kane ka sngi da ki jingrwai na ki khynnah kumjuh naka kynhun jong ka Jaiñtia Hills Bar Association bad ka jingshad tynrai ba la shim bynta da ki samla na Sabahmuswang, hadien jong kane ka prokram la khap ïa u ribbon jong katei ka District & Sessions Court WJHD da u Chief Justice ka Meghalaya High Court.
Nongpoh, Risaw 19: Ka Nongpoh Ram Mandir Durga Puja Celebration Committee mynta ka snem ka la rakhe ïa ka jinglehniam puja ha ka rukom kaba kham pher bad kaba kham phuh kham phieng da kaba ka la pynieng da ka dur jong u Chandrayan-3 hakhmat ka Mardir ryngkat ki khubor ai mynsiem sha ki khun samla ka Ri Bhoi District.
Kum ban pynpaw, ka Ram Mandir ha Nongpoh ka la sdang ban rakhe ïa ka jinglehniam puja naduh u snem 1944 bad la tei ïa katei ka Mandir naduh u snem 1927 bad mynta ka snem ka la dei ka jingrakhe ïa kaba 80 snem ïa ka jinglehniam Puja bad mynta ka snem ka Puja Committee ka la pynieng syndon da ka dur jong u Chandrayan-3 kaba don ka jingmut bad ka khubor ban ai mynsiem sha ki khun samla ka District bad ka jylla hi baroh kawei.
Na ka liang ka Puja Committee ka la sdang ban rakhe ïa kane ka jinglehniam Puja da kaba pynphuh pynphieng da ki rong ki rup bad ki jingpynriam bapher bapher lyngba ka Puja Pandal, hynrei kaba kham pher ka dei ka jingsakhi ki paidbah ïa ka jingpynieng ïa ka dur jong u Chandrayan-19 kaba don kata ka khubor ba ki jingmut.
Haba ïa kren bad ki Nongthoh Khubor, u President ka Nongpoh Ram Mandir Puja Celebration Committee, u Unteshwar singh, u la ong ba ka daw kaba la pynlong ïa ka Puja Committee ban pynieng ïa ka dur u Chandrayan-3, ka dei khubor kaba kit jingmut bad ka don ruh ka khubor ba kum ka Committee ka angnud ban pynshlur ïa ki khun samla ka dong Ri Bhoi ba kin phai khmat sha ka juk saian, namar kumba long haduh kine ki sngi la sakhi ba kiba bun ki samla ki pule tang ïa ka Arts bad Commerce stream, hynrei duna bha kiba pule ïa ka Science stream kaba dei kawei na ka subject ba ki samla ki ioh jingmyntoi lada ki poi sha kita ki kyrdan kiba shalor kiba dei katkum ka juk stad ba mynta.
U la ong ruh ka long ka burom ba lada ki samla na Ri Bhoi ki poi sha ki kyrdan kiba shalor ha kaba ïa dei bad ka juk jong ki kor ki bor kiba dei katkum ka jingstad saïan ba mynta ha kaba jan baroh ngi shaniah ha kata ka jingstad saïan bad dei namar kane ka daw ka Committee ka pynieng ïa ka dur jong u Chandrayan-3 kaba long kum ka jingpynshlur ïa ki khun samla ba ki dei ban phai khmat ruh sha ka jingstad saïan khnang ba kan long ka nam bad ka burom ïa ka dong bad ka thaiñ jongngi hapoh ka jylla.
Nalor ka jingpynieng ïa ka dur jong u Chandrayan-3 shi bynta na ka jingrakhe ïa ka lehniam puja ha Nongpoh ban ai mynsiem ïa ki khun samla ban pule sha ki kyrdan kiba shaneng ha ka tnad science, u Singh u la ong ruh ba ka Committee ka phah ïa ka khubor jong ka jingai khublei sha baroh ki paid nongshong shnong ka Ri Bhoi bad ka jylla ba ngin dang pynneh ïa ka shongsuk shongsain khlem da don ka jingïaher jaid ne ha ki niam bad ka thong kaba hakhmat ka long ban kyntiew ïa ka bha ka miat bad ka roi ka par jong ki paidbah ha ka District bad ka jylla hi baroh kawei, u la bynrap.
Shillong Risaw 19: U Myntri kam Jngohkai ka jylla Bah Paul Lyngdoh mynta ka sngi Palei, ula pyntip ba ki kam ki jam halor ka jingpyntrei ïa ka Ropeway ka la ïaid shaid shaid bad hapoh u Nohprah yn sa khot noh ïa ka Expression Of Interest (EOI).
“Ki kam ki jam ki la ïaid shakhmat bad ka jingeh kaba la mad khatduh eh ka dei na ka tnad Forest kaba la ai ïa ka jingbit mynta.
Kaba sah mynta ka dei ka jingkhot noh ïa ka Expression Of Interest (EOI) ka ban leh ha u Nohprah" ong u Bah Paul.
Haba kylli hato kan don ka jingkiew ha ka jingbhah tyngka na ka bynta kane ka projek namar ba ka la don ka jingslem, u Myntri Sorkar ula ong ba ym ïohi satia ba kan don kum katei, hynrei lada ka don ruh ngin sa shimkhia.
Lah ban ong ba ka sorkar jylla ka la don ïa ka jingthmu ban sdang noh ïa ka Shillong Ropeway project ha ka jinglut jingsep kaba kot T.140 Klur ka ban bei tyngka da ka Asian Development Bank.
Ka jingthmu ban buh ïa kane ka Ropeway ka long ban khring ïa ki nongwan jngohkai bad ka kam jngohkai kan kylla long kum ka lad ban aikam aijam ïa ki paidbah ka jylla.
Shillong, Risaw 19 : Ka Shillong Press Club, ka la pynrem jur ïa President ka Voice of the People Party (VPP) bad MLA ka Nongkrem u Bah Ardent M Basaiawmoit uba la kynthoh pynjah burom bad kynnoh khlem nongrim ïa ki nongthoh khubor bad lad pathai khubor haba dawa ruh ba u dei ban panmap mardor lym kumta ki lad pathai khubor kin shim ïa kiwei ki lynti ba long pyrshah ïa u bad VPP.Kane ka jingpynrem ka Shillong Press Club, kaba dei ka Club jong baroh ki nongthoh khubor bad lad pathai khubor, ka la shim khia jur halor ka jingkynnoh une u Nongialam ka VPP ba ong ba ki lad pathai khubor hangne ki ai khubor thok bad ki nongthoh khubor ka Jylla ki dei kiba shah thied ban thoh khubor.
“Ka long kaba sngewsih ba u Nongthaw Aiñ bala shemphang bha,un pynmih ïa kum kane ka jingkynnoh ba khlem nongrim ïa ki nongthoh khubor halor ka nongrim ba ki ai khubor thok bad kynnoh ruh ba ki nongthoh khubor ka jylla ki dei kiba shah thied ba kin thoh khubor" ong ka kyrwoh ka SPC ba la soi da u President Bah David Laitphlang bad General Secretary Powell Sohkhlet.
“Ka long ruh kaba kyndit ban ïohsngew ba ula kren sha ki paidbah ba ki lad pathai khubor hangne ki leit lum khubor ïa ki jingïalang ka VPP tang ban ïoh kdew bad wad daw bad jingduna kiba don ha ka party" ki la bynrap.
Ka SPC ka pynkynmaw ïa u Bah Ardent ba ka dei ka kamram jong ki nongthoh khubor ka long ban lum jingtip ba kynthup ïa kaba bha ne kaba sniew, kaba shong kat kum ki jingshisha ym ki hamsaia ne khana lorni.
“Ka SPC ka kwah ïa u Bah Ardent ban kren shai la ka VPP ka khmih lynti tang ïa ki jingtip bad ki khubor ba rahskong ïa ka VPP lane la ka VPP ka kwah tang ïa ki briew kiba hap ha ka thup jong kine ki jingkynnoh jong u (ba thied pisa) ba kin wan lum ïa ki khubor ka VPP nangne shakhmat" kila ong.
Ka SPC ka kwah ruh ban pynkynmaw ïa u Bah Ardent ba ka jingbha ka result jong ka VPP ha ka elek shon bala dep ka wan ruh na u synñiang jong ki lad pathai khubor kiba la pynsaphriang ïa ki khubor ha man ki rynsan pathai khubor.
“Hato kane ka pyni ba baroh kito ki nongthoh khubor ba lum khubor na ki jingïalang ka VPP ha ka elekshon bala dep ki dei kiba la siew da ka pisa lane pynbiej ha kino kino ki dur haduh ban ïoh haduh 4 tylli ki seat (4 ngut ki MLA) ïa ka party ba dang thymmai hapoh ka jylli saiñ pyrthei ka Jylla" ong kine ki Nongïalam ka SPC.Namar kane ka jingkynnoh, ka SPC ka la dawa ïa u Bah Ardent ba un ai ïa ki kyrteng jong ki nongthoh khubor kiba la ïaid bakla ha ka jingtreikam da ka lynti ka bym dei na ba ka jingkynnoh kyllum lang ïa baroh ka long pyrshah ïa ka jinglong laitluid bad jingbym shah liang ha ka kam thoh khubor ïa kaba ka SPC bad baroh ki lad pathai khubor ka Jylla ki la pyrshang katba lah ban bud.
Kine ki Nongïalam ka SPC ki la ong ba ka jingkynnoh kyllum lang ïa baroh ym tang ba ka dei ka kam biej hynrei ka dei ruh ka jingpynjah burom pyrshah ïa ki nongthoh khubor ka Jylla.
“Namar kata, ngi dawa ïa ka jingpynshai kaba biang bad ka jingpanmap, lym kumta kan pynbor ïa ka SPC ban shim ïa kiwei pat ki lynti" pynkut ka kyrwoh.
Shillong, Risaw, 19: Ka Ingbishar Meghalaya High Court ha ka sngi Palei ka la bthah ïa ka Sorkar Jylla ban shim ïa ki lad ki lynti ban pynthikna ba ka umbam umdih kaba biang ka dei ban poi sha baroh ki nongshong shnong jong ka jylla.
Ha ka hukum ba la pynmih ha kaba ïadei bad ka PIL ba la ujor u Working President ka KHNAM u Bah Thomas Passah, ka Bench kaba kynthup ïa u Chief Justice u Sanjib Banerjee bad u Justice W.Diengdoh la ong, “ka jingujor hangne ka long halor ka jingduna ïa ka jingsam ka umbam umdih ha ki bnai lyiur.
Mynta, hadien ba ka jinghap slap bad ka lyer kit slap ka la sangeh na ka jylla la khmihlynti ba ka Jylla kan shim ïa ki lad ki lynti ban pynbiang ïa ka umbam umdih kaba biang sha baroh ki nongshong shnong.
"Ka Bench ka la kdew ruh ba lada don kano kano ka jingduna, kane ka jingud jingnam ha ki sngi ki ban sa wan, u nongujor lane kino kino ki riewpaidbah ki lah ban tied ïa ka jingkhang jong ka Iingbishar.
Nongstoiñ, Risaw 31 : Ka kynhun ïalehkai phutbol jong ka United SC Kolkata, ka la kheit ïa u soh jingjop jong ka, ha ka jinghiar madan ba nyngkong eh ha madan New Nongstoiñ na ka bynta ka lympung Invitation Knock Out Football 2022-23, ba la pynlong da ka New Nongstoiñ Sports Social and Cultural Club.
Ka nam jop sha ka United SC Kolkata, ka la jia long hadien ba ka la lah ban ïalehkai kham bha bun shah pyrshah ïa ka Khliehmawlieh YC, kaba dei ka kynhun ïalehkai na thaiñ Nongstoiñ, kat haduh ba ka la lah ban thep haduh lai kol la nod bad jam artad ïalade sha ka quarter final jong ka lympung.
Ki hajar ngut ki paidbah na kylleng ki jaka ka thaiñ Nongstoiñ, kiba la hiar ban sakhi ïa kane ka jingïalehkai sdang hynne ka sngi, ki la hun hi jrut ïa ka sur ïalehkai khamtam eh na ka United SC Kolkata, kaba la sei shisha ïa ka sur ïalehkai kaba itynnad naduh ba sdang haduh kaba kut.
Nangne shakhmat, kin sa nang ïohi shuh ïa kiwei pat ki kynhun kiba tbit bad bna nam napoh ka jylla lem bad jong kiwei de ki kynhun na shabar ka Jylla, ki ban sa hiar ïakhun ha mada New Nongstoiñ na ka bynta ka nam lahduh ha ryngkat ka song tyngka kaba long 7 lak tyngka.
Ka NNSSCC ka la pynkhreh ruh ïa ka khusnam sha ka kynhun kaba wan ba ar kaba long 3 lak tyngka.
Hynne ka sngi plie, la donlang ruh da uwei na ki samla rangbah ka thaiñ Nongstoiñ u Bah Polestar Nongsiej kum u kongsan, ha kaba u la plie ïa kane ka lympung, ha ryngkat ki kyntien kitbok kit rwiang bad ai mynsiem shikatdei na ka bynta ka lympung bad sha baroh ki kynhun ba shimbynta.
Na ka liang jong u, u la noh synñiang ruh sha ka NNSSCC ryngkat ka jingkitbok, ba kan nang lah ban pyntyllun bad ïai pynlong ïa kum kine ki lympung ban kyntiew ïa ka jingïalehkai phutbol ha ka thaiñ baroh kawei.
La pynphuh pynphieng bad pynshongshit da ki jingrwai ba sngew tynnad na ka kong Bateithymmai Nongrum lem bad ki jingshad na ki khun samla jong ka thaiñ.
Ka jingïalehkai ka ban bud kaba dei ruh ka round of 16, kan long hapdeng ka MLP Football Team na nongbah Shillong ka ban ïakhun pyrshah ïa ka Golden Lion FC Rymbai.
Kane ka jingïalehkai kan long ha ka 7 tarik mynta u bnai bad kan sdang beit thik ha ka por 1:30 noh phai sngi.
Mairang, Risaw 31 : Kum shibynta jong ka jingrakhe ïa ka Rastriya Ekta Diwas (National Unity Day), ka ophis jong ka District Sports Officer West Khasi Hills District, Nongstoiñ, ha ryngkat ka jingïatreilang bad ka District Sports Promotion Society, West Khasi Hills District Nongstoiñ, hynne ka step ka la pynlong ïa ka jingmareh marathon kaba la tip kum ka Run For Unity, ïa kaba la sdang na ka ophis jong u Deputy Commissioner ka Eastern West Khasi Hills District, Mairang.
Ha kane ka jingmareh marathon kaba 8 kilometer ïa kaba la plie da u Additional Deputy Commissioner ka Eastern West Khasi Hills District Mairang, u Bah A.Nongbri, la donlang ruh I District Sports Officer ba dei peit ïa ka West Khasi Hills District Nongstoiñ, I Kong B.Syiem bad ruh ki nongtrei ka tnat sports, ha kaba la sakhi ïa ka jingwan ïashimbynta jong 57 ngut ki nongmareh marathon kynthei bad shynrang ka thaiñ.
Na ka liang ki shynrang, ïa ka namjop ba nyngkong, la ïoh rah da u Shainingstar Marweiñ, ïa ka namjop ba ar la ïoh rah da u Rahjopkordor Lyngdoh bad ïa ka namjop ba lai la ïoh rah da u Mebansaiñborlang Pathaw.
Katba, na ka liang ki kynthei, ka Ibashongkun Kurbah ka la jop ïa ka kyrdan ba nyngkong, ka Laaihun Hoojon ka la jop ïa ka kyrdan ba ar bad ka Nerisa Nongrum ka la ïoh rah ïa ka kyrdan ba lai.
Ki nongjop ba nyngkong, ba ar bad ba lai jong kane ka jingïakob mareh marathon ki la ïoh rah ïa ka song pisa kaba lai hajar, ar hajar bad shi hajar tyngka.
La sam consolation prize ruh mar san spah tyngka sha ki nongjop ba wan ba saw, ba san, ba hynriew, ba hynniew, ba phra, ba khyndai, ba shiphew bad ba khatwei.
Ka ishu jong ka jingbym ïoh kam ïoh jam ki Samla kadei ka ishu kaba khluit bha ha kine ki sngi, khamtah hadien ka jingïaid rally ka Seng FKJGP myn ha ka sngi thohdieng.
Ka Meghalaya kadei kawei ba ki jylla kiba bun bha ki samla ki bym donkam don jam bad kane kadei kawei na ki daw kiba la pynlong ïa ki Samla ban lynga ban pisa mynsiem.
Kane ka jingbym ïoh kam ïoh jam kadei kawei ka jingkhuslai mynsiem jong ki kmie ki kpa ruh ha kine ki sngi kiba mynta.
Kum ki kmie kpa ki kwah ba ki khun hadien baladep ka jingpule kidei ban ïoh la ka jong ka kam ka jam, khnang ba kan long ka jingïarap lem ha ïing hasem bad kan don ruh ka lawei kaba shgaiñ na ka bynta jong ki.
Dei namarkane ka daw la ïohi ba ki don bun ki samla, wat ki samla kynthei ruh kiba mih na la ki jong ki ïing ki sem bad na ka jylla ban leit trei sha kiwei pat ki bynta jong ka ri India.
Kane ka jingmih ki samla na la ka jong ka jylla kam dei tang kito kiba la nang la stad, hynrei wat kito kib dang duna ka jingnang jingstad ruh ki mih ban leit wad kam noh sha kiwei ki jylla, da kaba trei ha ki Company, ha ki Hotel, ha ki Dukan bad kiwei kiwei de ki kam kiba ki ïoh.
Lada ïakren ïa ki kam sorkar ha Meghalaya, kiba bun ki la duh jingkyrmen namar ba ki kam ki jam ki la duna shaba palat.
Haduh mynta ki dang don bun tylli ki Post kiba ka sorkar kadei ban thung, ki la shu sah thylli khlem thung satia.
Ka nuksa ki kam Nurse kiba lait da ki spah tylli, kiba ki samla baladep pule Nursing ki ladep ban ïaleh eksam bad interview haduh mynta ruh ym pat shym la pynbna ïa ka result.
Nangta ki kam Pulit kiba da ki spah ngut ruh ym pat pynbna result haduh mynta.
Nangta katkum ka RTI kaba la ïoh da u Bah Disparsing Rani ruh ka paw shai ba da ki hajar tylli ki Post kiba lait ha ki tnad treikam bapher bapher jong ka sorkar ym shym la thung satia.
Ka daw baroh kadei namar ka jingkyrduh pisa ka sorkar kaba ym shym la lah ban thungkam satia.
Hynrei ym tang ki kam sorkar ba ki briew ki ïakren, hynrei wat ki kam ki jam ki bym dei jong ka sorkar ruh ka long kaba eh ïa ki samla ban ïoh kam.
Ka nuksa kaba rit eh ka long na ki Karkhana dewbilat kiba la wan seng ha kane ka jylla.
Ki don bun tylli ki karkhana dewbilat ha kane ka jylla, hynrei katno ngut eh ki samla jong ka jylla kiba ïoh kam ïoh jam ha kine ki karkhana.
Wat tang ïa ka karkhana dewbilat ha Mawmluh kaba ju ai jam da ki spah ngut ki briew, mynta ka la troiñ bad ka la pynkylla khlem kam khlem jam da ki spah ngut bad ka sorkar ruh kam shym la shimkhia ban pynpeit ne ban weng ïa kane ka jingeh.
Nangta lada peit ha ka Tourism Industry ruh kaba dei kawei na ki lad aikam aijam ïa ki samla kiba ioh kam dei tang kito kiba don sha ki nongkyndong, namar ba ki ai kam ai jam lyngba ki Home Stay, ki Holiday Resort, ki Restaurant bad kiwei kiwei.
Hynrei ki Hotel kiba heh ha Shillong ki samla trai jylla kiba trei ki duna palat.
Hynrei ym lah ban shu kynnoh beit tang ïa ka sorkar ba kam lah ban aikam aijam, namar ba ki samla jong ka jylla ha kiba bun ki khep, kidei kiba da jied shiah ïa ka kam ba kin trei.
Kumba 20 ne 25 snem eiei mynshuwa hato ju ïoh sngew ba ki samla Khasi kin leit mareh kam Pulit.
Bun ki ïakren beiñ.
Dei nata ka daw ba ka tnad Pulit ka bun bha da ki briew ki bym dei ki trai jylla.
Nangta ha ki karkhana ruh tang la shitom ka kam khyndiat ruh ki don kiba phet noh.
Nangta ki don bun ki samla shynrang kiba la ïoh lad ban leit trei shabar lyngba ka prokram skill development, hynrei kiba bun ki wan phai noh sha ïing.
Kine kidei tang ka nuksa kaba rit.
Khnang ban lait na ka jingkyrduh kam, ki samla jong ka jylla kidei ban long kiba kloi ban trei ne shim ïa kano kano ka kam kaba sngewthuh ba kan long ka jingkyrshan ïa ki shimet bad ïa ka ïing ka sem.
Sngewdei ban ai jingïaroh ïa kito kiba la mih shakhmat ban trei ïa ki kam kat kaba ki ïoh, wat ïa kam kitnong ne ka kam daju ha ïewduh ruh.
Nongstoiñ, Risaw 31 : Ban pynshlur ïa ki samla shynrang bad kynthei ha ka ban pynmien ban kilan met khnang ban ïoh ïa ka met kaba koit kaba khiah krat bad ba khlaiñ, ka ophis jong ka District Sport Officer ha ryngkat ka jingïatreilang ki bor pynïaid District lem bad ka District Sport Promotion Society West Khasi Hills District Nongstoiñ, ki la pynlong biang ïa ka jingïakop pynïamareh ne ka “Unity for Run’ kaba 8.7 kilometers na ka bynta ki shynrang bad kynthei.
Kane ka jingïakop mareh ka la long ha ka step sngi nyngkong ha kaba ka jingpynïamareh ka la sdang na ka phyllaw jong ka ophis u Deputy Commissioner haduh Mawïaban bad la pynkut biang ha khyrdop jong ka ophis Deputy Commissioner.
Ïa kane ka jingpynïamareh la kaweh lama da ka kong P.T.D.Sangma EAC (MCS) West Khasi Hills ha ryngkat ka jingïadonlang da ki Coach, Instructor bad staff jong ka Sport Department bad la wan ban ïa shim bynta da kumba 60 ngut ki samla shynrang bad kynthei jong ka thaiñ Nongstoiñ, kaba long kum shi bynta ban rakhe ïa ka “Azadi ka Amrit Mahotsav".
La pynkut ïa kane ka jingpynïamareh da kaba la ïoh ban sam ïa ki khusnam kaba long da ka pisa sha ki nongjop shynrang bad kynthei ryngkat ki consolation prize haduh kiba poi sha ka kyrdan kaba 11.
Ïa ka Nam lahduh na ka bynta ki shynrang la ïoh ban rah da U Nikison Nongkseh, ba ar u Raplang Snaitang bad ba lai u Banjoplang Wanniang.
Na ka liang jong ki kynthei ïa ka nam lahduh la ïoh ban rah da ka Pynhunlang Puweiñ, ba ar da ka Jidalin Tympuiñ bad ba lai da ka Utiful Tympuiñ.
Shillong, Risaw 31 : Kum shi bynta ban rakhe ïa ka National Unity Day ha ka 31 tarik Risaw 2022, ka ophis u District Sports Officer, East Khasi Hills District, Shillong ka la pynlong da ka jingpynïakob mareh “5K Run for Unity".
Ha katei ka jingïakop mareh la wan ban ïashim bynta shitrhem da ki rangbah, ki samla bad ki khynnah.
La sdang ïa ka jingmareh na J.N Stadium Main Gate ha ka por 6:30 baje mynstep ha S.R.G.T Main Gate – Golf Club – Lad Shyiap – MPPS – Lad Sanker – Mawroh Junction – F.C.I Junction – F.C.I – MeECL – Shillong Secondary School – C.R.P.F Main Gate – S.R.G.T Main Gate bad pyndep biang ha kajuh ka jakaJ.N Stadium Main Gate, Polo Shillong.
Ha katei ka jingïakob mareh ïa ka kyrdan ba nyngkong ha ka liang ki shynrang la ïoh rah da u Haribhakta Chettri uba la pyndep ha ka por 16:19:79 Sec, u Bibash Gurung ha ka kyrdan ba ar (16:22:87 Sec) bad u Daniel Wahlang ha ka kyrdan ba lai (16:39:84 Sec).
Ha ka liang ki kynthei ïa ka nam ba nyngkong la ïoh rah da ka Lynti Jingkyrmen Thyrniang (21:04:28 Sec), ka Clare Jones Jala ïa ka kyrdan ba ar (21:07:44 Sec0 bad ïa ka kyrdan ba lai la jop da ka Marqueenless Ramsiej (22:25:49 Sec).
Ki nongjop ha ka kyrdan ba nyngkong ki ïoh khur ïa ka song pisa ba mar 2000, ba ar 1500 bad ba lai ki ïoh mar 500 tyngka.
La sam ruh da ka consolation, ha ka liang ki shynrang la ïoh da u Ishoor Nepali (17:03:21 Sec), u Emphius Nongrum (17:03:94 Sec),Pratap Thapa (17:04:74 Sec), Welbetstar Ramsiej (17:08:18 Sec) bad u Bijoy Budha Magar (17:08:65 Sec).
Ha ka liang ki kynthei la ïoh da ka Balarisha Thyrniang (23:22:59 Sec), ka Barihun Kharjahrin (25:17:09 Sec), ka Saralin Lyngdoh Nonglait ( 25:27:32 Sec), Balinta Marwein (25:59:50 Sec) bad ka Pynsuklang Marthong (28:17:19 Sec).
Baroh ki ïoh ïa ka song pisa ba mar 500 tyngka.
Nalor kitei ki khusnam la sam ruh da ka khusnam sha ki nongïamareh ba rangbah bad ba dang khynnah tam.
U Bah Badon Tham (22:04:08 Sec), Pynshngain Dkhar (25:18:05 Sec), Kedrik Kharpor (26:28:40 Sec), Ksanbor Kharmawphlang (27:47:77 Sec),bad u James Tamang (28:10:04 Sec) ha ka liang ki shynrang katba ha ka liang ki kynthei la ïoh da ka Kong Starima Jasain (36:30:52 Sec) bad ka Kong Emily Bareh (40:19:42 Sec).
Ha ka kyrdan kiba khynnah tam jong ki shynrang la ïoh da u Riki-O Laloo (36:31:98 Sec) bad ka Lafinia Khongjoh (40:41:30 Sec) ha ka liang ki kynthei.
Bad baroh ki ïoh mar 500 tyngka.
Ïa katei ka jingmareh la kaweh ïa ka lama da u Bah O.Mawthoh uba dei u District Sports Officer, East Khasi Hills District ha ka jingïadonlang u Bah Biningstar Lyngkhoi uba dei u Head Coach jong ka Athletics, Khelo India State Centre of Excellence, Directorate of Sports & Youth Affairs bad kiwei kiwei ki ophisar na ka tnad sport.
Ki don haduh 200 ngut ki nongïamareh ba la ïashim bynta ha katei ka 5K Run for Unity ha kaba 80 ngut kidei ki kynthei.
Mawkyrwat, Risaw, 31: U Iwelljohn Ramsiej uba la mareh 19:53:42 bad ka Kyntimon Marweiñ kaba la mareh 23:26:59 ki long ki ar ngut ki nongmarehthong kiba la poi sha ka jingjop ha ka lympung jingïakop mareh kaba la tip kum ka ‘Run for Unity’ kaba 6 kilometers ba la pynlong da ka ophis jong u District Sports Officer, South West Khasi Hills District ryngkat ka jingiatreilang jong ka District Sports Promotion Society, South West Khasi Hills District.
Katei ka jingïamarehthong ka long kum shibynta jong ka jingkynmaw burom ïa ka sngikha ba 147 snem jong u Sardar Vallabhai Patel uba la long u Home Minister ba nyngkong & Deputy Prime Minister (PM) jong ka Ri India naduh u snem 1947 haduh 1950 bad kumjuh ruh ka jingrakhe ïa ka ‘Rashtriya Ekta Diwas’ lane ka ‘National Unity Day’.
Ïa ka jingmareh la sdang ba phyllaw jong ka Circuit House sha Ïew Mawleiñ, Jakrem bad wan pynkut biang ha ka jaka ba sdang ha kaba da ki spah ngut ki khynnah bad ki samla shynrang bad kynthei.
U kongsan bad uba la shim ruh ïa ka bynta ban kaweh ïa ka lama jong ka jingsdang ïa ka jingmarehthong u dei u bah Steveford Marweiñ, MCS, Extra Assistant Commissioner, South West Khasi Hills District ha ryngkat ka jingïadonlang u bah Ehbok Syiemlieh, PTI jong ka ophis u District Sports Officer (DSO), South West Khasi Hills District.
U bah Steveford Marweiñ, MCS, Extra Assistant Commissioner (EAC), South West Khasi Hills District haba kren kum u kongsan u la pynpaw ka jingaikhublei na ka bynta ki hep kiba rit bad kumjuh ruh ki samla shynrang bad kynthei kiba la wan ban ïashimbynta ha kane ka jingïamareh thong kaba la tip kum ka ‘Run for Unity’ kaba dei ruh kumjuh shibynta ban pynkynmaw ïa ka jingprat lynti jong uwei u ‘riew khraw jong ka Ri India u Sardar Vallabhai Patel ha kaba naduh ki snem kiba la leit u kwah ïa ka jingïalong shitylli naduh ki shnong ki thaw, ka imlang ka sahlang bad kumjuh ruh ha ka ri bad ka jaidbynriew baroh kawei.
Haba kren bad ai mynsiem na ka bynta ki nongïashimynta ha ka jingïamreh, u la ong ba ha ka jingïakop kin don beit kiba jop bad kiba rem.
Namarkata, kiba jop kim dei ban sngewsarong noh hynrei ki dei ban nangtrei shitom shuh shuh bad kiba rem ruh kim dei ban noh mynsiem haba ki la shah rem ne ym poi sha ka thong ba ki kwah hynrei ki dei ban trei shitom bad ïai kilanmet manla ka por.
Kiwei pat ki nongjop kiba la ïoh pdiang ïa ka khusnam ki long ka Daplin Wahlang kaba la mareh 25:32:59 bad ka Bandasharai Marweiñ kaba la mareh 25:50:63 kiba dei jong ki kynthei.
Nangta, sha u Jomsingstar Ramsiej uba la mareh 20:15:94 bad u Obanshan Nongrum uba la mareh 20:35:47 kiba dei jong ki shynrang.
Ha kane ka sngi la ioh ruh ban sam ia ki khusnam kyrpang kata sha u Stilin Jyrwa, u Risuklang Lyngdoh, u Kduplang Kharjahrin, u Edmon Wahlang bad u bah Swonding Mawlong bad kumjuh ruh sha ka Ibandarisha Kharwanniang, ka Wanresful Jyrwa, ka Ikyntiewshisha Ramsiej, ka Naibanshai K.Jahrin bad ka kong Kmoiñ Wahlang.
Nongstoiñ, Risaw, 31: Ha ka jingialang kaba la tuid da ki spah ngut ki paitbah jong ka thaiñ Muliang, kiba dei ki nongkyrshan jong ka Congress, NPP, PDF bad kiwei kiwei kiba la wan ban pynïasoh sha ka Hill State People Democratic Party hynne ka sngi, na ka liang u bah Pangniang u la ong ba kumba ka jingdawa Khasi Jaiñtia State bad kumba ka National Federation of New State, ka la pdiang ïa ka HSPDP kum kawei na ki dkhot.
Kumta, ka party ha u Nohprah mynta u snem kan pynïeng ïa ka lama hakhmat ka Ïing dorbar Parliament ryngkat bad ki khatphra tylli ki jylla kiba don hapoh ka shatri jong ka National Federation of New State.
Nalor kata u la ong ruh ba dang ha ka sngi saitjaiñ ba la dep ka HSPDP ryngkat bad ka GSMC ha ka jingïalang kaba la long ha Nongbah Tura, ki la ïamynjur lang ba na ka bynta ka Garoland State bad ka Khasi Jaiñtia State ba kin ïatreilang ban pynurlong bad ki la ïasmai ruh ba u pud u sam un long kumba la dep pruid dak bad kumba u long mynta.
Ha ka jingïalang kaba la pynlong da ka Rimuliang Zone ha ka shnong Nonglang West Khasi Hills mynta ka sngi ka 31 tarik Risaw, la pdiang burom ïa ki nongwan pyniasoh da u bah K.P.Pangñiang President rangbah ka party u ba dei ruh u kyrtong u ban ïakhun ïa ka election ha u snem ban wan.
Ha katei ka sngi la pynlong ïa ka jingïalang pdiang ruh na ka bynta kiba bun ki longkmie kiba la wan ban pynïasoh kiba dei na Mawkapiah, Kyndongei bad Langpih area.
U bah K.P.Pangñiang haba ai jngkren ha katei ka jingïalang u la ong ba haduh mynta ki don palat lai hajar tylli ki longïing kiba duk bha hapoh ka Constituency.
Hynrei ha ka por ba u la shah jied kum u nongmihkhmat u dang lah ban ai jingïarap tang kumba shi hajar tam.
Ha kajuh ka por u la ong ba ha kine ki san snem mynta ka party ka don lang bad ka sorkar, hynrei kam shym la dawa ba ka sorkar kan ai skhim, hynrei ba kan pynbeit noh ïa u pud u sam, namar kane ka dei ka sur ba ka party ka la dawa la palat sanphew snem.
Shillong, Risaw, 31: Ïa ka ophis trei kam jong ka seng ka All Meghalaya Contractors bad Suppliers Association (AMCSA) la plie ha phyllaw jong ka PWD ha Barik, Shillong na ka bynta ban peit ïa ka bha ka ka miat jong ki kontrator kane ka jylla Meghalaya.
Ïa ka ophis ka seng la plie da u President u Bah B.L Nongbri, ryngkat ka jingsakhi lang jong u Bah Emanuel Syiem Malngiang u General Secretary, u Bah Precious Sumer Vice- President bad baroh ki Executive Member kila ïa don lang.
Ha kane ka jingplie ïa ka ka ophis ka AMCSA la sakhi lang ruh da u E.E PWD (R) Shillong Central Division u bah C.Kharmudai, E.E PWD Electrical Shillong Electrical Division Bah Phrangky Dhar, S.E PWD Building Bah Dawhoi Langstang.
Ha kane ka sngi la don lang u Bah Dundee Khongsit President ka FKJGP, u Bah Gilbert Laloo President barim bad kiwei kiwei de kiba la shah khot sngewbha na ka tnad shna surok jong ka jylla kiba la ïa don lang.
