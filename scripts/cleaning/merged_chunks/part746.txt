Kat kum ki jingïoh lum khubor la ïathuh ba ïa ka jingleit khynra ha katei ka sngi, ka tnat shipai Assam Rifles ka la leit ban pynlong kum shi bynta ban ïoh kem ïa u nongïalam jong ka NSCN (IM) u ba la tip kyrteng kum u Athong Sangtham.
La leit ban pynlong ïa ka jingkhynra ha ka ïing sah jong u kaba don ha ka shnong Bamunpukhari, Dimapur; hynrei utei u nongïalam ka NSCN (IM) u la ïoh ban phet noh hashwa ba ki bor shipai kin wan poi ha ïing jong u.
Na ka ïing sah jong u Athong, ki bor shipai ki la ïoh ban kurup ïa T.40, 000 ha ryngkat 87 tylli ki pisa thok, kaei ka radio ha ryngkat u ‘charger’, 2 tylli ki ‘smartphone’, kawei ka ‘non-multimedia Mobile Phone’, kaei ka ‘Air Gun Rifle’ ha ryngkat u ‘scope’, 2 tylli ki lama jong ka NSCN, katto katne ki kot ki sla jong ka NSCN bad kawei ka kali Maruti Alto 800.
Kat kum ka jingïathuh jong ki bor shipai ka Assam Rifles ki la pyntip ba ki la leit ban pynlong ïa katei ka jingleit khynra hadien ka jinglap ïa ka jingdonkti jong u Athong Sangtham ha ka jingjia shah rahbor jong ki 6 ngut ki ‘riew paidbah ba ki bor shipai ki la ïoh ban pyllait im ha ka 28 tarik jong u bnai ba a dep.
Ha ka 28 tarik, la ïathuh ba ki bor shipai ki la ïoh ruh ban kem ïa ki 5 ngut ki dkhot ka NSCN (IM) na kawei ka ïing kaba ki la ïoh ban pyllait im ïa kitei ki 6 ngut.
Ki pulit jong ka Delhi ki la kem ïa uwei u briew uba la shah pynshisha ba u la khaïi tuh ïa palat 200 tylli ki pistol sha ki runar jong ka nongbah New Delhi bad NCR ha ki 7 snem ba la leit.
Ki pulit ki la kem noh ïa une uba la shah kynnoh ïa uba la tip kyrteng kum u Manish Pandey, bad ïa arngut ki nongïarap jong u bad ïoh ban kurup kumba 10 tylli ki pistol bad ki kuli ïasiat na ki.
Kumba la ïathuh ki heh pulit, la ong ba u Manish u la thmu ban phah ïa ki tiar siat sha uwei u runar ïa uba la tip kyrteng kum u Jaggu Bhagwanpuria jong ka Punjab.
Kane ka jingshahkem jong u ka la long hadien ba ka kynhun Special Cell of Delhi Police ha ka 26 tarik, Ïaïong, ka la ïoh jingtip ba u nongkhaïi tiar siat u la wan na Delhi ha kaba u la don ïa ka song ba la khaïi beaiñ ïa ki tiar siat.
Ki pulit jong ka Delhi ki la kem noh ïa u Manish Pandey ha ryngkat 7 tylli ki pistol naba la lap ïa u hadien ka jingkhang kdong hajan Millennium Park.
Ha ka por ba la pynlong ïa ka jingtohkit, u Manish u la ong ba u la rah ïa baroh kine ki pistol na Madhya Pradesh ha kaba u la ïathuh ba u la thmu ban phah ïa ki sha uwei u dkhot jong ka kynhun runar u Jaggu Bhagwanpuria ha Noida kaba don ha UP  bad Punjab.
Kumjuh ka kynhun jong ki pulit ka Delhi ka la kem noh ïa u dkhot jong ka kynhun u Jaggu Bhagwanpuria u Pradeep Singh bad la ïoh ban kurup lai tylli ki pistol na u.
Ki pulit ki la kem ruh ïa uwei pat u nongïarap jong u Manish Pandey, u Indrajeet.
Ki pulit jong ka Delhi ki la lap ba u Manish u la die ïa palat 200 tylli ki tiar siat sha ki runar kiba ha Delhi bad ha ki bynta ba marjan ha ki 7 snem ba la leit.
U Manish, u dei u nongshong shnong jong ka Auraiya kaba don ha Uttar Pradesh, ha kaba u la ju rah ïa ki tiar siat na Madhya Pradesh bad die ïa ki sha ki runar kiba ha Delhi bad ha ki bynta ba marjan.
Shuh shuh la ïathuh ba ki la don kumba 10 tylli ki jingmudui ïa kiba la dep ban mudui hashwa pyrshah ïa u Manish hashwa kane ka jingjia kaba mynta.
Katba ki paidbah ki dang ap ïa ka jingñiew vote na ka bynta ban tip ïa ki nongjop, ka jingkylli kaba hakhmat eh ka long, kaei ka seng ka ban ïoh bun eh ki MLA ynda la dep lut ka jingñiew vote.
Ki paidbah ki la ïakren bad buh jingkylli ruh, kaei ka seng ka ban ïalam ïa ka Sorkar ka bathymmai bad kata ka seng kan thaw Sorkar lang bad kino ki seng?Ki nongïalam ka BJP ki la kop lypa ba kan ïalam ïa ka Sorkar ha kane ka kynti, ha kaba u nongïalam ka BJP uba dei ruh u Myntri Rangbah ka Assam, u Himanta Biswa Sarma u la kren shai ba ha ka ilekshon 2018, ka BJP ka la rai ban thaw Sorkar lang bad ka NPP na ka daw ba kam kwah ïa ka Congress ban don ha ka bor, hynrei ha kane ka kynti, u Myntri Rangbah jong ka Sorkar kaba thymmai un dei hi na ka BJP.U la ong ruh ba ka BJP ha kane ka kynti kan dei ka pali jong ka ban peit ba kan ïeng ha la ki jong ki kjat jong ka hi ban thaw ïa ka Sorkar.
Na ki dak ki shin, ka pyni ba yn ym don kano kano ka seng saiñ pyrthei kaba lah ban ïoh tang marwei hi haba ïadei bad ka jingbunpaid ki MLA.Kumta, ka BJP, lehse, ka la kheiñ jingkheiñ ba lada ka jop tang 3 ne 4 ngut ki MLA ruh, kan dawa beit ba u Myntri Rangbah un dei beit na ka BJP da kaba ïatreilang bad kiwei pat ki seng kiba kloi ban thaw Sorkar lang.
Lada ka BJP ka lah ban thaw ïa ka Sorkar, kaba shai ka long ba ka Congress, kan shong sha ka Liang Pyrshah namarba kine ki seng kim lah satia ban ïatreilang da lei lei ruh.
Hynrei ka jingkylli ka long, katno tylli ki seng ki ban shong sha ka Liang Pyrshah?Kaba kham pynkhuslai ïa kiwei pat ki seng saiñ pyrthei ka long ba ïoh ba ki MLA jong ki kin shahtan noh khamakha tang hadien ba la dep ñiew vote ban ïalong lang noh kawei bad kano kano kawei pat ka seng saiñ pyrthei.
Ka National People’s Party (NPP) kaba la ïalam ïa ka Sorkar MDA ha ki san snem ba la dep (2018-2023), ka lah ban donlang biang bad ka BJP ha ka Sorkar kaba thymmai, tangba ka jingkylli ka long, hato ka NPP ka dang ïoh ban ïalam ïa ka Sorkar ne kan hap kyrshan ïa ka BJP ne ïa kiwei pat ki seng ban thaw lang ïa ka Sorkar kaba thymmai.
Ym pat tip katno ngut ka BJP kan ïoh MLA ha kane ka ilekshon.
Lada ka BJP kan ïalam ïa ka Sorkar kaba thymmai lehse, kan khot lang shwa ïa kiwei ki seng da ka jingthmu ban buh sha ka Liang Pyrshah ïa ka NPP, Congress bad TMC.U Himanta, ha ka por ba u wan ïalap ilekshon na ka bynta ki kyrtong ka BJP ha nongbah Shillong, u la kren shai ba ka BJP kam kwah ban khot ïa ka TMC ban thaw Sorkar ha Meghalaya namar ha kane ka kynti, yn ïoh da u Myntri Rangbah uba dei hi na ka BJP.Namarkata, kaei ka seng ka ban ïoh thaw ïa ka Sorkar bad kan thaw bad kino ki seng saiñ pyrthei ka dei ka jingkylli kaba yn sa tip shai ynda la tip shai katno ngut ki MLA yn ïoh da ki seng saiñ pyrthei bapher bapher.
Katkum ka khubor ba la pyllait da kawei na ki kynhun ialehkai Kriket ha ka lympung WPL ka Delhi Capitals, ka iathuh ba ka lah jied mynta ia ka khlur ialehkai ba pawnam ka Australia ka Meg Lanning ban long kum ka kapten ban ialam nakhmat ia ka kynhun baroh kawei ha ka lympung.
Nalor kata, katei ka kynhun ka la jied ruh ia ka nongtied ba pawnam ka India ka Jemimah Rodrigues kum ka symbud kapten.
Kumta, ka Lanning ka long ka nongialehkai kaba dang shu dep ban pyniaid ia ka kynhun jong ka kum ka kapten sha ka lynti jingjop kaba hynriew bad rah syndon ia ka thong jingjop ha ka T20 Women’s World Cup da ka jinglah ban pynliem noh ia ka kynhun ia aireng ka South Africa.
Ka Lanning ka long ruh ka kapten balai jong ka kynhun ialehkai kriket ka Australia ban shah jied mynta kum ka kapten jong katei ka kynhun na ka bynta ka lympung  kata hadien ka Beth Mooney; kapten ka Gujarat Giants  bad ka Alyssa Healy ka ban sa pyniaid ia ka kynhun UP Warriorz.
Kum ka nongialam ba pawbha jong ka Australia, ka Lanning ka lah dep ban ialehkai 132 tylli ki jingialehkai T20Is na ka bynta ka kynhun jong ka ha ryngkat bad ka jinglah ruh ban kamai ia ki 3405 ron.
Kumjuh ruh ka Jemimah ka la leh ia ka kam ba radbah ka jong ka ha ka jingiaid lyntilang bad ka kynhun ialehkai ka ri kaba lah  poi sha kaba kut ka jingiaid lynti jong ka ha ka jingiakhun semifinal da ka jngshah pynliem noh ha ka Australia.
Ia ka kynhun Delhi Capitals yn sa pyniaid ban shimti ia ka kynhun baroh kawei da ka Jonathan Batty, katba ka nongpyniaid barim jong ka England ka Lisa Keightley bad ka nongialehkai barim ka India ka Hemlata Kala ki long kum symbud nongpyniaid ba ha khlieh duh ka kynhun.
Ki bor sorkar jong ka jylla Assam ha ka 2 tarik mynta u bnai ki la pyntip ba uwei u rangbah na ka thaiñ Dibrugarh District u la duh ei ïa la ka jong ka jingim hadien ka jingjia shah lynshop bor mariang kaba la jia ha ka miet jong ka Sngi Ba-ar ha ka shnong Moran.
Kat kum ka jingïathuh jong ki bor sorkar, ki la pyntip ba u rangbah u ba la duh ei ïa la ka jong ka jingim na katei ka jingjia u dei u ba la tip kyrteng kum u Sukeswar Gogoi – u ba la khlad noh na ka jingshah ban ha uwei u dieng bah u ba la kyllon hadien ka ‘erlangthari kaba la khyrwit tyngeh ïa ka thaiñ.
Ki bor sorkar ki la pyntip ruh ba na katei ka jingjia, ki la don bun tylli ki dieng bad ki paia bording ilektrik kiba shah jyndat bad kaba la wanrah ruh ïa ka jingsangeh treikam jong ka bording ilektrik ha kylleng ki bynta jong ka thaiñ.
Kat kum ka jingïathuh jong ki bor sorkar ka ASDMA, ki la pyntip ba ka thaiñ Moran, Tingkong, bad Dibrugarh east ki dei ki thaiñ kiba la shah ktah jur eh na katei ka jingjia shah lynshop ha ka ‘erlangthari bad na ka liang ka tnat ka la pynsdang ïa ki jinglum jingtip kiba bniah halor katei ka jingjia.
Ki bor pulit jong ka jylla Assam na ka thaiñ Udalguri district ha ka 2 tarik mynta u bnai ki la pyntip ba ki la ïoh ban kurup ïa shibun bah ki tiar siat na kawei ka shnong kaba don ha ka thaiñ Udalguri.
Kat kum ki jingïoh lum jingtip, la ïathuh ba ïa kitei ki tiar siat la ïoh ban kurup na kawei ka khlaw kaba don ha ka shnong Sikaridanga, Udalguri district jong ka jylla Assam.
Ïa ka jingïoh kurup ïa kitei ki tiar siat la pynbna bad pyntikna ruh da u director general of police (DGP) jong ka jylla Assam, u GP Singh.
Kat kum ka jingpyllait kyrwoh jong u DGP, u la pyntip ba ïa kitei ki tiar siat la ïoh ban kurup da ki bor pulit ka thaiñ Udalguri.
U la pyntip shuh shuh ba na ka liang ka tnat pulit jong ka jylla kan dang ïai bteng ban pynlong ïa ki jingkhynra khnang ban pyllait ïa ka jylla Assam na ki kam beaiñ ba bun jait.
Halor katei ka jingjia ioh kurup tiar siat, na ka liang ka tnat pulit kam shym la pyntip satia la ki don ne em ki runar kiba la shah kem.
Ka Hynñiewtrep National Youth Movement (HNYM) ha ka sngi Balang ka la leit ban tur sha ka shlem treikam u Syiem ka Hima Mylliem da ka jingthmu ban khang tala ïa katei ka shlem treikam halor ki jingkynnoh ba ka la pynkupbor ïa ki Rangbah Shnong Garo ban peit ïa ka synshar ka khadar ïa ki briew kiba wan buhai shnong hapoh ka Raid Marwet.
Ha katei ka jingthmu jong ka seng ban leit khang tala ïa katei ka shlem treikam hapoh ka jingïalam jong u President, u Bah Louis Dohtdong, la ïohi ba ka la don ka jingïapynphai ktien kaba jur bad kaba da khluit tar haduh katta katta ha kaba na ka liang u Basan ka Raid Nongkseh, u Bah Nathaniel Thangkhiew u la ïaleh ban pynjai jai bad pynsngewthuh ïa ki dkhot jong ka seng.
Haba ïakren bad ki lad pathai khubor, u Bah Louis Dohtdong u la ong ba kane kam dei ka kam kaba dang thymmai halor ka jingpyrshah jong ka seng ïa ka jingleh ka Hima Mylliem halor ka jingpynkupbor ïa ki Rangbah Shnong Garo.
Na ka liang jong ka seng, ka la ju ïai pyrshah na ka por sha ka por bad kaba sngewlyngngoh ka long ba wat hadien ka shithi kaba la dep phah da ka Hima Mylliem halor ka jingpynduh ïa ka bor ban long kum kita ki Rangbah Shnong, hynrei kine ki briew Garo ki dang ai hi pat ïa ki NOC ïa ki jaidbynriew Hmar bad Punjabi ban tih tyllong um.
Kumta dei halor kane ka nongrim ba ka seng ka la pynbor ïa ka shlem treikam ka Hima Mylliem ban mait shi syndon ïa ki kyrteng jong kine ki jaidbynbriew Garo ban long kum kita ki Rangbah Shnong.
“Hadien ba ka seng ka la buddien ïa kato ka jinglong Rangbah Shnong jong ki Garo hapoh u pud u sam jong ka jaidbynriew bad ka khyndew ka shyiap ka jong ngi, ngi la long pyrshah bad hadien ba ka Hima ka la pyntikna bad ka la ong ba ka la ai shithi sha ki ba kim dei shuh ban kam ïalade kum ki Rangbah Shnong namar kim don ïa ka hok ban kam Rangbah Shnong hapoh ka khyndew ka shyiap jong ka Jaitbynriew ka jong ngi.
Hynrei kaba sngewlyngngoh ka long ba dang ha u bnai Ïaïong jong ka taïew ba khatduh, kine ki Garo ki dang ai biang ïa ki NOC sha ki Jaitbynriew Hmar bad ki Jaitbynriew Punjabi ba kin tih tyllong um da ka jingaibor jong ki kum ki Rangbah Shnong," la ong u Bah DohtdongU Bah Dohtdong u la ong ba hadien ba la ïohi ïa ka jingleh donbor jong ki Garo, ka seng kam banse ban tur shapoh ka Hima Mylliem ban pynbor ïa ka Hima ba ka dei ban pynduh noh ïa ki Rangbah Shnong Garo baroh.
U la ong ba kane ka jingleh kam dei satia ka jingñiew beiñ ïano-ïano, hynrei baroh ki don la ki jong ki jong ki khyndew ki shyiap hynrei ban wan long trai ha ka khyndew ka shyiap jong kiwei khlem ka jingïoh bor kaba skhem ka long kaei kaei kaba ym lah ban pdiang satia.
“Kumba ka long mynta, ngi ïohi ba ka Hima ka la sdang ban shim nongkynti pynban sha lade da kaba ïadie ïathied jaka pathar hapoh Raid Marwet, ngi ïohi ba kito ki Hmar, ki Mizo, ki Naga ki la lah ban thied jaka bad shna ïing shna sem," la ong u Bah Dohtdong.
Shuh shuh halor kane na ka liang ka seng ka la ai por 3 sngi ïa ka shlem treikam u Syiem ka Hima Mylliem ban hukum ïa ki Rangbah Shnong Garo kiba don hapoh ka Raid Marwet ban pynphai noh ïa ki kot ki sla ba donkam kum ki muhor bad ki letterhead bad na ka liang u President u la maham ruh da kaba ong ba lada ka ophis kam leh eiei na ka liang ka seng kan sa leh ïa kaba donkam.
Ki ar ngut ki briew kiba dei shi kurim, ki la ngat ha shrip jong ki pulit ka Anti Narcotics Task Force (ANTF) halor ka jingdonkti ban pynïaid ïa ka kam khaïi drok ha nongbah Shillong.
Ïa kine ki shi kurim la ïoh ban kem noh da ki pulit na ka ïingsah jong ki, kaba don ha Demthring hadien ka jingphla jong uwei u nongkhaïi drok uba la shah kem noh ha ki pulit ha ka por mynstep na ka thaiñ Fire Brigade, Shillong.
La ong ba ki pulit hadien ka jingphla jong une uba la shah kem, ki la leit ban pynlong ka jingkhynra ïa katei ka ïing ha Demthring bad nalor ka jingïoh kem ïa kitei ki ar ngut shi kurim, la ïoh kurup ruh ïa u drok.
Na ka ïing jong kine ki shi kurim, ki pulit ki la ïoh ban kurup ïa 10 tylli ki synduk sabon ba la thep bha ïa u drok ba khia haduh 140.02 gram nalor ki kot ki sla kiba donkam.
Ha shwa ban leit khynra ïa ka ïing jong kitei ki shi kurim, ki pulit ka ANTF ki la leit ban khynra shwa ïa ka ïingsah jong u briew ba la shah kem ha ka por mynstep kaba don ha Demthring bad ki la ïoh ban kurup sa 10.78 gram nalor ka 68.08 gram ba ïoh kurup ha ka por ba u mut ban die sha uwei nongdih drok ha Fire Brigade.
Lah ban pynkynmaw ba ha ka step phyrngab jong ka sngi Balang, ki pulit Anti Narcotics Task Force (ANTF) ka East Khasi Hills, ki la ïoh ban kem ïa uwei u nongkhaïi drok na Fire Brigade, Laitumkhrah.
Ïa une u briew la kem ha ka por 5:30 mynstep katba u dang thmu ban aiti ïa u drok ha uwei u nongdih drok.
Ki pulit haba pynlong ka jingtalasi ki la ïoh kurup ïa san tylli ki synduk sabon ba la thep drok heroin ba khia 68.08 gram, kawei ka scooty ML05-Q-1031, kawei ka mobile phone, ka driving licence bad kawei ka pla.
Halor kane ka jingjia ki pulit ki la pynrung ‘case’ ïa une u briew ha thanat Laitumkhrah hapoh ka kyndon NDPS Act bad ka jingtohkit mynta ka la ïaid shakhmat.
Ka jingïalap ilekshon ha Sohïong ka la khluit bha hapdeng ki ar tylli ki seng saiñ pyrthei, kita ka United Democratic Party (UDP) bad ka National People’s Party (NPP), katba kiwei pat ki seng kum ka BJP, HSPDP bad TMC ki la kynjah jar ka rukom ïalap, bad ka Congress pat ka kham pynlut por ban rung ïing bad pynshai ïa ki nongrim jong u kyrtong.
Haba phai sha ka jingïalap ilekshon, ka NPP bad ka UDP kiba donlang ha ka Sorkar ki la ther bha ha ka rukom ïalap ilekshon bad ki nongkren ruh kim salia ban kynthoh markylliang.
Ha ka rukom ïalap ilekshon, uwei na ki nongkren ka UDP uba kham paw bha ha ki khubor u dei u Amazing Kurbah uba leit ban ïalap na ka bynta u kyrtong ka UDP u Bah Synshar Lyngdoh.
Kiba bun ki paidbah ha Sohïong ki la ong ba ha kane ka ilekshon, u Amazing Kurbah u la paw ha ka rukom ïalap ilekshon bad kiba bun ki nongring dur ki kham phai sha u haba u ai jingkren.
U kyrtong ka UDP u kham kynjah ha ka rukom kren lada ïanujor bad u Amazing uba ther ruh wat ïa ki nongïalam kiba kham hakhmat ka NPP kum u Bah Prestone Tynsong bad kiwei.
Ka rukom ïalap ilekshon ka long kaba ïakynthoh bad beiñ markylliang bad ka don ruh ka rynsan ïalap ilekshon ka UDP ha kaba u nongkren u pyndonkam lang da ka ktien sih haba batai shaphang ka jingkyrshan bad jingpyrta ki khyllung ban kyrshan ïa ka Bom (UDP).
Ki kyrtong jong ki lai tylli ki seng saiñ pyrthei kiba kynthup ïa ka BJP, TMC bad HSPDP ki kham kynjah ha ka rukom ïalap, katba ka Congress ka kham pynleit jingmut ban rung ïing ha ryngkat ka jingbatai ïa ki mat bad ki nongrim u kyrtong ka Congress u Bah S Osborne Kharjana.
Ki nongïalam ka NPP ruh ki la hiar sha Sohïong ban ïalap ilekshon bad na ka liang kiwei pat ki nongkren ilekshon ki kren ruh shaphang ki nongkyrshan bad ka MLA skhim kaba dei ban sam sha kiba dei ki nongkyrshan.
Ki kyrtong kiba ïakhun ilekshon ha Sohïong ki don hynriew ngut kiba kynthup ïa u kyrtong ka NPP, u Bah Samlin Malngiang, u kyrtong ka Congress u Bah S Osborne Kharjana, u Bah Sandondor Ryntathiang u kyrtong ka HSPDP, u Bah Seraph Eric Kharbuki u kyrtong ka BJP, bad u Bah Stodingstar Thabah u kyrtong ka All India Trinamool Congress (AITC).
Ban pynpaw ïa ka jingsngewnguh bad sngewburom ïa ka Sorkar Jylla kaba la lah ban kyrshan ban wanrah ïa ka rukom tih dewïong kaba katkum kajuk stad saian, ha ka 3 tarik mynta u bnai, ki nongïoh ïa ka ‘mining lease’ na ka Sorkar Kmie kiba dei jong ka West bad South West Khasi Hills (project proponents mining lease holder), ki la ïoh ban pynlong ka prokram pynkup burom ïa u Myntri Rangbah ka Jylla u Conrad K Sangma uba la wan ban shim ruh ïa ka bynta kum u kongsan.
Ïa katei ka jingïalang la pynlong ha madan New Nongstoiñ ha kaba nalor u Myntri Rangbah ka Jylla la don lang ruh u MLA ka Nongstoiñ u Bah Gabriel Wahlang, u MLA ka Mawshynrut Bah Methodius Dkhar, u DC bad SP ka West Khasi Hills District, ki heh ophisar na ka tnat Mining and Geological ka Sorkar Jylla, ki paidbah bad kiwei kiwei.
Haba kren sha ki lad pathai khubor hadien ka jingïalang pynkup burom, u Myntri Rangbah u la ong, hadien kine kiba la ïoh ïa ka mining lease na ka sorkar India lyngba ka Coal Ministry ban sdang noh ïa ka rukom tih dewïong katkum ka juk stad saian ha ka Jylla, ki la khot sngewbha na ka bynta ka jingïalang pynkup burom ban ai khublei ïa ka sorkar Jylla halor ka jingkyrshan kaba ïadei bad kiba bun ki bynta ha ki san snem, kaba la pynlong pat ban pyllait noh ïa ka jingkhang tih dewïong bad ban sdang pat ïa ka rukom tih dewïong ba thymmai.
Nangta u la ong ba baroh ki don saw ngut kiba la ïoh pdiang ïa ka mining lease ha kaba ki hap ban leh sa ïa ka ‘state clearance’ kum ka Environmental clearance, pollution board bad kan don ruh ka jingïamir jingmut bad ki paidbah (public hearing) bad kiwei kiwei kiba dei satang ki kam kiba ha ka jingkhmih ka sorkar Jylla.
Hadien ba la pyndep ïa ki jingdonkam baroh yn sa lah ban sdang noh kaba lah ban shimpor haduh 45 haduh 60 sngi eiei.
U la ong ruh ba ha ki por ki ban wan ki sa don shuh shuh ki ban aplai ban ïoh ïa ka mining lease ha kaba kin hap bud ruh ïa kajuh ka rukom kaba ki saw ngut ki la lah ban pyndep.
Namar kata, u la ong ruh ba katei ka sngi ka dei ka jingsah jingkynmaw namar ba la bun snem ki paidbah ka Jylla khamtam ki nongtrei tih dewïong bad kiba shaniah na kam bylla dewïong ki la mad ïa ki jingeh, bad ym tang ki paidbah hynrei ka sorkar kala duhnong ïa ka khajna kaba shyrkhei hynrei ngi kyrmen ba kine kiei kiei kin sa kylla noh nangne shakhmat.
U Myntri Rangbah u la bynrap ruh da kaba ong, “Hooid ngi tip ba ka rukom tih dewïong kan ym long shuh kumba la jia ha ki snem ba la dep namar mynta kane ka buit thymmai kaba long katkum ka juk stad saian yn hap bud ïa ki kyndon na ka bynta ban ai ka jingïada ym tang ïa ka mariang hynrei ïa ki nongtrei ruh.
".
Ka Meghalaya High Court ka la bthah ïa ka Central Bureau of Investigation (CBI) ban tohkit halor ka jingshah siat ïap jong uwei na ki heh ka seng lehnoh Garo National Liberation Army (GNLA)  kaba la jia ha u snem 2015 hadien ba ka la don ka jingkynnoh ba ka dei ka ‘fake encounter’.
Katei ka jingjia ka la jia ha ka 4 tarik Lber, 2015, ha ka shnong Romba Adinggre kaba hap hapoh ka jingpeit jong ka thanat Rongram ha West Garo Hills ha ka por ba ki pulit ki la leit thwet ïa ki dkhot ka GNLA.Ha ka jingleit wad ïa kita ki lehnoh, ki pulit ki la lap ïa kawei ka ïing kaba don hajan ka Romba Adinggre Lower Primary School ha kaba la suba ba kita ki lehnoh GNLA ki la rieh tngen hangta.
Ki pulit ki la kam ba ki la dep pyrta shwa sha kita ki lehnoh ba kin mih shabar bad ban pyndem noh ïa ki tiar siat jong ki, hynrei kita ki lehnoh ki la siat pynban na ki ktang suloi.
Shuh shuh ki pulit ki la kam ba ha ka jingpyrshang ban ïada ïalade, ki la pynphai kylla sha kita ki lehnoh ha kaba uwei na ki nongïalam ka GNLA ïa uba la tip kyrteng kum u Sengbath Ch.
Marak u la shah siat bad u la kyllon ïap hajuh.
Hynrei, u kpa jong u Sengbath, u Abal M.Sangma, uba la leit ujor mukotduma sha High Court, u la kam ha ka FIR ba u la ai pyrshah ïa ki pulit ba u khun jong u, u la shah pynïap dusmon ha ki pulit ba ki don ruh ki briew kiba la sakhi ïa kaei kaba la jia.
U Abal u la kam ba u Sengbath u la shah ïap ha uwei u briew ba la tip kyrteng kum u Mingran T Sangma bad ha kiwei pat ki pulit.
Ïa ka kynhun pulit, la ïalam da u Bitching N Marak uba dei u Circle Inspector ka Tura, West Garo Hills.
Shuh shuh u Abal u la ong ba ha katei ka step, ki pulit ki la kawang da ki maw sha ka ïing ba u don u Sengbath bad ki la phah mih ïa u shabar bad ki la siat ruh sha suiñ.
Hadien ba u Sengbath u la mih shabar, u Mingran u la siat ïa u na kjat bad u la phah mareh ïa u bad hadien kata, u la siat biang ïa u.
U Abal u la ong ba ki don ki briew kiba la sakhi ïa kaei kaba la jia.
“Katei ka jingjia ka dei beit ka ‘fake encounter’ ha kaba ki pulit ki la siat ïa u khun jong u nongmudui uba la khlem rah suloi lane uba la khlem siat satia sha ki pulit," la ong u nongïasaid aiñ jong u Abal.
Ha kaba ïadei bad katei ka jingjia, ki la don ar tylli ki jingtohkit; kawei ka jingtohkit ba la leh da u majistor bad kawei pat da u District & Sessions Judge, Tura.
Ha ka kaiphod jong kine ar tylli ki jingtohkit, ki sakhi ki la ïathuh beit ïa kajuh bad kata ka long ba ki pulit ki la pynïap ïa u Sengbath hadien ba ki la phah ïa u ban mareh.
Kine ki sakhi ki la ïathuh ba ki pulit ki la bteng ban siat haduh ba u Sengbath un da khlad.
Ban lap ïa ki jingshisha baroh, ka High Court ka la bthah ïa ka CBI ba kan tohkit halor katei ka jingjia.
Kane ka kynhun tohkit ka dei ban ai ïa ka kaiphod jong ka hapoh lai bnai sha ka ïingbishar kaba dei khmih.
Ka High Court ka la bthah ruh ïa u Superintendent of Police, West Garo Hills ba u dei ban aiti ïa baroh ki kot ki sla kiba ïadei bad katei ka jingjia sha ka CBI khnang ba kan dup lah ban tohkit bniah.
Ka Sustainable Transport and Efficient Mobility Society (STEMS), kaba la thaw da ka sorkar jylla ban wad ïa ki lad ki lynti kumno ban pynduna ïa ka jingkhapngiah ka sor, ka la pyntip ha ka Sngi Balang ba ka don jingthmu ban sdang noh ïa ki bos ban leit shaw bad leit on skul ïa ki khynnah kiba pule ha ki katto katne ki shlem kiba don ha Laitumkhrah.
Kane kan dei shwa tang ka jingpyrshang tang na ka bynta ki skul kiba don ha Dhankheti-Laitumkhrah bad hadien kata yn sa peit kumno ban pynïaid.
Ïa mynta, kin don kumba 900 tylli ki jaka shong na ka bynta ki khynnah ha ki bos ba la pynkhreh da ka STEMS.Ka Chief Executive Officer ka STEMS, ka Kong Isawanda Laloo, IAS, ka la pyntip ba ki la don 30 tylli ki bos ba la dep thied bad ba la pyndait da ki kor GPS, CCTV, kor ban tip shano ka bos ka leit, ka Mobile App ban peit lypa ïa ki jaka shong bad ban siew bad kiwei kiwei.
Ïa kine ki bos, ka Kong Isawanda ka la ong ba yn pynïaid da ki nongñiah bad ki nongïarap kiba la ïoh jinghikai bha bad ban pynthikna ba ki khynnah kin don hapdeng ka jingshngaiñ, yn buh ruh sa ïa ki briew ha man la kawei pa kawei ka bos.
Ka la ïathuh ba ka la dep don ka jingïakren la bunsien bad ki kmie ki kpa, ki skul, bad ki Rangbah Shnong bad ki tnat treikam jong ka sorkar ki la ïashim bynta bha ban pynïaid ïa kane ka projek.
Ka jingpynmih ïa kine ki bos ka long kum shi bynta ban pynduna ïa ka jingshaniah jong ki briew ha ki kali shimet namar kane ka dei kawei na ki daw jong ka jingjur ka dheng kali, la ong ka Kong Isawanda.
Na ka bynta ban ïoh pyndonkam ïa kitei ki bos, ka Kong Isawanda ka la ïathuh ba la pyntreikam ïa ka Mobile App ba la tip kum ka ‘STEMS Meghalaya’ bad ki kmie ki kpa ki lah ban shim ïa kane na Google Play Store ha kaba ki lah ban pynrung kyrteng ïa la ki khun.
Hangne, la buh ruh ïa ki jingbatai kiba bniah ha kaba ïadei bad kitei ki bos skul.
Ka Kong Isawanda ka la ïathuh ruh ïa mynta, kin don 900 tylli ki jaka shong ha ki bos ba pynïaid da ka STEMS, bad ïa ka lynti ïaid yn sa pynbeit hadien ba la dep ka jingpynrung kyrteng.
Ki pulit jong ka East Jaiñtia Hills District ki la kem noh ïa ki saw ngut ki nong Bangladesh kiba rung be-aiñ shapoh u pud u sam ka ri India khlem ki kot ki sla.
Ki pulit ka East Jaiñtia Hills District hadien ba ïoh jingtip halor kane, ki la pynlong ka jingpynap shrip ha Infiltration Check Post ha Umtyra ha ka 2 tarik.
Ha ka por kumba 5:30 janmiet la ïoh bat ïa kawei ka kali kamai kaba don ïa u nombar ML11-5376 ryngkat bad san ngut ki briew.
Ha ka jingtohkit ïa ki kot ki sla, tang u nongñiah u Warif Uddin Laskar uba pyntikna ba u dei u nong India lyngba ka ID, katba ki saw ngut kim don ïa kino-kino ki kot ki sla pynshisha.
Shuh shuh ha ka jingtohkit bniah, kine ki saw ngut ki la phla ba ki dei na Bangladesh bad ki la rung sha India lyngba ka shnong Dona.
Kumta la kem noh ïa kine ki saw ngut bad la ïalam ïa ki sha thanad Khliehriat bad pynngat ïa ki hapoh ka Foreigners Act.
Kine saw ngut ki nong Bangladesh ki long u Bhar Uddin 46 snem, u Kamil Ahmed 28 snem, u Koyson Ahmed 24 snem bad u Faisal Alam 21 snem.
Ïa u nongñiah u Warif Uddin Laskar na Saraspur Gumra Bazar, Katigorah, District Cachar, Assam ruh ki pulit ki la kem namar u dei uba juh kit ïa ki nongrung tuh sha India bad kurup ruh ïa ka kali jong u.
U Nongtem Guitar ka kynhun Extreme u Nuno Bettencourt ula mynsaw ha ki bynta jong ka kjat ha ka jingleit shim bynta ha ka MONSTERS OF ROCK Cruise ha kaba hadien jong kane ka jingjia la pynshong noh ia u Nuno ha ka Wheelchair khnang ba leit ai jingsumar.
Ki khubor ki iathuh ba kane ka jingmynsaw jong u Nuno ka dei ruh ha ka por ba ula pynlut por ialade katba ym pat dei ban shim bynta da kaba lehkai Baskbetball.
U Ryan Reynolds uba ym shim leit shim bynta ha ka Met Gala ula kren halor kane da kaba ong ba u dang kham lah kaba leit shangkai sngewbha da ka bos bad ki nongialehkai ka kynhun Wrexham FC ban ia kaba leit sha ka Met Gala ha kaba ha ka Met Gala ym don kaei kaei ka ban pynsngewtynnad ia u.
Une u tyngshop manla u snem u ju synran ia ka kurim jong u sha ka Met Gala bad mynta u snem rai ban kiar na kane ban leitkai sngewbha ba ki nongia lehkai ka Wrexham FC ban shangkai bad ban peit shong peit thaw da ka bos.
U Ryan uba la thied ia katei ka kynhun ha u Kyllalyngkot 2021 u sngew ban ia kaba u pynlut por ha Met Gala ban sakhi ia ka riam ka beit jong ki nongshah khot sngewbha u dang kham biang eh ban pynmyllen ialade da kaba leit jngoh ia ki jaka kiba itynnad kiba don ha Wales.
Ka WFC ka dei kawei na ki team Football ba la slem bha jong ka Wales bad ha ki snem ba la leit kane ka kynhun ka la iohrah ia ka Welsh Cup, FA Trophy bad kumjuh ruh ka Football League Trophy ha u 2005.
Naduh ba u Ryan ula thied ia kane ka club Football ula kham pynlut por  bha ban peit bad ban ai mynsiem ia ki nong ialehkai.
U khlur ialehkai Tennis ka ri Spain uba dang iai bat kum u lahduh  u  Carlos Alcaraz, u lah jam mynta sha ka rynsan iakhun semifinal ha ka lympung ialehkai ba mynta ka Madrid Open, hadien ba utei u rangialehkai u la lah ban khur jingjop ha baroh shi lynter ki set iakhun pyrshah ia u Karen Khachanov bad ka  ka Iga Swiatek ruh kumjuh ruh ka lah jam sha katei kajuh ka rynsan.
Kumta u Carlos uba long u lahduh US Open u la lah ban ialehkai bha haduh ba un da lah ban khur noh shalade ia ki 4-1 bad 5-2 jingpyniapher dor-thong ki jong u ha ka set iakhun kaba ar na ka bynta ban pynliem noh ia u Khachanov da 6-4, 7-5.
Hadien katei ka jingjop ha ka jingiakhun kaba lah neh shi kynta 52min ialehkai, u Carlos un hap ban pynkhreh bha ialade sa na ka bynta ka jingiakhun pat bad u nongialehkai na Croatia u Borna Coric; uba lah pynliem noh ia u nongialehkai na Germany u Daniel Altmaier da 6-3, 6-3.
Ka khubor ka iathuh ruh ba lada u Alcaraz u rah ia ka trophy jingjop na katei ka lympung ialehkai  kaba la long mynta ha nongbah jong ka ri Spain, un sa pynliem noh ruh ia u khlur ialehkai na  Serbia u Novak Djokovic na ka kyrdan ba nyngkong ha ka pyrthei ha ka thup kyrdan da kaba ialehkai ia ki jingialehkai ha ka Italian Open ka ban sa long ha nongbah Rome ha ka taiew ban wan.
Haba phai sha ka jingiakhun paramarwei ki kynthei, ka Iga Swiatek kaba bat ia ka kyrdan ba nyngkong ha ka pyrthei ka lah jam sha katei kajuh rynsan iakhun hadien ba ka lah khur noh shalade ia ki 6-0, 6-3 jingjop pyrshah ia ka Petra Martic na Croatia.
Ka long ruh ka sien kaba ar ha kaba ka Iga ka lah shimbynta ha ka lympung bad kaba mynta kan pynkhreh sa na bynta ka jingiakhun bad ka nongialehkai na Russia ka Veronika Kudermetova ha ka jingiaknieh jaka jong ki sha ka phainal.
Shuh shuh ruh ka Kudermetova ka lah pynliem noh ia ka Jessica Pegula da 6-4, 0-6, 6-4.
U State President ka National People’s Party (NPP) u Dr Wanwei Roy Kharlukhi, u la ong ba lada ka United Democratic Party (UDP) ka kwah ban bujli sorkar hadien ka ilekshon MLA ha Sohïong, kumta kan bha lada weng noh ïa ka na kane ka Sorkar.
U Dr WR Kharlukhi, uba dei ruh u MP ka ïingdorbar Rajya Sabha haba kren sha ki katto katne ki nongthoh khubor, u la ong, ba kaei kaba ki la ïohsngew ka long ba ka UDP ha ka jingïalang ïalap ilekshon ha Sohïong ka la kren bad pynpaw ba kan sa don ka jingkylla ha ka Sorkar hadien jong ka ilekshon.
Shuh shuh katkum ka jingpynpaw ka jong u, ka jingkren jong u Bah Bajop Pyngrope uba dei u nongaiktien jong ka NPP ba kin bthah ïa ka UDP ban shong ha ka Liang Pyrshah, ka dei ka jingkren kynthoh halor ka jingkynthoh ba la wanrah shakhmat da ka UDP.“Lada phi siat ïa ngi da uwei u khnam, kumta ngi ruh ngin hap ban siat da uwei pat," la ong une u nongïalam ka NPP ha Meghalaya bad bynrap ba lada ka UDP ka don ïa kata ka jingpyrkhat ban pynkylla noh ïa ka sorkar na ka NPP.Kumta ka long kaba shai ba kin bret noh shi syndon ïa ka naba hadien ka ilekshon MLA kaba dang shu dep, ki la pyrshang ban ïaleh ban khanglad ïa ka NPP ban don ha ka Sorkar.
U Dr Kharlukhi u la ong, “Hynrei na ka liang ka UDP kam shym la lah satia ban khanglad ne jop ha ka jingthmu bad ha kaba ngi la lah ban thaw ïa ka Sorkar.
Ngi la ai ar tylli ki shuki Myntri sha ki, haba ki la wan khrong na ngi.
Kumta wat la ka UDP kan don shabar ruh kan nym ktah satia ïa ka Sorkar.
"Haba kylli hato kan don ne em ka jingkylla ha ka jinglong jingman ka saiñ pyrthei hadien ka ilekshon Sohïong, u Dr Kharlukhi u la ong ba um don jingtip satia haduh mynta kaei ka ban sa wan jia.
“Hynrei la tikna ba kan sa don kaei-re-kaei ka ban sa wan jia hadien ka ilekshon ha Sohïong, la kan dei kaba rit ne kaba heh, tang ka por kan sa batai," la ong une u nongïalam ka NPP bad bynrap ba u don ka jingkyrmen kaba skhem ba ka NPP kan ïoh ka jingjop ha Sohïong.
Katkum ka khubor ba la ioh na Bollywood la iathuh ba ka Deepika Padukone bad ka Katrina Kaif kin sa iakynduh lang ha kawei ka phlim jong ka Yash Raj ha kaba kane kan long ruh ka phlim ban lam khmat da ka kynthei.
Hadien ka jingpynbna ia ka kyrteng jong kitei ki puron, ki paidbah ki la ai jingmut ruh ia u direktor kane ka phlim ban pyn-iashim bynta ia u Ranbir kum u riewsniew.
Ka Deepika bad Katrina kiba la long lypa ki puron ba kynsai ka Bollywood lehse kin sa khring ia kiba bun ban kwah peitkai ia kane ka phlim ba kin shim bynta lang bad kane kan dei ruh ka phlim banyngkong na ka bynta jong ki ba kin ak.
Hadien ka Pathaan, ka YRF ka la shim ia ka rai ban pyniakynduh lang ia ka Deepika bad Katrina ha kawei ka phlim syntiat ha kaba kane ka lah ruh ban long kawei na ki phlim ba itynnad bha jong u snem ban wan.
Ym pat ju don kano kano ka phlim Bollywood ka ban ak da ki puron ka ban dei halor ki ‘syntiat bad lehse kane kan dei ruh kaba nyngkong.
Ka Deepika bad Katrina ki la mynjur ban ak ha kane ka phlim bad baroh arngut kim don jingsngew satia ban ak phlim ryngkat hadien ba ki la pynkut noh ia ka jingkynad jong ki.
Ha ki snem ba la leit ka daw kaba la mih halor ka jingkynad jong kine arngut ka dei tang namar u Ranbir uba la thok bad shukor ia ka Deepika da kaba don jing-iadei bad ka Katrina bad ha kajuh ka por u la thok ia ka Katrina da kaba iaiaid buhrieh bad ka Alia kaba dei ruh ka paralok ba iajan bha bad ka Kat.
Ki nongbud bad nong kyrshan ka Deepika bad Katrina ki sngew ruh ba u Ranbir u biang bha ban ak kum u riewsniew ha kane ka phlim namar ba une u tyngshop u la pynisih bad pyniashun bha ia ka Katrina bad Deepika ha ki por ba la leit.
Lehse kane ka jingai jingmut jong kiba bun ban pynak ia u Ranbir kum u riewsniew ka dei kaba biang bha.
U nongïalap ilekshon uba hakhmat jong ka seng United Democratic Party (UDP) ha Sohïong konstitwensi, Bah Amazing Kurbah, u la pynpaw ba u Myntri Rangbah ka jylla, u Conrad K Sangma, um treh shuh ban ïaid nakhmat, hynrei u ïaid na kham kyndong ban leit ïalap ilekshon sha Lawmei namar u tieng ïa u Amazing.
Ïa kine ki kyntien u Bah Amazing u la kren ha ka jingïalang ïalap ilekshon u kyrtong ka UDP Bah Synshar Lyngdoh kaba la long mynta ka sngi ka 3 tarik Jymmang 2023 ha Weilyngkut.
Ha kane ka sngi la ïadonlang u Myntri jong ka sorkar jylla, u Bah Paul Lyngdoh, Bah Kyrmen Shylla, Bah Pius Marweiñ, Bah Balajied Synrem, Bah Nujorki Sungoh, Bah Titos Chyne, ki MDC bad ki nongkyrshan kiba la poi palat hajar ngut.
U Bah Amazing u la ong ba ka jingkhih win ha kane ka ilekshon ha Sohïong ka dei namar ki nongïalam ka NPP kim pat lah ban pynphai nia ïa kaei kaba u la dep kren ha ki jingïalang.
Ha kajuh ka por u la ong ba ka NPP mynta ka la wanrah briew na shabar ban kanbas ilekshon ha Sohïong konstitwensi, hynrei ki paidbah ki la dep rai ban kyrshan beit ïa u kyrtong ka UDP.U kyrtong ka United Democratic Party (UDP) na Sohïong, Bah Synshar Lyngdoh u la ong ba ki nong Sohïong konstitwensi ki la kwah ïa u nongmihkhmat ba un leit ban thaw aiñ ha ïingdorbar.
U Bah Synshar u la ong ba u ïeng ha kane ka jingïalang paidbah ka long kum u ksai bteng jong u Maheh HDR Lyngdoh bad namar kata, u la ong biang kumba phi ieid ïa u Maheh HDR phin ai lem ka jingieid ïa u ruh namar un ieid arshah ïa ki paidbah.
Nalor kata, u la ong ba don ki kyrtong kiba wan ïakhun ilekshon kim ju kren ban ieid jaidbynriew namar kim pat sngewskhem halade namar ki rieh ïalade ha ka lama.
Kumno ki paidbah kin jied haba kim nud ban wan sha ki paidbah.
Shuh shuh u la ong ba ki don ki kyrtong kiba la byrngem ban wan hiar sha ki paidbah da ka bor pisa hashwa ka sngi thep vote, hynrei u la ong ba ki nong Sohïong ki la dep rai namar ki la ieid ïa u, ïa u Maheh HDR Lyngdoh, ïa ka seng UDP bad ïa ka jaidbynriew namar shisien ba la ieid ym lah ban theh da ka spah.
Wat la ka UDP ka don lang ha ka sorkar synrop ba ïalam da ka NPP, hynrei u Myntri ka Sorkar Jylla, u Bah Paul Lyngdoh, u la ong ba wat la ki ïatreilang ha ka sorkar kam mut pat ban ïaleh pop lang, hynrei ka UDP ka don la ka jong ka nongrim.
Ïa kine ki kyntien u la kren ha ka jingïalang ïalap ilekshon u kyrtong ka UDP na Sohïong konstitwensi, Bah Synshar Lyngdoh ha Weilyngkut kaba la long ha ka Sngi Balang.
Ha kane ka sngi u Bah Paul u la pynshai ba ha ka ilekshon ba dang shu dep ki paidbah na rilum Garo ki la jied kham bun ïa ka seng NPP bad ki paidbah ha rilum Khasi Jaiñtia ki la jied kham bun ïa ka UDP, hynrei kine baroh ar tylli ki seng kim lah ban synshar marwei.
Dei na kata ka daw ki hap ban ïatreilang.
Pynban u la bynrap biang ba lada ki ïatreilang kam mut ba kin hap ban ïa leh lang ïa ka pop, hynrei ka UDP ka don la ka jong ka nongrim.
Katba u Bah Titos Chyne uba dei u CEM ka KHADC bad President ka UDP East Khasi Hills District, u la ong ba mynta u snem ka la shongshit ka ilekshon ha Sohïong namar ha kiwei ki konstitwensi da pynlong jingïalang ha ka por mynsngi ym ju don briew, katba ha Sohïong ka madan ka dap beit smam.
“Nga kwah ban pynshai sha phi ki paidbah ba dei tang ka seng UDP kaba dei ka seng riewlum kaba dang skhem haduh mynta namar kiwei ki seng ki bun kiba la jah lut" u la ong.
U la ong biang ba ka donkam ban pynneh ïa ka seng riewlum khnang ban ïada ïa ka jinglong kyrpang ka jaidbynriew namar ki jaidbynriew riewlum ha Tripura na ka 36 lak ngut mynta ki sah satang 12 lak ngut, hynrei kim long trai shuh ha ka khyndew ka shyïap.
Na ka liang u Bah Kyrmen Shylla uba dei u Myntri ka Sorkar Jylla, u la ong ba ka UDP ka donkam bha ïa u kyrtong ba un jop na Sohïong konstitwensi khnang ban lah ban pynkhlaiñ ïa ka seng bad ban pynkhlaiñ ïa ka jaidbynriew.
Ka SP Office ka la khur ïa ka jingjop ha ka lympung ïalehkai Inter-Office Cricket Tournament 2022-23, hadien ba ka la lah ban pynliem noh ïa ka AH & Veterinary da 7 wiket ha ka sngi Palei ha madan Polo.
Ha kane ka jingïakhun ka Veterinary kaba la kam trai ban tied nyngkong ka la shah pynkhyllem baroh ki nongtied ha ki 19 over bad kamai tang 99 run.
Kane ka la wan lyngba ka jingïalehkai bha ki nongkawang bol ka SP Office, kita u Kamal Thapa uba la khur 4 wiket bad Morninstar uba la khur 3 wiket.
Katba ki nongtied ka Veterinary kiba la lah ban ïalehkai bha ki long u Deibormi Rangad uba la ïoh 39 run na ki 36 bol bad u Tammiki Tariang uba la ïoh 15 run na ki 18 bol.
Haba wan shimti ïa ka pali kaba ar, ka SP Office ka la kynjoh sha ka thong da kaba kamai 101 run bad shah pynkhyllem 3 wiket ha ki 12.5 over.
U Deepak Thapa u long u nongtied uba la ïoh 30 run na ki 30 bol bad u Sauni Nongtdu u la ïoh 22 run na ki 21 bol.
Katba ki nongkawang bol kiba ïalehkai bha ki long u Lewotki Pariat uba la khur 2 wiket bad 1 wiket la khur da u Deibormi Rangad.
Ïa ka nam ‘Man of the Match’ la khur da u Kamal Thapa.
Haba phai sha kawei pat ka jingïakhun, ka AG Office ka la jop da ka ‘walkover’ hadien ba ka KV Happy Valley kam shym la wan mih madan.
Uwei na ki nongialehkai iakob mareh na ka ri Botswana u Nijel Amos mynta u lah shah khang ban shimbynta ha kino kino ki lympung ialehkai haduh lai snem kynthih hadien na utei u nongkhur takma Rupa na ka 2012 Olympic na ka jingiakob mareh 800m lyngba ka jing-leh ia ka jingpeitbniah la lap ba u lah pyndonkam ia u dawai  GW1516 ia kaba lah khang pyrshah  da ka WADA ha ka ban pyndonkam da ki nongialehkai.
Kumta na ka liang jong ka Athletics Integrity Unit (AIU) ka iathuh ba  katei ka jingshah sospon ialehkai ka jong u ka lah treikam naduh ka 12 tarik u Naitung 2022 kaba long ka tarik jong ka jingshah sospon ba khlem buh por bad ka ban sa kut noh haduh ka 11 tarik u Naitung 2025.
Shuh shuh ruh ki resol kiba utei u nongialehkai u lah khur haduh mynta bad naduh ka 4 tarik u Jylliew 2022 lah rai pynrem noh ia kita baroh.
Ia u GW1516 ia kaba lah lap na ka met jong utei u rangialehkai, u long u dawai ha ka ban pynwandur bad thaw thymmai biang ia ka met u briew bad ka jingtreikam ruh ha ka ban pynduna ia ka khlein bad ka World Anti-Doping Agency ka lah iathuh ba katei ka jingleh da kaba pyndonkam ia utei u dawai ka wanrah ia ka jingma kaba khraw ha ka liang ka koit ka khiah jong ki nongialehkai.
Kum ban shu pynkynmaw biang hangne ka long ba u Amos uba lah khur ia ka takma Rupa na ka  Olympic 2012 ha London  u long uba nyngkongeh ha ka ban pynioh sha ka ri jong u ia katei ka takma na katei ka lympung ialehkai.
Shuh shuh ruh ha ka Olympic 2021 ha Tokyo utei u nongialehkai  u la lah ban khur ruh ia ka takma Rnong na ka jingiakob mareh Relay 4x400m.
U Erling Haaland u la lah ban thaw ïa ka rekod kaba heh duh ha ka Premier League hadien ba u ïoh thep kol biang na ka bynta ka Manchester City ban pynliem ïa ka West Ham United da 3-0 kol ha ka sngi Palei ha Etihad.
Une u rangïalehkai shakhmat na Norway u la ïoh ban thep kol ha ka minit kaba 70 na ka bynta ban khur haduh 51 kol na ka bynta ka Man City mynta ka aïom.
“Ka long kaba eh ban ngeit namar u dang don ha ka karta kaba 22 snem, hynrei u la lah ban leh ïa kaba phylla.
Mynta ngi dangsah sa san sien ïakhun," la pynpaw u manager ka Man City u Pep Guardiola hadien ba la kut ka jingïalehkai.
“Ngi khmih lynti ba un lah ban thep kol biang.
Kan long kaba kham kyrpang eh lada u lah ban pynpra ïa ka rekod jong u Cole bad u Shearer.
"Wat la ka Arsenal ka la wanphai biang sha ka kyrdan ba hakhlieh ha ka sngi Balang hadien ba jop ïa ka Chelsea da 3-1 kol, hynrei lyngba ka jingjop ha kane ka sngi ka la pynlong biang ïa ka Man City ban lamkhmat biang ha kane ka lympung da kaba tam 1 dor-thong (point) ïa ka kynhun jong u Mikel Arteta.
Ka West Ham lyngba kane ka jingshah rem mynta ka la don ha tmier jong ka jingma ban shah pynhiar kyrdan.
Haduh kaba kut jong ka kylla step kitei ki kynhun kim shym ka lah ban thep kol, hynrei dei hadien saw minit ba u Nathan Ake u la ïoh ban pynkhih jar lyngba ka ‘free kick’.
Hadien katto katne por u Haaland u la ïoh ban pynbud ïa ka kol ba ar hadien ka jingïarap pynbuh bol da u Jack Grealish ha ka minit kaba 70.
U rangïalehkai shongben u Phil Foden u la ïoh ban thep ïa ka kol kaba khatduh eh ha ka minit kaba 85 na ka bynta ban pynlong ïa ka Man City ban khur ïa ka jingjop.
Lyngba kane ka jingjop, ka Man City kaba la khur ïa ka nam jop haduh hynriew aïom hapoh ka jingïalam u Pep Guardiola, ka la kamai 79 dor-thong (point) na ki 33 sien ïakhun, katba ka Arsenal ka dangsah 78 point.
Ka Man City ka lah ban ïai bteng ban bat ïa katei ka kyrdan ba hakhlieh lada ka lah ban pynliem sa ïa ka Leeds United ha ka jingïalehkai ha ïing ha ka sngi Saitjaiñ.
Nalor ka jinglah ban ïalehkai bha ha ka Premier League, ka Man City kan pynkhreh ruh ïa ka jingïakhun semi-final ha ka Champions League bad ka final ha ka FA Cup.
Ka Seiñ Jait Tuber Higher Secondary School bad ka Cham-Cham Secondary School ki la rah ïa ka nam lahduh (Champion) ha ka lympung ïalehkai Chief Minister District Level Inter School Athletic Meet 2023 ba la pynïaid da ka shlem treikam ka District Sports Officer (DSO), East Jaiñtia Hills District ryngkat ka jingïatreilang ka East Jaiñtia District Sports Association (WJDSA) ha madan Teilang Dkhiah ha ka sngi Palei.
Ïa kane ka lympung ïalehkai kaba la neh lai sngi lynter, la pynhiar lama ïa ka da u Superintendent of Police, East Jaiñtia Hills District u Jagpal Singh Dhanoa (IPS) ha ka jingdonlang ka District Sports Officer ka Kong S.M Rapsang, Sports Officer ka tnat Sports and Youth Affairs ka Kong Darleen Khonglam, ka DSO jong ka West Khasi Hills ka Kong Balarina Syiem.
Ka Seiñ Jait Tuber Higher Secondary School ka la ïoh rah ïa ka nam lahduh hadien ba ka la khur 22 tylli ki takma, kynthup 10 tylli takma ksiar, 9 tylli ki takma rupa bad 3 tylli ki takma rnong.
Katba ka Cham-Cham Secondary School ka la ïoh khur 14 tylli ki takma, kynthup 5 tylli ki takma ksiar, 5 tylli ki takma rupa bad 4 tylli ki takma rnong.
Ïa ka nam Best Discipline School la ïoh rah da ka skul Sein Raij BR.U.P.S, Mukhaïalong.
Ki skul kiba la ïoh ïa ka nam Best Athletes ki long ka Seiñ Jait Tuber Higher Secondary School, ka Ïeng Swer Memorial Secondary School, Seiñraij BR.UPS Mukhaïalong, ka Good Shepherd Secondary School Ladrymbai bad San Shnong Secondary School Mukhaïalong.
Ka Seiñ Jait Tuber Higher Secondary School ka la ïoh khur artylli ki kyrdan ha ka nam Best Athlete kynthup ka Under-14 Boys ha ka jingïakop mareh kaba 60 meter ba la mihkhmat da u Mutskhem Sari bad ka Under-16 Boys ha ka jingïakop mareh kaba 2000 meter ba la mihkhmat da u Dathrangshwamiki Shylla.
Ka Ïeng Swer Memorial Secondary School ka la ïoh ha ka kyrdan Under-14 Girls ha ka jingïakop Long Jump ba la mihkhmat da ka Turoi Phawa.
Ka Seiñraij BR.UPS Mukhaïalong ka la ïoh ha ka kyrdan Under-16 Girls ha ka jingïakop mareh kaba 2000 meter ba la mihkhmat da ka Thaibiang Phawa.
Ka Good Shepherd Secondary School Ladrymbai ka ïoh ha ka kyrdan Under-18 Boys ha ka jingïakop Long Jump ba la mihkhmat da u Damehi Chyrmang.
Ka San Shnong Secondary School Mukhaïalong ka la ïoh ha ka kyrdan Under-18 Girls ha ka jingïakop mareh kaba 3000 meter ba la mihkhmat da ka Wansaki Phawa.
Nalor u kongsan, la donlang ruh ka District Child Protection Officer, Khliehriat ka Kong R.D Kynjing, u Working President ka EJDSA Bah James Sutnga, u General Secretary EJDSA u Bah Comingone Tlang, ki principal bad ki nonghikai na ki skul bapher bapher ka District.
Na ka liang katei ka shem treikam ka la jied ia ki nongialehkai kiba kynsai ki ban mihkhmat ia ka District sha ka State Level ka ban sa long shen ha ka nongbah Shillong.
Katkum ka khubor ba lah pyllait da ka klob ialehkai phutbol jong ka lympung Spanish La Liga ka Real Madrid, ka iathuh ba ka lah nangjan mynta ka lynti sha ka jing-iasoi kontrak ialehkai bad u rangialehkai shapdeng ka Borussia Dortmund u Jude Bellingham.
Kumta ha kaba iadei bad katei ka bynta, utei u rang-ialehkai bar-ri ka England uba dang ha ka rt aba 19 snem, u long uwei na ki nong-ialehkai ba paw-bha ha ka kam ialehkai phutbol ha ka pyrthei.
Mynta u la shah kynshoit ban mih noh na katei ka klob ialehkai kaba u don mynta jong ka lympung Bundesliga ban leit pyniasoh bad kawei ka klob ba radbah ha Spain ha ka dor 100 million euros ($110 million).
Kum u rangialehkai jong katei ka klob, u Bellingham  u lah seisoh bha ka kam ialehkai ka jong u ha ka lympung ialehkai World Cup 2022 na ka kynhun ialehkai ka jong u ka England bad uba lah shah phaikhmat mynta ruh sha kawei pat ka klob ialehkai na England ka Manchester City kaba lah pynpaw ia ka jingkwah jong ka ban  soi ia u.
Kum ban shu pynpaw biang hangne ka long ba u tei u rangialehkai u lah iasoi bad katei ka klob ialehkai Bundesliga ha ka por ba u dang don ha ka rta ba 17 snem bad uba dang ialehkai ha ka lympung Championship na ka klob Birmingham City na ka bynta ka jingshah siew kaba haduh 29 million euros ($32 million) bad uba lah kylla long u nongialehkai ba  hakhmat eh jong katei katei ka klob ialehkai kaba u dang ialehkai mynta.
Ki khubor ki iathuh ruh ba kano kano ka jingiateh hapdeng ka Madrid  bad  Dortmund yn ym pat pynbna paidbah tad haduh kaba kut jong ka aiom ialehkai ba mynta ka lympung Bundesliga.
Ka jingkwah jong ka Real Madrid ban iateh kontrak bad utei u rangialehkai ka long namar ba katei ka kynhun ka dang iai wad rangialehkai na ka bynta ka jingiateh kaba jlan bad kum u nongmih bujli ha ka jaka jong ki rangialehkai shapdeng ka kynhun kata u Luka Modric bad Toni Kroos.
Kumta katei ka klob ka lah dep ruh ban thied ia arngut ki rangialehkai ba dang kham khynnah na France; u Eduardo Camavinga  bad Aurelien Tchouameni ha ki ar samoi ialehkai ba lah dep lyngba ka iew iadie-iathied bad kaba lah die noh ia u rangialehkai shapdeng kaba ka lah bat baroh shi katto u Casemiro sha ka klob ialehkai ba pawnam na London ka Manchester United.
Kum u rangialehkai ba pawkhmat ka Dortmund, u Bellingham u la lah ban kamai ia ki 21 kol ha ki 130 sien ioh ialehkai ki jong u ha baroh ki jingiakhun naduh ba u lah pyn-iasoh bad ka klob ha u 2020.
Ka ilekshon jied MLA ha Sohïong konstitwensi kan long ka ban sah kynmaw namar ka jingdon jong ki katto katne ngut kiba nang ban kren paidbah.
Na ka liang ka National People’s Party (NPP), uba kham tbit eh ban kren paidbah u dei u Symbud Myntri Rangbah, u Bah Prestone Tynsong.
Shisien ba la kren u Bah Prestone, ki paidbah nongsngap ki shongshit beit ryngkat ka jingrkhie.
Une u rangbah nongïalam u dei uba nang ban kren biria bad ban kren pynbitar ïa kiwei kiba pyrshah.
Lada peit na ki nongkynthoh, ki don bun kiba kyrshan ïa u Bah Prestone bad ki bun ruh ki bym kyrshan bad kiba beiñ.
Ha kawei pat ka liang, ka United Democratic Party (UDP) ka don ïa uwei na ki nongkren ba shyrkhei bad uta u dei u Bah Amazing Kurbah.
Watla um dei satia u kyrtong ha kane ka ilekshon, hynrei u la kham pawnam pynban haba ïanujor bad u Bah Synshar Lyngdoh, u kyrtong ka UDP.Ka jingnang ban kren jong u Bah Amazing ka la pynlong ïa u ba un shah ïaroh bad shah beiñ ruh ha kajuh ka por.
Ngi lah ban don la ki jong ki jingsngew halor ka rukom kren paidbah jong kine ki arngut kiba shyrkhei ban padiah ïa u thylliej khlem shyieng.
Ngi lah ban kyrshan bad ngi lah ban beiñ.
Hooid, ha ka ilekshon donkam ban kren halor ki nongrim bad ki jingkular.
Tangba ka ilekshon kan ym long kaba itynnad lada ym don ki nongkren kiba bit.
Ngi shem ba ki paidbah ki ju smat ban sngap bha ïa ki jingkren jong u Bah Prestone bad u Bah Amazing.
Ki shah beiñ ruh katta bad ki shah ïaroh ruh katta.
Teng-teng ha ka jingshongshit, ki la kum lait sharud ha ka rukom kren.
Ha ka ilekshon, ka mih beit ka jingïabeiñ ïa khoh para ba tbit ban kren.
Hooid, ynda la palat than ruh ka sngewthait noh ban sngap, hynrei kata ka dei ka ilekshon.
Hynrei ha ka ilekshon, lada ym don kiba nang ban kren paidbah, ka jingïakren ka blad noh bad ki paidbah kim da sngewtynnad khamtam sha nongkyndong.
Ha sor ka kham pher namar kiba bun kim ju mih ban leit sngap jingïalang bad ki mih tang ha ka por ban leit thep ‘vote’.
Ka ilekshon khlem da don kiba nang ban kren paidbah kam dei satia ka ilekshon!Lada ngi peit sha ka ilekshon kaba dang ïaid mynta sha Karnataka, jan man la ka sngi ka mih ka jingïakynnoh ba markylliang hapdeng ki nongïalam bad ki kyrtong kiba ïakhun.
Wat u Myntri Rangbahduh, u Narendra Modi, uba la pynlut por bad bor ban ïalap ilekshon, u khlem lait na ka jingkynthoh bad ka jingshah kynthoh.
Ka Election Commission of India (ECI) ka ju pynkynmaw ïa ki seng saiñpyrthei ba kim dei satia ban kren pynshit ne ban kren pyrshah jaitbynriew.
Tangba ngi ïohi ba ki don pat ki nongïalam seng saiñpyrthei ki bym pyrwa satia bad ki kren kat kaba wan lap ha ka shyntur.
Baroh ki donkam ïa ki ‘vote’ ban jop namar ym don kiba ïakhun ilekshon ban shah rem.
Ha kata ka jingkwah ‘vote’, ki jingkren ki long kiba huri-hura bad ki bym ai jingmyntoi eiei ïa ki nongsngap.
Tangba ki nongsngap ki kham sngewtynnad lada don kiba nang ban ïa ai nia lane ban kynthoh biria lane ban kren ïa ki jingshisha ha ka dur jong ka pharshi.
Ngim lah ban len ba ha kane ka jylla jong ngi, ngi la duna shisha ki nongïalam kiba nang ban kren paidbah.
Bun ki kren ïa ka bym sngewïahap haei-haei.
Don ki bym nang hi ruh tang ban kren hynrei ki shah jied ban long MLA/MDC/MP.Ha ki snem kiba mynshwa pat, ngi la ïoh ïa ki nongïalam kiba shyrkhei shisha ban padiah thylliej, bad ym ju ngiah satia ban sngap ïa ki.
Ki nang ban kren shisha lane kren biria ha kajuh ka por bad ki nongsngap ki ju sngewhun ban ïohsngew ïa ki.
Watla kiba bun na kita kiba nang ban kren paidbah kim don shuh ha kane ka sla pyrthei, hynrei ngi kynmaw bad ngi pyrto ïa ka jingtbit jong ki.
Ki nongshong shnong ha nongkyndong khamtam, ki kham ieid ïa ki briew kiba kiba nang ban kren paidbah.
Ka saiñpyrthei ka kham shongshit ruh ha nongkyndong ban ha sor bad ki paidbah ha nongkyndong ki kham sngewthuh bha kaei ka ‘politik’.
Sa tang katto katne sngi, ki paidbah ka Sohïong konstitwensi kin sa ai ïa ka rai jong ki ïano kin phah sha ka Ïingdorbar Thawaiñ.
Ïa ka jubab ngin sa tip ha ka 13 tarik Jymmang, 2023 ynda la ñiew ïa ki ‘vote’.
Jia katba jia, long katba long, ngim lah khlem da kynthoh ba kane ka ilekshon ha Sohïong konstitwensi kan long ka ban sah kynmaw khamtam kito kiba smat ban sngap ïa ki jingkren paidbah jong u Bah Prestone bad u Bah Amazing.
Kine ki arngut ki la lah shisha ban pynkhih win ïa ki nongwan sngap ïa ki jingïalang jong ki.
Uwei u runar u la synreit kuli naphang hapoh ka nongbah Atlanta jong ka United States ha kaba 4 ngut ki briew ki la mynsaw na katei ka jingjia.
Ka tnat Atlanta Police Department ka la iathuh ba ia utei u samla 24 snem ba la ithuh kyrteng u Deion Patterson la ioh kem noh hi tang hadien ki khyndiat kynta jong katei ka jingjia.
Katkum ka video ba la iohi bad ioh ring lyngba jong ki Camera CCTV ha katei ka jaka, la iohi ia utei u briew ba u bat ia ka suloi ha ka kti jong u bad hadien ba u la dep siat u la mareh wut wut sha ka kali kaba don ha bar bad u la phet noh bak na katei ka jaka.
U Patterson, u long u nongap pahara barim jong ka US Coast bad u la shah rah noh naka bynta ki jingtohkit bniah ha Cobb County.
U heh pulit Darin Schierbaum haba iakren bad ki lad pathai khubor, u la iathuh ba kitei kiba mynsaw baroh ki dei ki kynthei bad katei ka jingsiat ka la jia hapoh ka kamra ‘Wating Room’ jong katei ka hospital.
La iathuh ba ka kmie jong utei uba siat ruh ka iadon lang ha katei hi kajuh ka kamra hynrei kam shym la shah siat ne ngat ha katei ka jingsynreit kuli jong u khun jong ka.
Ka Roster System bad ka Reservation Policy ka la pynkhih jingmut ïa ki khun ka jaitbynriew – u Khasi u Pnar u Bhoi u War bad u Lyngngam.
Naduh ki sengbhalang, ki Pressure Group, ki Nongïalam shimet bad kiwei de kum ki riewpyrkhat pyrdaiñ, ki kynthei bad ki shynrang, ki samla bad ki rangbah, haduh ki longkmie bad ki longkpa ruh, kiba la ïakren ïa kane ka mat naduh ïing haduh habar bad kiba la ïasngewthuh ruh ïa ka jingdonkam bad khamtam ïa ka jingdonkam ka jaitbynriew hi baroh kawei.
Kane ka jingïakren ka la mih nyngkong ha ïingdorbar thawaiñ jong ka Jylla Meghalaya halor  ka jingpyntreikam ïa  ka Roster System ïa kaba ka sorkar ka la wanrah hadien ba ka High Court ka la bthah ba kan don ka Roster System khnang ba ka jingthung kam thung jam kan long kaba beit bad kaba ryntih.
Ka jingïakren halor ka Roster System ka la pynkhih sa ïa ka Reservation Policy 1972, kaba la ïoh thiah la jan 50 snem mynta bad ka la long ka mat kaba khraw.
Ka long kaba dei ban don ka Roster System hynrei kumno yn pyntreikam pat ïa ka.
Ngi ki Khasi-Pnar ngi ong ba dei ban pyntreikam ïa ka naduh ka sngi ba la pynmih ïa ka bad kam dei ban leit phaidien sha ki snem kiba la dep ka dei ban long nangne shakhmat (prospectively) naduh ba la wanrah ïa ka Roster system ha ka 10 tarik Jymmang 2022, katba ki Garo pat ki ong dei ban pyntreikam naduh ka snem 1972 (retrospectively).
Ka la don ka jingïathaiñ bad jingïapyni ïa la ki jong ki jong ki nia bad ki nongrim.
Kane ka mat shisha ka long kaba donkam ban ïathir ban ïa pynbha bad pynwandur lang namarba ngi don ar jaitbynriew ki Garo bad ki Khasi-Pnar, bad haba ym pat ïamynjur lang, ka long kaba eh ban shu pyntreikam.
Ka long kaba dei ba ka VPP ka la kyrpad ïa ka sorkar ban nym pyntreikam shuwa ïa ka Roster System namar ka donkam ïa ka jingpynbha khnang ba kan long kaba beit bad ryntih.
Kane ka jingkren ka la neh haduh mynta bad ym shym la pyntreikam ïa ka.
Ka Reservation Policy kaba 40 la 40 bad 20 kaba la pyntreikam la 50 snem mynshuwa naduh ka snem 1972, kiba bun ki ong ba kam ïahap shuh bad kane ka por kumba ka dei ban long.
Ki jingkylla ki la bun ha ka imlang-sahlang ha ka trei ka ktah ha ki kam ki jam ha ka ïoh ka kot ha ka pule ka puthi, bad khamtam ha ka jingïadei bad ka jingdon briew ha ki District hapoh ka Jylla la nang kham bun bad la don ruh ki jingïapher kiba khraw.
Lada ngi pyrshang ban kheiñ, ka jingdon briew ki Khasi bad Jaiñtia katkum ka Census 2011 (kumba la wanrah da u Bah Ardent) ki long 13,82,278 ngut bad ki Garo ki don 9,36,496 ngut ,ka jingïapher ka long haduh 4,45,782 ngut.
Hato kane ka jingïapher kam shym la pynduhnong ïa ki Khasi-Pnar bad kam shym la pynïohnong ïa ki Garo? Ka Census jingkheiñ briew man la ka 10snem ka pyni ba ki Khasi-Pnar ki tam bun ïa ki Garo.
Hato mano ba dei hok ban dawa ki Khasi-Pnar ne ki Garo? Ka jingeh kaba don hakhmat ka long namar ba ym shym la lah ban pyndap ïa ki nongtrei da ki Garo ha ki snem ba la lah bad la pyndap ïa kita ki kam da ki Khasi-Pnar, lada hap ban ïashim jingkheiñ sa hangne ruh naduh kaba sdang ka long kaba eh ban wanrah ïa ka jubab ka ban ïamynjur lang.
Ka dei ïa ngi ban da pyrkhat bha khnang ban nym mih kano kano ka jingïapher jaitbynriew.
Donkam ban da ïa bishar bniah bad ban da pynshong nia bha.
Kiba bun ki ong ba ka Reservation Policy ka la noh shiliang, bad la I donkam ban pynbha.
Hato ïa pyrkhat lang, lada kumno-kumno ruh kam lah bha ban pynthymmai (rectify, update, revise) ïa ka Reservation Policy kaba la shu ieh haduh mynta khlem pynkhih ïa ka? Hato 50 snem ka jaitbynriew ka la shu neh hajuh? Ka jaitbynriew la ka long ki Garo ne ki Khasi-Pnar ki long ka jaitbynriew kaba im kaba khih kaba ksar kaba roi kaba par, la I dei ban pynkhih ïa kane ka Policy ban da pynshong bha bad pynïadait bad ban da ïakheiñ bha khnang ba ka Policy kan nym noh shiliang ban da pynshong hok ïa ka thung kam thung jam katkum ka jingdonbriew, la dei ban leh ïa kane da kaba pyrkhat ba ka jaitbynriew Khasi-Jaiñtia bad Garo kin ïa ïoh myntoi lang bad da kaba ïahun lang.
Kumba ju long, dei ban pynthymmai ïa ki Policy ha ka por kaba biang, ym dei ban ap tad haduh ban da mih ki jingeh; kane ka Reservation kaba 40 sha ki Garo 40 sha ki Khasi bad Jaiñtia, 15 kiwei pat ki jaitbynriew rit paid, bad 5 ïa kiwei pat.
Hynrei dang don pat kiba pynsngew ba ka long kaba I donkam ban bhah lem de ïa ki briew kiba don jingduna ha ki dkhot met bad ki longkmie kiba la khlad noh u kurim ban ïa ïoh bynta na kane ka Policy, hato sngewdonkam ne em sa ïa kine ruh?Ka jingïatai nia kan long kaba jwat halor ka Roster System bad ka Reservation Policy, kam long kaba dei ban pynkynmaw ïa ka sur jingdawa ba la mih na ki Garo, hynrei lada kumno-kumnor uh hato ki para lok Garo ruh kin shu ïakheiñ ïa dep noh ïa ki snem ba la lah, lada la pyntreikam ïa ka Roster System nangne shakhmat (prospectively).
Ka long kaba bha ban ïohi ba baroh-baroh ngi la pynpaw ïa ka jingsngew kit khlieh ïa la ka jong ka ri bad ka jaitbynriew.
Ka mat kaba la wanrah da u Bah Ardent Miller Basaïawmoit u MLA na ka Nongkrem Constituency bad uba long ruh U President ka Voice of the People Party (VPP) ka la pynpeit mat ïa ki khun Khasi-Pnar bad la pynkhih ïa ki jingmut jong kiba bun, hynrei ngi dei ban tip ba ki Garo ruh ki don la ka jong ka jingsngew kit khlieh ïa la ka jong ka jaitbynriew.
Kane ka jingpynbha kam dei ban ïalam haduh ka jingïapher jaitbynriew ne ban wanrah ïa ka jingïashun hapdeng u Garo bad u Khasi-Pnar.
Kum ka jaitbynriew kaba la nang kiew ha ka jingnang jingstad, ka pyrkhat pyrdaiñ bad ngi ïohi ruh ïa ka jingproh jabieng, kumba ong mano re, la proh shisha, tangba ngin nym proh ïa kaba sniew bad ngin ïa pyrshang ban proh ïa ka bha ban ïalam ban bantei ïa ka ri bad ïa la ka jaitbynriew kaba im kaba roi kaba kiew shaphrang bad kaba don ka nam ka burom.
Shuwa ban wanrah ïa ki Policy, ki Bill ne kino kino la dei ban ïohi kham jngai, ban pyrkhat lypa ïa ka ban sa wan, ym tang na ka bynta 10 snem ne 20 snem hynrei ban pyrkhat lypa ïa ki 50 snem ki ban sa wan.
Ka jingbym ïohi jngai kan wanrah ïa ki jingeh ïa ki khun ki ksiew ki jong ngi hi ha ki phew snem ki ban sa wan.
Haba mih ki kynrum kynram kiba kum kine ka lah ban ktah ïa ka jingïalong kawei bad ka jingshongsuk shongsngaiñ ka ri bad ka jaitbynriew.
Ha kine ki sngi ngi ïohi hapdeng ki para Khasi-Pnar ruh kim ïadei jingmut haba ïakren ïa kane ka mat.
To ngin nym pynkulmar da kiwei pat ki jingthmu ïa kane ka jingpyrkhat kaba bha kaba la wanrah ha ïingdorbar da ka VPP.Ka don ka jingïathaiñ kaba khraw hapdeng ki Garo bad ki Khasi-Pnar haba ïakren ïa ka Roster System bad ïa ka Reservation Policy.
To ngin long kiba stad ban ïatai ban ïakren da ka akor ka burom para briew para jaitbynriew, ym dei ban ïaleh shongshit ïoh mih ki jingïapait ïa pra.
To ngin shaniah ha kata ka jingïakren ka ban sa wan kumba la ai ktien da u Myntri Rangbah Conrad K Sangma ha ki lad pathai khubor ba un sa pynlong ïa ka jingïakren halor ka Roster System bad ka Reservation Policy 1972, hadien ba la kut ka ilekshon MLA  ha Sohïong konstitwensi kaba mut shen hadien ka 15 tarik u Jymmang, 2023, bad ruh da ka jingmut ba un khot ïa baroh ki dkhot ka MDA, bad ïa baroh ki seng saiñpyrthei, baroh ki sengbhalang na ki thaiñ bapher-bapher bad un khot ruh ïa ki Nongïalam Niam.
Lada kan jia kumta, kan long kaba sngewtynnad ban ïaphylliew jingmut lang khlem da pynïakhleh ïa ka saiñpyrthei halor kane ka mat.
Haba ngi don ka jingkitkhlieh ïa la ka jaitbynriew to ngin ïateh song ha ka jingïalong kawei.
Kum ka jaitbynriew kaba khlem da ñiew shiliang khmat la ka long na kano-kano ka niam, khlem da wanrah ïa ka jingïapher jaitbynriew, namar ka niam kam lah ban pynïakhlad na ka imlang-sahlang.
Ki briew kiba don ha ka niam ki dei kijuh hi ki briew kiba don ha ka imlang-sahlang.
Ma nga bad ma phi ngi ïakren na ka bynta ban tei ïa ka imlang-sahlang kaba bha namar ngi long ka jaitbynriew kaba kyrpang ngi dang don bun ki mat kiba dang dei ban dawa kiba kum ka jaitbynriew ngi don ka hok ban ïoh.
Ka National Investigation Agency (NIA) ha ka sngi Palei ka la pynlong ïa ka jingleit khynra hynnin ka sngi ha ki saw tylli ki jaka kiba don ha Baramulla distrik, na ka bynta ban khmih bniah halor ki sabut ban pynshisha halor ka jingdonkti ha ki kam lehnoh, la ong ki heh jong ka kynhun.
Ka NIA ka la pynlong ïa ka jingleit khynra sha ki saw tylli ki jaka ha ka Old Town jong ka Baramulla distrik, ha ka bynta kaba shaphang Shatei jong ka Kashmir, ha kaba ïadei bad ka jingjia ba la donkti bad ki lehnoh ha Union Territory, la ïathuh shuh shuh ki heh ka kynhun.
ïa ki heh jong ka NIA ha katei ka sngi la synran lang da ki pulit bad ki pulit ka tnat CRPF, ki la ong.
Ki la ïathuh ba haduh ba la thoh ïa ka khubor ym pat ïoh jingtip ei ei ha kaba ïadei bad ka jingleit khynra jong ki.
Ha ka Sngi Ba-ar ka  NIA ka la leit ban khynra sha ki 12 tylli ki jaka kiba don ha Jammu & Kashmir kum shi bynta ban pynlong ïa ka jingtohkit ha kaba ïadei bad ka jingdon jong ki jingïasuhbuit halor ki kam pyntriem bad ki nongkyrshan kiba dei na Pakistan.
Na ki 12 tylli ki jaka, 11 tylli ki dei kiba don ha ka them Kashmir, phra tylli ki jaka ki dei kiba don ha Pulwama distrik bad mar kawei ha Kulgam, Anantnag, bad Budgam distrik bad kawei ha Poonch distrik jong ka thaiñ Jammu.
Ki bor sorkar jong ka jylla Arunachal Pradesh ha ka 2 tarik mynta u bnai ki la ïathuh ba uwei u samla u ba la tip kyrteng kum u Mithai Marandi, u ba la shah siat ha ki riew runar ha Namsai, Arunachal Pradesh ha ka taiew kaba la dep u la khlad noh na ka daw jong ki jingmynsaw ba jur.
Ki la pyntip ba u Mithai Marandi u ba dei u nongñiah kali jong u trai ka jaka theh umphniang kali (Bharat Petroleum outlet) kaba don ha ka shnong Namsai u la khlad noh hapdeng ka jingshah sumar ha kawei ka hospital kaba don ha ka thaiñ Dibrugarh district jong ka jylla Assam.
Kat kum ki jingïoh lum khubor la ïathuh ba na ka liang ki runar kiba donkti ha katei ka kam beaiñ ki la rahbor ruh ïa u nonglum pisa (cashier) jong katei ka jaka theh umphniang kali bad siat haduh 3 kuli ïa u Mithai Marandi.
Halor katei ka jingjia, na ka liang ki bor pulit jong ka jylla ki la suba jur ba dei ki dkhot seng kieng atiar kiba la donkti ha katei ka kam beaiñ ban siat ïap ïa u Marandi bad rahbor ruh ïa u nonglum pisa jong katei ka jaka theh umphniang kaba dei trai da u Dinesh Sharma.
Ki bor sorkar jong ka jylla Manipur ha ka 3 tarik mynta u bnai ki la pyntip ba ki jingïakajia bad jingklumar kiba jur ki la jia biang ha kylleng ki bynta jong ka thaiñ Churachandpur district bad kumjuh ruh ha ki katto katne ki jaka jong ka Bishnupur Sistrict.
Ha kitei ki jingjia la ïathuh ba ki la don bun tylli ki ïing kiba la shah wiang ding bad bun ngut ruh ki briew kiba la ïoh ïa ki jingmynsaw – kaba la pynlong ruh ïa ki bor pulit jong ka jylla ban pyndonkam bad siat da ki ktang suloi bad da ki tyngdong pynsat khmat khnang ban pynphet krad ïa ki paidbhur kiba la don bynta ha kitei ki kam beaiñ.
Kat kum ki jingïoh lum jingtip la ïathuh ba ki la don ruh katto katne ngut ki paidbah kiba la ïoh ïa ki jingmynsaw hadien ka jingshah siat ha ki pulit ka jylla.
Ki jingïakajia ha ka thaiñ Chura-chandpur district ki la jia hadien ka jingïaïaid paidbah kaba la khot bad pynlong da ka All Tribal Students’ Union, Manipur (ATSUM) ban dawa na ka sorkar ba ka dei ban ïada ïa ka hok jong ki nongshong shnong trai muluk.
Ïa katei ka jingïaïaid paidbah la khot bad pynlong da ka ATSUM kum shi bynta ban pynpaw ïa ka jingpyrshah halor ka jingdawa jong ka kynhun jaitbynriew Meitei ban ïoh ïa ka kyrdan Schedule Tribe (ST).
Ha ka jingïaïaid paidbah kaba la pynlong ha ka thaiñ Churachandpur district la ïoh jingtip ba ki la don ki runar kiba la donkti ban thaw jingkulmar ha bun tylli ki kyntoit jong ka thaiñ kiba kynthup ïa ka Bungmual, Singnat, Muallum, Mata Mualtam bad kiwei kiwei.
Ha katei ka jingkulmar kaba jur, na ka liang ki runar ki la donkti ruh ban wiang ding ïa katto katne tylli ki shlem trei kam jong ka Tnat Khlaw.
Ha kawei ka liang, ka sorkar jylla kum shi bynta ban tehlakam ïa ki jingkulmar ka la pynjari da ka korphiw ha baroh ki bynta jong ka thaiñ Churachandpur district – khamtam ha Kangval, Tuibong bad Chaurachandpur sub-division.
Halor kitei ki jingjia la ïoh jingtip ba na ka liang ka sorkar ka la phah ruh da ki bor shipai ka Indian Army bad Assam Rifles ha ryngkat ka jingïatreilang bad ki bor pulit jong ka jylla ba kin pahara ïa ka thaiñ na ka bynta ban khanglad ïa kino kino ki jingkulmar kiba lah ban jia biang.
Haba phai sha kawei pat ka khubor, la ïathuh ba na ka liang ki bor shipai ka Indian Army bd Assam Rifles ki la shim ruh da ki sienjam ban pynbiang ïa ki lad jingïarap ïa kumba 4,000 ngut ki nongshong shnong kiba la shah ktah na katei ka jingjia.
Ïa kitei ki nongshong shnong la leit ban pynsah shipor ha ki COB jong ki tnat shipai bad ha ki katto katne ki jaka sorkar kiba don ha kylleng ki thaiñ.
La ïoh jingtip ruh ba na ka liang ki tnat shipai ki la pynlong ruh da ki ‘Flag march’ khnang ban tehlakam ïa ki jingïakajia.
U Myntri ka Sorkar Jylla uba peit ïa ka tnat Social Welfare, u Bah Paul Lyngdoh, u la ong ba u la dep pynsngew ïa ka jingeh sha ka Sorkar Pdeng halor ka jingbym pat don Aadhar ki khynnah kiba ju ïoh jingmyntoi na ki skhim ka Sorkar Pdeng lyngba ka tnat Social Welfare.
U la ong ba ha ka jingïakren lyngba ka Video Conference bad ka Myntri ka Sorkar Pdeng ka Smriti Irani, la pynsngew haba ïadei bad ka jingpynrung kyrteng Aadhar ha Jylla khamtam ïa ki khynnah, ka dei kaba dang duna bha.
U la ong ba lada kheiñ kyllum, kiba la don Aadhar ki long kumba 71 na ka 100, bad lada shim tang jong ki khyllung ki khynnah, ka duna bha.
Kumta u la ong ba u la pynsngew ïa kane ka jingeh sha ka Myntri ka Sorkar Pdeng bad kyrpad ruh ban ailad ïa ka Sorkar Jylla ban nang pynrung Aadhar khamtam namarba ka Sorkar Jylla ka la nang shimkhia bad ruh namarba ka Sorkar ka dang dei kaba thymmai kaba dang sdang treikam tang kumba 2 bnai hadien ka ilekshon.
U la ong ba la bthah ïa ki ophisar ban leit sha ki jaka ban pyndep ïa ki kam ba donkam ban pyndep ha kaba ki Deputy Commissioner ruh ki shim lang ïa ka bynta jong ki.
Ki bor pulit jong ka jylla Nagaland ki la pyntip ba ha ka 3 tarik mynta u bnai ki la ïoh ban kem ïa 4 ngut ki snar nongtuh kali na ka nongbah Dimapur.
Kat kum ka kyrwoh ba la pyllait da ka tnat pulit, la ïathuh ba ïa kitei ki nongtuh kali la ïoh ban kem hadien ba ki bor pulit ki la ïoh ïa ki lad jingïarap na ki dkhot jong ka Pimla Village Council.
Kat kum ka kyrwoh na ka shlem treikam u DCP (crime), Dimapur la ïathuh ba ki bor pulit ki la ïoh ruh ban kurup ïa 3 tylli ki ar shaka bad kawei ka kali kaba don ïa u ‘registration number’ AS 12P 1424, ba kitei ki runar ki ju pyndonkam ha ki kam beaiñ jong ki.
Ïa baroh ki 4 ngut kiba la shah kem ha katei ka sngi bad ïa ki ar shaka bad kali ba la ïoh ban kurup la leit ban aiti noh sha ki bor pulit ka Dimapur sub-urban police station khnang ban pynlong ïa ki jingtohkit kiba dang sah.
Ki 4 ngut ki snar nongtuh kiba la shah kem ha katei ka sngi ki kynthup ïa u Vito Awomi (37 snem ka rta), u dkhot ka NSCN (IM) – Tokato Awomi (29 snem ka rta), u Kitoka Awomi (35 snem ka rta) bad u Kughashe Swu (30 snem ka rta).
Baroh 4 ngut ki runar kiba la shah kem ha katei ka sngi ki dei ki nongshong shnong na ka thaiñ Pimla, Dimapur district.
Ka Dr M Syiemlieh kaba dei ka Additional Medical Superintendent jong ka Ganesh Das Hospital ka la ong ba ka jingsahkut bad kdiah jong u thyrnia hapoh ka met jong ka longkmie kaba leit kha khyllung hapoh kane ka hospital ha ki sngi kiba dang shu dep, kam dei ka jingleh kaba torti lane ka jingleh khnang.
Kum kine ki jingjia dkut jong u thyrnia ki ju jia, hynrei ka long pat kaba sngewsih ba ka la jia ryngkhat ïa katei ka longkmie.
Haba ïoh ban ïakren bad U Nongsaiñ Hima ha ka sngi Palei ka 4 tarik u Jymmang 2023, ka Dr Syiemlieh ka la ïathuh ba hadien ka jingsahkut jong utei u thynria hapoh ka longkmie, na ka liang katei ka jaka ai jingsumar wat la ki la pyrshang ban sei ïa utei u thyrnia napoh ka met jong katei ka longkmie hynrei kim lah satia namar bym don ïa ki tiar ki tar kiba biang.
Kumta la pynkit noh ïa katei ka longkmie sha NEIGRIHMS Hospital kaba don ïa ki tiar ki tar kiba biang.
Kum ban shu pynkynmaw kawei ka longkmie ïa kaba la tip kyrteng kum ka Kong Paltima Rani kaba shong ba sah ha Mawlyndep ka la wan ban kha khyllung ha Ganesh Das Government Maternal And Child Health Hospital, Shillong ha ka 30 tarik u Ïaïong 2023 ha kaba katei ka longkmie ka la kha ïa i khyllung kynthei ha ka 1 tarik u Jymmang 2023.
Hadien ba katei ka longkmie ka la dep ban kha ïa itei i khyllung bad ha ka por ba ki doktor ka Ganesh Das ki la suh ïa ka met jong katei ka longkmie, u thyrnia u la dkut kynsan bad sahkut shapoh ka met jong katei ka longkmie.
Na ka liang ki bor pynïaid ka Ganesh Das Hospital ki la pynkit noh ïa katei ka longkmie sha NEIGRIHMS Hospital ban ïoh sei ïa utei u lyngkhot thyrnia napoh ka met jong ka.
Dei ha ka 2 tarik u Jymmang 2023 la lah ban sei ïa utei u thyrnia da ki doktor bad ki nos jong ka NEIGRIHMS Hospital.
Ha katei ka jingjia, kaba sngewsih ka long ba itei khyllung kynthei im don satia ha ka met ka phad kaba shait ba khlaiñ ha ka por ba la kha ïa i ha Ganesh Das Hospital.
Kumta na ka liang ki bahaïing hasem jong katei ka longkmie ki la rah noh ïa itei i khyllung sha Nazareth Hospital namar ka jingbym don ïa ki ‘Ventilators’ hapoh Ganesh Das bad itei i khyllung i la khlad noh ha Nazareth Hospital Shillong ha ka miet jong ka 2 tarik u Jymmang 2023.
Ha ka sngi kaba bud, kata ka 3 tarik u Jymmang 2023 la tep noh ïa itei i khyllung.
Nalor kata, na ka liang ka Dr.M Syiemlieh ka la ïathuh ba namar ba ka long kaba jynjar ban ïoh sei ïa utei u thyrnia uba sahkut shapoh ka met jong katei ka longkmie, na ka liang ki doktor ki la rah ïa katei ka longkmie shapoh Operation Theatre (OT).
Na ka liang ka doktor ha OT ka la pyrshang ban sei ïa utei u thyrnia, hynrei ym lah ban sei bad namar ka jingbym don ïa ki tiar ki tar kiba biang, kumta la phah pynkit noh ïa katei ka longkmie sha NEIGRIHMS.“Ban ong ïa ka jingleh torti ka long ka bym dei namar ka ju don hi ka jingdkut jong u thyrnia, hynrei kam ju jia barabor ka jingdkut.
Ka shu long ba ka jia ryngkhat ïa ine i Kong bad ka long kaba sngewsih ba ha jaka ba ngin pyndep ïa ka jingsumar hangne, hynrei ngi hap ban phah noh sa shawei kaba long pynkulmar ïa ki bahaïing bahasem ruh.
Ngi ruh ngi sngewsih hi, hynrei kane ka jingjia kam dei ka jingleh torti jong ngi lane ka jingleh khnang ka jong ngi namar lada ngi leh torti ruh ngi lah ban tap bad ban nym ïathuh ba u sahkut u thyrnia," la ong ka Dr.M Syiemlieh.
Shuh shuh ka Dr.M Syiemlieh ka la ïathuh ba ka jingkhlad noh jong itei i khyllung ha Nazareth Hospital ka dei namar ba naduh ha ka por ba la kha ïa i, i la don lypa ha ka met ka phad ka bym shait bym khlaiñ kaba la pynlong ïa i ba in jynjar ha ka ban ring bad pynhiar mynsiem.
“Ka jingthmu jong ka hospital ka long da wan uno uno u nongpang uba duk ne uba riewspah, ngi dei ban ai jingsumar kajuh beit namar ngi dei ban ïaleh ban pynim ïa ki nongpang la ki dei ki khyllung ne ki longkmie," la ong ka Dr.M Syiemlieh.
Uwei u nongñiah trok lem bad ar ngut ki nongbud ki la shah lute pisa ha ar ngut ki runar ha ka miet jong ka 2 tarik u Jymmang 2023 ha ka por kumba 10:30 ne 11 baje eiei ha mar pyrshah ka Marten kaba don ha Mawïong.
Kitei lai ngut kiba la shah lute ki dei kiba tip kyrteng kum u Bah Pringstar Nongrang, u Bah Shanbor Pathaw bad u Bah Zecharious Kharthangmaw.
Kitei lai ngut ki la shah lute katba ki dang thmu ban leit phai noh sha ka shnong Mawtneng, Nongtraw hadien ka jingwan pynhap maw na ka shnong Nongmensong.
La ïathuh ba kitei ar ngut ki runar ki dei ki bym shym la lah ban ithuh dur satia ha kaba ki la pyndonkam da ka ar shaka kaba ym shym la lah ban ïohi ïa u nombar bad kitei ki runar ki la khang lynti ïa katei ka trok kaba don ïa u nombar ML04 7285.
Halor katei ka jingjia, na ka liang kitei ki briew ki la leit ban ujor noh da ka ejahar ha ka 5 tarik u Jymmang 2023 sha ki pulit ka thanat Mawlai ha ryngkat ka synran lang ki bahaïing lem bad ki nongïalam jong ka Hynñiewtrep National Youth Front (HNYF), East Khasi Hills District.
Haba kren sha ki lad pathai khubor, u Bah Pringstar Nongrang uba la shah lute, u la ïathuh ba katei ka jingjia ka la jia ha ka por ba ki la poi ha mar pyrshah ka Marten kaba don ha Mawïong bad kitei ar ngut ki nonglute ki la dawa pisa kumba T.30,000 na u Bah Pringstar Nongrang.
U Bah Pringstar u la ïathuh ruh ba namar ka jingsheptieng eh u la ai T.20,000 sha kitei ki runar.
Kham hadien ba la ïoh ïa ka pisa, ki runar ki la ai ruh da u mobile nombar ha kaba ki la ong ïa u Bah Pringstar ban phone ïa ki bad ban ai ka pisa sa T.10,000 kaba dang sah ha ka 3 tarik u Jymmang, 2023.
U Bah Pringstar u la ïathuh ba mar syn pynsangeh ïa ka trok, ki runar kiba dei ki Khasi kiba kynthup ïa uwei uba la kham rangbah bad uwei uba dang khynnah ki la kiew bad sei ïa kitei lai ngut napoh ka trok bad ki la sdang sa ban jrong kti ïa ki.
Nangta, u Bah Pringstar u la ïathuh ba kitei ki runar ki la ai da u mobile nombar bad ki la ong ïa u (Bah Pringstar) ban phone ïa ki ha utei u nombar khnang ban ai ïa katei ka pisa kaba sah (T.10,000).
“Ha pla nga don T.20,000 tam, hynrei u la pan T.30,000, nga la ong ïa u ba ngam don bad nga don tang T.20,000, hynrei u la ong ai bad u ong shim une u nombar phone sa phone lashai bad sa wan ai biang lashai mynstep," la ong u Bah Pringstar.
Nalor kata, u Bah Pringstar u la ïathuh ba kitei ar ngut ki runar ki khlem shah khih ïa u lem bad ar ngut ki paralok jong u, hynrei ki la phah shong khop ïa u hajuh.
Kitei ki runar ki shym la don ruh ïa kino kino ki tiar pynmynsaw, hynrei ki la jrong beit da ka kti.
U Bah Pringstar u la ïathuh ruh ba ar ngut ki paralok jong u kiba kynthup ïa u Bah Wanbor Lyngdoh Lyngkhoi bad u Bah Batskhembor Lyngdoh ki la wan lap hapdeng katei ka jingjia bad wat la ki la pyrshang ban kren sngewthuh ïa kitei ar ngut ki runar, hynrei ki la ktah kti pynban ïa kitei ar ngut ki paralok jong u.
Shuh shuh u Bah Pringstar u la ïathuh ba ha ka 3 tarik u Jymmang 2023 ha ka por 11 baje mynstep, ki bahaïing hasem lem bad u, ki la phone ïa utei u nombar ba la ai da kitei ki nonglute bad ki la leit ban ap ha Mawïong tat haduh ka por 1 baje noh phai sngi, hynrei kitei ki nonglute kim shym la wan satia bad ki la pynlip noh ïa ka phone jong ki.
Na ka liang u Bah B Dkhar uba dei u President ka HNYF, u la ong ba na ka liang ka seng ka khot ban wan ïakynduh markhmat ïa kitei ki runar bad ka seng.
Ka seng kam salia lada long da kano kano ka lynti ruh namar ki la ktah kti ïa ki barit baria bad kiba lui-lui.
Kum ka jingrai-kut ban pynkylla ïa ka thaiñ Khyndai Lad baroh kawei tang kum ka jaka ïaid kjat ki paidbah ym shuh ban ïaid kali sha ki kyndong kynshrot bad shah kah lynti ha kiba die madan, u Myntri ka Sorkar Jylla uba peit ïa ka tnat jngohkai, u Bah Paul Lyngdoh u la ong ba ha ka jaka ban shah pynwit ha ki kali bad ka jingsawa sur kiba die madan, ka Khyndai Lad kan long noh ka jaka ba ki paidbah kin ïoh ïaid kjat da kaba suk ha ryngkat ka jingsawa ki sur jingtem jingrwai ki ban pynbyrngia bad sngewtynnad ïa ki nongïaid lynti bad ïa ki nongjngohkai ruh kumjuh.
Haba pynbna ïa kane lyngba ki lad pathai khubor hadien ka jingïalang bad u Myntri Rangbah lem bad kiwei kiwei ophisar na ki tnat treikam ka Sorkar, u Bah Paul u la ong ba ki lynti kiba rung shapoh ha thaiñ Khyndai Lad, la rai ban pynïaid shakhmat ïa ka jingthmu ban pynlong tang kum ki jaka ïaid kjat ki paidbah, namar ki paidbah ruh ki don ka hok ban ïaid ha ki lynti.
U la ong ba ïa kane yn leh naduh ka lynti kaba rung shapoh jong ka Khyndai Lad kaba poi sha Umsohsun bad ter ter sha Jail road.
“Ki surok bad lynti ïaid ha Shillong kim dei jongno jongno, hynrei jong ki paidbah kiba pyndonkam ban ïaid namar ki paidbah ki don ka hok ban ïoh ïaid lynti.
Kumta na ka liang ka Sorkar ngi pynbna ban pynkylla noh ïa ki lynti ïaid ha thaiñ Khyndai Lad baroh kawei kum ki jaka ban ïaid kjat ki paidbah," la ong u Bah Paul.
U la ong ba ha kine ki lynti baroh shilynter, yn don ki rynsan na ka bynta ki ’riew donsap ban pynsawa ïa ki sur jingtem bad jingrwai.
Kan long ruh ka lad ïa ki ban ïoh ïa ka rynsan ban pyni sap, ha kaba ki paidbah kiba ïaid kjat bad ki nongjngohkai ruh kin ïoh ka jingpynbyrngia bad sngewtynnad haba ïaid lynti.
“Ki paidbah kiba ïaid lynti ha jaka ban sawa ka sur ki nongdie madan bad shah pynwit ha ki kali, yn sawa da ki sur jingtem jingrwai baroh kawei ka Khyndai Lad bad kan long ruh ka jaka pdeng ki nongtem nongrwai kumba la ju bna nam ïa ka nongbah Shillong kum ka jaka ki briew kiba ieid ïa ki sur jingtem jingrwai.
Yn sa don ki nongtem bad nongrwai ïa ki jingtem bad jingrwai tynrai nalor kiwei kiwei ki sur ki ban pynbyrngia ïa ki nongïaid lynti bad nongjngohkai," la ong une u Myntri.
Haba ïadei bad kiba shong die madan, u Bah Paul u la ong ba ïa kiba shong madan, yn pynkynriah sha ki jaka ba don lypa kum MUDA, Polo bad Motphran, ha kaba la aiti ha ki bor pynïaid district ka East Khasi Hills bad Shillong Municipal Board kiba la don lypa ki thup kyrteng jong kiba shong die madan.
Haba kylli kumno ka Sorkar kan leh lada mih bun ngut sa kiba kam ïalade kum ki nongdie madan, u Bah Paul u la ong ba kaba yn shim ka dei ïa kito kiba shong die madan kiba la dep pynrung kyrteng ïalade bad kiba bud ïa ki kyndon aiñ, ym ïa kiwei pat kiba shu wan ban kam kumta, namar ka jingai jaka ban die madan sha kawei pat ka jaka, kan long katkum ki kyndon jong ka aiñ.
U la ong ba kine ki jingpynbit pynbiang ban pynlong ïa ka thaiñ Khyndai Lad tang kum ka jaka ïaid kjat ki paidbah, yn sdang ïa ka bynta ba nyngkong ha u Jylliew ha kaba la bynshet ha ki bor District bad Municipal ban leh ïa ki jingpyntrei kiba dei ban maramot, bad la khmih lynti ban pyndep la kumno kumno ha u Risaw.
U la ong ba kum ka nongbah Shillong ka la rung lypa ha ka Smart City, kine ki jingtrei kiba dei ban leh kim dei ban don jingeh.
U Myntri Khynnah ka tnat Kam Pohïing jong ka Sorkar Pdeng, u Nityanand Rai ha ka sngi Palei u la plie paidbah ïa ka Land Port Dawki ha ka jingïadon lang u Symbud Myntri Rangbah ka Jylla u Bah Sniawbhalang Dhar.
Kane ka Dawki Land Port ka dei ka projek kaba kongsan tam jong ka Sorkar India kaba thmu ban kyntiew ïa ka kam khaïi pateng hapdeng ka India bad Bangladesh bad ruh ban pynkhlaiñ ïa ka jingïadei hapdeng kine ki ar ki ri.
Ka Land Port Dawki ka don ha West Jaiñtia Hills bad ka jngai kumba 55 km na nongbah Jowai, bad kumba 84 km na nongbah Shillong.
Ka Land Port ha Bangladesh kaba ïadei bad kane ka dei ha Tamabil, kaba don ha distrik Sylhet.
Kane ka Land Port ha Dawki ka ai ka jingshakri kaba donkam bha ha ka liang ka khaïi pateng, ka jingpynïaid kali hapdeng ka India bad Bangladesh kata ban pynkit ïa ki mar ki mata, ki nongleit nongwan bad ki kali na shiliang sha shiliang pud bad nalor kane, kan peit ruh ha kaba ïadei bad ka rung ka mih jong ki nongleit jingleit na kawei ka ri sha kawei pat.
Haba ai jingkren kum u kongsan, u Myntri Khynnah ka Sorkar Pdeng u la ong, kane ka Land Port ha Dawki kan pynkhlaiñ ïa ka jingïadei hapdeng ka India bad ka Bangladesh bad ong ruh ba ka deiriti jong kine ar tylli ki ri ki ïasyriem iwei ïa iwei bad u la ong ba kine ar tylli ki ri ki don ka pateng kaba ïasyriem bad lyngba ka jingïatreilang jong ka India, ka Bangladesh ka don ha ka lynti jong ka roi ka par.
“U Myntri Rangbahduh ka Ri, u Narendra Modi u la trei borbah ban pynstet ïa ka roi ka par ha ka thaiñ shatei lam-mihngi.
Wat ha Meghalaya, lada ka dei ka deiriti, ka koit ka khiah, ka rukom im bad kiwei kiwei, ka Sorkar India ka la peit lut ïa baroh ki bynta.
Ka la trei ban pynlong ïa ka Meghalaya ka jylla kaba khlaiñ," la ong u Myntri Khynnah da kaba bynrap ba kane ka thaiñ ka dei kaba kongsan ïa ka Sorkar.
U Myntri u la ong ruh ba la khmih lynti ba kane ka Land Port kan kyntiew ruh ïa ki kam jngohkai bad ki kam khaïi pateng jong ka Meghalaya bad ka ri.
Ha kawei pat ka liang u Myntri u la ïaroh ïa ka jingitynnad ka Meghalaya, khamtam ka Dawki ha kaba u la ong, “Nga la ïap-bieit ïa ka jingitynnad jong ka Dawki naduh ba nga la poi hangne hynnin ka sngi.
Ka mariang, ki lum, ki dieng bad kat shaba nga phai, nga ïohi tang ïa ka jingitynnad.
Katno ka jingitynnad! Nga nguh ïa phi.
"U la ong ba ka Land Port Dawki ka long ka jaka pdeng jong ki kam khaïi bad ka leit ka wan hapdeng ka India bad Bangladesh kaba plie lad ïa ka jingkit mar bad ka leit ka wan jong ki briew, ki kali na shilang sha shiliang u pud u sam jong kine ki ri.
Ka plie lad ruh ïa ka jingleit jingwan jong ki briew na kawei ka liang sha kawei ka liang.
Ïa ka jingkyntiew ïa ka Land Port Dawki la ai jingmynjur da ka High Level Empowered Committee (HLEC) jong ka tnat Kam Pohiing ha ka 4 tarik u Rymphang 2016.
Ka Land Port ka don ha ka jaka kaba heh 23.0 akar.
Ka jinglut jingsep (bai jaka bad bai shna bai tei) jong ka Land Port ka long T.83.38 klur.
Ka jinglut jingsep baroh ka kynthup ïa kumba T.9 klur kum ka bai jaka bad T.74.38 klur kum ka bai tei bai shna.
Kumba ka long mynta, la khmih lynti ban sa pynïeng sa saw tylli ki Land Port kata ha Shella Bholaganj, Gasuapara, Mahendraganj bad Dalu.
Ha kane ka sngi la ïadon lang duh u High Commissioner jong ka India sha Bangladesh, u Pranay Kumar Verma, u Chairman Land Port Authority Bangladesh Mohd Alamgir, Chairman LPAI u Aditya Mishra bad kiwei kiwei ki heh ki hain na ka Sorkar Meghalaya.
Ka sorkar Manipur ka la ai hukum ban siat lane ‘Shoot-at-Sight’ ïa ki nongpynkhih shnong hadien ba ka jingïakhih kaba la sdang ha ka Sngi Balang ka dang neh haduh mynta.
Ha ka Sngi Palei, ka sorkar Manipur ka la ai hukum ha kaba ka la pynkup bor ïa ki majistor ba kin ai hukum ban siat (Shoot-at-Sight) lada ym lah shuh ban pynsngewthuh lane ka jingai jingmaham kam treikam lane lada ym don lad shuh da kumwei.
Ka jingïakynad bashyrkhei ka la sdang ha Manipur ha ka Sngi Balang hadien ka ‘rally’ ba la pynlong da ka All Tribal Students’ Union, Manipur (ATSUM) ban pyrshah ïa ka hukum jong ka Manipur High Court kaba la bthah ïa ka sorkar Manipur ban shim rai halor ka jingdawa ki paid Meitei ban ithuh ïa ki kum ki riewlum lane ki Scheduled Tribe (ST).
Ha kane ka jingïakynad, ka la don ka jingthang ïing ha Bishnupur, Moreh, Imphal East, Imphal West, Churachandpur distrik.
Na ka liang ka sorkar ka la pynjari da ka korphiw ha ki distrik ba kynthup ïa ka Imphal West, Kakching, Thoubal, Jiribam, Bishnupur, Churachandpur, Kangpokpi, bad Tengnoupal nalor ba ka la khang ïa ka Mobile Internet ha baroh kawei ka jylla.
Ha ka Sngi Palei, ki bor pahara ki la ïoh ban pyllait ïa kiba bun ngut ki briew kiba la sahkut ha kylleng ki jaka.
Ka khubor na ki shipai ka ïathuh ba ka la don ka jingïakynad ha ki jaka kiba hap ha ki distrik jong ka Churachandpur, Kangpokpi bad Imphal.
Na ka liang ka sorkar jylla ka la khot da ki shipai (Army) bad Assam Rifles ha ka step jong ka Sngi Palei ban ïarap ïa ki pulit ban teh lakam ïa ka jingïakynad.
Nalorkata, la phah da ki liengsuiñ ïa kumba 500 ngut ki pulit na ka tnat Rapid Action Force (RAF) sha Imphal ban ïarap ïa ki pulit, shipai, Assam Rifles bad CRPF.Ka khubor ka ïathuh ruh ba la pynsah ïa kumba 4,000 ngut ki paidbah ha ki ktem jong ki shipai, Assam Rifles bad ki jaka sorkar.
Ki bor pahara ki la pynlong ruh ïa ka jingïaid ha ki shnong ki thaw ka jingpynkynriah ïa ki nongshong shnong sha ki jaka ba kham shngaiñ ka dang ïaid.
Na ka liang u Myntri Rangbah ka Manipur, u N Biren Singh, ha ka Sngi Palei u la kyntu ïa baroh ba kin pynneh ïa ka shongsuk shongsaiñ hadien ba la mih ka jingïakynad.
U la ong ba ki paidbah Kim dei satia ban pynsaphriang ïa ki khubor lamler bad baroh ki dei ban trei na ka bynta ban wanrah ïa ka jingjai-jai.
Ka jingïakynad kaba la mih hapdeng ki ar kynhun ha Manipur, ka la pur sa ha nongbah Shillong bad na ka liang ki pulit ki la kem ïa 16 ngut kiba la ïadonkti ha ka jingïakynad.
Katkum ka khubor ba la ai da u Superintendent of Police (SP) ka East Khasi Hills u Bah Sylvester Nongtnger, ka jingwan pur jong ka jingïashoh bad jrong kti hapdeng ki jaitbynriew Kuki bad ki Meitei ka la jia ha ka por kumba 5:30 janmiet hajan ka skul Mizo Modern School ha Nongrim Hills.
U SP u la pyntip ba na ka liang jong ki pulit ka Laitumkhrah mar ïa ïoh jingtip halor kane, ki la leit bran-bran sha katei ka jaka, ha kaba ki la lap ïa kane ka jingjia, bad la lap ruh ïa ki ar ngut kiba dei na kawei ka jaitbynriew kiba la shah thombor ha kawei pat ka kynhun jaitbynriew.
Ban tem ïa kane ka jingjia, u Bah Nongtnger u la ïathuh ba ki pulit ki la kem noh ïa ki 16 ngut ki briew bad la ong ba ka jingkem ïa kine ka long hapoh ka kyndon 107 CrPC namar ka jingpynkulmar shnong.
Ha kajuh ka por u la pyntip ruh ba ka tnat pulit ka maham ban leh da kaba tyngeh pyrshah ïa kito kiba thmu ban pynthut ïa ka shongsuk shongsaiñ hapoh ka nongbah.
Ka Khasi Jaiñtia Christian Leaders Forum (KJCLF) ha ka Sngi Palei ka la pynpaw ba ki la don palat 24 tylli ki ïingmane kiba la shah pynjulor lane shah thang ha Manipur ha ka Sngi Balang bad ki la don shuh sa kiwei pat ki ïingmane kiba la ngat ha kane kajuh ka apot.
Ha u kyrwoh khubor, u Secretary ka KJCLF, u Rev Edwin Kharkongor, u la ong ba kane ka jingpynjulor ïa ki ïingmane ka pyni ïa ka jingisih ïa ki Khristan kiba don ha katei ka jylla.
“Katba kiba bun na ki lanot ki dei ki Khristan bad kiba dei ruh ki trai ri trai muluk bad kiba im hapdeng ka jingsheptieng, ngi ïohsngew ruh ki ïingmane bad ki paid Khristan kiba dei Meitei ki la shah thombor," la ong u Rev.Kharkongor.
U la ong ba ka KJCLF ka pynrem jur ïa ka jingthombor ïa ki riewlum bad ki Khristan bad ka jingpynjulor ïa ki jaka mane.
Haba pynpaw ïa ka jingsngewlem sha kito ki ïing ki sem kiba la duh noh ïa ki baieid bathoiñ, ka KJCLF ka la ong ba ka ïeng bad kito ki paidbah kiba la shah ktah na ka jingïakynad ha Manipur.
Kumta ka KJCLF ka la kyntu ïa ka sorkar Manipur bad ka Sorkar India ban pynkut noh ïa ka jingïakynad ha Manipur bad ban wad da kiwei pat ki lynti ban wanrah ïa ka shongsuk shongsaiñ.
Ha kajuh ka por ka la kyntu ïa u Myntri Rangbah ka Meghalaya ba un ïakren bad u Myntri Rangbah ka Manipur na ka bynta ban ïada ïa ka jingim bad jingdon jingem jong ki riewlum bad ki Khristan.
Shuh shuh ka la kyntu ïa baroh ki Khristan ba kin duwai bad ban ïa long kawei ban pynbeit ïa kiba kum kine ki jingeh.
Ha kawei pat ka liang, ka General Assembly jong ka Presbyterian Church of India (PCI) ka la pynpaw ïa ka jingsngewsih halor ka jingjia ha Manipur kaba la ktah ïa ki nongshong shnong.
“Ngi sngewkhia shibun halor ka jingïakynad, bad ngi sngewsih shibun ba wat ki ïingmane ki la shah pynjulor bad shah thang ryngkat bad ki ïing ki sem ha kaba ki briew ki la hap ban phet na la ïing," la ong u Rev.Dr.K.Lalrinkima, Senior Administrative Secretary ka Presbyterian Church of India, ShillongHaba pynpaw ïa ka jingsngewlem sha ki bahaïing hasem jong ki lanot, u Rev.Lalrinkima u la ong ba ka PCI ka ïeng ha syndah jong ki lanot lyngba ki jingduwai.
Nalorkata, u la kyntu ïa baroh ki kynhun ban pynkut noh ïa ka jingïakynad bad ban wanrah biang ïa ka shongsuk shongsaiñ.
“Ngi dei ban kynmaw ba ngi long ki nongshong shnong jong ka Ri India bad ngim dei ban ailad ba ka jingïatylli jong ka Ri kan shah ktah na ki jingïakynad," u la ong.
Ka PCI ka la kyntu ruh ïa ka sorkar ban shim ïa ki lad ki lynti ban ïada ïa baroh ki nongshong shnong, ki jingdon jingem, ki jaka mane bad kiwei.
Sa ha kawei pat ka liang, ka Shillong All Faiths Forum ka la pynpaw ïa ka jingsngewsih halor ka jingjia ha Manipur.
U Secretary ka Forum, u Rev.Fr.Richard Majaw, u la ong ba ka dei ka kamram jong ki nongshong shnong ban pynneh ïa ka jingim briew bad ka jingburom ïa ki jaka mane Blei ka long kum ka jingburom ïa u Blei.
Ka Forum ka la kyntu ïa ka sorkar Manipur ba kan pynkut noh ïa kane ka jingïakynad kaba la ktah jur ïa ki paidbah.
Ka la buh jingduwai ruh na ka bynta kito kiba la khlad bad kito kiba la hap ban phet na ki ïing ki sem.
Ha kajuh ka por, ka la kyntu ïa baroh ki kynhun ha Manipur ban trei na ka bynta ban wanrah ïa ka jingsuk.
Kum shi bynta ban pyntreikam ïa ki skhim ba bun kiba long halor ka jingthmu ban ai ka jingkyrshan ïa ki nongshong shnong  jong ka jylla, u Myntri Rangbah jong ka Karnataka u Basavaraj Bommai u la khmih bniah na ka por sha ka por ha kaba ïadei bad ka jingtreikam jong ki skhim khnang ban pyntikna ha ka ban pynïoh jingïarap sha kito kiba donkam.
Ha kaba ïadei bad ka jingthmu ban nang kyntiew ïa ka jylla ha kiba bun ki liang, u Myntri Rangbah u la ïai bteng ban khmih bniah ha kaba ïadei bad kiba bun ki jingthmu ban wanrah ïa ki kam pynroi hapoh ka jylla.
U Myntri Rangbah u la dep ban pynbna ïa kiba bun ki jingthmu pyntreikam kiba kynthup ha kaba ïadei bad ka jingpynbiang jingïarap pisa sha ki 10 lak ngut ki briew khnang ba kin lah ban ïeng hala kijong ki kjat.
Ka sorkar kan sa ïarap ïa ki ha ka ban pynpoi ïew ïa ki mar rep kumjuh ïa ki Stree Shakti Self-Help Groups (SHGs).
Ha ka jingïakren bad ki nongthoh khubor, u Bommai u la ong ba un sa ïarap ïa ki briew na baroh ki kynhun, kynthup ïa kiba hapoh ka SC/ST, ki longkmie, ki kynhun treikam jong ki bynta ba bun, ki nongrep bad kiwei pat, khnang ban pynkhlaiñ ïa ki bad ban lah ban pynlong ïa ka jylla ba kan roi kan par.
Ban nang pynkhlaiñ shuh shuh ha kaba ïadei bad ki SHGs ba la pynïaid da ki kynhun jong ki longkmie ha ki thaiñ nongkyndong, ka sorkar jylla kan sa ai jingïarap pisa kaba T.1.5 lak sha kawei ka kynhun hapoh ka prokram kaba kyrpang.
Ki la don kumba 33,000 tylli ki SHGs ha Karnataka ïa kiba la ïasoi soskular bad ki Bank.
Kine ki kynhun kin sa ïoh jinghikai pyntbit bad ka kam, bad ban pynkiew ïew ïa ki mar jong ki bad ban soi ruh ïa ka MoUs.
Kane ka jingpyntreikam kan sa ai jingmyntoi ïa kumba 5 lak ngut ki longkmie ha kylleng ka jylla.
Ka sorkar ka la don jingthmu ban nang pynïar shuh shuh ha kaba ïadei bad ki kam ki jam ki ban kyrshan ïa ki samla shynrang hapoh ka jingtreikam jong ka Swami Vivekananda Yuvashakti Yojane.
U Bommai u la pynpaw ka jingsngewnguh ïa ki nongbud jong ka seng bad ki nongïalam ruh kumjuh, bad pynpaw ka jingsngewtynnad ïa ka kynhun Myntri kiba la treilang na ka bynta ban nang pynbha ïa ki kam jong ka sorkar.
Ka Mariah Carey bad u Lewis Capaldi ki la iohrah ia ka BRIT Billion Awards ha kaba kane ka dei ka sien nyngkong na ka bynta kine arngut ki nongrwai ban iohpdiang bad iohrah ia ka BRIT Awards.
Ha ka jingiohpdiang khusnam jong ka Mariah bad u Lewis kiwei kiwei ki nongrwai bad kynhun rwai kiba la iohpdiang khusnam lang ki kynthup ruh ka ABBA, AJ Tracey,  Headie One, Rita Ora, Sam Smith, Ellie Goulding, Anne-Marie bad George Ezra.
Ka Mariah ka dei ka nongrwai kaba la slem bad kaba paw pyrthei bha bad kaba la iohnong bad kamai spah bha da ka jing iaid  ki thup jingrwai ba ka pynmih bad kumjuh ruh ka long ia u Lewis Capaldi uba la khring ia kiba bun da ki jingrwai jong u.
Kum shi bynta ban rakhe ia ka jingpdiang burom ia u Charles kum u syiem bathymmai jong ka UK, ka sorkar Australia ka la ai sngewbha sha une u syiem thymmai haduh $10K.Kane ka jingai sngewbha ka don ruh bad kawei ka khubor bad kane ka long ban ai jingmut ia u Charles ba un shim khia ban ai jingiada ia ki tuta kiba don ha kane ka ri kiba la sdang ban duhjait.
La ong ba ka Australia ka dei ruh kawei na ki ri ha ka pyrthei kaba la pynpaw ia ka jingsngewkmen halor ka jingkiew khet u Charles bad rai ban rakhe lem ia ka jingkiew khet jong u lem bad ki nongshong shnong ka UK.Ka sorkar Australia ka la ai sngewbha da ka pisa kaba haduh $10,000 sha u Charles kum shi bynta ba un shim khia ban ai jing iada ia ki Western Ground Parrot (WGP), aka Kyloring’ kiba la sdang ban duhjait bad kiba la kham ñiar ban iohi ne shem ha UK.Ka Western Ground Parrot (WGP), ki dei ki tuta kiba ngin ym lah ban shem ha kiwei kiwei ki ri ka pyrthei ha kaba kine ki tuta ha ki por ba la leit ki kham bun bha ha UK.Hynrei na ka jingbym shim khia ka sorkar UK ban leh eiei ha kaba iadei bad ka jingai jingiada ia kitei ki tuta mynta ki la sdang duna bha.
Naduh u 2010 la lap ba don satang kumba 150 tylli ki Western Ground Parrot bad u Anthony Albanese,  uba dei u Myntri Rangbah ka Australia kum shi bynta ban rakhe ia ka jingkiew khet u Charles kum u Syiem thymmai ka UK ula noh synñiang da katei ka pisa khnang ba u Charles un lah ban leh eiei bad kumjuh ruh ban shim khia ban ai jingiada ia kitei ki tuta.
Shuh shuh ia ki Western Ground Parrot lah ruh ban lap ha ka   Cape Arid National Park bad Nuytsland Nature Reserve jong ka Western Australia bad ha kane ka ri ruh la shim khia ban ai jingiada ia kitei ki tuta namar ba ki long kiba kham pher.
U Myntri Rangbah ka Jylla u Conrad K Sangma ha ka sngi Palei u la pyntip ba ki don palat 200 ngut ki samla ka jylla kiba pule ha Manipur bad kumta na ka liang ka sorkar ka la rai ban pynkhreh ban pynmih noh ïa kine ki samla na katei ka jylla hadien ka jingjur jong ka jingïakynad ha kylleng ki bynta jong ka jylla Manipur.
Hadien ka jinglum ïa ka jingïalang kaba kyrkieh ha kane ka sngi bad ki heh sorkar, u Myntri Rangbah u la ong ba ka sorkar ka dang peitngor bha ïa ka jinglong jingman hapoh ka jylla Manipur.
“Ngi la don ruh hapdeng ka jingïakren bad ki samla pule na ki jaka pule bapher bapher bad ngi dang pynbit pynbiang ruh ïa ka jingpynkhreh ban pyrshang ban pynmih noh ïa ki samla pule jong ngi na katei ka jylla ba kin poi suk poi saiñ sha la ïing," la ong u Conrad.
Katkum ka jingïathuh jong u Conrad, ka jingpynkhreh kum ha ka liang ka leit ka wan, khamtam da ki liengsuiñ, la pynkhreh kum ka lad kaba sted ban pynmih bad wanlam noh sha la ka jylla ïa kine ki samla kiba pule ha jylla Manipur.
Kumba la ïoh jingtip la ong ba ki don palat 200 ngut ki samla kiba pule ha nongbah Imphal.
Haba pynpaw ba ka sorkar ka la buh ruh ïa u ‘helpline number’ (1800-345-3644), u Myntri Rangbah u la ong, “Ki samla pule bad kumjuh ruh ki kmie ki kpa ki lah ban phone baroh 24 kynta lada ki donkam kano kano ka jingïarap ne lada don kano kano ka kam ba kyrkieh.
"Haba kyntu ïa ki kmie ki kpa bad ruh ki samla ba kim dei ban khih khuslai hynrei ban long kiba jai jai, u Conrad u la ong, “Ngi dang peitngor ïa ka jinglong jingman na ka por sha ka por bad ha kaba ngi la don ruh ka jingïakren bad ka sorkar Manipur bad ba ngi la shim ruh ki lad ki lynti ban pynthikna ba ka jingpynmih noh ïa ki samla jong ngi kiba pule ha katei ka jylla ba kan long kaba sted katba ym pat lah ban tehlakam ïa ka jinglong jingman ha katei ka jylla bad hadien kata ngin sa rai kumno ban ïaid shakhmat.
"Ha kawei pat ka liang, u Myntri Rangbah u la kyntu ruh ïa ki nongshong shnong jong ka jylla Manipur ba kin ïaleh ban pynneh ïa ka shongsuk shongsaiñ bad ban kiar na kino kino ki kam pynmih jingkulmar bad ong ruh “Nga kwah ban buh ka jingkyrpad sha baroh na ka bynta ka shongsuk bad ruh ban kyntu ha kaban ïapynbeit noh ïa ki jingïapher jingmut da ka lynti kaba jai jai haba kyrpad ruh ïa baroh ban kiar ha ka ban ktah bad pynmong ïa ka jingsngew niam.
".
Hadien jong ka Alia bad Priyanka, ka khubor ba la ioh ka iathuh ba ka Anushka Sharma ruh kan sa leit shim bynta lang ha ka Cannes Film Festival ka ban long ha France.
Kane ka puron ha kane ka jingleit sha Cannes kan sa iasam lang ia ka rynsan bad ka Kate Winslet, la iathuh ka kaiphod.
Kane ka jingleit ka Anushka sha  Cannes kan long ruh kum shi bynta ban ai burom ia ki kynthei kiba don bynta bad ka Cinema.
Ka Anushka kaba dei ruh ka nongrah ktien jong kawei na ki kompani pynmih jingtah pynbha briew  ha ka sien nyngkong kan sa ioh ban shim bynta sha Cannes kumba long ka Alia.
Kane ka puron ba paw ka Bollywood ha ryngkat ka Kate kin sa iohlad ban pynpaw ia ka jingtrei shitom jong ki kynthei kiba don bynta bad ka Cinema bad nalor kane kan sa ioh ruh ban iakren halor shibun kiei kiei kiba iadei bad ki kynthei.
Ka Anushka kaba la ak ha ki Blockbuster Film kum ka Sultan, PK bad Sanju kan sa kren ruh halor ki phlim Bollywood ba la lam khmat da ki kynthei bad kumno ba mynta ki kynthei ha kane ka karkhana kila sdang kham kiew bad ioh ruh ka ban shim ia ki bynta ba kongsan ha ki phlim.
Kane ka puron kaba long ruh ka nongpynmih phlim bad kaba la ai mynsiem ia kiba bun ki kynthei lyngba ki phlim ba ka ak bad shim bynta ka sngewkmen ban ioh don bynta ha ka Cannes bad ong ba ka long ka burom bakhraw ia ka ban shim bynta ha katei ka rynsan lem bad kiwei kiwei ki khlur ak phlim ki ri ka pyrthei.
Ha ki snem ba la leit ki la don ruh kiwei kiwei ki puron ka Bollywood kiba la ioh shim bynta lang sha Cannes bad kine ki long ruh ka Sonam Kapoor, Katrina Kaif, Kangana Ranaut bad Vidya Balan.
Na ka liang jong ka synjuk pyniaid jingialehkai Kriket ka ri South Africa ka Cricket South Africa (CSA) ka pynbna ba kynhun ialehkai na Australia ka pynkhreh mynta na ka bynta ka jingleit iakhun sha katei ka ri naduh ka 30 tarik u Nailar haduh ka 17 tarik u Nailur 2023 na ka bynta ki lai tylli ki jingialehkai T20Is bad san tylli ki jingiakhun ODIs.
Kane ka long ruh kum shi bynta jong ka jingpynkhreh jong ki na ka bynta ka ODI World Cup ka ban sa long ha India naduh u Risaw haduh u Naiwieng.
Kumta ha kaba iadei bad kitei ki jingialehkai, ka madan Kingsmead kaba ha Durban kan pynkhreh mynta na ka bynta ban pynlong ia baroh ki jingialehkai ka T20Is ha ka 30 tarik u Nailar, 1 bad 3 tarik u Nailur.
Ka Australia kan pynkhreh mynta kum ka kynhun hapoh ka jingialam u kapten ba thymmai hadien ka jingshongthait noh u Aaron Finch mynta u snem na ka kam ialehkai Shabar-ri.
Shuh shuh ruh ki san tylli ki jingialehkai ODIs kin iai tyllun ha Mangaung Oval kaba ha Bloemfontein ha ka 7 & 9 tarik u Nailur  kata ha shuwa ka jingiakhun ODIs kaba lai ia kaba yn pynialehkai ha JB Marks Oval ha ka 12 tarik u Nailur 2023.
Kitei baroh ar kynhun ialehkai kin leit ruh sha SuperSport Park na ka bynta ka jingiakhun ia ka ODIs kaba saw ha ka 15 tarik u Nailur ha ryngkat bad ka jingiakhun phainal jong ka jingialehkai 50 over yn pynialehkai ha Wanderers Stadium  ha ka 17 tarik u Nailur.
Ka long ruh ka sien kaba nyngkong ha kaba ka South Africa ka pdiang sngewbha mynta ia ka Australia kata naduh u snem 2020 ha ka por ba ka SA ka la lah ban khyllie biang sa shisien ialade na ka 2-1 T20I jingshah rem ka jong ka na ka bynta ban pynliem noh ia ka Aus da 3-0 ha ka jingialehkai ODIs.
Haduh mynta ka South Africa kam shym la long ka kynhun ka ban shah jied na ka bynta ka ODI World Cup hadien ba ka lah weng noh ialade na ki lai jingialehkai pyrshah ia ka Australia ha u snem ba lah dep ha u bnai K’lyngkot na ka daw jong ka jingiatyngkhuh ka prokram ialehkai bad ka lympung ialehkai ba thymmai jong katei ka ri ka SA20 League.
Kumta ruh ka jingshah jied na ka bynta ban ioh rung beit  sha ka lympung ialehkai ka shong ha ka Ireland  kaba lah shah rem ha kawei na ki lai jingialehkai ODIs pyrshah ia ka Bangladesh ha ka taiew ban wan.
Hynrei lada ka Ireland ka rah ia ka jingjop da 3-0,  ka South Africa kan sa hap ban ialehkai ia ka rynsan ialehkai na ka bynta ka jingshah jied ha Zimbabwe ha u bnai Jylliew- Naitung.
Ka long ruh ka jingsdang jong ka aiom ialehkai bar-ri na ka bynta ka SA bad ka long khamtam eh kaba donkam na ka bynta ka jingiaid lynti ka kynhun  ha kiba bun ki bynta namar jong ka ICC Men’s Cricket World Cup ka ban sa long ha India mynta u snem.
Ka SA kam pat ju shah jied haduh mynta na ka bynta ban ia aireng ha ka lympung iakhun ODIs jong ka WC, hynrei kum ka kynhun ka kyrmen skhem ba mynta ka kynti kan ioh ban rung sha ka lympung bad ban ia iareng ruh bad ki kynhun ialehkai kiba paw ha ka pyrthei ynda ia ka lympung ialehkai baroh kawei yn pynialehkai ha u Risaw bad Naiwieng.
Katkum ka khubor ba la ioh lum ka iathuh ba u nongtied ba pawnam jong ka kynhun ialehkai Kriket ka ri u KL Rahul u pynbna mynta ba un sa hap ban weng noh ialade na ka bynta ban iadonlang bad ka kynhun ialehkai baroh kawei ka ban sa ia aireng ha ka lympung World Test Championship (WTC) ha ka jing-iakhun phainal pyrshah ia ka Australia namar un hap ban leit shah sumar bad shah puid ka kjat na ka jingmynsaw.
Ka khubor ka iathuh ruh ba u Rahul uba long u kapten jong ka kynhun ialehkai IPL ba mynta ka Lucknow Super Giants, u lah hap ban weng noh ialade  wat na ka lympung iakhun kaba mynta khlem kano kano ka jingbuh por na ka daw jong ka jingmynsaw ha ka por ba u dang ialehkai ha katei ka lympung pyrshah ia ka Royal Challengers Bangalore.
Kumta ruh katei ka lympung ialehkai ka ban sa long, ka WTC  yn sa pynialehkai ha Oval; London naduh ka  7 tarik u Jylliew.
Ka jingleh donbor jong ka sorkar Assam ha ki bynta khappud ka West Khasi Hills jong ka Jylla Meghalaya bad Assam kat haduh mynta ka dang ïai bteng.
Kane ka la jia biang dang shen ha kaba ka la wan sieh mawpud ha shnong Noapara kaba hap hapoh ka Hima Nongmynsaw Syiemship.
Ïa kane la pyntikna ruh da ka ka FKJGP Langpih Area Unit kaba la pynpaw ïa ka jingsngewkhia kaba jur eh halor katei ka jingïai leh donbor ka Sorkar Assam ban knieh pud lane tam pud ha ka than Langpih.
La ïathuh ba katei ka jingleh donbor ka la paw biang na ka jingwan sieh mawpud jong ka Assam ha ka shnong Noapara kaba hap hapoh ka Hima Nongmynsaw Syiemship.
Nalor kata, la ong ruh ba katei ka jingïai wan leh donbor jong ka Assam ka long pyrshah ïa ka jingsngew u paidbah ka thaiñ ki bym kwah ban hap sha Assam.
“Ngi kyntu ïa ka Sorkar Meghalaya ba kam dei ban ailad ïa kum katei ka jingleh donbor ïa ki briew jong ngi.
Ngi pyrshah jur ïa ka Sorkar Assam haba ka wan sieh mawpud khlem ka jingmon ki paidbah nongshong shnong," la ong u Bah Serbilin Lyngdoh, President ka FKJGP.Kumta ka khubor ka ïathuh ruh ba na ka liang ki paidbah nongshong shnong ki la byrngem ruh ba kin rat beit naphang lada ka Assam kan ïai bteng wan sieh mawpud biang ha ka thaiñ.
Nangta la ong ba katei ka jingwan sieh mawpud ka la jia ha ka 3 tarik u Jymmang, 2023 ha ka por mynmiet ha kaba ki paidbah kim shym la ïohi, hynrei ki la shu lap ba la dep thung ha ka por mynstep.
Ka Police Control Room bad ka NEHU Shillong ki la khur ïa ka jingjop ha ka SCA Inter Office League 2022-23 ha ka sngi Thohdieng.
Ha kane ka jingïakhun, ka NEHU Shillong ka la pynliem noh ïa ka MeECL da 31 run.
Ka NEHU Shillong hadien ba jop ïa kynting pisa ka la kam trai shwa ban tied nyngkong, bad ka la kamai 118 run na bynta ban shah pynhap 7 wiket ha ki 20 over.
Ki nongtied kiba ïalehkai bha ki long u Wallam Kharbithai uba la ïoh 47 run na ki 51 bol bad u Manik Das u la ïoh 17 run na ki 22 bol.
Katba ki nongkawang bol kiba ïalehkai bha ki long u Mebanpynshai Warjri bad u B.S Rawat kiba ïoh khur mar 2 wiket na ka bynta ka MeECL.Haba wan beh ïa ka thong, ki nongtied ka MeECL ki la shah pynkhyllem baroh na ka bynta ban kamai tang 87 run ha ki 16.2 over.
U Mebanpynshai Warjri u la tied 28 run na ki 23 bol bad u Sandy Swer u la ïoh 17 run na ki 22 bol.
Katba u Nantu Das u la khur 3 wiket bad ïa ki 2 wiket la khur da u Gino Sangma.
Ïa ka nam ‘Man of the Match’ la khur da u Nantu Das.
Haba phai sha kawei pat ka jingïakhun ba ar, ka Police Control Room ka la pynliem noh ïa ka Shillong Bar Association da 5 wiket.
Ka Shillong Bar Association ka la shimti shwa ban tied nyngkong ha kaba ka la kamai 115 run bad shah pynhap 7 wiket ha ki 20 over.
U Dapborlang Nongkynrih u la tied 28 run na ki 23 bol bad u Sujit Dey u la ïoh 25 run na ki 27 bol.
Katba u Wanaibok Basaiawmoit bad u Balario Rynshon ki la khur mar 2 wiket na ka bynta ka Police Control Room.
Haba wan shimti ïa ka pali ba ar, ka Police Control Room ka la kynjoh sha ka thong da kaba kamai 117 run bad shah pynkhyllem 5 wiket ha ki 17.2 over.
U Jason Wahlang u la tied 53 run na ki 46 bol bad u Tushan Marak u la ïoh 18 run na ki 18 bol.
Katba u Hamid Shotun u la khur 3 wiket bad ïa ka 1 wiket la khur da u Reuben A.Najiar.
Ïa ka nam ‘Man of the Match’ la khur da u Jason Wahlang.
Ka Hima Khadsaw phra (lane Hima Nongkhlaw) ka dei ka Hima Khasi kaba ar ban iateh kular bad ban rung hapoh ka jingiada jong ka British East India Company, kaba nyngkong ka dei ka Hima Sutnga (lane Hima Jaintiapur).
Ha ka por ba ia teh kular, u Syiem Sutnga u shong ha Jaintiapur, ka jaka kaba don ha Jaintia Pargana ha Rithor Sylhet bad ia u Syiem la khot u Syiem Jaintiapur.
Ki Syiem Khadsawphra bad ki Syiem Sutnga ki ia dei shikur.
Ka jingiateh kular hapdeng ka Hima Jaintiapur bad ka British East India Company ka la jia ha ka snem 1824 ha ka por ba long Syiem u Ram Singh.
U Ram Singh u dei u khun ka Rata bad u long Syiem naduh ka snem 1789 haduh ka snem 1932.
Hadien u Ram Singh, la long Syiem u pyrsa jong u, uba kyrteng u Rajendra Singh.
U Rajendra Singh u dei u khun jong ka Lakhi.
Ka Lakhi ka dei ka hynmen jong u Ram Singh.
Kumba don ki Khasi mynta kiba ia kyrteng phareng ia la ki khun (lehse na ka jingtrei jong ka niam Khristan) kumjuh ruh don ki Khasi mynshuwa kiba kyrteng dkhar ia la ki khun (lehse na ka jingtrei jong ka niam Hindu).
Katkum ka jingthoh jong u Dr.R.M.Lahiri ha ka kot “Annexation of Assam, u Rajendra um dei u pyrsa hynrei u dei u pyrsa ksiew jong u Ram Singh, kata ka mut ba ka Lakhi ka dei ka pyrsa jong u Ram Singh.
La ong ba u Rajendra Singh um nang ban kren Sutnga bad um don ruh ka jingiadei jingmut bad ki khun ki hajar kiba don ha elaka rilum.
Ha ka snem 1835 ha ka por ba long Syiem u Rajendra Singh, ka British East India Company ka la shimti noh ha lade ia ka jingsynshar ia ka Hima Jaintiapur baroh kawei.
Ia ka bynta jong ka Hima Jaintiapur baroh kawei.
Ia ka bynta jong ka Hima Jaintiapur (Gobha) kaba don ha rithor Nowgong la pyniasoh bad ka Nowgong District bad ia ka bynta jong ka Hima Jaintiapur (Jaintia Pargana) kaba don ha rithor Sylhet la pyniasoh bad ka District Sylhet.
Ia ka elaka rilum jong ka Hima Jaintiapur la khot Jaintia Hills.
Ia u Rajendra, ka British East India Company ka la shu ai noh da ka pension ha ka dor 500 tyngka shibnai (ka hynmen jong u Rajendra Singh ka don ar ngut ki khun shynrang, u Mahu Singh bad i Chitra Nap).
Ka British East India Company ka la tyrwa ia u Rajendra Singh ban bat ia ka jinglong syiem tang ha ka elaka rilum jong ka Hima Jaintiapur hynrei um treh.
Don bun ki daw balei ba u Rajendra Singh um treh.
Don bun ki daw balei ba u Rajendra Singh um treh ban long syiem tang ha ki elaka rilum jong ka Hima Jaintia, bad la ong ba kawei na kid aw ka long ba um lah ban lum khajna na la ki khun ki hajar kiba don ha ki elaka rilum kumba u lum khajan na ki raiot kiba don ha rithor.
Lada u Rajendra Singh u la pdiang ia ka jingtyrwa jong ka  British East India Company, ka FEDERATION OF KHASI STATES ia kaba la seng ha ka snem 1946(hapoh ka jinglong President jong u Olim Singh Syiem Khyrim) kan jian da la long ka Federation kaba kham heh kaba yn kynthyp 26 tylli ki Hima Khasi bad ba ha ka Lama jong ka yn jin da la don 26 tylli ki KHLUR.Kumba la ong, ka Hima Khasi kaba ar kaba la IATEH KULAR bad ka British East India Company ka dei ka Hima Khadsawphra (lane Hima Nongkhlaw) ka jing-iateh kular ka la jia ha ka snem 1926 ha ka por ba long syiem u Tirot Singh.
Ha ka snem 18229 la khie ka thma hapdeng ka Hima Nongkhlaw bad ka British East India Company.
Bun ki Syiem Khasi, kum ki jong u Bormanik (u Syiem ka Hima Shillong) ki la ia synrop lang bad u Tirot Singh ha kaba ialeh pyrshah ia ka British East India Company.
Ola ong ba 6tylli ki Hima Khasi (Jaintiapur, Khyrim, Sohra, Langrin, Nongspung bad Nongstoin.
Kim shym la ia synrop lang bad u Tirot Sing ha kaba ialeh pyrshah ia ka British East India Company.
Hapdeng ka snem 1929 bad 1833, ka British East India Company kala ioh kem ia u Bormanik.
Hadien ba la shah kem, da ka jingbym banse u Bormanik u la iateh kular bad ka  British East India Company.
Hynrei u Borminik um sngewhun satia ban sah kum u Syiem hapoh ka jingiada jong ka British East India Company.
Kumta ryngkat bad katto katne ki nongbud jong u, u la mih na la ka Hima bad la ong ba u la poi sha Tibet.
Katkum ba ka paw na katei ka jingiateh kular imat ka British East India Company kam shym ithuh shuh ia u Bormanik kum u Syiem ka Hima Shillong, hynrei tang kum u Syiem jong ka Hima Mylliem.
Katkum ka jingiathuhkhana pateng la ong ba dei hadien u Bormanik ba ia ka Hima Shillong la phiah ha ki ar Hima (Hima Mylliem bad Hima Khyrim) bad ba u Syiem uba nyngkong jong ka Hima Khyrim u dei u Sing Manik.
Mynta yn ia phai biang sha ka jingialeh hapdeng ki Hima Khasi bad ka British Eat India Company.
Hadien ka jingialeh kaba la neh kumba saw snem ei – ei, u Tirot Singh u la pyndem wait pyndem stieh ha ka  13 tarik January 1833.
Hynrei wat ha-dien ka jingpyndem wait pyndem stieh jong u Tirot Singh ruh, dang don ki Hima Khasi kiba ka British East India Company kam pat lah ban pyndem, bad kawei na kita ki Hima ka dei ka Hima Maharam hapoh ka jingialam jong u Sngap Singh, u Syiem jong ka Hima Maharam ha kata ka por.
La ong ba ka jingialeh kaba jur eh ka dei ha ki thaiñ Nongnah ha kaba ia ki kut ba skhem jong ka Hima Maharam la tei ha Nongkdait, Mawtajem bad Tynrong Bamon.
Ka jingialeh hapoh ka jingialam ba radbah jong u Sngap Singh ka la neh bun snem bad dei ha ka snem 1939 ba u Sngap Singh u la pyndem wait pyndem stieh bad da ka jingbymbanse u la iateh kular bad ka British East India Company.
Lait noh ia ka Hima Jaintiapur, ka British East India Company kam shym shimti lut ha lade ia ka jingsynshar ia kiwei pat ki Hima Khasi.
U Syiem Nongkhlaw uba kyrteng u Rajon Singh, uba long syuiem hadien u Tirot Singh u la iateh kular bad ka British East India Company ha ka 29 tarik March 1834.
Ha ka snem 1857 la khie ka thma.
Ia kaba ha ki por synshar Phareng la ju tip kum ka Thma Haramnimok (Sepoy Mutiny).
Hadien ka thma, ka Sorkar Bilat ka la shimti noh halade ia ka jingpyniaid na ka kti jong ka British East India Company.
Kumta ka jingiadei  jong ka Hima Khasi bad ka Sorkar Bilat ka la long lyngba u Vice – Roy.
Ha ka snem 1863 ha ka por ba u Mile Singh u long u Syiem jong ka Hima Mylliem, ka Sorkar Bilat ka la kwah ban ioh ka jaka katto katne ha Shillong bad lehse da ka jingbym banse u Mile Singh u la ai bad ia soi ia ka Agreement.
U Dr.Hamlet Bareh ha ka kot jong u, “The History And Culture Of The Khasi People" u ong, “In 1863 Mile delivered large plots of lands in Shillong Town for the establishment of military cantonment and sanitorium to the Government.
He renounced his sovereignty and personal rights therein.
Na kawei ka por sha kawei  ka por, ki Hima Khasi ki la ia tyngkhuh kam bad ka Sorkar Bilat lyngba u Vice Roy bad lyngba u Governor kum u Agent.
Ka jingiateh kular jong ka Hima Khasi bad ka Sorkar Bilat ka la kut ha ka 15tarik August 1947 katkum ka section 7 jong ka INDIAN INDEPENDENCE  ACT, 1947.
Ki Hima Khasi ki la long ka bynta jong ka India da kaba soi ia ka Instrument of Accession ha ka snem 1948.
Ka kynhun ïalehkai U-21 jong ka Shillong Lajong ka la ïoh ban mih noh na Imphal hadien ba ka la mih ka jingïakynad kaba jur ha ka jylla Manipur.
Kane ka kynhun ïalehkai na nongbah ka la ïashim bynta ha ka lympung ïalehkai (national group stage) ba la pynlong da ka Reliance Foundation Development League.
Hadien katei ka jingjia, na ka liang ka Sorkar Jylla ka la pynkhreh ïa ka liengsuiñ kaba kyrpang na ka bynta ban kit ïa ki briew na Manipur hadien ba ka la mih ka jingïakhih kaba jur ha kine ki khyndiat sngi ba la dep.
Ka Shillong Lajong ka la bat ïa ka kyrdan ba hakhlieh ha ka Meghalaya-Assam preliminary stage bad ka la ïoh rung sha ka national group stage, ha kaba ka hap ban leit ïakhun sha Imphal.
Kumta kane ka kynhun ka la shah kynthup lang bad ka North East United, ATK Mohun Bagan, Classic Football Academy bad ka Sports Authority of India-RC.Ka khlur ialehkai tennis na Poland kaba bat ia ka kyrdan ba 1 ha ka pyrthei ka Iga Swiatek ka lah mih shakhmat biang sa shisien na ka bynta ka jingiai synshar jong ka ha ka rukom ialehkai na ka bynta ban ioh buh jaka ialade ha ka sien balai sha ka rynsan iakhun phainal jong ka lympung ialehkai ba mynta ka Madrid Open.
Kane ka wan urlong hadien ba katei ka nongialehkai ka la rah ia ka jingjop kaba seisoh pyrshah ia ka Veronika Kudermetova.
Ha ka jingiakhun semi final hapdeng kitei arngut, ka Iga ka la ioh ha  lade ban pyniaid na khmat ia ka jingiakhun baroh kawei ha kaba nyngkong ha baroh ki ‘set’ iakhun bad kaba lah iai pyntyllun ka rukom ialehkai jong ka na ka bynta ban aiti sha katei ka nong-iakhun pyrshah ia ka 6-1, 6-1 jingshah rem ka jong ka ha ka jingiakhun  semifinal ka jong ki.
Ka Iga ka lah shimpor ruh haduh 1 kynta bad 19 min na ka bynta ban paw kum kaba nyngkong ha katei ka lympung ialehkai ba mynta jong ka WTA 1000  ka aiom ba  mynta  da kaba iai pyntbit shuh shuh ia ka jingiai synshar ialehkai ka jong ka ha katei ka jingiakhun pyrshah bad ka Kudermetova na  ka bynta ban khur ia ka rekod sha ka 4-0.
Ka khubor ka iathuh ruh ba ka Swiatek kam pat shym la mad ka jingshah pynrem palat ban ia ki hynriew jingialehkai ha ka jingiakhun pyrshah bad ka Kudermetova.
Kumta da katei ka jingjop ba seisoh ka jong ka, ka Swiatek ka lah rah ia ka jingjop lynter kaba  ar ha ka lympung leit iakhun sha ka WTA Tour, ha kaba ka tei ka nongialehkai kan hap ban pynkhreh ruh na ka bynta ka jingiakynduh pat sa bad ka Aryna Sabalenka ha ka phainal; hadien ba ka Sabalenka ka la lah ban khur ia ka jingjop ha ka sngi ba nyngkong jong ka jingiakhun semifinal pyrshah ia ka Maria Sakkari.
Katei mynta kan long ruh tang kum ka sien kaba lai ha ki 40 snem ba lah leit noh ba ka Iga bad ka Aryna kin iakynduh paramaki arsien ha kum katei ka lympung ialehkai ha khyndew-saw ha ka por jong ka shi aiom ialehkai; ha kaba ka lah jia teng ruh ha u snem 1984 (Martina Navratilova   & Chris Evert ha Amelia Island  bad ha Roland Garros) bad ha u 2013 (Serena Williams  & Maria Sharapova  ha Stuttgart bad Roland Garros).
Kan long ruh ka sien kaba nyngkong ha kaba ka nongialehkai ba bat ia ka kyrdan ba nyngkong ha ka pyrthei bad kaba bat ia ka kyrdan ba-ar kin ioh ban iakynduhlang para maki ha ka jing-iakhun phainal jong ka WTA 1000, kata naduh ka por jong ka Serena Williams kaba bat ia ka kyrdan ba nyngkong ka la lah ban pynliem noh ia kaba bat kyrdan ba-ar ka Li Na na ka bynta ban rah ia ka trophy jingjop ha ka Miami Open 2014.
Mynta ka la shai kdar ba ki arngut ki MLA ka People’s Democratic Front (PDF), u Bah Banteidor Lyngdoh uba mihkhmat ïa ka Mawkynrew bad u Bah Gavin Mylliem uba mihkhmat ïa ka Sohra, kin leit pynïasoh noh sha ka National People’s Party (NPP) ha ka 6 tarik Jymmang, 2023.
Dang ha ka 2 tarik Lber, 2023, kine baroh arngut ki la shah jied biang ha ki paidbah kum ki MLA ka seng PDF.Hynrei tang hadien ar bnai, ki la rai ban leit pynïasoh noh bad ka seng saiñpyrthei kaba bun paid tam kaba la don lypa 26 ngut ki MLA.Ka jingleit jong u Bah Banteidor bad u Bah Gavin kan pynskhem bad pynkhlaiñ ïa ka NPP kaba ïalam ïa ka sorkar Meghalaya Democratic Alliance (MDA) 2.0.
Lehse, ka NPP ka la kwah ba kine ki arngut ki dei beit ban pynïasoh sha ka seng katto katne sngi hashwa ba ki paidbah ka Sohïong konstitwensi kin ai ïa ka rai ïano kin pynlong MLA napdeng ki hynriew ngut ki kyrtong.
Tharai ki paidbah ka Sohïong kin pynshong nongrim ïa ka jingjied ïa u MLA bathymmai halor ka jingleit pynïasoh jong ki arngut ki MLA ka PDF sha ka NPP?Da ka jingleit jong kine arngut ki MLA ka PDF, ka jingkylli ka long ba hato ka NPP kan ai jaka sah ïa ki seng saiñpyrthei kum ka United Democratic Party (UDP), Bharatiya Janata Party (BJP), bad ka Hill State People’s Democratic Party (HSPDP) ban don ha ka sorkar synrop? Ka BJP ka dei ka banyngkong tam ban leit tyrwa jingkyrshan ïa ka NPP hadien ka jingñiew ‘vote’ ha ka 2 tarik Lber.
Hadien ba ka UDP, PDF, HSPDP, Congress, Trinamool Congress bad ka Voice of the People Party (VPP) ki khlem lah ban pynwan dur ïa ka sorkar bathymmai, ka HSPDP ka la mih noh ban leit ai jingkyrshan ïa ka NPP bad la bud sa ka PDF bad ka UDP.Ka ju long ka rukom ba yn hap ban burom ïa kiba wan hashwa ban ïa kiwei.
Lehse ka NPP kan ym weng ïa ka BJP namar ka donkam ïa kane ka seng kaba bat ïa ka jingsynshar ha New Delhi.
Tangba kam don jingeh lada ka weng ïa ka UDP kaba don 11 ngut ki MLA bad kaba la ïoh haduh arngut ki Myntri ha ka sorkar MDA 2.0.
Da kaba weng noh ïa kine arngut ki Myntri na ka UDP, ka NPP ka lah ban ai jingmyntoi ei ïa ki MLA lajong.
Lada kheiñ ïa ka jingdon ki MLA ha ka sorkar MDA 2.0, ka NPP, ka ban sa don 28 ngut ki MLA, ka la biang pura tang na ka jingkyrshan ki arngut ki MLA ka HSPDP, arngut ki MLA khlem seng (Independent), bad arngut ki MLA ka BJP.Kine baroh ki don 34 ngut ki MLA bad namarkata u Conrad K Sangma um donkam eiei shuh ïa ki 11 ngut ki MLA ka UDP.Da kaba suk u lah ban weng ïa ki arngut ki Myntri na ka sorkar MDA 2.0 bad ban ai jaka ïa ki MLA lajong.
Tangba un leh kumta? Ka don ka jingong ba ha ka jingim dei ban kham pynïajan sha ki nongshun ban sha ki paralok.
Lada u Conrad u bud ïa kane bad ban lait na kane katai, lehse u Conrad un ym weng ïa ka UDP na ka sorkar.
Un pynshong beit ïa ki haduh kaba kut jong ka san snem.
Lehse na ka liang ka NPP, ba kan nang khlaiñ shuh-shuh, kan pyrshang ruh ban tan ïa ki MLA kiba na kiwei pat ki seng kumba ka la leh ïa ki MLA ka PDF.Ha kawei pat ka liang, ka long kaba ma lada la khlaiñ than shiliang.
Ngi la ïohi ïa kaei kaba jia namar ka jingkhlaiñ palat jong kawei ka seng ha ka Sorkar Pdeng.
Namarkata, ki MLA kiba don ha ka liang pyrshah kin hap ban trei shitom ban peit ba ka sorkar kam dei ban leh katba ka sngewbit.
Na ka liang ki paidbah ruh kin hap ban long kiba husiar bad peitngor.
Ynda ka bor ka shong than tang ha uwei u briew na ka kynhun, ki jingma ki ap lypa namar kita kiba don bor ki sngew ba ki lah ban leh katba ki mon ïa kiwei ki bym don lang ha kajuh ka sem.
Katba ngi dang don bad im ha ka Ri synshar paidbah, ngim dei ban ailad ïa kiba don ha ka bor ba kin synshar katba ki sngewbit khlem da sngap shuh ïa ka sur jong kiwei.
Ngin hap ban ïa peit kaei ka ban jia nangne shakhmat tangba ka long kaba donkam ban husiar.
Ka dor kaba ngi siew na ka bynta ka jinglaitluid kaba ngi ïoh, ka dei ka jinglong peitngor baroh shirta.
Ki jingkylla ha ka saiñ hima sima ha ka jylla ka lah ban nang kylla ha ki sngi bad ki por ki ban wan.
Ngi shu kyrmen ba ki jingkylla kin long beit na ka bynta ka jingbha bad ym na ka jingsniew sha kaba kham sniew.
Ka jylla ka dang donkam bun kiei-kiei bad ki MLA lem bad ki seng saiñpyrthei ki dei ban pynleit jingmut ruh ban ai ïa ka synshar ka khadar kaba bha tam khnang ba kan long ka jingmyntoi ïa ki nongshong shnong baroh.
Ki heh jong ka Noida Authority ha ka sngi Thohdieng ki la plie paidbah ha ka sien kaba nyngkong ïa ka jaka sah jong ki ksew kiba shu shang wir ha kaba kin ïoh ban sah bad rieh tngen na ka jinghap jong u slap bad ka jingshit ka sngi, ban sumar ïa ki lada ki pang ne shitom bad lada ki mynsaw ha ka ban lah ban ai bad pynbiang ruh ki jingbam bad ban sumar bha ïa ki, la ïathuh ki heh sorkar.
Ka CEO jong ka Noida Authority ka Ritu Maheshwari ka la plie paidbah ïa kane ka jaka kaba don ha Sector 50 bad 135 bad ba yn sa pyntreikam ha kane ka jaka da ki kynhun kiba dei khmih halor ka bhah ka miat kiba dei na kane ka thaiñ, ki la ong.
Ki la don baroh kumba saw tylli ki jaka sah jong ki ksew ïa kiba la shna da ki Noida Authority ha ki Sector 34, 50, 93B bad 135.
Kumba ka long mynta, ka jingshna ïa ki jaka sah jong ki ksew jong ka Sector 50 bad 135 ki la dep bad la dep ban plie ïa ki.
Ynda la dep ban shna ïa kine ki jaka yn sa bynta ban buh ïa ki ksew ba bun ki bym pat ïoh jaka sah.
Ka jingshna ïa kiwei pat ki jaka sah ki bym pat dep ki la ïaid shakhmat ha kaba la antad ba yn sa lah ban pyndep ïa kine ha ka 31 tarik, Lber, la ong ki heh jong ka Noida Authority.
Ki nongtrei jong ka State Transport ha Karnataka ki la rai ban pynlong da ka jingïakhih kaba khlem buh por ka ban sdang naduh ka 24 tarik, Lber halor ka jingdawa ban pynkiew ïa ka jingsiew tulop jong ki, ban dawa shuh shuh ha ka ban pynïoh ïa ki lad jingïarap bad halor kiba bun kiwei pat ki jingdawa.
Kane ka jingthmu jong kine ki nongtrei kan sa ktah shibun ïa ki nongleit nongwan kiba ju donkam ban leit jingleit man ka sngi,ckhamtam na ka jingdon jong ka II PU (Pre-University) Exams kaba dang ïaid mynta, la ïathuh ka tyllong khubor.
Kane ka jingthmu pyntreikam ka la long ar bnai hashwa ban pynlong ïa ka ilekshon Assembly ha ka jylla.
Ki nongtrei sorkar ki la pynlong ïa ka jingïakhih kaba15 sngi halor ka jingdawa ba la dei ban pynkiew biang ïa ka tulop ha u Ïaïong jong u 2021, kaba la kot sha ki Million tyngka lada pynurlong ïa ka jingdawa bad kane ka la pynlong ïa ki heh ba dei khmih ban kin weng  noh ïa palat 4000 ngut ki nongtrei kiba don ha ki saw tylli ki State Transport Corporations kiba don ha ka jylla  kiba don bynta ha ka jingïakhih.
Ka kynhun jong ki saw tylli ki Registered Transport Unions kiba kynthup ïa ka KSRTC, BMTC, NWKRTC bad KKRTC, ka la khot pynlong ïa ka ‘Sarige Nigmagala Noukarara Samana Manaskara Vedike’ ha kaba la ai da ki shithi sha u State Labour Commissioner.
Ka tyllong khubor ka la pynsngew ïa ka jingkren jong u nongïalam jong ka Union kaba la ong, “Ngi la rai ban pynlong da ka jingïakhih kaba khlem buh por naduh ka 24 tarik, Lber haduh ban da lah ban pynurlong ïa ki jingdawa  jong ngi.
" Ha kaba ïadei bad kane ka bynta,na ka liang ki heh jong ka Road Transport Corporation ki la ong ba ki la phah ïa ka shithi ha u Nohprah jong u snem ba la lah hapoh ka jingtreikam jong ka Karnataka Essential Services Management Act, 2013 kaba la khang pyrshah ha ka ban pynlong ïa ki jingïakhih na ka bynta ki hynriew bnai, kata naduh u Kyllalyngkot haduh u Jylliew jong u snem 2023.
Ka Shillong Lajong FC kan pynkhreh ïa ka jingïalehkai ba nyngkong na ka bynta ka wat ba khatduh (final round) jong ka Second Division League pyrshah ïa ka United SC ha ka sngi Saitjaiñ ha Shillong Sports Association (SSA) Stadium kaba ha Polo.
Wat la katei ka madan ha First Ground ym pat shym lah ban pyndep ha kine ki sngi kiba la dep, hynrei da ka jingpynbna ka All India Football Federation (AIFF), ki nongtrei ïa katei ka madan ki la pynstet ïa ka kam da kaba trei miet la bad sngi na ka bynta ban pyndep noh shi sngi shwa ban sdang ka jingïalehkai ba nyngkong jong ka Shillong Lajong ha la ïing.
Kumba ka paw kine ki kynhun ki la ïoh rung sha kane ka wat ba khatduh hadien ba ki la lah ban ïalehkai bha ha ka Group-B jong ka lympung ïaknieh.
Ka United SC na kane ka group ka la ïoh ban lamkhmat da kaba khur 14 dor-thong (point), katba ka Shillong Lajong ka la wan ba-ar da kaba kamai 13 point.
Kumba ka paw kane ka long ka sien ba nyngkong eh ban pynlong biang ïa ka jingïalehkai phutbol ha madan First Ground hadien kumba lai snem eiei ym shym la lah ban pynlong da ka daw ka jingthut ka madan bad mynta ka kynti ka Shillong Sports Association (SSA) kan sa lah ban bteng biang ïa ki jingïalehkai ha kane ka madan.
Kumba ka paw ha kane ka lympung ïalehkai Second Division League, man la kawei-pa-kawei ka klob kan hap ban ïalehkai mar ar sien ha la ïing bad ar sien pat shabar.
Ki ar tylli ki kynhun ki ban wan ha ka kyrdan ba hakhlieh kin kiew kyrdan sha ka I-League.
Hashwa ban sdang kane ka jingïalehkai kaba nyngkong ha kane ka nongbah, baroh ar tylli ki kynhun ki la ïoh ban kilanmet ha ka sngi Thohdieng ha katei ka madan na ka bynta ban pynkhreh ïa katei ka jingïakhun ha ka sngi kaba bud.
Kat kum ka jinglum jingtip jong ka Nagaland Election Watch bad ka Association for Democratic Reforms, kaba la khmih bniah ïa ki kot pynshisha ne ‘affidavit’ jong baroh 12 ngut ki Myntri ka Sorkar Nagaland kynthup ïa u Myntri Rangbah ka jylla – Neiphiu Rio ka la shem ba haduh 11 ngut ki Myntri ki dei ki heh spah kiba kot kyrdan kum ki klurpati.
Na ka jinglum jingtip la ïathuh ba ka ‘average asset’ ne ka jingdon jingem ba pdeng jong ki 12 ngut ki Myntri ka Sorkar Nagaland ka long kumba T.10.58 klur.
U Myntri uba bun tam ka jingdon jingem u dei u Myntri Rangbah ka jylla – Neiphiu Rio na Northern Angami-II (ST) ha kaba ka jingdon jingem jong u ka la kot shaduh ka T.46.95 klur.
U Myntri u ba duna tam ha ka liang ka jingdon jingem u dei u P.Paiwang Konyak na Tizit (ST) ha kaba ka jingdon jingem jong u ka long tang kumba T.67.84 lak.
La shem ruh ba 8 ngut ki Myntri ki dei ki nongmihkhmat kiba dang hapdeng ka klas VIII bad klas XII, katba 4 ngut kiwei pat ki dei kiba la pyndep ïa ka ‘graduation’.
Napdeng ki 12 ngut ki Myntri, ka Kynhun Myntri jong ka sorkar jylla Nagaland ka don ruh ïa kawei ka Myntri kaba dei ka kynthei.
Kat kum ka jinglum jingtip la ïathuh ba napdeng kitei ki 12 ngut ki Myntri, ym shym la don satia uwei napdeng jong u ba don dak saw ha ki kam beaiñ.
U Rev.P Hynñiewta u la pynpaw ïa ka jingsngewkhia kaba jur namar ka jingtuid ka pisa kum ka umsaw ha ka por ilekshon ka la rong noh ïa ki nongïalam.
Ïa kine ki kyntien u Rev.Hynñiewta u la kren haba sam ïa ka khubor na ka ktien jong U Blei sha ki paid riewngeit kiba la poi palat lak ngut ha ka jingïaseng Khasi Jaiñtia Presbyterian (KJP) Synod Sepngi kaba 21 jong ki Rangbah kaba la long ha ka Balang Presbyterian Lyngkhoi, Parïong Presbytery kaba hap ha Sohïong constituency, East Khasi Hills District kaba la sdang naduh ka 9 tarik bad pynkut ha ka 12 tarik Lber 2023 kaba dei ka Sngi U Blei.
U Rev.Hynñiewta hadien ba u la dep sot ïa ki dkhot kyntien na ka ktien U Blei ban sam sha ki paid riewngeit kiba wan sha kane ka jingïaseng, hashwa ba un pynkut ïa ka jingkren, u la pynkynmaw ïa ki jingkren uwei u nongïalam ka jylla u Prof.GG Swell hadien ba la khyllem ka sorkar APHLC ha Khasi National Dorbar Hall, Mawkhar uba la ong ïa kine ki kyntien, “Kynmaw ko para ri, ka spah kan sa wan tuid ha kane ka ri kum ka umsaw bad ha kata ka por kin sa rong noh ïa ki nongïalam".
U Rev.Hynñiewta u la ong ba kane ka jingkren u Prof.GG Swell ka la urlong mynta ha kane ka ilekshon ba dang shu dep namar ka spah ka la tuid shisha kum ka umsaw namar ki nongïalam ki la ïa sam pisa bad ki paidbah ruh ki la ïa kmen haba ïoh pisa.
Une u Pastor u la sam ïa ka ktien U Blei da kaba sot na u Nongïathuhlypa u Amos ka lynnong 4 bad dkhot 12.
Ha ka jingïaseng ha ka por 10:30 mynstep la sam ïa ka khubor na ka ktien U Blei da u Pastor Dr.B.L Nongbri bad la pynrhem shuh shuh ïa kane ka jingïaseng da ka jingrwai na ka Jingïaseng Khynnah Balang Lyngkhoi, ki khun samla ka Balang Presbyterian Mawphlang, Parïong, Mawten, Lyngkhoi, Standing Choi Jingïaseng Samla Jakrem Photjaud Presbytery, Standing Choi Ri Lyngngam Presbytery, KJP Synod Sepngi Standing Choir.
Ka jingïaseng KJP Synod Sepngi kaba 22 ka ban long ha u snem 2024 kan dei ha Balang Presbyterian Laitryngew.
Ka Gauhati High Court ha ka 10 tarik mynta u bnai ka la hukum ïa ka Sorkar Pdeng ba ka dei ban siew ïa ka bai lut ksan kaba mar T.20 lak sha ki longïïng jong ki 5 ngut ki samla kiba la shah pynïap ha ki bor shipai ha ka thaiñ Tinsukia District ha u snem 1994.
La ïathuh ba ki shipai ka tnat Indian Army ki la pynïap ïa kitei ki 5 ngut ki samla ka thaiñ Tinsukia District ha ka jingleit khynra lehnoh ka jong ki ha u snem 1994.
Kat kum ka jingïathuh jong ka ‘counsel’ jong ki nongwan pynrung ‘petition’ – Pari Barman ka la pyntip ruh ba ka High Court ka la pynbna ban pynkut noh ïa ka mokotduma namar ka dei ka mokotduma kaba la slem bad kaba wanrah ïa ki jingeh ha kaba ïadei ban pynbiang ïa ki sakhi sabut.
Ka Pari Barman shuh shuh ka la ïathuh ba ïa katei ka hukum la pynmih hadien ba ka ‘division bench’ jong u Justice Achintya Malla Bujor Barua bad Robin Phukan ki la khmih ban jngoh bniah ïa katei ka mokotduma.
Na ka liang ka Pari Barman ka la pyntip ba ïa katei ka mokotduma la pynkut noh bad na ka liang ka ïing kashari ka la hukum ïa ka Sorkar Pdeng ba ka dei ban siew ïa ka bai lut ksan kaba mar T.20 lak sha ki longïing longsem jong kitei ki 5 ngut ki samla kiba la shah pynïap.
Kat kum ka jinglum jingtip la ïathuh ba katei ka mokotduma kaba la bishar ha katei ka sngi ka dei halor ka jingshah pynïap jong ki 5 ngut ki samla kiba dei napdeng ki 9 ngut ki dkhot jong ka All Assam Students’ Union (AASU) kiba la shah tan ha ki bor shipai ka Indian Army na ka shnong Doomdooma ha u bnai Rymphang jong u snem 1994, hadien ka jingjia shah pynïap jong uwei u nongpynïaid kper sla sha ha ki dkhot jong ka seng kieng atiar ULFA.Hadien katei la ïathuh ba na ka liang u nongïalam barim jong ka AASU – Jagadish Bhuyan hadien ba u la ïoh ban bat ïa ka shuki Myntri Sorkar Jylla  u la leit ban pynrung da ka mokotduma ‘habeas corpus; hakhmat ka ïïng kashari na ka bynta ka suk ka saiñ ka jong kitei ki 9 ngut ki samla kiba la shah rah ha ki bor shipai.
Hadien katei ka jingpynrung mokotduma la ïathuh na ka liang ki bor shipai ki la wan ban pynphai ïa ki 4 ngut ki samla kiba dang im bad hadien pat ïa ki metïap jong ki 5 ngut ki samla.
Halor katei ka jingshah pynïap jong kitei ki 5 ngut ki samla la ïathuh ba ki la don haduh 7 ngut ki shipai na ka 18 Punjab Regiment (Dhola camp) kiba la shah tian bishar bad shah rai pynrem ruh da ka jingshah set phatok shirta jingim na ka daw jong ka jingdonkti jong ki ha katei ka kam bymman.
Ïa ki la tian bishar bad rai pynrem da ka Army court ha u snem 2018.
Ha ka 10 tarik mynta u bnai, na ka liang ka Pari Barman ka la pyntip ruh ba ka ïing kashari ka la bthah ïa ki district judge jong ka thaiñ Tinsukia District, Assam ba kin leit wad bad lum jingtip ïa ki bahaïing jong kitei ki samla ki ban shimti ïa katei ka bai lut ksan hapoh ki 15 sngi.
Ïa katei ka bai lut ksan yn aiti aha ka high court hashwa ban pynbiang ïa ki bahaïing jong kitei ki samla kiba shah pynïap.
Ka Sorkar jong ka jylla Assam ha ki khyndiat sngi kiba la leit noh ka la wanrah ïa ka ‘bill’ ha Ïing Dorbar Thaw Aiñ – ka ‘bill’ na ka bynta ban pyndait ïa ki kor CCTV ha baroh ki jaka kiba ju bun ki jingïalum paidbah khnang ban pyntikna ïa ka shong suk shong saiñ jong ki paidbah nongshong shnong ka jylla.
Kat kum ki jingïoh lum jingtip la ïathuh ba baroh ki trai jong ki jaka kiba don markhap bad kitei ki jaka ïalum paidbah ki dei ban pyndait ïa ki kor CCTV hapoh ka bor ba ka sorkar kan sa bthah, bad lada kim lah ban leh kumta, ki bor sorkar kin sa leit ban khang dam noh ïa kitei ki jaka.
Ïa ka “Assam Public Safety (Measures) Enforcement Bill, 2023," la wanrah ha Ïing Dorbar Thaw Aiñ da u Myntri ka Tnat Housing & Urban Affairs jong ka jylla, u Ashok Singhal.
Ka thong kaba hakhmat eh jong katei ka aiñ ka long ban wanrah ïa ka shong suk shong saiñ jong ki paidbah nongshong shnong ka jylla khnang ba kin lait na kino kino ki kam shah thombor ha ki kynhun runar ha ki jaka paidbah kum ki iew, ki shlem trei kam, ki jaka mane blei, ki jaka pule, ki shlem trei kam sorkar, bad kiwei kiwei.
La ïoh jingtip ruh ba ïa katei ka aiñ yn pyntreikam hapoh ka shi snem naduh ka tarik ba la pynbna ban wanrah ïa katei ka aiñ, lane ha ka tarik kaba ïadei bad ka jingleit pynthymmai ïa ki laisen na ka bynta ki shlem trei kam.
Lada ki trai jaka ki leh pyrshah ïa katei ka aiñ, ka sorkar jylla kan daiñ kuna na ka bynta 2 bnai bad hadien kitei ki jaka kin shah khang tala shipor ha ki bor sorkar.
Uwei u briew u la khlad noh ha shen ha ka jingjia shah ïuh kali kaba la jia ha Lad Mukhla ha ka miet Sngi U Blei.
Ka khubor ka ïathuh ba kane ka jingjia ka la jia ha ka por kumba 8:30 mynmiet ha surokbah NH-6 ha Lad Mukhla, West Jaiñtia Hills District.
Ka kali kaba ïuh ïa utei u briew (u bym pat lah ban ithuh) ka la phet krad hadien katei ka jingjia.
Une u briew uba shah ïuh kali u dei uba rit briew, u phong ka sopti rong ïong, ka patlun rong jyrngum (blue) bad ka slipar rong saw.
Ki pulit pynlip ding ki la hap ban leit bran-bran ban pynlip ïa ka ding shwa ba kan pur sha ka shlem treikam jong ka Sorkar Pdeng ha nongbah Jowai ha ka miet Sngi U Blei.
Kane ka ding ka la sdang na u ñiut uba la lang ha lynti ban leit sha Thomas Jones Synod College bad haduh mynta ym pat tip satia kumno utei u ñiut u la kem ding syndet bad mano ba la thang.
Utei u ñiut u dei ba la lum thup ha ka surok kaba ki kali kamai Shillong-Jowai ki pynlong jaka ap briew.
Ha syndah kane ka surok kaba la kylla long ka jaka bret ñiut ka don ka Post Office bad ka shlem treikam BSNL bad ka ding ka la pur sted shaduh shajan kynroh ka Post Office.
Hynrei na ka daw jong ka jingwan poi kloi ka kali pynlip ding, la lah ban pynlip noh ïa katei ka ding.
U MP ka Rajya Sabha, Dr.W.R.Kharlukhi u la ban jur halor ka jingïatylli jong baroh 25 ngut ki MP ka thaiñ Shatei Lam Mihngi khnang ba ka nongbah Delhi kan shah shkor ïa ki mat jingdawa jong ki nongshong shnong ka thaiñ.
“Ngan ong ïa phi tang kane, ngan kren da kaba shai, ka thong jong u nongïalam jong ngi watla um don shuh, u P.A.Sangma (Bam Kwai ha Dwar U Blei), u la don la katto-katne por ha ki kam saiñ pyrthei ha Delhi, u ïohi ba lada ngi kum ka thaiñ Shatei Lam Mihngi ngim ïatylli, ngim lah ban leh eiei," la ong u Dr.Kharlukhi haba kren sha ki lad pathai khubor ha ka Sngi Thohdieng.
Haba ai nuksa ïa ka kam Vice-Chancellor (NEHU), kata ban ïoh noh da u trai-ri, u MP u la pynkynmaw ba watla baroh 3 ngut ki MP ka Jylla ki la thoh sha ka Sorkar Pdeng (khlem da kheiñ ïa ka seng), ym shym la don mano-mano ruh ba sngap ïa ki.
U la ïathuh ba la rah ruh ïa katei ka mat ha ka ‘North East Forum’ ha kaba ki don la ki jong ki jong ki seng, hynrei kam shym la poi sha kaba la thmu.
“Mynta lada ngi don ka kynhun kaba khlaiñ bor, ka kynhun kaba na ka thaiñ Shatei Lam Mihngi…25 ngut ki MP, kin sa sngap ïa ki jingpynsngew jong ngi," la ong utei u nongïalam.
U Dr.Kharlukhi u la kdew ruh ba ka jingïashrut para ’riewlum hapoh ka thaiñ ka lah ban dei na ki bor ba na shabar.
Shuh shuh u la bynrap, “Nga ïohi ba lada ngi ïapait-ïapra, ngin ym poi shano-shano.
Ngi dei ban ïatylli kum kawei ka kynhun kaba khlaiñ bor bad ban leit ha Parliament.
Ngi ngeit ha ka synshar paidbah, 25 ngut ki MP napoh ka thaiñ ha kajuh ka rynsan, ngan ong ïa phi, ha kata ka por kan sa kylla.
"Kum ban shu kdew hangne, ka rai ba la mynjur da ka ïingdorbar thawaiñ haba ïadei bad ka jingpyntreikam ïa ka Inner Line Permit (ILP) hapoh ka Jylla bad ka jingpynrung ïa ka Ktien Khasi bad Garo ha ka Khyrnit ba 8 jong ka Riti Synshar ka Ri ki dang don hapoh ka jingkhmih bniah jong ka Sorkar Pdeng.
Ki dkhot ka KSU Umsning Circle ha ka nohphai sngi jong ka 12 tarik mynta u bnai ka la ïoh bat ïa ki bar Jylla ba khlem ki kot ki sla kiba biang kiba thmu ban wan bylla sha Ri-lum Jaiñtia.
Ka jingïoh bat ka seng ïa kitei ki bar jylla ka dei hadien ka jing-i-pher ïa ka rukom wan jong ki; kata haduh 2 bos kiba don ïa u nombor AS-01 GC 7338 bad AS-01 KC 5638.
Ïa kitei ki bar jylla kiba don palat 90 ngut la ïoh ban bat na ka thaiñ Umsning bad haba ka seng ka la kylli pyrthew, la lap ba ki dei ki bym biang kot biang sla.
“Ka KSU kumba ka la ju phah ka kyrwoh sha ka Sorkar Jylla bad Sorkar Pdeng ba kin pynkhlaiñ ïa ki aiñ ban pyrkhing ïa ki bar Jylla, hynrei kaba lyngngoh ka long ba wat hapoh ‘Infiltration Check Gate’, ki nongtrei kim da pyrkhing.
Kitei ki bar Jylla ki la ïathuh ba ki siew tang T.4000 bad ki la ïoh ban rung laitlan bad poi shaduh Umsning," la ong ka kyrwoh na ka seng.
Ka seng ka la ong ruh ba kitei ki bar jylla ki dei kiba thmu ban leit bylla be-aiñ sha ki karkhana pynmih dewbilat kiba don ha East Jaiñtia Hills.
“Ka jingïai kuman jong ka Sorkar Jylla ban pyrkhing ka pynlong ruh ïa ki distrik ba marjan bad ka Assam ban jur ki jinglute, jingtuh, khaïi drok bad bun ki runar ba thmu pynïap ïa ki mynsiem ba lui-lui kiba ngi la sakhi ha kine ki sngi ki taïew ba mynta," la ong biang ka kyrwoh.
Ka seng kan pyndep bad shim ki sienjam bad ka maham tyngeh ïa ki nongai bylla ba mlien ban wanrah ïa ki nongtrei bar Jylla ba khlem ki kot ki sla kiba biang namar dei ma kiba pynshlur bad pynkheiñ ïa ka aiñ ‘Inter-state Migrants Workmen (Regulations of Employment and Conditions of Service) Act 2011’ kaba don la ki kyndon hapoh jong ka.
Hadien ba ki dkhot ka KSU Umsning Circle ki la tohkit, la wan shimti noh da ki pulit Umsning kiba la shimkhia ban leit pynphai ïa kitei ki bar Jylla bad ki pyntikna ruh ba kin leit pynphai noh ïa ki mardor sha Assam.
U nongialehkai mareh-sted ba pawnam ka ri America u Fred Kerley u lah iai pynsah ia ka jinglong bakhlain ialehkai ka jong u naduh kaba sdang haduh ka aiom ialehkai ba mynta da kaba jam sha ka lynti jingjop ha ka jingiakob mareh 400m ha ka lympung ialehkai ba mynta ka Sydney Track Classic.
Shuh shuh utei u nongialehkai ba dang iai bat kum u lahduh ha ka 100m ha ka pyrthei bad u nongkhur takma Rupa ha ka Tokyo Olympic, u lah iai kyntiew ialade sha ka kyrdan ba shajrong ha ka kam ialehkai na ka bynta ban tam shakhmat ia kiwei pat da 44.65 sekhon.
U Kerley u lah sdang ia ka aiom ialehkai jong u ha u bnai ba lah dep da kaba  suk ia ka jingjop ha ka 200m ha Maurice Plant Meet ha Melbourne.
U long ruh u rangialehkai uba lah shimbynta ha ka 400m  na ka bynta ka sien kaba saw ka kam iakhun jong u naduh u 2019 ha kaba u lah pynleit jingmut tang ha ki jingkob ba kham lyngkot ka jingmareh jngai ha ki snem ba lah dep.
Na ka jingiakhun jong ki kynthei, ka nongialehkai na New Zealand ka Zoe Hobbs kaba dang iai wandur bha ka rukom ialekai jong ka, ka lah pynher sted ialade shakhmat da 10.
