[da U Suraj Joshi]Shillong,25 Jylliew:Haba pynpaw ia ka jing sngew khia, ia ka jinglehsting u Dr.Mukul Sangma Myntri Rangbah ka jylla u bym pat shym la khot jingialang satia ban ia phylliew jingmut ia ka jingjia kaba dang shu jia shen ha Ri-Lum Garo ha kaba la mih ruh ki jingiaumsnam, u Myntri Rangbah barim ka jylla, uba long ruh u Chairman ka State Planning Board u Salseng Marak u la ong ba ka jingphah bor pahara ban pynrben ha katei ka jaka ba la jia ki jingiaumsnam kam dei ka jubab  kaba dei ia ka sorkar hynrei kaba kongsan ka dei ban khot ia kren ia ki kynhun lehnoh ba kin wan shakhmat na ka bynta ban ioh biang ia ka shong suk shong sain.
U Marak u la mih mynta ka sngi na Shillong ban leit sha Garo Hills ban leit jngoh ia ki jaka ba la jia ki jingjia ia umsnam kiba la mih haduh ka jingiap jong ki mynsiem briew.
Haba kren sha ki nongthoh khubor mynta ka sngi u Marak u la ong ba hadien ba ka jinglong jingman ha ri-Lum Garo ka la nangsniew nangsniew ngi dei ban leh eiei ban wanrah biang ia ka jingshong suk shongsain.
U Marak u ba long ruh u Myntri Rangbah ba nyngkong eh ban pyndep ia ka jinglong myntri Rangbah jong u san snem kynthih hadien jong u Capt WA Sangma (Bam  kwai ha Dwar u Blei) u la ong ba ka jinglong jingman ha Garo kam biang kumba long mynta ka sorkar ka dei ban leh noh eiei ban wanrah biang ia ka jingshngain ki paidbah.
Haba iathuh ba ka lynti jong ka jingkhot sha ka miej jong ka jingiakren ka long kaba bha tam eh u Marak u la pynpaw ia ka jingthrang ban khot ia kren ia baroh ki kynhun lehnoh bad ban twad jingmut na ki ia kaei kaba ki kwah.
Kum ban shu pynkynmaw ba ha ka por ba u Marak u la long u Myntri Rangbah ka jylla u la lah ban wanrah ia ka kynhun lehnoh ALMA sha ka miej jong ka jingiakren bad ban khot ba kin wan pyndem wait noh, hynrei kaei kaba u dang sngewshanud haduh mynta ka dei ka ka jingphet krad jong ar ngut ki dkhot katei ka seng na phatok shuwa ba yn pyllait noh ia ki.
Shillong,25 Jylliew:Dang ha ki ar ne lai sngi u Bah Adilbert Nongrum u la shah phah panmap ha ka ANVC-B namar ka jingkren jong u ia ka mat long MDC ki Garo ha KHADC ha ka Ing Dorbar ka KHADC.Halor katei ka jingshah phah panmap u Bah Adilbert u Rupang u la twad jingmut na ki Sengbhalang bapher bapher  ia ka jingsngew jong ki halor katei ka phang.
Ha ka jingpyrshang ban twad jingmut u Rupang u la ioh ban ia kren bad u President ka FKJGP Central Body Bah Joe Marwein ha kaba u la pynpaw ba na ka liang ka seng kam pat shim kano kano ka sien jam ban ong eiei hynrei shen ka seng kan sa shong jingialang ban pyrkhat halor katei ka phang.
Shuh shuh u Rupang u la ioh ruh ban ia kren bad u General Secretary ka KSU Central Body Bah Auguster Jyrwa, President ka HANM Bah Lam Kharbani ha kaba ki la pynpaw ia kajuh ka jingsngew ba kim pat don eiei ban ong halor katei ka phang bad shen kin sa pynbna pat hadien ba la ia shong pyrkhat.
Ka tyllong khubor ba la iohlum la iathuh ba ka Seng ki samla na Garo ka GSU ka la pynpaw ba ka sngewiahap ia kaei kaba u Bah Adilbert u la wanrah ia ka mat iakren ha ka Ing Dorbar ka KHADC ban don la ki jong ki MDC ha Khasi,Jaintia bad Garo Autonomous District Council.
Kham ha shuwa , u Bah Adilbert u la pynpaw ha ki nongthohkhubor ba kaei kaba u la kren kam dei ka jingbakla hynrei ka dei ka jingshisha.
Shillong, 25 Jylliew:Ki nong wan jngoh kai ia ka Don Bosco Museum, Mawlai ha ka sngi Ba-ar 25th tarik June, ki la dap da ka jingkmen ban iakynduh mar-khmat ia u President barim ka India, u Dr.A.P.J.Abdul Kalam haba u la leit ban jngoh kai ia ka Museum ha katei ka sngi.
La synran ia u President barim ha kane ka por jngoh kai da u Director ka Museum, U Rev Fr.Joseph Puthenpurackal SDB.La don ryngkat ruh u Rev Fr.V.M.Thomas SDB, u provincial jong ka Salesian Province Guwa hati bad u Rev Fr.Jose Vettathe SDB, u Rector ka Sacred Heart Theological College, Mawlai.
Namar ka daw jong ka jingduna ka por, u President barim u la jngoh kai tang ia ki katto katne ki gallery ha ka Museum kaba kynthup ia ka neigbourhood gallery, art gallery, costume gallery, agriculture gallery bad u la iaid kai ruh ha Sky-Walk ban peit ia ka bynta jong ka sor Shillong.
Ha ki-por ki-por, u President barim ka ri, u la sangeh ban kren bad ki nong wan jngoh ia ka Musuem, khamtam lei bad ki khynnah skul, kiba la iadon lang ha kata ka por ha Museum.
U President barim u la thoh ruh ha ka ‘Visitor Book’ jong ka Museum ba u dap da ka jingkmen ban jngoh kai ia ka Don Bosco Musuem.
‘Ka Museum ka la pyni ia ngi ia ki kolshor bapher bapher jong ka North East,’ la thoh u Dr.Kalam ha ka visitor book.
U Dr.Kalam ruh u la ai ka jingkhublei ba kyrpang ia u Director ka Museum bad ia ki nongtrei ka Musuem kiba la trei shitrhem ban pynim ia ka kolshor jong ka North East.
U Dr.A.P.J.Abdul Kalam, u la long u President ba khatwei jong ka ri India.
U la iohpdiang ia ka award Bharat Ratna bad ruh u la thoh bun ki kot kiba pawnam kiba kynthup ia ka “Wings of Fire" bad “Vision 2020.
"Uwei u nong wan jgnoh kai ia ka Museum uba na Assam bad uba dang pule ha Jorhat Engineering College, u la ong ba u dap sa ka jingkmen ban ioh ai khublei-kti ia u Dr.Kalam.
U la ong ruh ba u Dr.Kalam u juh pynkynmaw ia  u ia ka kamram ba u dei ban leh, kaba u dei ban trei shitom ban pyniar ia ka jong ka jingpyrkhat bad ban trei shitom na ka bynta ka lawei lajong.
Uwei u staff jong ka Museum uba la synran ryngkat ia u President barim u la ong ba u dap da ka jingkmen ban synran ia u.
‘Nga la trei hangne ha Museum la 12 snem bad kane ka jingwan jong u Dr.Kalam ka long kawei ka bynta ka ba khraw ha ka jingim jongnga bad ngan iai kynmaw barabor ia kane ka sngi,’ u la ong.
U Dr.Kalam u la wan kum u Guest Lecturer ha Indian Institute of Management (IIM) Shillong.
Shillong, 25 Jylliew:Ka sorkar Meghala ya ka la pynbna ba ka la ai jingiarap mar lai lak (T.3 lak) sha kiba haiing jong kito kiba shah siat iap ha kane ka sngi u Blei.
U Deputy Commissioner ka South Garo Hills district u Chinmay P Gotmare  u la ong ba ka sorkar kan ai mar T.3 lak sha kito kiba haiing hasem kiba shah siat iap ha ka jingjia ha ka sngi u Blei bad ia kane la dep ai sha ki bor ba dei peit jong ka Assam.
"U Gotmare u la iathuh ba ki trai par dewiong ki la ai mar shi lak sha kiba haiing jong kitei kiba shah siat iap.
Ha kajuh ka por ka myntri kam pohiing ka jylla ka Kong Roshan Warjri ka la ong ba ka jinglong jingman ha katei ka thain ba jur bha ki kam lehnoh, ka long jai jai mynta.
“La jai jai ka jinglong jingman, la pynhiar shuh shuh ia ki bor pahara sha katei ka jaka ban pynneh ia ka suk ka sain" la ong ka Kong Warjri.
Shillong, 25 Jylliew:Ka dorbar jong ka KHADC hynne kam shym la lah ban pas ia ka Bill ka Constitution of District Council Amendment Rule  ban phiah bad pynmih constituency thymmai wat hadien ba la wanrah ia kane ka Bill ha ka sngi sdang ka dorbar.
U CEM Bah Pyn shngainlang Syiem haba wanrah ban pynsangeh ban pas ia kane ka Bill,  u la ong ba kane ka Bill ka donkam ban ioh shwa ia ka jingkubur na u Lat ka jylla shwa ban pass bad ka don ruh ka jingpynbeit ia ka jingbakla hangne hangtai bad u la ai jingmut ia ka dorbar ban ieh shwa bad yn pas hadien ba la dep iakynduh shwa ia u Lat.
Ia kane ka jingai jingmut u CEM la pdiang da ka iing bad na ka liang u chairman ka KHADC u la pynbna ba ka dorbar kyrpang ban iakren ia kane ka Bill, kan long ha ka 5 tarik Naitung, 2013.
“Ngi la buhteng shwa ban iakren ia kane ka Bill namar ba ngi donkam ban pynbeit ia ki jingbakla.
Ngi donkam ia ka jingmynjur u Lat"Kane ka jingpan jingmynjur na u Lat ka dei ka sien ba nyngkong ba ka Council kan shim namar ba ha kip or mynshwa kam ju kham jia koit kum kane.
“Hadien ba la pas ia ka Bill, ngin hap phah biang sha u Lat ban ioh ia ka jingmynjur, la ong u CEM.Ha kane ka Bill la thmu ban pynduh ia ka Laitkroh bad ban pynmih thymmai da ka Umsning constituency da kaba bud katkum ka MLA constituency.
Kham mynshwa u MDC ka Laitkroh u Bah CS Sohtun u la pyrshah jur ia ka jingthmu ban pynduh ia kane ka constityency khlem da iaid katkum ki kyndon bad ka long ruh pyrshah ia ka jingsngew bad ka hok jong ki paidbah ka Laitkroh.
Nongpoh, 25 Jylliew:Kam long kaba suk ia ki briew ba shem shitom bad kiba wan na ki longïing ba kyrduh ban siew ia ka pisa kaba la kot sha ka T.75 hajar, ha ki jaka sumar pang, hadien ba ki la mih na ka jaka sumar, haba ki la ioh ia ka met ba koit ka khiah.
Kane ka jingjia ka la jia mynta ia uwei u Rangbah, uba kyrteng u Bah Arklis Shadap (48), uba dei na ka shnong Umsohlait, Ri-Bhoi District, ha kaba u la shah sumar ialade ha Nazareth Hospital, Shillong, hadien ba ka jingshitom ka la ban jur ia ka met jong u mynta la bun taiew.
Hynrei ha katei ka Hospital u la shah sumar mynta la lai taiew, la iathuh ka Kong Martha Marweiñ, ka kurim jong u.
Ka Kong Martha, haba iakren hynne ka janmiet bad u nongthoh khubor, ka la kynnoh ba ka la pynrung kyrteng ialade bad ka MHIS, kaba long ka skhim sorkar lyngba ka tnat ka Koit ka Khiah, na ka bynta ban ioh ia ki lad jingiarap ha ka pang ka shitom, khamtam ba ki wan na ka longïing kaba duk.
Hynrei, mynta hadien ba ki la ioh jingbit na ka Hospital ban mih noh, namar katei ka jingpang, na ka liang ki doktor ki la lah ban pynkoit noh ia u, ki la hap ban siew pat ia ka pisa bai shah sumar kaba la kot haduh T.75 hajar.
Haba la wad jingtip pat, kumno ka MHIS kan ai jingiarap ia ki ban siew ia katei ka pisa bai shah sumar, ki nongpeit ia katei ka skhim ki la jubab ba ka pisa ba ki dei ban ioh na katei ka MHIS ka long tang T.15 hajar, katba T.60 hajar ki hap ban bei hi ia ka jinglut nalade.
Ka Kong Martha ka la ong, shaei keiñ kan ioh kat ia katei ka tyngka, haba ki mih na ka ïing ka duk bad kyrduh.
Ka la iathuh ruh ba shuwa ban leit shah sumar ha Nazareth, ki la leit shuwa ha Umsning CHC, hadien kata ha Civil Hospital, Shillong, nangta pat sha Nazareth Hospital.
Hynrei mynta ki la hap ban ang lyngngoh ia kat katei ka tyngka ba ki hap ban siew, ka la ong.
Halor ka jingkylli, ka Kong Martha ka la iathuh ba u Kurim jong ka u la shah puid bad shah sumar ha Nazareth hadien ba ka jingpang khyllai ba la shem ba ki la mong bad ka jingksuit u dohnud, hynrei mynta u la koit.
Ka Kong Martha ka la bynrap ruh ba lada yn jin da la tip ba ka MHIS kam lah ban siew kumba ka la ong ban siew ia baroh ki bai lut ha ki jaka sumar pang ba la ithuh da katei ka skhim sorkar na ka bynta ki nongkyndong kiba wan na ki longïing ba duk bad kyrduh, kin jin da la leit sha kiwei pat ki jaka sumar pang ki bym donkam ban siew, watla ki shim por ban ioh ia ka jingkoit.
Hynrei katkum ki kyndon ba ka MHIS ka la buh na ka bynta kito kiba pynrung kyrteng bad ka ki long ba ki hap ban siew tang T.31 ha kawei ka card kaba don haduh 5 ngut ki dkhot ka longïing, khnang ba kin lah ban ioh jingiarap khlem da siew pisa sha ki jaka sumar pang kiba katei ka skhim ka la ithuh.
Hynrei ka jingeh katei ka longïing ka long shaei kin leit ban wad ia ka pisa kaba tam na ka jingiarap ka MHIS.Kumba long mynta, utei u Rangbah ba la koit na ka jingshitom um nud ban mih noh na katei ka Hospital, namar bym lah ban siew ia katei ka pisa ba u dei ban siew sha ki bor katei ka jaka sumar pang.
Shillong,25 Jylliew:Namar ka jingkit palat pud  jong ki trok kiba iaid lyngba ka jingkieng Dawki kaba la wanrah ia ka jingma kaba khraw ia u paidbah ba hap ban iaid lynti na katei ka juh ka jaka ioh ba katei ka  jingkieng  kan khyllem noh  ka Jaintia Youth Organisation ka seng kaba dang shu seng shen ka la pynpaw ia ka jingpyrshah jur ia ki trok kiba kit palat pud bad kiba iaid lyngba katei ka jingkieng ha kaba ka seng ka la pyntip ruh ba bunsien ka la ioh ia ka jingujor na ki paidbah ba katei  ka jingkti palat pud ka buh ha ka jingma kaba khraw ia ki.
Kumta ka seng ka la pyntip ba shen kan sa leit ban jurip ia katei ka jingkieng ban khang pyrshah ia ki trok kit palat pud, ong ka kyrwoh na u President ka Seng u Bah Banker Lymba JYO Central Body Jowai.
NewDelhi,25 Jylliew:Ka Mi-17 V5 Heli koptar jong ka Indian Air Force  kaba dang leit ban pyllait im ia ki lanot ba la hap ha ka jingshlei um ha Uttarakhand ka la bthei kynsan ha suin ha ki jaka kiba don ha ka thain Uttarkhand mynta  ka sngi ha kaba 5 ngut ki shipai suin ki la duh ei ia la ka jong ka jingim katba 14ngut pat dei ki riew paidbah.
" Ka Helikoptar kaba la bthei ka dei kaba dang pynlong ia ka jingpyllait im kaba naduh Gauchar sha Guptkashi bad  Kedarnath bad ka bthei noh katba ka dang thmu ban phai dien, ka jingtohkit ia katei ka jingja ka dang iaid shakhmat , Watla ka jia kumtei hynrei ka jingiaid ban pyllait im ia ki lanot kan dang iai bteng" ong uwei u heh shipai Air Force.
Ka tnad shipai suin ka la iathuh ba ka jingleit pyllait im ia ki lanot kiba la hap ha ka jingshlei um ha Uttarkhand ka dei ka sien kaba nyngkong eh ia ki Helikoptar ba kin iaid bun bun kynta ha suin.
U Chief Air Marshal ka Air Force u  N A K Browne u la ong ia baroh kito ki bahaing ha sem jong ki lanot ba kim dei ban duh jingkyrmen namar ka tnad shipai suin haduh mynta kan ai ka jingshakri ba bha tam eh ban wad haduh ban da lap bad kan ym shongthait na katei ka jingthwet ban pyllait im.
Ka jingiap briew ha ka jingjia shlei um ka la kot sha ka 822 ngut bad 142 tylli ki met iap dang shu ioh ban sei biang ba kynthup ia 127 ngut hapoh Kedarnath.
Shillong, 25 Jylliew:Da ki hajar ngut ki nongbylla bar jylla ki la phet krad noh na ka thain Garo Hills hadien ba phra ngut ki nongbylla ki la shah siat iap ha kane ka sngi u Blei ha ki runar.
Ha kane ka miet sngi u Blei ha ka por 11 baje, phra ngut ki nongbylla bar jylla ki la shah siat iap ha ki runar ha shnong Garegittim  kaba don ha ka thain par dewiong ka Nongalbibra ha South Garo Hills district bad lai ngut ki la mynsaw jur.
Hynniew ngut kiba iap dei na Goalpara district ka Assam bad uwei dei na Bilasipara ha Dhubri district jong ka Assam.
Kib iap la tip kum u Babu Ali, Jirhul Islam, Harjit Ali, Fazir Ali, Modon Ali, Moinal Haque Ismail Ali bad Shah Jahan Ali.
Katba kiba mynsaw ki long Zakir Ali, Mojial Ali bad Ahidur Ali.
Kine ki dei ki nongbylla tih dewiong ha katei ka thain.
Katkum u heh sorkar, kumba 5000 ngut ei ei ki nongbylla bar jylla ki la phet krad noh na ki jaka ba don ka thain Garo Hills khamtam kito kiba na Assam da ka jingtieng hadien ba la shah hiar thma ki phra ngut ha ki runar.
Katkum ka khubor sorkar, kine ki nongbylla kim treh ban sah wat la ka sorkar ka la pynbiang pahara.
Ha kajuh ka por, u Deputy Commissioner ka South Garo Hills u Chinmay P Gotmare u la kubur ba ka la don ka jingphet krad ki nongbylla na katei ka district.
Ka jingshah siat iap ha kane ka miet sngi u Blei, ka la long shi sngi hadien ba la don ka jingjia baa r ngut ki la khlad ha ka jingshah shoh ha ki paidbah hadien ba la kynnoh ba ki thmu ban batbor ia kawei ka kynnah kynthei ba don jingduna ha Tura haduh ba la hap ban pynjari korphiw.
La kynnoh ba san ngut ki nongbylla bar jylla kila thmu ban bat bor ia katei ka khynnah hynrei lai ngut ki la ngat ha kti jong ki paidbhur bad ar ngut ki la khlad hadien ba la shah shoh shah tied.
Jowai, 25 Jylliew:U General Secretary ka United Democratic Party, Jaintia Hills District, u ma L.D.Lakiang, ula sei madan ia ki kot ki sla halor ka jingleh sop sop ka Executive Committee ka JHADC ban phiah iaki constituency kaba ialam u M.B.Rymbai, kum u Chief Executive Member.
Kane ka jingleh ka long tang na ka bynta ka jingmyntoi jong ki katto katne ki MDC, kynthup ia u CEM la ong u ma Lakiang.
Une u nongialam ka UDP ha ka Distrik Jaintia ula ong ba ka seng haka jingialang haka 22 tarik une bnai kala rai ban pynpaw iaka jingpyrshah iaka katei ka jingthmu phiah constituency namar ba kalong kaba thurmur.
Kaba nyngkong eh ba ka UDP ka pyrshah ba kane ka jingleh jong ka EC ka dei ka jingleh kyrkieh jong ka khlem ka jingiashimbynta jong ki paidbah kaba long pyrshah iaka synshar paidbah.
Haka jingphiah iaka MLA Constituency ka sorkar ka shimpor da ki snem ban shim iaki jingmut na u paidbah, katba ha JHADC pat ka shimpor tang da ki bnai, hadien ka jingioh shuki u MB Rymbai, kum u CEM, JHADC.Haba iakren bad ki nongai khubor u ma Lakiang ula ong ba ka jingpynkhreh na ka bynta ka phiah iaki shnong ha kawei pa kawei ka constituency kalong kaba thurmur bad ka byn don ka jingryntih (Compact) kumba la don ha ka Sixth Schedule.
La lap ba bun ki shnong ki bym hap satia haka LA- Constituency la shu pynhap jubor iaki haka District Council Constituency kaba lah ban ktah ia ki nongshongshnong.
U ma Lakiang ula la ong ruh ba imat ki MDC kim nang iaka Geography namar ba ka rukom phiah iaki shnong kalong, na kawei ka phang sha kawei pat ka phang.
Kum nuksa iaka Shnong Mulang bad ka Ialong kiba shatei jong ka shnong Jowai la thep ha Jowai-Central.
Ka nuksa kaba ar iaka shnong Thangbuli kaba ju don haka Amwi Khliehtyrshi MDC Constituency la pynkynriah iaka sha ka Jowai South, kumjuh ruh iaka Riatsasim bad ka Mynthong la pynhap shaka Amwi Khliehtyrchi.
Haba phai sha ka jingbun jong ki nongthep vote ha ki constituency, ki don ki jingiapher kaba khraw hapdeng kawei ka constituency bad kiwei pat.
Ka nuksa haka 6-Khliehriat ka jingbun jong ki nongthep vote ka don haduh 11467, katba ka 11 Saipung MDC Constituency ka don tang 3809 vote bad 12-Sumer ka don tang 4576, bynrap u ma Lakiang.
U ma Lakiang, ula kynthoh ba haba ka jingioh jingmyntoi ki MDC kalong mar kat juh balei pat ba ka jingiapher ka vote ka don da ki hajar.
“Kane ka jingphiah constituency kala pynpaw ba la leh ia kane tang na ka bynta ka jingmyntoi jong ki MDC kiba don haka Executive Committee", la ong u ma Lakiang.
Hato ki MDC ki tieng mo ban rem ba ki la phiah kulmar iaki Constituency la kylli u ma Lakiang.
Ula ong ruh ban aka liang jong ka Seng kin iaid shakhmat ban pyrshah ia kane ka jingleh jubor da kaba thoh sha ka District Council Affairs bad sha u Lat jong ka jylla.
Shillong, 26 Jylliew:Ka jingialehkai Subroto Mukherjee Cup Football Tournament ka la poi sha ka sngi balai.
Ha ka jingialehkai U-14 hapdeng ka Umpohliewjingtip H.S.S.bad ka Lwmei S.S., ka skul Umpohliewjingtip ka la pynliem ia ka Lawmei da 5-0 kol ba la ioh ban pynkhih jar da u Protect Kurbah ha ka minit ba 9, 21 bad 57, Iohbor Lyngdoh ha ka 50 minit bad u Marchborn Kurbah minit ba 56.
Haba phai sha ka jingialehaki U-17, ka O.M.Roy S.S.ka la pynliem ia ka Pynthorumkhrah S.S.da 11-0 kol bad la ioh ban thep kol da u Resen Malngiang ha ka minit ba 3 bad 16, Belton Lartang minit ba 21, Jefferson Nongrud minit ba 24 bad 27, Obadaia Bareh ha ka 25 bad 27 minit, Chesterpaul Lyngdoh minit ba 29 bad 33, Arky Paul Kurbah minit ba 36 bad u Fellingstar Shadap ha ka minit ba 42.
Shuh shuh, ka skul Umpohliewjingtip ka la pynliem ia ka skul Lawmei da 1-0 kol ba la pynkhih jar da u Kingson Lyngdoh ha ka minit ba 38.
Ka St.Anthony’s H.S.S.ka la jop ia ka Christian Academy da 5-0 kol.
Ka skul St.Anthony’s H.S.S.ka la jop ruh ia St.Gabriel S.S.da 5-4 kol.
Ka St.Anne S.S.Mawpat ka la pynliem ia ka Urmasi S.S.da 7-0 kol ba la pynkhih jar da u Robert Khongjoh ha ka minit ba 19, 38 bad 48, Balawan Thangkhiew ha ka 21 minit, Wallamkupar Nongkynrih ha ka 40 minit, Pyndaplang Suting minit ba 42 bad u Bankyrshan Kharumnuid minit ba 53.
Katba ha ka jingialehkai U-17 jong ki kynthei, ka skul K.J.P.H.S.S.ka la jop ia ka Shullai Progresssive S.S.da 2-0 kol ba la thep da ka Daphibanri Thawmuit ha ka minit ba 13 bad ka Aitibha Thabah ha ka 28 minit.
Shillong, 26 Jylliew:Ka Malki ka la iakhaid bad ka Pohkseh da 3-3 kol ha ka jingialehkai U-19 Premiere League hynne ka sngi Balang ha J.N.Stadium, Polo.
Na ka liang jong ka Malki, la ioh ban pynkhih jar da u Fernando Shadap ha ka 14 minit jong ka kylla step.
Katba na ka Pohkseh, la ioh ban thep ar kol da u Mickyson Tynsong ha ka minit ba 24 bad 33 uba long u khlur ba tbit ha katei ka sngi.
Ha ka kylla miet, u Andy Mawthoh u la ioh ban thep sa shi kol na ka bynta ka Pohkseh bad U Blessing Pamthied u la nang pynkiew shuh shuh sa shi kol ia ka Malki ha ka minit ba 62.
La pynryngkat ia ka kol da u Preciousland na Pohkseh ha ka minit ba 83.
Ka jingialehkai ha ka sngi Palei kan long hapdeng ka Nangkiew Irat pyrshah ia ka Mawlai ha ka por 4 baje nohphaisngi.
Kum ban shu pynkynmaw ba lada ka Nangkiew kan jop ha kane ka sngi, kan poi syndon sha ka phainal.
Shillong, 25 Jylliew:Ka tnad shang pyr thei jong ka ka sorkar jylla ka la kyntait ia ka jingkynnoh ba ka la shu kam ei, ia kawei ka jaka ba khot ka Peak Lodge ha Lum Shyllong.
Ka director ka tourism ka jylla ka Kong RC Sohkhlet ka la iathuh hynne ba ka katkum ki kot ki sla katei ka jaka kaba dei ka jaka sah pynngad u Lat, kaba la kylla iing jah ka dei ka ri kynti jong ka tourism.
“Ngi don ki dulir kiba biang ban pynshisha ia kane ba ngi dei trai", la ong ka Kong Sohkhlet  bad bynrap ba haduh mynta ym pat don mano mano ba wan ujor ia kane ka jinglong trai jong kane ka tnad shangkai pyrthei (tourism) ka jylla.
Dang shen,u MDC ka Laitkroh u Bah Carmel S Sohtun u la rah ia kane ka ishu ha iing dorbar ka KHADC bad ong ba katkum ka rukom Khasi katei ka jaka kaba la ieh iing jah la slem, dei ban ioh ne shim biang ka Hima Mylliem kaba dei ka nongpeit hynrei ka tnad tourism ka la shu kam ei ia katei ka jaka bad u la kyntu ia ka KHADC ban tuklar ia kane.
Ka director ka tourism ka la ong ba kam don ioh kano kano ka jingujor hynrei ka shu iohi tang ha ki lad pathai khubor ia kane ka jingkren.
“Lada don kiba ujor ngin sa peit namar ba ngi don ki kot ki sla kiba biang ban pyni ia ka jinglong trai ia katei ka jaka", ka la ong.
Ha kajuh ka por, ka la iathuh ba ka tnad ka la dep phah jingtyrwa sha ka sorkar jylla ban shna ia katei ka jaka kum ka jaka jngohkai ha kaba yn don lut ki jaka sah,  bad kiwei kiwei.
“Ngi dang ap ia ka sorkar ba kan ai pisa ban pynurlong ia kane ka projek", ka la ong bad bynrap ba la phah jingtyrwa ia kane naduh ar snem ei ei kham mynshwa.
Shillong, 26 Jylliew:Ka jingialehkai Subroto Mukherjee Cup Football Tournament ka la poi sha ka sngi balai.
Ha ka jingialehkai U-14 hapdeng ka Umpohliewjingtip H.S.S.bad ka Lwmei S.S., ka skul Umpohliewjingtip ka la pynliem ia ka Lawmei da 5-0 kol ba la ioh ban pynkhih jar da u Protect Kurbah ha ka minit ba 9, 21 bad 57, Iohbor Lyngdoh ha ka 50 minit bad u Marchborn Kurbah minit ba 56.
Haba phai sha ka jingialehkai U-17, ka O.M.Roy S.S.ka la pynliem ia ka Pynthorumkhrah S.S.da 11-0 kol bad la ioh ban thep kol da u Resen Malngiang ha ka minit ba 3 bad 16, Belton Lartang minit ba 21, Jefferson Nongrud minit ba 24 bad 27, Obadaia Bareh ha ka 25 bad 27 minit, Chesterpaul Lyngdoh minit ba 29 bad 33, Arky Paul Kurbah minit ba 36 bad u Fellingstar Shadap ha ka minit ba 42.
Shuh shuh, ka skul Umpohliewjingtip ka la pynliem ia ka skul Lawmei da 1-0 kol ba la pynkhih jar da u Kingson Lyngdoh ha ka minit ba 38.
Ka St.Anthony’s H.S.S.ka la jop ia ka Christian Academy da 5-0 kol da kaba thep kol shu buh (tie breaker).
Ka skul St.Anthony’s H.S.S.ruh ka la jop da ka kol shu buh pyrshah ia ka St.Gabriel S.S.da 5-4 kol.
Ka St.Anne S.S.Mawpat ka la pynliem ia ka Urmasi S.S.da 7-0 kol ba la pynkhih jar da u Robert Khongjoh ha ka minit ba 19, 38 bad 48, Balawan Thangkhiew ha ka 21 minit, Wallamkupar Nongkynrih ha ka 40 minit, Pyndaplang Suting minit ba 42 bad u Bankyrshan Kharumnuid minit ba 53.
Katba ha ka jingialehkai U-17 jong ki kynthei, ka skul K.J.P.H.S.S.ka la jop ia ka Shullai Progresssive S.S.da 2-0 kol ba la thep da ka Daphibanri Thawmuit ha ka minit ba 13 bad ka Aitibha Thabah ha ka 28 minit.
Jowai, 26 Jylliew:Ka Hynniewtrep National People Federation (HNPF), East Jaintia Hills District kala dawa na ki bor pyniaid District ban khang noh mardor ia ki dukan die tim be-ain kiba don ha East Jaintia Hills District, khamtam eh kiba don ha shnong Ladrymbai.
Katkum ka khubor bala pyllait da u Marshall Biam President ka HNPF ula iathuh ba ka seng kala lap ba bun bah ki dukan die tim be-ain ki don ha katei ka District bad bun eh na kine ki nongdie tim ki don ha ka shnong Ladrymbai.
Ka khubor na ka seng ka iathuh ba tang ha ka shnong Ladrymbai ki don hadun 150 tylli ki dukan die tim be-ain bad nalor kine sa 300 ngut ki dei kiba shu shang sharum shaneng tang da kaba rah ia ki kopi jong ki.
Na ka liang ka seng ha ka 17 tarik mynta u bnai kala leit ban buh ka jingujor sha u Deputy Commissioner jong ka East Jaintia Hills District, ha kaba la ai jingtip ruh sha u Superintendent of Police, EJ Hills bad ruh sha u Asst.Licensing Officer jong ka JHADC ban tuklar halor kane ka kam.
Ha kajuh ka por ka seng kala dawa ba dei ban pynsangeh noh shisyndon ia kitei ki dukan ne ki briew ba die ia ka tim khlem da ioh jingbit na ki bor jong ka ain.
Na ka liang ka seng ka dawa na baroh ki nongdie tim ba don License ba ki dei ban buh ne wah ia ki License Number jong ki ha manla ki dukan, khnang ba kan pynshisha ba kidei kiba la ioh jingbit.
Hynrei kala maham ba ki nongdie tim kim bit ban ban pyndonkam da ka juh ka license na ka bynta ar ne lai tylli ki dukan tim.
Khadduh eh ka seng ka kyntu ia ki bor pyniaid District ba ki dei ban shim khiah ia kane ka kam, da kaba pynduh syndon ia kitei ki dukan bym don License.
Lada ka seng ka dang lap nangne shakhmat ia kum kitei ki dukan baein kam banse ban leh ia kaba donkam.
Shillong, 26 Jylliew:Wat hapdeng ka jinghuri hura kaba la jia ha thain Garo Hills ha kine ki sngi haduh mynta mynne, khamtam sha khappud ka Meghalaya bad ka Assam, ka MTC ka bteng beit ia ka jingshakri da kaba pyniaid ia ki bos sha ka thain Garo Hills.
Ka thymmei khubor ha kane ka sngi Balang, ka la iathuh ba kine ki bos MTC ki iaid na Shillong-Nongstoin-Williamnagar-Tura, namar ba ym sngew shngain shuh ban iaid na Assam hadien ka jingjia.
La iathuh ba ki bus MTC ki mih na Tura ha ka por 1 baje mynsngi, katba na Williamnagar ka mih por 4 baje janmiet bad bynrap ba ki bus na Shillong ki mih beit kumba ju long 5  baje janmiet.
“Kine ki bus kin ieng shwa ha Shallang police outpost ha ka por mynstep bad kin wan phai sha Shillong lane Tura ha ka step phyrngab"  la ong ka khubor sorkar.
Shillong, 26 Jylliew:Ha ka 25 tarik por 3:45 baje janmiet, ki runar ki la rahbor ia u J.Narayan Rai (60 snem), uba trei kum U  Railway Supervisor na ka shnong Tilapara / Bakenang, North Garo Hills.
Kitei kiba rahbor, ki  dei ki kaikhlaw, tangba ym tip na kano ka kynhun.
Ki pulit ki dang thwet ban lap dien ia u bad ban ioh kem ia ki runar.
Shillong,  26 Jylliew:Ha ka Under 14 boys ka Govt boys ka la jop ia ka Mariah Hill  HigherSecondary School da 3 la 0 ha kaba u Embhah  Lytan u la ioh pynkhihjar nyngkong ha ka minit ba 18 katba u pyntriang Dan u la ioh thep  2goal kata kawei haka minitba 48 bad kawei pat haka minit kaba 60da kine lai goal ka GBHSSJ, ka la ioh rahia ka nam jop dakaba suk ha kaU-14.
Ha ka Under 17 ka jingiakhun phainal ka lalong biang hapdeng kaGovermnent Boys Higher Secondary School bad ka Marian Hills HigherSecondary School hi, ha kane ka wei pat ka jingiakhun phinal ruh kaGovernment boys Higher Secondary School ka la jop biang da 3 la 0 iakaMarian Hills higher secondary School jowai hakane ka jing iakhun laioh thep goal nyngkong da u Hownidamoni Dkhar.
Ha ka minit ba 10 kat bau Jerimon u laioh thep ha ka minot ba 46 katba ka goal ba khadduhlaioh thep da u Simion Siangshai haka minit ba 52 bad ka GBHSSJ ka lajop haka ne ruh da 3 la 0.
Haka jing iakhun under-17 ki kynthei pat laiohrah daka MookyndurSecondary school da 1la 0 ,ka jing iakhun phainal ki kynthei ka longkaba iakhaid bha bad kaba shongshit , da ka jingtrei shitom ka Mookyndurka la jop iaka Police Public school jowai d aka shi goal lyngba kaHeisami suting.
Ia ka khusnam sha kiba jop haka U-17 Boys la sam da ukongsan u nma E M H Passah Working President West Jaintia HillsDistrict Sport Association  Sha ki nongjop haka U-14 da u maH.Shangpliang District Sport Officer Jowai katba sha ka kynnhun jopha ka U-17 Girls la sam da u ma L Laloo.
General Secretary West JaintiaHills District Sport Association.
SHILLONG, Jylliew 26: U Chairman ka GNLA u Champion R Sangma bad lai ngut kiwei pat ki la mynsaw haba ki la shah hiar thma ha ki para koidi kiba don hapoh phatok (Under Trails Prisoners(UTP) hapoh ka Shillong District Jail ha ka step sngi Balang.
Kane ka jingjia ka la long ha ka por 8.15 baje mynstep hapoh ka Shillong District Jail hadien ba la mih ka jingiakajia para koidi.
Ha kane ka jingjia, u chairman ka GNLA bad lai ngut kiwei pat ki koidi ki la mynsaw bad la rah sha Shillong Civil hospital ban shah sumar.
Haba pynthikna ia kane, Director General (Prison) u Kulbir Kishan u la ong ba ka jingjia ka la jia ha ka step sngi Balang hapoh phatok ha kaba u nongialam ka GNLA u shah set.
Hynrei ka long kaba sngew lyngngoh kumno ki koidi UTP ki ioh ban rung ha ka high security cell ba la buh ia u chairman ka GNLA.U Kishan u la ong ba u Champion uba shah set ha ka Meghalaya Prevention Detention Act (MPDA) u la shah hiar thma ha ki kynhun jong ki koidi kiba don ha katei ka phatok.
Hynrei ym lah ban iathuh kumno  ka la leit jia ka jingiahuri hura hapoh ka phatok  bad kumno u heh ka GNLA u la shah hiar thma.
U Kishan u la hukum ban pynlong ia ka jingtohkit halor kane ka jingjia.
U la ong, “nga la hukum ban pynlong ia ka jingtohkit halor kane ka jingjia bad kumno kiwei ki koidi ki ioh rung ha ka jaka ba la buh kyrpang ia u nongialam ka GNLA",.
Shillong, 26 Jylliew:U  Chief Executive Member (CEM) Bah Pynshngaiñ N Syiem u la ong ba ka Executive Committee (EC) kan eksamin bniah ia ki kyndong bapher bapher jong ka Sixth Scheduled shwa ban wanrah ia ka jingpynkylla ne amendment ia ka Assam and Meghalaya Autonomous Districts (Constitution of District Council) Rules, 1951 ban khang ne em ia ki Garo ban thep iashim bynta ha ka jingjied MDC bad wat ban iakhun sha ka KHADC.“Ngim pat lah ban wad la ka don ne em kaba la kdew ha ka Sixth Scheduled jong ka riti synshar kaba shah ia ka Council ban wanrah ia kum kane ka jingpynkylla" la ong u CEM ha kane ka sngi Balang.
Haba iathuh ba kane ka kam ka long kaba ktah bha, u CEM u la ong ba kin pule bniah shwa ia ki ain ban pynthikna ba kano kano ka rai ba la shim da ka Council kam ym kyrtiang dieng kylla.
U la ong ba ki dkhot jong ka KHADC ki long laitluid ban pynsngew jongki ha kano kano ka kam.
“Hynrei kan shong ha ka EC ban eksamin ia kaba dei bad kaba lait ia kata ka jingai jingmut ne ka jingpynsngew jong ki dkhot ka KHADC" la ong u Bah Pynshngain.
Shwa ia kane, u MDC ka KHNAM na Jaiaw u Bah Adelberth Nongrum u la ong ba u ieng beit ba ki jaitbynriew Garo kiba sah hapoh u pud u sam jong ka KHADC kim dei ban ioh iashim bynta ha ka jingiathep vote ha ka elekshon KHADC.“Ka jingmut jong ka kyrteng ka KHADC ka kdew ba ka ieng na ka bynta ka jaitbynriew Khasi" la ong u Bah Adelbert.
Ka Achik National Volunteer Council (ANVC-B) ka la kynthoh ia kane ka jingkren u MDC ka Jaiaw bad ong ba kam long kaba iahap.
Ka ANVC-B lyngba u publicity secretary u Doang D.Shira haba pynpaw ia ka jingsngew lyngngoh ia kane ka jingkren u MDC ka Jaiaw, u la ong ba, “ u Bah Nongrum u rah ia kane ka mat kaba ktah bha kaba ktah ia ka jingsngew jong ki Garo khamtam kito kiba sah ha rilum Khasi".
Shillong, 26 Jylliew:Kumba 13 hajar ngut ei ei ki nongbylla bar jylla kiba don ha kylleng ka ri lum Garo ki la bteng ka jingpher krad noh haduh hynne ka sngi hadien ba la shah siat iap 8 ngut ha kane ka sngi u Blei ha South Garo Hills ha ki runar.
U heh sorkar mynta ka sngi, u iathuh ba ki nongbylla bar jylla kiba don ha kylleng ki jaka ha rilum Garo ki la bteng ban pher krad mynta ka sngi ruh, khamtam kito kiba dei na Assam namar ka jingtieng hadien ka jingjia.
“La khein antad kumba 13,000 ngut ki nongbylla ki la phet na Garo Hills haduh hynne ka sngi Balang hadien ba la shah siat iap ki 8 ngut ki nongbylla tih dewiong kiba dei na Assam" la ong u heh sorkar.
Ha kajuh ka por, ka sorkar pdeng ka la phah sa hynriew kompani ki pulit CRPF bad saw kompeni ki Border Security Force (BSF) bad ar kompeni ki Central Reserve Paramilitary Force sha Garo Hills  ban pynneh ia ka shong sain bad ka ain ka nun.
“Ka jinglong jingman ka jur bha ha ka rilum Garo Hills, hynrei kam shym don kano kano ka jingjia bad ngi la peitngor bha ia ka jinglong jingman" la ong u Commissioner ka Divisions ba peit ia ka Garo Hills, u Peter W Ingty.
La pynjari ruh da ka kyndon Section 144 jong ka Indian Penal Code (IPC) kaba khang pyrshah ban ialum saw ki briew ha kajuh ka jaka ha South bad ha East Garo Hills.
Katba ha West Garo Hills, ka korphiew ba phra kynta ka dang treikam ba la pynjari naduh ka sngi Thohdieng.
Ha kane ka sngi u Blei, phra ngut ki nongbylla tih dewiong ki la shah siat iap ha ki runar ha shnong Garegittim kaba don ha thain Nongalbibra ha South Garo Hills district.
(Bah Philip Marwein)Shillong, 26 Jylliew:Wat hadien ka jingiatyngkhuh kam kaba la wanrah ia ka jingiakynad kaba jur kaba la poi shaduh ki bor kashari hapdeng u Doktor H.Buam bad u Engineer Mikhel Pohshna na ka daw jong ka jingleit rah nongpang mynmiet sha PHC sorkar ha Pdengshakap (Amlarem Civil Sub-Division), hynrei hadien ba la pyrkhat bha bad lyngba ki ksiang, kine ki ar ngut ki ophisar ki la iasuk iaklet noh ia kaba la jia baroh.
Kane ka la jia ha ka 20 tarik mynta u bnai ha Pdengshakap IB, MeECL.Ha kane ka jingiasuk  la iadon lang u Engineer E.Lyngdoh, Chief Project Manager Leshka, u Engineer E.Syiemlieh, S.E Leshka, u Engineer L.Kharjana, u Dr.M.Talang, M&HO bad u Dr.K.Pohsnem, M&HO (baroh ar na ka MMSA) kiba la ia-ai jingmut lang ban iatep noh ia kaba la jia baroh.
Lah ban pynkynmaw hangne, ba dei ha ka 17tarik Jylliew2013 ba u Engineer Pohshna, E.E, u la leit kit pdeng miet ia I khyllung nongpang bad ki kmie ki kpa sha Pdengshakap PHC.Ynda poi ha PHC la don ar ngut ki nongap ki bymlah ban eksamin ia ine I nongpang bad la phah khot ia u doctor Buam na iingsah jong u.
Ynda la ap slem ruh um shym la wan.
Kumta, u Engineer Pohshna u la leit khot hi noh bad namar ka jingpynslem u la khie bitar bad la pyntip sha ki kotkhubor.
Hadien ynda la kham slem bad sngewwit ia kata ka jinghylla u Engineer, u Doktor Buam u sa khie plie iing bad sa eksamin bad ai dawai ia I khyllung  bad sap hah noh sha iing.
Ha ka sngi kaba bud, la mih ka report ha ki kotkhubor shaphang kane ka jingleh jong u doctor kaba la pynbitar lep ia u da kaba leit ujor sha ki pulit ha Amlarem bad na kane ki pulit ki la leit kem ia u Engineer bad hadien katto katne kynta ki sa pyllait noh halor ba la weng noh u Doktor ia ka jingujor (FIR) da kaba kular ban iasuk noh da baroh arliang mamla.
Shillong, 26 Jylliew:Ka Myntri jong ka Social Welfare ka la plie ia ka jingiakynduh halor ka jingpynshah ia ki jingpyndonkam ia ki drok bad ka jingkhaii beain kaba la long mynta ka sngi ha Shillong.
Haba kren hynne ka sngi ha kane ka jingialang kaba ka pynlong da ka social welfare bad ka regional resources centre na Kohima, Nagaland bad ki NGO ha kane ka jylla, ka Deborah ka la ong ba donkam ban pyntreikam thikna ia ki prokram na ka bynta ban wanrah ia ka jingmyntoi jong ki briew kiba donkam shisha ha kane ka bynta.
Ka la kyntu ia ki NGO kiba shim ia kane ka lyngkor ba kin leit sha ki skul bad ki nonghikai ban ai jingshai halor ka jingdonkam ban pynsngewthuh ia ka jingma na ki drok.
Donkam ban pynlong ia ka jinghikai ban pynsngewthuh ia ki khynnah skul bad kumno ka jingktah kaba sniew kaba mih na ka jingpyndonkam ia ki drok.
Ka la pynpaw ia ka jingsngew khia ia ka jingkharoi ki nongpyndonkam drok ha kane ka jylla bad kane ka la long kaba ma shisha namar ba wat ki khynnah ba 6 haduh 7 snem ki la nang ban pyndonkam drok katkum ka jingkhein kaba la ioh ha u snem 2008-09, la ong ka Deborah.
Shwa ia kane, u Dr P Ngully u direcror ka Regional Resource Centre u la batai ia ka jingmih ka jingkyrni drok ki samla.
Ki drok ki la ktah jur ia ki samla bad ki pynjot ia ka jingim jongki ha ka lawei bad donkam ban tehlakam ia kane.
Ha kane ka jingiakynduh la iadon lang ki NGO bapher bapher kiba iadon bynta ha kane ka kam.
Jowai, 26 Jylliew:Ha ka jingleit kynduh ka seng Hynniewtrep Achik National Movement (HANM) Jiañtia Hills Unit hapoh ka jingialam u Damonmi Dkhar General Secretary ka seng ryngkat bad ki dkhot kumjuh ruh bad ki nongthoh khubor ha ka jingiakynduh jong ki bad u Chief Executive Member (CEM) Jaiñtia Hills Autonomous District Council (JHADC) u ma Madonbai Rymbai ha ka 25.6.13 sngi ba ar, halor ka jingthung kam be-aiñ ia kawei na ki nongtrei ha kane ka ophis.
Ha ka jingiakren na ka liang u CEM u la kdew kti bad timsih pynban ia kine ki sengbhalang ha khmat ki nongthoh khubor, u ma Rymbai u la ong ba “nga dang shimti dang kumba ar bnai tam ia ka kam CEM te ngam lah ban ai ia ka jubab halor kane ka jingdawa u General  Secretary ka HANM u ma D.S Dkhar.
U ma D.S Dkhar ha ba u kylli na u CEM halor ki jingthep kam ia ki nongtrei jong kane ka ophis, ki don ne em kum ki jingpynbna (Advertisement) na kane ka ophis bad kumjuh ruh kum ki interbiew ia ki nongioh kam hangne, katba naka liang u ma Rymbai u la ong ba em kam ju don.
Ula ong ba lada ulap ba ka don kumta ka jingthep kam beain na ka liang jong u un sa pynshitom ia kiba donkti.
Shuh shuh ula ong ba un sa pynlong ia ka jingtohkit kaba bniah ban lap ia ka jingshisha.
Ha ka jingiakren ki sengbhalang bad u CEM, u ma Rynbai “U la kynthoh pynban ia ka seng ba ka wan ban tuklar ia u halor kane ka kam" katba na ka liang ki seng bhalang pat ki pynpaw ba ka jingwan jong ki ka long ban ban ia kren halor ki jingshisha jong ka rukom thungkam thung jam hapoh katei ka ophis, ym ban wan hangne ban ia kdew kti bad ban ia timsih.
Na ka liang ka seng ka kynthoh bad pyni ba une u CEM ka JHADC ba mynta  um don ka jingburom ia ka shuki  kaba u shong.
Ha ka juh ka por na ka liang jong kitei ki nongthoh khubor kiba don ha katei ka por kin sa rah ia katei ka jingleh jong utei u CEM sha ka seng jong ki nongthoh khubor ban iakren sani halor katei ka jingjia.
Jowai, 27 Jylliew:Ka Wahiajer Sport Club kan sa pynlong ia ka 1st Open to All Football Tournament 2013 ha Wahiajer Mini Stadium.
Katkum ka khubor bala pyllait da u Secretary Wahiajer Sport Club ma T.Rymbai ula iathuh ba ka Shnong ka pynlong ia katei ka Tournament kum shi bynta ban kyntiew ia ki kam sport ha kane ka thain.
Ka khusnam na ka bynta ka kynhun lahduh, kan long T.2,00,000/- bad na ka bynta kaba wan ba ar, kan long  kan long T.1,00,000/-.
Ia ka jingjied ia ki kynhun ialehkai, yn leh ha ka 10tarik Naitung 2013 bad  ki Club kiba kwah ban ia shim bynta, kin sngewbha ban phone ha kine ki number 9856158626/9615601029/9862639556, khnang ban ioh ia ka jingtip ba kham bniah.
Shillong, 26 Jylliew:San ngut ki koidi (Under Trails Prisoners (UTPs) jong ka Shillong District Jail ki la mynsaw hadien ba la mih ka jingiashoh iadat para koidi, mynta ka sngi dang step bad nadeng kine kiba mynsaw, ki kynthup ia U chairman ka GNLA u Champion Sangma.
U Chairman ka GNLA bad saw ngut kiwei ki koidi ki la mynsaw ha ka jingiashoh iadat bad la pynkit wut wut sha Shillong Civil Hospital ban shah sumar.
Lai ngut kiwei ki koidi ki mynsaw malu mala bad shu tah dawai.
Katkum ka jingong u Director General (Prison) u Kulbir Krishan, u Champion R  Sangma u la shah suh na khlieh namar ba la mynsaw bad la buh ha hospital.
Kiwei pat ki koidi kynthup u Milstone G Momin, Polab D Sangma, Sankyntiew Decruse bad u Suresh M Sangma la pynlait noh hadien ba la ai dawai.
Haba kylli kaei ka daw jong ka jingjia, u Krishan u la ong ba ka dawa ka dei ka jingjia hynrei ym pat tip ia ka daw ba thikna namar ba la thung da ka jingtohkit na ka tnad halor kane ka jingjia ba la khlieh da u AIG MK Sangma bad ia ka jingtohkit yn sa aiti ha ka sngi Thohdieng.
U Krishan u la iathuh ba kum kane ka jingjia ka la jia ruh ha ki snem ba la dep bad na ka liang ka tnad ka la shim bha ia kane khamtam ba ka phatok ka la khapngiah da ki koidi kaba ju wanrah ia ka jinghuri hura hapdeng ki para koidi.
Ka jingngiam jong ka phatok ka long 150 (135 ngut shynrang bad 15 ngut kynthei)  hynrei ka jingdon jong ki koidi haduh mynta ka long 400 (386 shynrang bad 14 kynthei).
“Kane ka la wanrah ia ka jingeh ia ki nongtrei ka phatok namar ba la mang ia ki nongap tang na ka bynta 150 ngut ki koidi bad ka long kaba eh ban iapynbiang ia ki 400 ngut ki koidi" la ong u Krishan.
“Kum kane kajuh ka jinglong jong ki phatok ha Jowai bad ha Tura hynrei hadien ba la iakren la mang 12  tylli ki kam na ka bynta ka Shillong District Jail bad nga kyrmen ba kane kan iarap katto katne ia ka jingduna ha phatok" la ong u DG Prison.
Hadien ba la pyndep ia ka phatok ha Nongpoh bad ha Nongstoin, u Krishan u la ong ba ki koidi na Shillong Jail un kynriah noh sha kitei ki phatok kaban ngiam 100 ngut kawei kawei.
U la pynpaw ia ka jingsngew bynniaw hadien ba ka projek kam shym la urlong wat hadien 6 snem naduh ba la sdang ia ka khlem pat lah ban pyndep.
Ka Senior Superintendent ka Civil hospital ka Dr LL Sawian ka la ong ba u Champion u biang bad ym don kano kano ka jingma na ka jingmynsaw.
Ha kajuh ka por ki pulit ka nongbah ki la pynbiang ia ka jingpahara ha sawdong ka hospital ban iada na kano kano ka jingjia.
Shillong, 26 Jylliew:Ka tnat pyniaid kali (Traffic Branch) jong  ka East Khasi Hills District ka la ioh ban dain kuna haduh T.67 lak tang ha u snem 2012 na kito kiba pynkhein ia ka ain pyniaid kali.
U Additional Superintendent of Police (Addl.SP) jong ka East Khasi Hills District Bah Stiep Rynjah u la iathuh ba kane ka jingioh lum kuna ka dei khambun eh na kito ki kali ba pynkhein ia ki kyndon pyniaid kali da kaba pynieng kali beain ha ki ha ki jaka ba la mana ha kylleng ki jaka ha sor Shillong.
“Ngi ioh kuna khambun na ki jaka ba hap ha Sardar Police station bad Laitumkhrah Police station", la ong u Addl.SP.Ka jingioh kuna ka dei ruh na kito kiba pynheh jingsawa (silencer) da kaba pyndait da u  tyndong pynmih tdem kali, ki light kali ba pynthaba khmat ba ktah ia kiwei, bad ban tem jingrwai da ka sur ba pynkhih kum u jumai la mana.
“Kum ia kine, lada lap ne don ba iohi ne ioh jingtip pyntip sha ngi ban ngin", u la ong.
U la ong ba kino kino ki kali kim dei ban pynkylla ia ka kali kaba shna da ka kompeni khamtam ka sur jingsawa, hynrei dei ban ieh beit kumta lait ban pynbha briew ia ka kjat (tyre) ki bym don jingktah ia kiwei, lah ban leh.
U Bah Stiep u la iathuh ba ki kali kiba iaid ha ka nongbah Shillong kam duna ia ka 10 hajar ha ka shi sngi bad bunsien ka la long ka jingeh ia ki pulit pyniaid kali kaba dang duna briew bha.
“ngi don tang 235 ngut ki pulit pyniaid kali tang ha Shillong bad uwei uwei u pulit u hap ban peit haduh 5 hajar tylli ei ei ki kali",la ong u Bah Rynjah bad bynrap ba kane ka long ka kam kaba eh than ia ka tnad pyniaid kali.
Ki jingpynher kali ha Sor kam dei ban palat ia ka 40 km ha ka shi kynta bad ha ki jaka ba don skul kam dei ban palat ia ka 20 km ha ka shi kynta.
‘Kito kiba iaid palat ngin bat beit bad ngin pynshitom katkum ka ain, u la ong.
U Addll.
SP u la iathuh ba ka tnad pyniaid kali ryngkat bad ki bor shnong ki la buh da ka jingmana ban pynieng kali pathar kaba la wanrah ia ka jingsahkut.
Kane ka la long kum ha ka thain Mawkhar, Jaiaw,Wahingdoh bad ha kiwei ki jaka, la buh jingmana ha ki katto katne ki jaka, u la iathuh bad kito kiba pynkhein kin shah pynshitom ha ka ain.
Ka jingsahkut kali kumba ka long mynta ka jur eh ha kip or ba long skul bad ba wai skul bad ruh ha ka por ba long trei namar ba ki briew kim kham treh ban shong kali ne bus hynrei ki sngew tynnad ban leit skul da kali lajong.
Nongpoh, 25 Jylliew:Ban shim da ki lad ki lynti ba tyngeh halor ka jingkuman jong u MLA ka Umroi, u Bah Ngaitlang Dhar, u bym shym la sngew ia ka jingdawa jong ki nongshong shnong ka Syllei u Lar, kaba don ha Umroi, hynne ka sngi, ka Civil Society Women Organisation (CSWO) hapoh ka jingialam jong ka Kong Irene Hujon, President bad ka Kong Christabell Wanniang, General Secretary, lem bad ki dkhot jong ka seng, ki la leit ban khang syndon ia ka surok kali kaba don ha katei ka shnong.
Ka jingkhang ia katei ka surok kali ka long halor ka nongrim ba katei ka surok ka la sniew palat, ha kaba ka CSWO ka la kynnoh ba kane ka jingjot jong katei ka surok ka dei na ka daw jong ka jingiaid lynti ki kali kit dieng jong u Bah Ngaitlang Dhar, MLA ka Umroi, uba la shim wai ia ka khlaw shnong Umroi, kaba don syndah bad katei ka shnong.
Ka Kong Irene bad Kong Christabell, haba kren hadien ba ki la dep ban ker dieng ia katei ka surok ban ym shah iaid kali shuh, ki la ong ba ka seng ka la khang syndon ha kane ka sngi ban ym shah iaid kali shuh ha katei ka surok, ban khanglad ia ka jingwan ki kali kit dieng utei u MLA ka Umroi, uba la shu kamai spah na katei ka jaka, kat haduh ba um tip shuh ba katei ka jingkamai spah jong u ka la pynjot pat ia ka surok kali ba katei ka shnong ka pyndonkam, kaba la ktah ia ka suk ka saiñ bad ka roi ka par jong ki paidbah nongshong shnong.
Kumta ka seng ka la shim ia ka rai ba naduh mynta ka sngi, ki kali kit dieng jong utei u MLA kim dei shuh ban iaid na katei ka surok ba la khang da ka seng bad lada u Bah Ngaitlang u kwah ban pyniaid trok na katei ka surok, u dei ban shna pynbha shuwa ia ka, lym kumta na ka liang ka seng kan khang dam beit ia katei ka surok, kaba long na ka bynta ka bha ka miat jong ki paidbah nongshong shnong ka Syllei u Lar.
Ban pynkynmaw hangne, ka CSWO dang shen ka la kynnoh ba ka jingkit dieng ki kali utei u MLA ka Umroi ka la pyndkoh ia ka leit ka wan bad ka la pynkylla umktieh ia kiba bun ki jaka ha katei ka surok, kat haduh ba ka la wanrah ia ka jingeh ha ka liang ka leit ka wan jong ki paidbah, khamtam ia ki khynnah skul kiba hap ban leit ban wan da ka kjat sha ki jaka pule jong ki bad ha ka kit ka bah jong ki paidbah, kiba hap ban mad ia ka kit jingkit da kaba iaid ia ka lynti kaba dap da ka ktieh suda.
Kane ka seng ka la kynnoh ruh ba ki longkmie na katei ka thaiñ, ki la ujor na ka por sha ka por, ia une u nongmihkhmat uba wai ia katei ka khlaw shnong, hynrei um shym la sngap satia, hynrei u la pyniaid kali ban kit ia ki dieng na katei ka khlaw, kat haduh ba ka surok shnong ka la julor lut.
Hynne ka sngi, hadien ba la khang ia katei ka surok da kane ka seng, la ioh ban iakren bad u Bah Biang Lhuit, uba long u Manager jong u Bah Ngaitlang, uba la poi ha katei ka jaka, u la ong ba ki kali kit dieng kiba iaid na katei ka surok ki long tang kumba 10 haduh 15 tylli ei ei.
Halor ka jingkylli, u Bah Lhuit u la ong ba u Bah Ngaitlang u la wan ban phah theh maw ha ki jaka ba sniew kane ka surok kali bad ba u MLA u la pyrshang ban pynrung ha ka skhim  ban shna pynbha ia kane ka surok na ka bynta ka bit ka biang jong ki paidbah kane ka shnong.
Katba ki Longkmie na kane ka shnong pat ki la kynnoh ba um shym la wan ban theh maw ha ki jaka ba sniew, hynrei u la shu theh tang khyndiat u maw bad kiba la sakma noh, namar ka jingsniew palat ka surok.
Ha kaba iadei bad kane, na ka liang ka CSWO ka la maham ba ym bit ban iaid trok ne ki kali kit dieng na katei ka surok, katba ym pat shna pynbha ia ka, lada lap ba don kiba pynkheiñ ia kane ka jingmaham, ka seng kan ym map, hynrei kan iaid beit shakhmat da ki lynti ba kham tyngeh shuh shuh.
Shillong, 27 Jylliew:Ka 22 tarik u Jylliew 2013 kan long ka sngi ban sah jingkynmaw ha ka histori jong ka Meghalaya Judo Association (MJA) ha kaba dei ha kane ka sngi la ioh ban plie thymmai ia ka Judo training Hall jong ka Shilliang Umkhen Spiritual Club da u MLA ka thain Bah David Nongrum uba long ruh u Chairman ka Meghalaya Tourism Development Corporation (MTDC).
Haba kren kum u kongsan ha kane ka sngi plie, U Bah David Nongrum u la iaroh ia ki jingtrei shitom kong U Bah C Aikon Diengdoh uba long u Sordar ka Shnong Tynring bad uba long ruh u President ba thymmai jong kane ka Synjuk Judo ha Tynring.
Ha kane ka jingialang plie la don lang ruh u President ka Meghalaya Judo Association u Bah Lorenzo P Warjri (Bah Larry) uba long ruh u Joint Secretary ka Judo Federation of India, Kong kriat Snah (Vice President) bad u Bah Balamphang Kharkongor uba long u General Secretary & Coach jong kane ka Club.
U Kongsan u la ai ruh ki kyntien kyntu kynpham ia ka Club ba kan nang kiew shaphrang ha ki liang baroh ryngkat ka jingkular ba un don ryngkat bad ka jingpyrshang jong ka naduh kane ka sngi kaba sdang plie bad ha ki por ki ban dang wan.
U Bah Lorenzo P Warjri (larry) u la pynpaw ba ym tang ba ka jingialehkai judo ka ai ia ngi ka met kaba koit kaba khiah, hynrei ka ai ruh ia ngi ka lad ban ieng ialeh pyrshah bad ban iada ialade lada don mano mano kiba thmu bad kwah leh sniew ia ngi.
Kumta u la wer khamtam ia ki khynnah kynthei ban mih sha khmat ban shah hikai ha ka jingialehkai judo kaba long ka lad ban iada ialade (weaponless system of self-defense) khamtam ha kine ki juk bad por ba ki jingsniew pyrshah ia ki kynthei kila nang bun.
U la iathuh ruh ba dei tang ka judo ba la pynialehkai ha Olympic Games haba iadei bad ki jingialehkai Martial Arts.
U la ong ruh ba ka team ki khynnah kynthei jong ka MJA ki la wanrah ia ka burom ia ka jylla ha u snem 2007 da kaba ki la ruh ka lad ban rung (qualified) sha ka 33rd National Games 2007 kaba la long ha nongbah Guwahati.
Ka MJA ka la ioh ruh ka lad ban pynlong ia ka Sub-junior National Judo Championship 2007 ha kaba la wan ban ia shim bynta da 30 tylli ki jylla bad union territories.
Ha kane ka Championship ka MJA ka la ioh jingiarap song pisa haduh 10 lak na ka NEC, 6 lak na ka Ministry of Youth Affairs & Sports, Union Government bad 2 lak na ka State Government.
Ha kane ka Championship ka Samla Martinez Shangpliang ka la lah ban ioh kawei ka Silver medal ha ka – 45 kg category.
Dei da ka jingpruid dak jong ka MJA ba ia ka kyrteng jong ka North East Sports Festival (NEFC) la pynkylla noh sha ka North East Games (NEG) ha ka memorandum ba la ai ha U Chairperson ka Parliamentary Standing Committee, U T.Meinya, MP na Manipur ryngkat ka jingiadonlang kiwei pat ki MP kumba 17 ngut ha jingialang ba la khot pynlong da ka Sports Authority of India, J N Sports Complex Polo Ground Shillong.
Ha shwa ban wai ka jinglang plie, la ioh ban pyni ia ka Judo Demonstration da ki khynnah ialehkai Judokas hapoh ka jingialam ka Samla Aiboryne Shabong kaba la wanrah takma bunsien ia ka jylla ha ryngkat ka jingdonlang jong kiwei pat ki khynnah ialehkai judokas kum U Joystarwell Lyngkhoi, Onjoy Ishwary, Sylvian E Kharkongor, Melabatskhem Marbaniang, Gabriel Kharkongor bad U Sabinus Jasain.
Ha kaba wai, U Bah Warjri (MJA) ryngkat bad ki nongkitkam jong ka Shilliang Umkhen Spiritual Judo Club ki ai khublei kyrpang ia I Bah David Nongrum, MLA ka thain ba I la long I ba la kloi ban don ryngkat bad ka Synjuk ki nongialehkai Judo naduh kaba sdang bad ha ki por ban dang wan ruh kumjuh.
Ki kyntien kyrkhu kyrdoh ha kane ka jingialang ka long ba U MLA ka thain un dang lah ban shakri khambha ha ka ban kyntiew ia ka jingialehkai Sports Judo ha kane ka thain Shilliang Umkhen baroh kawei.
Shillong, 27 Jylliew:Ka kynhun rwai jong ka  America, ka Hoobastank, ka la poi mynta ka sngi ha ka nongbah Shillong, kaba long ka jingpynkhreh jongki, na bynta ban rwai la sngi saitjain ha madan Polo.
Katei ka kynhun kaba saw ngut, ha kaba la don lang bad lai ngut ki nongiarap, ki la hiar khyndew ha kad liengsuin Borjhar mynta ka step bad ki la leit ban sah ha Rikynjai ha Umiam, na ka bynta ban shongthait, hadien ka jingiaid kaba jngai bha naduh na California.
Haba kynthoh ha ka jingwan jongu sha Shillong, u nongtem, U  Doug Robb, u ong “Ka long kaba sngew tynnad ban wan sha kane ka jaka".
“Ka jingai khublei sha kito kiba ieid iangi bad kiba ieid jingrwai ha kane ka ri kaba itynnad shibun".
Ki nongrwai, ki pynpaw ia ka jingsngew tynnad jongki, ban don ha ki rud ka wah Umiam bad ki da sngewkmen ruh, ba la pdiang burom ia ki, ha ka rukom riam jong ki Khasi, kaba dei ka jingpdiang kaba kim ju ioh shawei pat.
Nongpoh, 27 Jylliew:U Bah Sosthenes Sohtun, President ka National People Party (NPP) na ka Jirang Block Committee, uba la iakhun dang shen kum u Kyrtong MLA na Jirang na katei ka Party, hynrei um shym la jop ha katei ka jingiakhun, u la shim ia ka rai ban mih noh na katei ka Party.
Hynne ka sngi, haba iakren bad ki nongthoh khubor ha Nongpoh, u Bah Sohtun ua la ong ba na ki daw bym lah kiar bad ki daw shimet jong u, um banse ban iehnoh noh ia katei ka kam kum u President katei ka Party.
Ia ka shithi iehnoh kam, u la phah sha u President ka NPP State unit ha Nongbah Shillong, naduh ka 24 tarik Jylliew, 2013, ha kaba u rai ban iehnoh noh ia katei ka shuki kum u President katei ka Block na katei ka Konstitwensi kaba u la mih ban iakhun dang shen kum u Kyrtong MLA.Hynrei, kum u Nongialam, u la ai khublei ia baroh ki paidbah nongkyrshan jong u bad ia ki nongiarap lem ha baroh ki bynta ha katei ka elekshon sha ka ïingdorbar thawaiñ ka jylla, watla um shym la poi sha ka thong jingjop.
U la ong ruh ba um lah ban klet khlem da kyrkhu kyrdoh ruh ia ka NPP ba kan nang lah ban kyntiew shuh shuh shakhmat ha ki kam baroh, khnang ba ka jylla kan kiew lyngba ki jingtrei shitom jong ki nongialam jong ka.
Shillong, 27 Jylliew:Ka sorkar jylla ka la bthah ban leh special audit (SU) ne ban ai jingkhein kyrpang halor ka jingkynnoh pyndonkam bakla ia ka pisa kaba la kot sha ka T.1 klur da u project director ka Meghalaya Non-Conventional and Rural Energy Development Agency (MNREDA) u Bah JE Rodborne.
U bah Rodborne  u la shah kynnoh ban soi thok ia ka kyrteng u director ka MNREDA u Bah Jopthiaw Lyngdoh ban pyndonkam bakla ia katei ka pisa kaba ka klur.
“Ka Special Audit kaba dei ka bynta jong ka jingtohkit ba pynlong da ka tnad halor kane ka jingkynnoh pyndonkam bakla"  la ong u heh sorkar ha kane ka sngi Palei.
Katkum ka thymmei khubor sorkar, kin sdang ban shna ia ka jingkynnoh pyrshah ia u Bah Rodborne shisien ba ka jingtohkit jong ka tnad la pyndep.
Lah  ban kdew ba ka jingsoi tuh bad ka jingpyndonkam ia ka pisa da u Project Director  ka la mih pyrthei hadien ba ka tnad ka la pynlong ia ka jingtohkit halor kane ka kam.
Ha kajuh ka por, ki pulit ki la kyntait ban iathuh ia ka jinglap jong ka jingtohkit halor kane ka kam.
“Kam long kaba bha ban iakren ia kiei kiei halor kane ka kam.
ngi dang shu sdang ia ka jingtohkit halor kane ka kam"  la ong u heh pulit.
U Bah Rodborne u la shah kem kham mynshwa halor ka jingujor ba la leh da u director ka MNREDA bad u la shah pynsangeh (suspen) na ka kam.
Da ki taiew hadien ba la shah kem, u Bah Rodborne u la lait jamin noh.
Lah ban kdw ba u Project Director u la shah kynnoh ba la soi tuh ia ka jingsoi jong u director ka MNREDA Director ha kaba iadei ban buh ia ka 70 SLV station ha ka jylla kaba la kot sha ka jingpynlut kaba T.88.87 lak.
Shillong, 27 Jylliew:Ka BJP Meghalaya ka la kynnoh ba ka sorkar jylla hapoh ka jingialam u Dr Mukul Sangma ka la phiel ban ai ia ka jingiada ia ki paidbah ka jylla ha ka thain Garo Hills.
Ka BJP ka la ther ia u Myntri Rangbah uba la pynpaw pyrthei ba ka sorkar ka la ai jingmut ia ki nongbylla bar jylla kiba don sha Garo Hills hadien la mih ka jingjia ha kine ki sngi.
U general secretary ka BJP Meghalaya u Dipayan Chakraborty u la ong ba ka ain ka nun ha ka thain Garo Hills ka la synjor haduh katta na kaba sniew sha kaba kham sniew shuh hadien ba la wan kane ka sorkar MUA-II ba la ialam da ka Congress ha ka jylla.
U la ong ba ka jingkitkhlieh jong ka sorkar ban ai jingiada ia ki paidbah ka thain Garo Hills ka duna.
U Chakraborty u la ong, “Dei ban wanrah biang ia ka jingsuk ha Garo Hills da kano kano ka lad".
Ka Communist Party of India (CPI) Meghalaya unit ruh ka la pynpaw ia ka jingsngew khia ia ka jingjia ha ka thain Garo  kaba la pynsynjor ia ka jinglong ka suk ka sain.
Ka party ka kyntu ia ka sorkar jylla ba kan shim ia ki lad ki lynti ban pynneh ia ka jingsuk ha katei ka thain khnang ba ki paidbah kin ioh biang ia ka jingshngain.
Shillong, 27 Jylliew:Ka jingdon jong u Chairman ka seng lehnoh jong ka Garo National Liberation Army (GNLA) u Champion R Sangma ha Shillong Civil Hospital ka la pynlong ia ki bor Hospital ban talasi ia ki paidbah kiba leit ba wan ha katei ka Hospital.
Hynne ka sngi u nongthoh khubor u la sakhi ia kane ka jing talasi ia ki briew kiba leit peit nongpang.
Shuwa ba kin rung ha shapoh ka ward ba don ki nongthiah pang la shah talasi shuwa ia ki pla, ki tiar ki tar wat ia ka met ruh ki talasi ha khyrdop shuwa ban rung.
Haba u nongthoh khubor u kylli balei ba ki pynlong ka jing talasi shuwa ban rung, ki nongap hapoh katei ka kyrdop ki la iathuh namar ba u don u Champion.
Ha kajuh ka por mynne ka sngi la iohi ha Civil Hospital naduh ka jaka ba buh ia u Champion ha mala ba nyngkong shaduh sha khrum haduh phyllaw ka Hospital la buh pahara da ki pulit CRP.Lah ban kdew ba u Champion u la shah set ha ki MPDA (Meghalaya Prevention and Detention Act) hadien ba la pynngat ia u ha ki kam runar ba la ialeh pyrshah ia ka sorkar.
Shillong, 27 Jylliew:Ym tang ki bor ba dei peit jong ka sorkar kiba niew bein ia ki briew kiba don jingduna hynrei wat ka imlang sahlang ruh ka don bynta lang.
Kane ka long wat hadien 133 snem hadien ba la kha ia ka Helen Adams Keller  kaba la ithuh ha ka pyrthei kum ka nongprat lynti ia ki briew ki bym iohi, ki bym ioh sngew bad baroh kito kiba duh ia ka lad ka kabu namar ka jingduna ha ka dkhot met jong ki.
La kha ia ka ha ka 27 tarik Kyllalyngkot, 1880, bad ka dei ka kynthei bym iohsngew ba nyngkong ban pyndep ia ka kyrdan pule Bachelor of Arts (BA).
“Ngi la shah niewbeiñ ha ka imlang sahlang, ka rukom pyrkhat ki briew ia ngi ka long kaba jwat shisha ba ngi iakynduh ha kine ki sngi" la ong ka dkhot jong ka seng kiba don jingduna ka Association of Challenged People Meghalaya haba kren hynne sha ki lad pathai khubor ha Shillong.
Katkum ka jingong jongki, ka imlang sahlang kam shym la pdiang ia ki kumba long kiwei kiba biang.
“Ka long kaba suk ia ngi ban nym sngew kum kiba duna dkhot hynrei ka imlang sahlang pat kam shym la pdiang ia kata.
Haba ngi iaid ha lynti ki pynlong ia ngi ban sngew ba ngim don satia ha kane ka pyrthei",ki la ong.
Ki la ong ba ka sorkar Meghalaya kam shym la ai ia ki jingdonkam ba ki dei ban ioh haba ianujor bad kiwei ki bynta jong ki jylla jong ka ri.
Ki khynnah ba don jingduna kiba pule ha ki primary ki ioh baibam tang T.300 shi snem.
“Ka bai siew ban ai jinghikai ia ki khynnah skul ki bym ioh sngew bad kito ki bym iohi ka long kaba rem bha.
Lada ngi kwah ban ioh ia ki tiar kiba biang, ka dor ia uwei ne ka kawei ka khynnah skul kan long kumba T.50, 000,"  la ong uwei u nonghikai ia kiba duna dkhot.
Ki la pynpaw ia ka jingbynniaw ia ka jingduna ki nonghikai kiba la pyntbit ha kane ka bynta ha ka jylla.
Kine ki khynnah ki la ong ruh ba kim iakynduh jingeh tang na ka imlang sahlang hynrei ki longiing jongki kim ju mon ban pynmih ia ki shabar.
“Ki kmie ki kpa kim treh ban ialam shabar namar ba kim sngew tynnad bad ki sngew khohnioh" la ong ka M Sangma  kaba bym iohi.
Katkum ka jingong ka Sangma, ki kmie ki kpa kim kwah ban ialam kai ia ki namar ba ki don ka jingsngew ba ki la leh bakla.
Nongpoh, 27 Jylliew:U District Magistrate ka Ri-Bhoi District mynta ka sngi u la pynjari  syndon da ka section 144 CrPC ha ki katto katne ki shnong kiba don par maw, kiba kynthup ia ka shnong Pilingkata,, Maikhuli, Barapathar, Umtyrnga bad Byrnihat.
Katei ka kyndon ka long ba la khang shipor ban tih maw ha ki par maw ba don ha kitei ki shnong bad kumjuh ba la khang ruh ban pynbthei da ki tiar siat maw ha kitei ki jaka.
Kane ka jingkhang na ka liang ki bor District ka long ban tehlakam ia ka jingiakynad kaba la ktah ha Ri Lum Garo, ioh ba kan pur sha kitei ki shnong, kiba ki nongshong shnong ki ia khleh lang na kiwei pat ki jaitbynriew.
Kane ka hukum kan treikam noh naduh mynta tad haduh ban pynbna da kumwei pat.
Jowai, 27 Jylliew:Ha ka jingjia kaba sngew triem tam, hynnin ka miet, 7ngut ki briew, ki la iap ei, haba ka ding ilektrik, ka la par ha kawei ka iing, kaba don ha syndah jong u nar ilektrik, uba don ia ka bor ding, kaba 11KV.La iathuh ba katei ka jingjia, ka dei ha ka por shiteng synnia hynnin ka miet, ha kaba u sainar ilektrik, uba don ha syndah jong katei ka iing, ula par ding sha katei ka iing, kaba la long trai da U Ma Sampoi Swer, kaba hap ha Khliehriat West.
Kitei kiba iap, ki dei kiba phet shabar jong katei ka iing bad san ngut na kitei ki dei kiba na kajuh ka iing bad kitei ki dei Ka Sankhini Bamon kaba don 8 snem ka arta, kaba dang pule Klass 3, nangta ka Dakino Bamon, kaba don 11snem ka rta, kaba dang pule Class V, ka Ani Paia Bamon, 12snem, ka Rose Mary Bamon, 26snem ka rta, kaba pule ha Jaintia Eastern College, katba kitei ki para jongka lai ngut, ki dei kiba pule ha Ambrose Secondary School.
Kitei ki dei ki shi para kiba na ka shnong Lamyrshing bad ki dei ki khun jong U Ma Well Dkhar.
Ha katei ka jingjia, U Ma Lastingson Rymbai, uba don 27snem ka rta, uba dei u lok ka Rosemary Bamon, ula iap lang bad baroh 5ngut, ki la iap lang na kajuh ka iing.
Kiwei pat kiba iap, ki long ka Lumlang Pdang, kaba don 8 snem ka rta bad U Heimon Mi Pdang, 12 snem ka rta, kiba dei shi para bad kitei ki dei na ka shnong Pynurkba.
Kitei ki dei kiba pule ha Iawpyngkat LP School, Khliehriat.
U nongthoh khubor, u iathuh ba kitei kiba iap, kim don kano kano ka dak jingmong ha ka met jongki, hynrei, ha ka por ba ki mih shabar na iing, ki la iap noh, namar ba ka don ka ding kaba khlain bor bha, kaba par ha katei ka jaka baroh kawei, katba la iathuh ba ki don sa 9ngut kiwei pat kiba shong ha katei hi ka kamra, kaba la shu ai wai, ki la lait im, haba ki la iaid na kawei pat ka lynti ban mih noh na katei ka iing.
Nongstoin, 28 Jylliew:Mynta  ka sngi Thohdieng jong ka taiew ha ka jingialehkai U-17, ki khynnah shynrang ka Rev.JJM.Nichols Roy SS kala pynliem noh da 3 la 0 ia ka  FGEM SS ha ka lympungka West Khasi Hills District Level Subroto Mukherjee Cup  2013 ba la pynlong sa ka ophis u District Sport Officer.
Ha kawei pat ka jingialehkai ka United National SS kala iakhaid mar 1 kol bad ka Sibsing Memorial Govt.
HSS, katba ka KJP Synod Sepngi HSS kala pynliem noh da 8 la 0 ia ka Morning SS, ka Joel Gatphoh Mem.
SS kala pynliem noh da 3 la 0 ia ka Anderson English HSS.Ha ki U-14 ka Dapboklang Giri Mem UPS kala pynliem da 6 kol la 0 ia ka Assembly Of God SS, ka Rev.JJM Nichols Roys Mem SS kala pynliem da 3 kol la 2 ia ka Thomas John SS , ka Rilyngngam SS kala pynliem noh da 3 la 1 ia ka  United National SS ,  bad ka BM Pres SS kala poi noh ha ka jingiakhaid da mar 2 kol bad ka New- Nongstoin SS.Ki khynnah kynthei ka Sib Sing Mem.
Govt HSS ki la pynliem da 3 la 0 ia ka BM Pres SS bad  ka Lurmangkara UPS kala pynliem noh da 2 la 0 ia ka BBC SS ha ka kyrdan jong ka U-17.
Shillong, 28 Jylliew:Ka jingialang ka kabint hynne ka sngi Thohdieng ka la pdiang ia ka jingai jingmut jong ka Anomaly Committee (AC) ia ki mat ba iadei bad ka jingtreikam ki tnad sorkar bapher bapher.
U Myntri Rangbah ka jylla u Dr.Mukul Sangma  hadien ba la wai ka jingialang kabinet, u la ong ba “ngi la pdiang ia ka jingai jingmut jong ka Anomaly Committee  ha kaba iadei bad ka tnad pule puthi ka jylla.
Katkum ka jingong u Myntri Rangbah ka jylla, ka sorkar ka la rai ban mang T.300 kum ka bai head teacher ia ki nonghikai primary school nalor ka T.500 ia u vice principal bad assistant teacher ha ki higher and secondary school.
Lah ban kdew ba bun bah ki dorkhas ba la ujor sha ka sorkar halor ka jinglong ka pule puthi ha kaba ka sorkar hadien ba la eksamin bha ka la pdiang, la ong u Dr.Mukul.
Nalor ka ophis jong u Deputy Commissioner bad ka Meghalaya Nursing Services la iakren ruh ha ka jingialang, ia ka tnad ka koit ka thiah ha kaba la phah biang sha ka Committee ban ai jingmut kham bha halor kane.
Shillong, 27 Jylliew:U Chairman ka GNLA u Champion R Sangma u la mynsaw jur hadien ba la shah shoh ha ki para koidi hynnin ka step sngi Balang.
Katkum ka jingiathuh ki bor ka Shillong Civil hospital, u Champion u la mynsaw jur ym tang na ka khlieh, shkor hynrei ki la iathuh ruh ba ka kti shilliang ka jong u ka la khein.
Ka Joint Director jong ka Civil Shillong Hospital ka Dr LL Sawian ka la ong " ba la suh ksai ia ka khlieh bad ka skhor" bad ka la bynrap ba ka kti jong u  ka la khein.
Katkum ka jingiathuh ka Dr Sawian ka la ong ba ka jinglong jingman jong ka met jong u ka la koit la khiah bad la ong ba lada la kham biang ka jingkoit jingkhiah ka jong u ki bor jong ka Hospital kin sa pyllait noh ia u.
Lah ban kdew ba u Champion mynnin ka sngi u la mynsaw jur hadien ba u la shahshoh ha ki para koidi ha Shillong District Jail.
Katba u Champion u la shah bat ha ki bor Hospital hadien ba u la mynsaw jur hynrei kiwei pat la pyllait noh hadien ba ki la dep tah dawai.
Shimiet shimiet ka sorkar ka la weng noh ia u DG (prisons) Kulbir Krishen  na katei ka tnat wat ha ka jingshisha u la dep hukum ban pynlong ia ka jingtohkit halor katei ka jingjia.
Shillong, 28 Jylliew:Ka Malki ka la shah pynbam kput haduh 7-1 kol ha ka Rangdajied United FC ha ka jingiakhun hynne jong ka lympung U-19 ha madan JNStadium Polo.
Nyngkong la thep da ka Malki hynrei long kumba ioh mad kai namar ba ka Rangdajied ka la pynphai kylla syndon haduh ban ngiah.
Ha ka minit kaba 8 lyngba u Blessing Pamthied ka Malki u la ioh ban pynphai ia ka kil hynrei na ka daw ka jingbym khlaiñ ki nongap-bak ka Malki, ka la shah thep kylla lai kol tang ha ka kylla step.
U Michael Kurbah ka Rangdajied Utd FC u la ioh ia ka hat trick ban thep lai kol ha ka minit kaba 41, 52 bad 82.
U Gameliel u la ioh thep ar kol ha ka minit ba 43 bad 47 bad kiwei ki kol ki la wan na u  Donborlang (33″) bad Shembiangpat (89″).
Ka jingialehkai mynta lashai ka sngi kan long hapdeng ka Royal Wahingdoh bad ka Nangkiew Irat ha ka por 4 baje janmiet bad kan long kumba iaknieh ia ka nam lahduh.
Ha ka por 1:30 noh phai sngi, ka Langsning kan iakhun pyrshah ia ka Pohkseh.
New Delhi, 28 Jylliew:Ka U-15 Regional Academy Kolkata kaba dei jong ka All India Football Federation ka la pynkhreh ia ka U-16 International Tournament ha kaba ka la jop ia ki khynnah U-19 jong ka East Bengal ha ka jingiakhun paralok ha madan ka East Bengal ground.
U Krishna Pandit u la thep ia ka kol ha ka 83 minit da ka penalty.
Kane ka dei ka jingjop kaba ar jong ki khynnah ka U-15 ka Regional Academy  Kolkata.
Ki la pynliem ia ki khynnah ka klob I-League ka Prayag United kham mynshwa.
Ha ka kyrwoh ba la pynlait da ka AIFF, la ong ba u Head Coach u Goutam Ghosh u la pynpaw ia ka jingkmen ia kane ka jingialehkai bha jong ki khynnah kane ka Academy.
“Kane ka jingjop kan ai mynsiem ia ki khynnah jong ngi.
Ha ka jingshisha ngi la jop ia ka kynhun kaba khlain bha ha kine ki ar tylli ki jingialehkai ba la dep, la ong u Ghosh.
New Delhi, 28 Jylliew:Ka All India Football Federation(AIFF) ka la pynlong ia ka FIFA Transfer Matching System ne ka rukom kynriah ialehkai kaba kynthup ia ki 14 tylli kiba wan iashim bynta na ki klob bapher bapher ka India ha Football House, AIFF Headquarter ha New Delhi.
Katkum ka kyrwoh na ka AIFF u TMS Manager ka FIFA  u Sujesh Rajan u la pyniaid ia kane ka jingai jinghikai kaba la neh hynriew kynta ei ei ha kaba ki TMS Manager la pynrung ha ka rukom pyniaid thymmai ka FIFA ia kane ka rukom lyngba ka kor internet.
Ka jingthmu kane ka long ban wanrah ia ka jinglong shai bad ka jinglong khuid bad khamtam ban iarap ia ki nongialehkai ba kham rit rta.
“Ia ka TMS la pyntreikam ha u 2010 bad ngi la sdang tang na ki klob I-League.
Hynrei ha ki lai snem ba la dep, bad kane ka la long hadien ka jingiaid lynti jong ka India ha ka phutbol bad ki klob kin long kiba tbit bad kham janai.
Haduh 80-85 tylli ki klob ki la wan iashim bynta ha kane ka TMS kaba heh tam ha Asia," la ong u Rajan katkum ka kyrwoh na ka AIFF.Kiba wan iashim bynta ha kane ka jingai jinghikai ki long u Sunil Vajpayee (MP United FC Pvt), Andrew Suting (Shillong Lajong), Rajat Kumar Singh (Dalhousie Athletic Club), Prithvijit Bose (Barasat Football Club), Sankar Dhar (Kharda Football Club), Debasish Bandyobadhyay (Howrah Football Club), Goutam Goswami (Durgapur Football Club), Pirdas Mondal (Burnpur Football Club), Tapas Kumar De (Midnapur Football Club), Arup Ratan Ghosh (Siliguri Football Club), Jayanta Chatterjee (Nadia Football Club), Premankur Barua (Bangalore JSW), Avijit Ghosh (Janbazar Athletic Club), Arun Prasad (Mumbai United Club).
Shillong, 28 Jylliew:Ka jingialang jong ka kynhun myntri hynne ka sngi, ka la pdiang ia ka  ban buh ia ka Meghalaya State Commission for Protection of Child Rights (MSCPCR) ban peit ia ki jingeh jong ki khynnah ha kane ka jylla.
Kane ka long ba hadien ba la ioh ia ka jingbthah na ka sorkar pdeng ba donkam ban buh ia ka komishon jong ki khynnah ha kane ka jylla.
Hadien ba la wai ka jingialang ka kabinet, u Myntri Rangbah ka jylla u la ong ba la dep mynjur ban buh ia ka Meghalaya State Commission for Protection of Child Rights  ha ka jylla khnang ban iada ia ki khynnah kiba don ha kane ka jylla.
U la ong ba shwa ban ioh ia ka jingmynjur na ka kynhun myntri, la pynlong shwa ia ka jingbishar bniah da ki tnad sorkar bapher bapher.
U la iathuh ba ka MSCPCR ka la mynjur katkum ka kyndon 17 jong ka National Commission for Protection of Child Rights (NCPCR) Act, 2005 kaba la ong ba dei ban don beit ka komishon ban peit ia ki khynnah ha man ki jylla ha ka ri.
Kane ka rai jong ka sorkar ban buh ia kane ka National Commission for Protection of Child Rights ka long hadien ba ka NCPCR ka la bthah bunsien.
U Myntri Rangbah u la ong ba ka jingdonkam ban buh ia kane ka Commission  ka long kaba donkam namar ba ka jingkiew ki kam thombor pyrshah ia ki khynnah ha kane ka jylla.
Ha kane ka Komishon, yn kynthup ia u chairperson bad hynriew ngut ki dkhot kynthup ar ngut ki kynthei.
Ia ki Rule jong ka komishon ruh la dep pdiang da ka sorkar.
Shillong, 28 Jylliew:Ka kynhun jingialang myntri hynne ka la bthah ia ka Meghalaya Electricity Corporation Limited (MeECL)  ban pyni ia ka jingbiang ne jingtbit jongka shwa ba ka sorkar kan ai ia ka jingmynjur ban long nongbah khlieh ba kan shim ram haduh T.1400 klur ban shna ia ki jingdonkam bad ban tei ia kiwei ki projek ba kan sa leh ha kane ka jylla.
U Myntri Rangbah ka jylla u Dr.Mukul Sangma u la iathuh ia ki nongthoh khubor hynne hadien ba la wai ka jingialang ka kynhun myntri ba ka MeECL ka la dep aiti ia ka jingtyrwa sha ka sorkar da kaba pan ban long nongbahkhlieh ba kan lah ban shim ram na ki jaka ai bapher bapher ban tei ia ki projek ha kane ka jylla.
U Dr Sangma u la ong ba ka sorkar ka dang pyrkhat namar ba ka MeCEL ka dei ban kham pynduna ka jingduhnong sha ka 30 per cent.
“Ka jingduh nong ba la iakynduh ka MeECL ka dei eh na ka khajna ba la buh sha ki paidbah" la ong u Dr Sangma.
Ula iathuh ba ki nongtyrwa kiba kwah ban pyntrei ia ka Ganol project, ki ong ba ka rem than.
U la ong ba ka kaiphod halor kane dang pan na ka tnad ba dei peit khnang ba un lah ban pule bniah shwa ban shim ia ka rai.
U la iathuh ba ka sorkar ka la dep aiti ia ka jingtyrwa sha ka NEEPCO  ban leh lang bad ka MeECL na ka bynta ban tei ia ka 240 Mega Watt Power Project ha khappud Meghalaya bad ka Assam.
“Nga la iakren bad u chairman ka NEEPCO  ban tei ia ka projek kaba 240 mw bad ka MeCEL kaban long kaba nyngkong hapdeng ka sorkar pdeng bad ka sorkar jylla", la ong u Dr Sangma.
Kan don ruh ka projek ha khappud ka Assam-Meghalaya ha Karbi Anglong district.
U la ong ba ka jylla Meghalaya kan ioh ia ka bhah na kane ka projek hadien ba la treikam.
Shillong,10 Nohprah:U Myntri Rangbah ka jylla u Dr.Mukul Sang ma u la ong ba shuwa ban shim ia ka sien jam ban leh eiei, halor ka jingialap kaba ka kynhun Thma U Rangli (TUR), ka la pyn long ha Khyndailad ban pyrshah ia ka ain MPDA bad MMPO, ka sorkar kan wad bniah shuwa ia ki jingtip ban tip la katei ka seng kaba la ialap ha Khyndailad ka don ka jingthmu ban pynsngewthuh bakla ia ki paidbah ne ka dei ka jingthmu ban pynhuri hura, ne ka dei tang ka jingduna ka jingtip jong ki.
U Dr.Mukul u la ong ba lada ka tei ka jingialap jong ki ka don ka jingthmu ban wanrah ia ka jingpynsngewthuh bakla ia ki paidbah yn shim ia katei ka kam kaba ki leh kum ka kam runar.
“Lada ka dei ba ki don ka jingthmu ban wanrah ia ka jingpynsngewthuh bakla yn shim ba ka dei ka kam runar" ong u Myntri Rangbah ka jylla u Dr.Mukul Sangma.
Lah ban kdew ba ka TUR hapoh ka jingialam ka kong Angela ryngad ka la pynlong ia ka jingialap paidbah ha Khyndailad ban pyrshah ia ka MPDA bada MMPO da kaba kynnoh ba katei ka ain ka dei tang ka ain iak jakor.
Ia katei ka jingialap ki la pynlong hynnin ka sngi.
Haba pynshai ia ka jingshah kynnoh ai iak jakor ka MPDA bad MMPO u Dr.Mukul u la ong ba ka  MPDA kam dei ka ain kaba la thaw da kane ka sorkar kaba mynta, hynrei ka ei kaba ka sorkar ka la leh ka dei tang ka ki jingpynkylla ban kyntiew shuh shuh ia ka ain kumba ka long.
Halor ki jingkynnoh ba ka MMPO ka dei kaba la leh tang da ki kynhun Myntri u Dr.Mukul u la pynshai ba kano kano ka ain kam wan ha ka bor khlem da Pass na Ing dorbar thaw-ain ka jylla.
Shillong, 28 Jylliew:Ka Khasi Students Union lem bad ka Federation of Khasi Jaintia and Garo People (FKJGP), ki la phah ia ka jing ujor jongki sha U Director General ka All India Radio, New Delhi, ha kaba iadei bad ka jingkhot thung kam, kaba iadei bad ka kam prokram Executive bad Transmission Executive, kaba la mih ka jingpyrshah jong kiba bun ki nongwad kam jong ka dong shatei Lam Mihngi bad jong ka Meghalaya ruh kumjuh.
La iathuh ba ha ka Part B, ki don ar tylli ki song jingjubab bad kitei ki dei ka Paper I bad ka Paper II, ha kaba la ai ia ka kyntien ba kin jubab, ha ka hindi lane ka English lane da kiwei pat ki kyntien, kiba la ithuh ha ka 8th Schedule.
La ong ba u nongialeh, lada u shim da ka English, ha ka Paper I, um lah ban shim biang da kajuh ha ka Paper II bad u hap ban shim da ka hindi, ne da kiwei pat ki kyntien kiba dei ha ka 8th Schedule.
La ong ruh ba ki nongialehkai eksamin, ki la ioh ia ka jingai jingmut, ba kin shim noh da ka ktien hindi pynban, kaba dei ka ktien kaba kim ju pyndonkam bad katei ka la buh jingeh, namar ba la ong ba katei ka jingleh, ka dei kaba hap ban pynbeit noh, ba kan nym jia shuh nangne shakhmat.
La iathuh ba ki kam, kiba dei ban thung ha katei ka ophis, ki long 5ngut ki Khasi, 4ngut ki Garo bad uwei na Jaintia bad sa uwei na bynta ka prokram English bad uwei na bynta ka ktien Hindi.
La soi ia katei ka jing ujor da U bah Joe Marwein President FKJGP bad u bah Daniel Khyriem President KSU.Shillong, 28 Jylliew:Ka UDP Youth Wing ka la ong ba katei ka khyrdop peit mynder (Infiltration Check-Gate) ha Byrnihat ha Ri Bhoi District ka long tang kum ka Dukan shong iew.
U President jong ka UDP Youth Wing u Bah Titosstar Well Chyne u la ong ba ka jingtreikam jong katei ka khyrdop hangtei  ha Byrnihat ka la mih ka jingartatien ia ki paidbah.
Hadien ba la iakynduh ia ka Myntri ka kam pohiing ka Jylla ka Kong Roshan Warjri, u Bah Titoss u la sngew khia jur halor ka jinglong jingman jong ka jylla hadien ba la mih ka jingjia ha ka thain Garo Hills.
U la ong ba katei ka jingjia ka lah ban ktah namar kito ki briew kiba namar ki lah ban wan rung shane sha ri Khasi, namar kane dei ban pynkhlain ia katei ka Infiltration Check gate ha Byrnihat bad ha kiwei ki jaka.
“Ka jingmih jong ki nongbylla nangthie na ri lum Garo ki lah ban wantuid shane sha ri lum Khasi"’ la ong u President ka UDP Youth Wing.
Ha kajuh ka por u la iathuh ba ka Myntri ka kam pohiing ka Jylla ka la ong ba ka Infiltration Check Gate hangne hapoh ka Jylla ka la treikam bha.
U la ong ba ka Myntri ka la iathuh ba kawei ka check Gate ka la trekam ha Rattachara ka ba don ha East Jaintia Hills District.
Ha kawei ka liang ka UDP ka la pynsngew ia ka jingsngew khia halor ki kam batbor ia ki khynthei, ka jingbymlah jong ka Sorkar ban kem ia u heh Pulit SI  u Nurul Islam uba batbor ia ki kynthei ha Ampati ha Garo Hills.
U la iathuh ba na ka liang jong ka Myntri ka la kular ban shimkhia halor kane ka kam.
Shillong, 10 Nohprah:Ka UDP kan pynlait ia ka thup ki kyrtong baniakhun na ka bynta ka District Council shaw ka 18 tarik Nohprah.
“Ngi la thmu ban pynlait ia ki kyrteng jong kumba 10 ngut eiei ha kathup ba nyngkong", la ong u working president ka UDP u Bah Paul Lyngdoh ha kane ka sngi Hatmajai.
U la iathuh ba ka party ka dang thmu ban pynieng kyrtong ha abroh ki constituency ha  KHADC bad JHADC.“Ngin pynieng kyrtong katto katne ha GHADC,"  u la ong.
U la ong ba ka party ka la pynkup bor ha ka District Committee ban jied ia ki kyrtong shwa ba kin phah sha ka seng kmie ban ai ia ka rai.
“Ka District Committee la bthah ban pynkhlain bha ia ka party ha kane ka elekshon MDC", la ong u working president ka UDP.U la ong ba ka jingjied ia ki kyrtong ha man ki jaka ka la sdang iaid shaid shaid.
“Don bun ki kyrtong kiba biang hynrei kim pat dei ki dkhot ka party.
Ki dei ban rung ha ka party shwa ban iakhun ia ka elekshon na ka party" u la ong.
U la ong ba ka District Committee la bthah ba kin pyndep ia ka kamshwa ka 31 tarik Nohprah.
Shillong, 10 Nohprah:Ki riew shukor, ki la jyllei sat ha kine ki sngi bad ha ki khyndiat sngi, ki la don kiba leit leh tuh ia ka email jong U Arch Bishop Dominic Jala bad katei ka long, da kaba pynjah burom ia utei u khliehduh ka Balang Catho lic ha Ri Khasi Jaintia, da kaba ki thoh, ba U Arch Bishop, u don mynta shabar Ri bad kumta, u donkam pisa kyrkieh.
Ha katei ka email, kaba la phah sha U Rupang ruh, la thoh ha ka phareng, kaba ong “I am sorry for the inconvenience, I’m in Limassol Cyprus for a week and I just misplaced my personal belongings, I have written to my immediate family but have been unsuccessful so far.
I need some financial assistance from you to get things sorted and I promise to pay back as soon as Possible.
Archbishop Dominic Jala, SDB" lane kaba la iathuh ba U Arch Bishop, u don mynta ha Limassol Cyprus, la kumba shitaiew eiei bad ula kum pynjah ia ka pla jongu bad kumta, ula thoh mar mar sha kiba ha iing jongu, tangba um shym la ioh jingtip eiei ruh em haduh mynta.
Kumta katei ka jingthoh ka ong “Nga donkam ia ka jingiarap pisa jongphi, na ka bynta ban pynbeit ia ka kam jongnga bad nga kular ba ngan sa siew noh shen" ha kaba la pynkut da kaba thoh Archbishop Dominic Jala, SDB.Halor kane ka khubor, U Rupang, ula wad jingtip bad na ka liang jong U Father Rafael Maiong, uba don ha Bishop House, ula iathuh ba katei ka dei ka kam leh buit tuh jong ki briew, hynrei, u iathuh ba U Bishop, u don ha Shillong ha kine ki sngi.
La iathuh biang da U Father, ba ha kine ki sngi, ki don shibun ki riew shutia, kiba ju phone bad kiba pan bad kwah jingiarap pisa ha ki rukom bapher bapher, kiba la pynthut shibun ia ki bor pyniaid jong ka ophis U Bishop.
Ym tang katta, la iathuh ruh, ba kitei ki riew shukor, kiba la leh tuh, ia kiwei de ki email jong kiwei pat ki Phadar bad ki bor pyniaid ha Bishop House, ong U Phadar Maiong.
Shillong,10 Nohprah:Ka pakhang shnong ba 12 kynta ki sengbhalang kaba ki la khot mynta ka sngi ka la iaid beit iaid ryntih khlem kino kino ki jingjia ba sngewsih.
Kat kum ka khubor ba la ioh lum na ki pulit, la iathuh ba haduh mynta ym shym la ioh kino kino ki jingujor na kino kino ki bynta ka jylla.
Ha kitei ki kynta pakhang shnong baroh ki ophis sorkar, ki bank, bad kiwei pat ki ophis shimet ruh ki la khang khyrdep lut.
“Ym shym la don kano kano ka jingjia ba sngewsih ha kino kino ki bynta  ka district, ka pakhang shnong ka la iaid beit" ong u SP ka East Khasi hills u Bah M Kharkrang.
La iohi ruh ba ha ki kynta ka pakhang shnong ka surok ka la thylli bad ym don kali kiba iaid ba ieng lait noh tang ki kali pulit bad katto katne ki kali sorkar.
Shuh shuh ha kitei ki kynta ka pakhang shnong ka jingwan poi trei ki nongtrei ka la poi tang 10 na ka shispah, katba ka Secretariat ka la thylli bym shym la don ki nongtrei  kiba la wan trei lait noh tang katto katne ngut ki ophisar heh.
Ha West Jaintia hills u Deputy Commissioner u Bah Peter Dkhar u la ong ba ka jingwan trei ki nongtrei ka poi sha ka 52 na ka shispah, u DC u la ong ba ha katei ka District ruh ym shym la don kino kino ki jingjia bad baroh ki dukan rit ki dukan heh ki la khanglut.
Ka jingwan poi trei ki nongtrei ha East Jaintia hills ka poi sha ka 40%, ha Ri-Bhoi 5%,South West Khasi Hills  bad ha West Khasi hills 15%.
Ha kawei pat ka khubor, la pyntip da ki Sengbhalang, ba ka pakhang shnong, kaba la pynbeit ba kan long 36 kynta, la pynbeit noh tang  12 kynta, ha baroh ka Khasi bad Jaintia Hills.
Katei ka dei ka jingpynbeit na ki Sengbhalang, na Jaintia Hills, kaba la ioh da ka email kaba la phah hynnin ka miet, wat la kham mynshwa, ha ka email kaba la phah nyngkong, la iathuh ba  ka pakhang shnong kan iaid beit kumba la pynbna kham mynshwa ha Khasi Hills, wat la  ha Jaintia hills pat la pynjynsur sha ka 12 kynta.
Shillong, 10 Nohprah:Haduh saw ngut ki khyllung ba dang kha la bret tang ha u bnai Nohprah mynta u snem ha kane ka jylla.
Dang ha kane ka sngi Saitjain, ki pulit ki la ioh tam ia ka met jong I khyllung na Wah Umkhrah hajan Jing thangbriew, Jaiaw.
I khyllung ba dang hynriew bnai, bad ia ka met jong I khyllung la buh ha Shillong Civil Hospital.
Kane kam dei shuh ka sien ba nyngkong ba ki pulit kin ioh tam ia ki met jong ki khyllung ba dang kha ba la shah bret.
Kum kane ka jingjia la ioh tam ruh na Williamnagar ha ka janmiet sngi Saitjain.
la suba jur ba kiba leh ia kane, dei ka kmie.
Ha ka 4 tarik Naiwieng, ka met iong iwei I khyllung la ioh tam na Law-Ap, Nongstoin ha West Khasi Hills.
Kumjuh kawei ka met jong I khyllung la ioh tam ruh na Umshyrpi  bad la tah ha ka  syngkai da ka kyrteng kum I Shila Singh ha Umsyrpi ba hap ha  Jhalupara outpost.
Shillong, 10 Nohprah:U Myntri Rangbah u Mukul Sangma u la bthah ia ki sengbhalang kiba iakhih ban dawa pyntreikam ia ka ILP ba kin wad da ka ain wad jingtip paidbah, ba la weng noh ia ka Bengal Eastern Frontier Regulation Act 1873 “Bengal Eastern Frontier Regulation Repealing Act, 1897.
Ai ba kin wad da ka ain wad jingtip paidbah, na ka tnad pohiing jong ka sorkar India ba la weng noh ia katei ka ain khnang ba kin ioh ia ka jingshai namar ba kim ngeit ia ka sorkar, la ong u Mukul haba kren ha ki nongthoh khubor mynta ka sngi hadien ba la wai ka jingialang ka kynhun Myntri.
Ka sorkar jylla ka la kam ba ka ILP kaba long katkum ka Bengal Eastern Frontier Regulation Repealing Act, 1873 kam lah ban treikam ha Garo Hill, namar la dep weng noh ha u snem 1897, hynrei ki sengbhalang pat ki ieng ha ka nongrim ba ka sorkar kam shym la lah satia ban sei da ki kot ki sla ban pynshisha ia kane.
Haba ieng skhem halor ka nongrim ban nym pyndem ha ki sengbhalang kiba iakhih ban dawa pyntreikam ia ka ILP ha ka jylla, u Mukul u la kynnoh ba ki sengbhalang ki long mynthi bad u ong ruh ba ka sorkar kan sa wanrah da ka ain kaba thymmai na ka bynta ban iada ia ka jingwan rung kyrthep ki mynder ha ka jylla.
U la ong lada kine ki seng ki sngewkhia shisha na ka bynta ka lawei jong ka jaidbyntiew kim dei ban long mynthi, lane ban shu ieng beit tang ha ka nongrim ban dawa ia ka ILP namar ka sorkar kam lah ban pyntreikam ha ka jylla namar ba la weng noh na Garo Hill.
Ha kawei pat ka liang u Mukul Sangma u la kyntait halor ka jingkynnoh ba ka ain Meghalaya Preventive Detention Act bad ka ain Meghalaya Maintenance of Public Order Act ba ki dei ki ain iakjakor bad u la ong ba kiba ialap pyrshah ia kane ki dei ki breiw kiba thmu ban ialam bakla ia ki paidbah.
U Mukul u la ong ba ia kum kine ki jingpyntip paidbah lah ban shim kum ki kam runar bad ki kam iasylla bad donkam ban pynthikna la kine ki briew ki don jingthmu ba sniew ne kim don ka jingtip kaba thikna.
Lah ban pynkynmaw ba ka seng Thma-U-Rangli-Juki, ka la pynlong jingialang ha Khyndailad hynnin ka sngi ban dawa seng noh ia ka ain Meghalaya Preventive Detention Act bad ka Meghalaya Maintenance of Public Order Act.
Shillong, 10 Nohprah:U Bah Renikton Lyngdoh Tongkhang uba la shah rem ha ka jingiakhun ia ka ilekshon MLA na Mawkyrwat Constituency u la iathuh ba ka jing shah rem jongu ha ka ilekshon kaba la dep ka la plie lad plie lynti ia u ban pynieng ia ka iing die kali ‘Nickton Ford’ ha Maw iong rim.
U Bah Re nik haba kren ha ki nongthoh khu bor u la iathuh ba, lada jin ba u la jop ia ka ilek shon un nym don por ban ai ka jingshakri kaba pura halor kane ka iing die kali Ford bad kan nym urlong satia namar un hap ban ai ka jingshakri ia ki paidbah ka Constituency, hynrei ka jingshah rem ka la plie lad ia u ban shakri pat ia ki paidbah kiba donkam ia ka jingshakri na ka bynta ban die bad shna ia ki kali Ford.
U bah Renikton u la iathuh ba ka iing die kali jongu ha Mawiong rim ka la kloi ban ai ka jingshakri kaba pura ia ki paidbah naduh kaba shna haduh kaba die ia ki kali naduh ka 16 tarik mynta u bnai bad kane kan iarap ia ki paidbah namar kin nym donkam shuh ban leit sha Guwahati u la bynrap.
Na ka bynta ban shna kali u la iathuh ba ki don ki engineer bad kumjuh ruh ki nongshna kiba tbit kiba la dep phah hikai sha Kolkata.
Ki kali kiba don ha kane ka jaka die kali jong u bah Renik ki kynthup ia ka Endeavour, Fiesta, Classic, Eco-sport bad ka Figo.
Ka dor jong kine ki kali ka long naduh 4 lak haduh 25 lak.
U bah Renik u la iathuh ba ka kali Ford ka dei ka kali kaba biang tam na ka bynta ka leit ka wan bad u la ai jingmut ruh ia ki briew sorkar lane ki heh ki hain ba kin thied da ka kali Classic namar ka dei ka kali kaba skhem bad kaba biang ha ka leit ka wan.
U la iathuh ba ka jingwan phah buh lypa ia ki kali lyngba kane ka jaka die kali ka la iaid shakhmat naduh kine ki khyndiat sngi ba la dep ha kaba ki la don haduh 20 ngut kiba kwah ban thied ia ka kali Eco-sport bad ka dei ruh ka kali kaba iaid iew bha kat haduh ba ka company kam lah shuh ban pynbiang haba khein ha ka Ri baroh kawei, u la bynrap.
Shillong, 11 Nohprah:Ka Steering Committee (SC) ba la thaw da ka NPP, BJP, KHNAM bad ka UDP ban wad ia u kyrtong iamon lang na ka bynta ka MP elekshon, kan iakynduh ia u kyrtong ka People Candidate Forum (PCF) u Rev PBM Basaiawmoit.
“Ngi la rai ban iakynduh ia u Rev Basaiawmoit ban ioh ia ka jingmut jongu na ka bynta ka elekshon  Lok Sabha.
Haduh mynta, kam pat long shai la un iakhun ne em", la ong u  secretary ka Steering Committee u Bah Allantry F Dkhar  ha kane ka sngi Balang.
U Bah Dkhar  u la iathuh ba khlem da khein ia ka party, yn sa phah ia ka kynhun ban iakynduh ia u Rev Basaiawmoit.
U la ong ba ki la iakynduh kham mynshwa ia ki dkhot ka PCF ban iakren ia ka jingdonkam ban ioh ia u kyrtong iamonlang ban pynliem ia u kyrtong ka Congress.
“Hynrei ka jingiakynduh bad ki kam long kaba biang namar ba khlem lah ban shim ia kano kano ka rai" la ong u Bah Dkhar.
U  secretary ka steering committee u la ong ba ka   PCF ka la phah ia ka shithi da kaba pan jingkyrshan ia u Rev Basaiawmoit.
Hynrei na ka liang ka Committee ka la ong ba ka long kaba eh ban ai jingkyrshan ia u kyrtong ka PCF namar ba kam dei ka seng sain pyrthei.
“Ngin pyrshang ban pynbor ban kyrshan ia u kyrtong ba la tyrwa da ka UDP" la ong u Bah Dkhar.
Kham mynshwa ka UDP ka la tyrwa ia ka kyrteng jong u bah Paul Lyngdoh ban iakhun na ka   Shillong Lok Sabha seat.
Ha kawei ka liang ka PCF ka la rai ban pynlong ia ka jingialang ha Community Hall, Mawpat Pyllun, ha ka 23 tarik Nohprah por 11 baje mynstep.
Ka PCF ka la kyrpad ia ki paidbah bad nongkyrshan jong ka Forum na 36-Shillong Legislative Assembly Constituency ban wan sha katei ka jingialang ban iakren ia ka MP elekshon.
Shillong,11 Nohprah:Ka People’s Candidate Forum (PCF) ka la pynbna ba kan pynlong iaka jingialang paidbaha jong ka ha ka 23 tarik mynta u bnai ha Community Hall, Mawpat Pyllun, Shillong naduh ka por 11 baje mynstep.
Ka Forum ka la khot la wer ia baroh ki paidbah na baroh ka 36 Legislative Assembly Contituency ba kin ia poi lang sha katei ka jingialang na ka bynta ban ia pyrkhat na ka bynta ka MP Elekshon ka ban sa long la shem snem.
Ka la kyrpad ruh sha ki paidbah ba wan jingialang ba kin poi sha katei ka jaka shuwa ka por ba la buh lane 10:30 baje mynstep.
Shillong,11 Nohprah:Ka khubor ba la ioh lum na ki katto katne ngut ki paidbah jong ka thain Rang blang, South West Konsti twensi ka la pynpaw ia ka jingkwan bad ka jingdawa jong ki na ki bor ba dei peit ia ka jingpynbeit konstitwensi thymai ba kin iaid shaphrang katkum ka jingpynsngew paidbah ( Hearing) kaba ki la pynlong ha ka 18 tarik u naiwieng ha Mawkyrwat bad ha ka 22 tarik u naiwieng ha Nongstoin.
Ki la dawa ba ym dei ban pynkylla bad leh da kumwei pat tang namar ka jingmyntoi jongno jongno re jong no.
Ha ka juh ka por, ki riew paidbah ka Rangblang ki la pynpaw ia ka jingbym kwah jong ki ban leit sha Pariong Konstitwensi ha ka MDC elekshon , ki la ong ba ka Rangblang, kaba hap ha South West Khasi Hills hapoh ka Mawkyrwat Block ha ka MLA  elekshon ka hap hapoh ka Mawkyrwat Konstitwensi bad baroh ki jingdonkam jong ki ka dei ha Mawkyrwat, bad ki la ong ruh ba kim lah ban pdiang lada yn pynhap ia ki ha Pariong Konstitwensi ,West Khasi Hills kaba hap hapoh ka Mawthadraishan Block da kaba kynnoh ba lada leh kumtei ka long kumba pynjynjar sat bad pynkulmar lut ia ki.
Don ruh ki riew paidbah kiba la byrngem ba lada pynkylla jubor ia ka rai jong ka jingpynsngew paidbah kaba la long ha kitei ki ar tylli ki nongbah jong ka West Khasi Hils kin leit ban wad jingtip lyngba ka RTI ban tip kaba kumno ka Ripod u chairman ka Hearing Board u la phah sha ka Special Session la ka ia hap ne em bad ka sur u paidbah.
Shillong, 11 Nohprah:Ka Indian Catholic Youth Movement,  (ICYM) Shillong Archdiocese kan pynlong ia ka  Christmas Concert ha ka 14 tarik mynta u bnai ha Iingmane ha Laitumkhrah, Shillong, ha ka por 4:30 baje janmiet.
Ki Choir bapawnam bha kiba kynthup ia ka Serenity Choir, Shlem ki Sur, Trinity Choir, Musis Ministry bad ia ki  nongrwai Solo kiba kynthup ia i Grace Maureen Sohliya, Gracyl Ropmay, Manbhalang Syiemlieh, Anderson Damond Warlarpih, YU4C, Stacy Passah, Marcus Passah bad kiwei kiwei kin wan ban iashim bynta ha kane ka sngi.
Yn pyni  Live ha ki TV lyngba ka Doodarshan Kendra Shillong.
Ym donkam bai rung.
Kane ka long katkum u kyrwoh ba la phah da u Samla Wilfred Sohphoh, Publicity Secretary, ICYM Shillong Archdiocese.
New Delhi, 11 Nohprah:Ki liang pyrshah ha Lok Sabbha ba kynthup ia kito ki MP, kiba pyrshah ban phiah ia ka Jylla Andhra Pradesh, ki don jingthmu ban wan rah ia ka jingbym shaniah shuh ia ka sorkar U Manmohan Singh ha ki khyndiat sngi ban sa wan.
Halor katei, U Ka mal Nath myntri ka sorkar India, ula kren shai mynta ka sngi, ba ka elekshon, kan long beit ha u bnai Jymmang jong u snem 2014, kumba ka dei ban long bad u kren kob ruh ba kano kano ka jingthmu ban pynkhyllem ia kane ka sorkar, kan nym urlong satia, ha kane ka sien shong dorbar kaba mynta.
La iathuh da U Kamal Nath, ba ki don tang 4ngut ki MP jong ka seng TDP, kiba la phah ia ka jing ujor jongki sha ka lamphang dorbar, ha kaba ki la tyrwa ia ka jingbym shaniah shuh jongki, ia kane ka sorkar jong U Manmohan Singh bad la iathuh ba ka lamphang Dorbar, ka Meira Kumar,kan hap ban shim ia katei ka rai, halor katei ka phang.
“Don kiba ong ba ka elekshon, kan lah ban wan dang kloi.
Kane ka dei ka jingpyrkhat kaba bakla.
Ka sorkar UPA, kan pyndep ia la ka jong ka por treikam jongka bad ka elekshon kan long ha u bnai Jymmang jong u snem ban wan" ong U Kamal Nath.
Ki lad khubor, ki iathuh ruh ba ki don ki MP, kiba pyrshah ia ka jingthaw ia ka Jylla Telengana, kiba dei hi na ka seng Congress, kiba don jingthmu ban kyrshan ia katei ka jingtyrwa bym shaniah shuh jong ki saw ngut ki MP jong ka TDP, hynrei, halor katei ruh, U Kamal Nath,ula kren shai ba kin nym lah satia ban pynrem ia kane ka sorkar kaba mynta.
Shillong, 11 Nohprah:U Working President ka UDP Bah Bindo Mathew Lanong u la kyntu ia u Myntri Rangbah u Mukul Sangma ban pyndam noh ia ka Meghalaya Landlord and Tenants Verification Bill, 2013.
“Ka sorkar ka dei ban pyndam noh shi syndon ia kane ka Bill shongwai iing namar ba ki paidbah ki la kyntait ia ka.
Ka sorkar ka dei ban peit da kawei ka lad kaba kham biang ban khang lad ia ka jingwan rung ki briew nabar sha kane ka jylla" la ong u Bah Bindo.
U la ong ba lada ka sorkar ka dang ailad ia ka jingiakhih, kan wanrah shuh shuh ia ka jingma ha ka liang ka roi ka par bad ka ioh ka kot jong ka jylla.
“Ka sorkar ka lah ban buh ia ka bol ha ki sengbhalang, bad ka dei ka kamram jong ka sorkar ban khot sha ka jingiakren bad ki sengbhalang", la ong u Bah Bindo.
U Bah Bindo u la ong ba nalor ba la ai jingmut ia ka ILP, ka High Level Committee on Influx HLCoI) kaba khlieh da ma mu, ka la kdew ruh ia ka ID card system kumba la tyrwa da ka kynhun ha ka por ba long myntri u Bah Thrang Hok Rangad bam kwai ha duwar u Blei ha u snem 2001.
“Ka working group ka la tyrwa ia ka ID card nalor kiwei pat.
Ha ka jingshisha, ki ophisar IAS barim kynthup Bah Toki Blah ki dkhot ka HLC ki la ai jingmut ban pyntreikam da ka ID card", la ong u Bah Bindo.
U la ong ba ka ID card ka kham bunkam hynrei ka sorkar ka lah ban ai jingmut sha ki sengbhalang ba kin pyrkhat biang.
U la ong ba ka long kaba bakla ban ong ba ka ILP ka dei ka kam jong ka sorkar pdeng hynrei ka dei ka kamram ka sorkar jylla.
“Ka jingphah sha ka sorkar pdeng ia ka jingpyntreikam ia ka ILP ka long tang ka jingpyntip ban shu pyndep rukom", la ong u Bah Bindo.
Shillong,11 Nohprah:Khyndiat taiew shuwa u nohprah, ka la don ka jingkhih win hapdeng ki MDC Congress ha KHADC naba don napdeng jong ki kiba la thmu ban pynkhyl lem noh ia ka khet CEM kaba u CEM ba mynta ka KHADC u Bah P N Syiem u la bat.
Watla ka seng Congress ha ka jingialang jong ka kaba dang shen ha kaba la pynkhamti biang ia ka shuki CEM ha u Bah  Syiem ka la kam ba kam shym la don kano kano ka jingujor pyrshah ia u CEM ka KHADC bad ka dei tang ka kam pohing jong ki, hynrei ka tyl long khubor ba la ioh lum la iathuh ba don katto katne ngut napdeng ki nongia lam ka Congress kiba kwah ban pynhap shuki ia u Bah Syiem bad don ruh napdeng ki MDC Congress kiba peit ieid ia ka shuki CEM ioh shu kumno kumno kan poi ha kti jong ki.
Ka shait ju jia kiba kum kine bad haba don ki liang pyrshah don  ruh ki liang ia shah.
Halor ka phang shuki CEM ka tyllong khubor kaba la ioh lum ka la iathuh ba nalor ki katto katne ngut ki riew donbor hapoh ka Congress kiba kwah ban pynkhyllem CEM ia u Bah Pynshngain don pat ruh sa katto katto kiba mar ia katjuh por kiba kyrshan dohiap ban pynneh ia utei u rangbah ha ka shuki kaba u don.
Ha ka jingialang ka seng Congress halor katei ka mat, la shu pynpaw ba ka jingialang ka la pynskhem  ia u Bah PN Syiem kum u CEM bad kyntait ba ka don ka jingbym ia sngewthuh jingmut da kaba kam ba ka dei ka kam ing jong ka seng.
Khlem da buhrieh ia ka jingtip kaba la ioh lum , la iathuh ba katto katne  ki nongialam rangbah ka Congress kynthup ia u Myntri Rangbah ki don ha ka liang ban pynrem ia u CEM katba ki nongialam kum u Dr.D.D Lapang, Bah Prestone Tynsong , HDR Lyngdoh ki dei kiba ai jingkyrshan ia u CEM watla kam shym long haba paw hynrei ka lah ban long napoh napoh.
La ioh jingtip ba shuwa katei ka sngi jingialang ka Congress, ka la don ka jingthmu ban peit ha ka jingialang ia ka jingdon paid u CEM , hato la ki bun kiba kyrshan ne kiba pyrshah ia u.
Ka tyllong khubor ka la iathuh ba hadien ba la ioh jingtip u CEM dum dam tang hapoh ki kynta u la lah ban pynbiang ia ka jingbun briew jong u, bad pyni ha ka jingialang ia ka jingbun paid jong u bad la pynskhem biang ia ka shuki kaba u don.
Kham hadien ba la pynskhem ia ka shuki kaba u bat, katto katne ngut ki nongthohkhubor ki la pyrshang ban twad jingmut na u CEM ka KHADC halor ki daw jong ka jingkhynniuh ka shuki jong u hynrei ka jubab na u CEM ka long ‘Mano bym kwah ia ka Position ( Kyrdan) baroh uba kwah suda’.
Katei ka jubab ka thew ba don napdeng ki MDC  Congress kiba ap thap ban kynrup ia ka shuki CEM ha KHADC.Lah ban kdew ba ka la don teng ka jingpynkhynniuh ia ka shuki CEM ha KHADC ha u bnai ba la dep, hynrei katei ka kam ka la kut noh hadien ba ki nongialam Congress ki la lum ia ki MDC jong ki bad da ka jingiasngewthuh jingmut ki la hun ban pynskhem biang ia u Bah PN Syiem kum u CEM.Shillong,11 Nohprah:Ka jingpynkhreh na ka bynta ka jingiaseng Synod jong ka KJP Synod Mihngi ka ban sa long naduh ka 13 haduh 16 tarik u Lber 2014 ha ka Balang Presbyterian Mynso,West Jaintia hills ka dang shaid shaid.
Hapdeng ka jingpynkhreh bana pynlong ia katei ka ingiaseng bah ka Balang Presbyterian u Deputy Commossioner ka West Jaintia hills u Ma P.S dkhar ryngkat u Superitendent of Police katei ka District u   bah H.G.Lngdoh ryngkat kiwei pat ki heh Sorkar jong kiwei pat ki tnad sorkar , ki la leit ban jurip bad ban iakynduh bad ki nongialam jong ka Balang ban iakren bad ia phylliew jingmut halor ki jingpynbit pynbiang ia katei ka jingiaseng bah nalor ki jingpynkhreh ia kiba ka Balang ka la pynkhreh.
Ha katei ka jingiakynduh u Dc ryngkat bad kiwei pat ki ophisara sorkar  ki la kular  ban nang pynbit pynbiang bad pynbha shuh shuh kum ka  surok, ka um bam um dih,ki bording  bad ki jaka pynieng kali.
Ka  Balang ka la  pynpaw ia ka jingsngewdiaw namar ba haduh mynta ka jinglong jingman ka surok ban leit sha katei ka jaka ba la pynkhreh ia ka Synod kam long kaba biang hynrei ka la iai ap kyrmen pat bad a ka jingwan kitei ki ophisar sorkara ka jingtrei ban pynbha ia ka surok kan iaid shakhmat.
Ha katei ka jingiakynduh jong ki  u Rev.G.S Lytan u Pastor Incharge u la pdiang sngewbha ia kitei ki rangbah bad u pynpaw ruh ia ka jingsngewnguh khamtam ia u D.C uba la shim khia ia katei ka kam.
Hadien ka jingialang la ioh ruh ban leit jurip ia ka jaka pynieng kali bad jaka long jingiaseng.
Shillong,11 Nohprah:U nongialam ba ha khliehduh jong ka seng HANM-Khliehriat Circle u Samla Sambormi Lyngdoh president ka circle ryngkat bad u Pohleng Chullai Sport secretary ka circle mynta ka sngi ki lah ieh kam noh(resign) na ka seng HANM-KC.Kitei ki ar ngut ki nongialam ka HANM ki la pynpaw ba ki la iehnoh ia ka kam seng na ka daw shimet jogn ki hi bad kim don eiei ban kynnoh ia ka seng ne ki nongialam ka seng na Central Body ne na Jaitnia hills bada ki la kitbok kitrwiang b aka seng HANM kan nang kiew ha ka jingshakri jong ka ia ka jaitbynriew.
Shillong,11Nohprah:Ki Samla wadkam ka jylla ka Association of Qualified Grade-IV Candidates 2011 District Selection Committee, East Khasi Hills  ki la pynlong ia ka jingiakhih kaba na ka por sha ka por ban pynbor ia ka sorkar ban thungkam noh ia ki.
Mynta u snem ki la sdang ia ka jingiakhih jong ki ha phyllaw ka Additional Secretariat nangta bud sa ki jingiakhih kaba ki la pynlong ia ka jingshah thngan ha Indoor Stadium Jingkieng Nongthymmai kaba ha katei ka jaka ki la pynlong la kumba ar sien eiei.
Hynrei mynta sa tang kumba ar taiew tam ban kut noh une u 2013 katei ka seng ka la pynbna ba kan pynlong da ka jingshah thngan ba khlem buh por ha kaba ia ka sngi ban sdang kin sa pynbna noh shen.
Ka Association ki samla pule ka la shim ia ka rai ban pynlong da ka jingshah thngan ba khlem buh por ha ka jingialang jong ki kaba la long ha ka 7 tarik mynta u bnai.
Ki samla pule ki la shim ia katei ka sienjam ban pynlong iaka jingshah thngan ba khlem buh por dei halor ka nongrim ba ki la lap lynbg ka RTI  ba ka sorkar ka la shut hung kam sop sop da ki spah ngut ha ki tnad sorkar bapher bapher khlem da pyndep ia ki jingdonkam katkum ki kyndon thungkam thungjam.
Haba pynsngew ia katei ka jingeh jong ka jingthung kam sop sop ha ki tnad sorkar bapher bapher ki ophis ki la leh bym suidniew bad ki la ngiat iwei ia iwei pat, ong ka kyrwoh na u Secretary ka Association u Skhemborlang Pyngrope.
Shillong,11 Nohprah:Sa ar taiew tam shuwa ba ka Khristmas kan poi la iohi ba ki paidbah na nongkyndong bad na sor ki la sdang ban tuid sha Iewduh bad Khyn dailad ban thied ia ki jingpynkhreh Khristmas jong ki, watla ka iew ka hat kam pat da thnam bha hynrei la iohi pat ba ka lyer jong ka Iew Khrist mas ka la sdang beh bha.
Kumba long mynta ki dukan die  jingdie kynthup ia kiba die ia ki tiar pynthaba bad kiwei pat ki tiar pynkhreh Khristmas ki la sdang sei ia ki mar jong ki ban wah pynitynnad ban khring ia u paidbah nongiew.
Ki dukan jain ki la sdang ban wah pyni bang ia ki jain tlang ba syaid mob mob ban pyniskuin ia ki samla dait riam  kiba leit sha ki iew bad kiba iaid lynti najan ki du kan.
Ki juti ba bun rong ki la mih ha ki ma dan ma diah jong ka rud su rok bad katno tam ha ki dukan jong ka Iewduh bad Khyn dailad.
Ki  dukan die tiar tem ki la sdangh ban khring mian shi mian ia ki riew donsap ha ka tem ka put shynrang bad kynthei, ki isur jingrwai jingrwai ki la sawa jam bad shongshit  ir na ki dukan die kaset bad die Woofer ne kiwei pat ki kynja Tape pynsawa.
Kumba ju long manla u snem tang mar ia poi ka tlang bada khamtam shuwa ka Khristmas ka dor ki  maar khamtam eh ki riam ki beit ki la sdang ban iapheer bak lybak, mynta u snem ruh haba u nongthohkhubor u la pyrshang ban twad jingmut ia ki dor jong ki riam ki beit naduh ki patlun jeans , ki juti ki jaket ka dor ka la iapher bak ly bak na ka dor ba ju die tang ha kine ki khyndiat bnai  ba la dep.
Haba pyrshang ban twad jingmut na ki dukan kiba die ia kitei ki mar la ka long tang ka jingshim kabu jong ki ne kumno halor ka jingkiew kynsan ka dor ki jain, uwei u khar muslim uba die patlun u la ong ba ki jain kiba u phah dor mynta ki dei ki jaian kiba dang shu poi thymmai bad ha kum kine kip or ki jain ba dang wan poi thymmai ruh ki rem dor bha.
U la pyni da kawei pat ka jain kaba u khlem lah die ha kine ki aiom ba la dep bad u la ong ba lada phi kwah kata ka dor kumba phi thied mynshuwa phi lah ban shim da kine.
Ho,oid ka iew Khristmas ia mynta kam pat da khluit bha hynrei manla u snem hi la iohi ba shi taiew shuwa ban poi ka Khristmas ka iew ka la shongshit hi kir.
Ha motphran ka jaka ba pynieng da ki niuh kseh ha kum kine ki por haduh mynta ym pat don eiei bad sa tang shi taiew ki niuh kseh ki la kaweh lyngngai ha katei ka jaka.
Shillong,11 Nohprah:Ka kong Agnes Kharshiing President ka Civil Society Women’s Organization (CSWO), ka la bitar jur ia u Myntri Rangbah ka jylla u Dr.Mukul Sangma uba la pynmih ia ki jingkynthoh mynhynnin ka sngi kaba u la hukum ia ki seng bhalang kiba ia khih ILP, ba kin leit wad jingtip naduh Delhi ha kaba ia dei bad ka Bengal Eastern Frontier Regulation 1873 ba la weng noh ia ka Ri-Lum Garo.
“Ngi kwah ban pynkynmaw ia u Myntri Rangbah ba u dei u shakri paidbah bad um dei ban hukum ia ki sengbhalang ba kin leit wada jingtip lyngba ka RTI naduh Delhi" ong ka kong Agnes kaba la ther kylla ia u Dr.Mukul uba la pynmih ia ki jingkynthoh mynhynin ka sngi kaba u la ong ba lada ki sengbhalang ki kwah ban tip ba la weng noh ia ka Garo na katei ka act ki dei ban leit wad jingtip lyngbaka RTI na Delhi.
Shuh shuh ka kong Agnes ka la ong ba ha ka jingshisha u Myntri Rangbah bad ki wei pat ki Myntri ki mareh sha Delhi la jan man ka taiew , ki la dei bana wanrah ruh ia kata ka ain sha ki paidbah ban pynshisha ba la weng noh ia ka Garo, ka la kylli kyla balei ba ym shym la don kata ka kopi kata ka Act ha ka jylla.
“ Jana baroh ki Myntri sorkar kynthup u Myntri Rangbah ki la mareh Delhi la jan mana ka taiew ki la dei ban wanrah ia ka ban pynshisha ia ka jingkren jong ki" ong biang ka kong agnes.
Halor ka jingkynnoh uka sorkar ba ka sorkar pdeng ka la kyntait iaka jingtyrwa ban pyntreikam ia ka ILP ka kong Agnes ka la ong ba katkum ki kyndon ain la thoh ba kan ym don kano kano ka jingktah ha kaba ia dei bada ki ain kiba la don lypa.
Ka la ong ruh ba ka jingkyntait ka sorkar pdeng ka dei ka jingbym shimkhia jong ka ban iada ia ki riewlum.
Ha ka juh ka por ka la ong ba ki jingkynthoh u Myntri Rangbah ha ka ba idei bad ka jingialap ka TUR, ka la ong ba ka dei ka hok ha ka Riti synshar khadar bad ym lah ban kynnoh ba ka dei ka jingmut sniew, khamtam haba jia ki jingbama sap kiba ktah ia ki paidbah bad lada don kiba mih shakhmat ban kren ki pyndonkam da kita ki ain iakjakor jong ki.
Ka kong agnes ka la pynkut da kaba ong ba ka IPC ka ia dei bad kiba bun ki ain jong ka jingiaumsnama hynrei ka jingpyndonkam ia ka MPDA bada MMPO ka dei ka ain jong ki khappud bad ka sorkar bamsap.
Shillong, 11 Nohprah:U Myntri kam poh iing barim ka jylla uba long ruh mynta u vice chancellor ka MLCU u Bah Robert G Lyngdoh u la ong ba u Myntri Rangbah u Mukul Sangma um dei ban khang ia ka khyrdop iakren bad ki sengbhalang ba iakhih ban dawa ia ka Inner Line Permit (ILP) ha kane ka jylla.
U Bah Robert u la ong ba u long ruh uba kloi ban ai jingmut sha ka sorkar ban pynkut noh ia kane ka jingiakhih halor ka jingdawa ban pyntreikam ia ka ILP.U Bah Robert u la ong ba “lada phi khang ia ka khyrdop ban iakren, ka jingiakhih kan hoit lut sha madan.
Ngi dei ban plie ia ka jingkhang ban iakren".
U Bah Robert u la iathuh ruh ba u lah ban ai jingmut sha ka sorkar kumno ban pynkut noh ia kane ka jingiakhih halor ki lad ki lynti ban tehlakam ia ka jingwan ki briew nabar kaba la wanrah jingpynwit ia ki briew kiba wan kai sha kane ka jylla.
Hynrei, um kwah ban iathuh ia kata ka buit jongu ban ai jingmut sha ka sorkar ban pynkut ia ka jingiakhih halor ka ILP.Shillong, 11 Nohprah:Da ka jingbeh ka lyer iewbih jong ka BJP, ha ki elekshon, ba dang shu dep, ka la mih ka jingiakren ha kine ki sngi, ba U Purno A Sangma, nongialam jong ka seng Nationalist Peoples Party (NPP), un iakhun hi ia ka elekshon Lok Sabbha na Tura.
Ki khu bor ba iajan bad ka seng NPP, ki iathuh ba U Sangma, u don ka jingkyrmen, ba ka sorkar ka ban sa wan, ha ka 2014, kan dei ka BJP lane ka kynhun jong ka NDA bad kumta, kum uwei na ki dkhot jong ka kynhun NDA, U Sangma, u khmih lynti, ba lada un jop ha kane ka sien ialeh, ka ban wan na Tura, ba un ioh ban bat ia ka kam myntri sorkar pdeng kaba ha khmat bha ha Delhi, ha ka jingialang jong U Naren dra Modi.
Na ka liang jong ki nongialam Congress, haduh mynta, kim pat kwah ban rai kyrkieh ia ka tiket jong ka Tura Lok Sabbha Constituency, namar ba ki kwah ruh ban peit bha, la ka ka NPP, kan pynialeh da ka Agatha Sangma lane un ialeh hi U Sangma rangbah.
Ki nongtrei seng ha Shillong, ki shim, ba hadien ka jingshah jynrat jong ka NPP ha Garo Hills, ha ka elekshon MLA ba dang shu dep, kumta kam don lad shuh da kumwei pat ban pynim ia katei ka seng, hynrei lait, na kaba U PA Sangma, un iakhun hi dalade ha ka sien ialeh, ka ban wan.
Ka NPP, ka don mynta tang ia U James Sangma, uba dei U MLA jongka na Garo Hills bad kam don shuh ia kiwei pat ki dkhot, ki ban mihkhmat ha ka dorbar Jylla.
Shillong,11 Nohprah:Dang mynhynnin ka sngi ki pulit, ki la hiar thma bad leit khynra bad pynpra  ia ka ktem ki leh noh GNLA, katei ka jing shah pynpra ka ktem bah jong ka lehse ka la long ka jingpynhiar kput kylla kaba katei ka kynhun lehnoh ka kput ia ki pulit ka jylla ha kaba mynta ka sngi haduh laisien ka la hiar thma ia ki pulit.
Ka GNLA mynta ka sngi ka la hiar thma ia ki pulit SWAT katba ki dang wan phai na ka jing pynpra ia ka ktem jong ki (hynnin ka sngi), hynrei ha ka por 11:30 baje eie mynstep kynsan kynsan katei ka kynhun lehnoh ka ther kuli sha ki pulit SWAT bad katei ka jingjia ka la jia ha Nongalbibra kaba hap hapoh ka South Garo Hills.
Ha katei ka jingther kuli katei ka kynhun kieng atiar uwei u pulit SWAT uba dei ruh u Khasi uba la tip kyrteng kum u Donboklang Jana u la mynsaw jur bad la pynkit ia u sha Williamnagar bad nangtei la pynkynriah ia u sha Guwahati na ka bynta ban shah sumar.
La ong ba katei ka dei ka jinghiar thma kaba lai jong ka GNLA ha ka shisngi pyrshah ia ki pulit.
Kham ha shuwa ia kane ha ka por 8:30 baje mynstep, ka GNLA ka thombor ia kawei ka Petrol Pump kaba don ha ka shnong Charingre ka shnong kaba jngai tang kumba 15 kilomitar na Tura bad kaba hap hapoh ka West  Garo Hills bad hadien kane pat ka la thombor ruh ia ka Meghalaya Police Radio Office (MPRO) kaba don marjan bad katei ka shnong ha  Darinchegre.
Tang hadien ba ar tylli kitei ki jaka, ( Petrol Pump bad MPRO)  ki la shah thombor u DGP ka Meghalaya u  Peter Hanneman u la ong ba ka GNLA ka thombor tang ha ki jaka ba jem ba ki sngewshngain, u la ong ba katei ka kynhun lehnoh ka don hapdeng ka jingkular jingmut namar ka jingshah kyndang ha ki pulit SWAT bad ka la jied ia ki jaka ba kham jem bad suk ban leh ia ki kam thombor.
La ong ba ha ka jingthombor ka GNLA ia ka Petrol Pump ar ngut ki briew ki la mynsaw jur  bad la pynkit ia ki sha ki jaka sumar , katkum ka jingioh jingtip kaba haduh mynta la iathuh ba kitei ki ar ngut kiba mynsaw ki la don hapdeng ka jingpang jur.
Kitei ki ar ngut kiba la mynsaw jur ki dei kiba la tip kyrteng kum u Nobo Hajong bad u Bishwajeet Saha, ki don mynta ka Civil Hospital Tura.
Ka tyllong khubor na ki heh pulit ka jylla ki ia thuh ba la pynrben ia ki bor pahara ha kylleng kitei ki thain ba la jia kitei ki jingjia bada ki pulit ki dang pynlong ka jingkhynra ban lap ia ki dkhot ka GNLA ba kin ym ioh phet na kitei ki bynta ka Garo Hills bad ban ioh kem ia ki.
Shillong,12 Nohprah:Ki pulit ka  West Bengal  da ka jingiarap ka  Service Tax Commission erate, Kolkata ha ka 10 tarik myn ta u bnai ka la ioh kem ia u Managing Director ka  Saumya Mining Limited u Ashok Jain na ka daw ka jingpynjah klep jong u ia ka pisa kaba la ioh lum kum ka bai khajna , la kem ia u na ka ing sah jong u hi kaba don ha Kokata.
Ia u Jain la wanrah hakhmat ka Chief Judicial Magistrate, North 24 Parganas, West Bengal ha ka juh hi ka sngi bad la pynngat ia u hapoh ka jingtohkit ka ingbishar haduh ka 24 tarik u nohprah.
Katkum ka jingiathuh jong u Additional Commissioner Central Excise,la ong ba u Jain u ba dei ruh u Management  lane  Business Consultants Service sha ka  M/s.
Lafarge Umiam Mining Pvt.
Ltd.
Kaba don ha Shella ,East Khasi Hills u la lum pisa kum ka bai khaajna hynrei um shym la siew pat ia ka tei ka pisa sha ka sorkar pdeng.
“La pynlong ia ka jingtohkit da ka Anti-Evasion Unit of Central Excise & Service Tax ka  Shillong Commissionerate," ong u Additional Commissioner Central Excise ha ka jingkren jong u mynta ka sngi.
Katkum ka jintohkit la lap ba la ioh luum pisa haduh T.6,77,35,899 tyngka kata naduh u Iaiong 2012 haduh u risaw 2013 bada ka pisa kaba la poi sha ka sorkar pdeng ka long tang T.2,06,51,642 tyngka kaba mut ba T.4,70,84,257 tyngka ka pisa ka la jah noh.
U AC u la ong ba ka kynhun jong u Jain nalor ka pisa ba jah ka lah ban shah siew ruh ia ka sut jong ka.
La ong ba katei ka jingleh ka kynhun u Jain ka dei kaba be-aian katkum ka   Section 89(1) (d) of Finance Act, 1994 bad kin hap ban shah pynshitom  katkum ka  Section 89(1)(ii) ibid read with Sec 9AA of the Central Excise Act,1944.
Shillong,12 Nohprah:Wei la kyrni la eh ban bthat ia u kynjri jong ka , ka dei ka ktien kaba ki khraw pyrkhat ki la kren bad katei ka jingjia ka la  jia ruh ha uwei u rangbah uba la 50 snem karta u dei uba la tip kyrteng kum u Porbinson Ch Marak  ha kaba wat hadien ba ka ing ka sem ka la tip ba u la leh be-ijot ia ka khun ruit ( khun nyngkong ka lok jong u) utei u rangbah u dang iai bteng hi ban leh ia katei ka kam sa ia ka para bad khadduh katei ka kam runar jong u ka la paw pyrthei bad mynta u don hapoh along ha kti ki pulit.
U Marak uba la 50 snem karta u la leh ia ka kam sang ha kaba u la batbor ia ar ngut ki khunr uit jong u ha ka ing sah jong u hi ha ka shnong  Dongdegre  kaba hap hapoh ka  Gambegre block  ka shnong kaba jngai tang kumba 25 kilomitar na Tura.
La ong ba utei u rangbah u la sdang ia katei ka kam ar snem mynshuwa ha kaba u la leh be-i-jot nyngkong iaka hynmen kaba ha kito ki ar snem ka dang don ha ka rta kaba 15 snem bad katei ka jingbteng jong u ia katei ka kam ka la neh kumba 2 snem eiei.
Wat hadien ba ka lok jong u ka la tip shaphang katei ka kam ba u la leh pynban u Marak u dang iai bteng hi bad ha ka 27 tarik u naiwieng u la batbor ruh ia ka para kaba dang 14 snem karta ha kaba u la ialam ha kawei ka khlaw bad ka  la phet krad  syndon na la ing.
Katei ka jingphet jong ka na la ing sah ka la pynsuba jur ia ki paidbah ka shnong kiba kham hadien ki la tip ia ka jingjia baroh.
Hadien ba ki nongshong shnong ki la tip ia ki kam runar u Marak ki la bitara ia u bad na ka liang ka kur jong ka lok jong u ruh ki la lum ia ka jingialang kur jong ki bad khadduh ki la ujor da ka FIR sha Ttura PS ha ka 3 tarik mynta u bnai, hynrei watla la dep ujor FIR utei u rangbah u dang iai bteng hi ban wan sah ha ing lok jon g u bada khadduh ki la leit ban aitit hi ia u sha ki pulit.
Shillong, 12  Nohprah:Ka Shella Sports, Cultural & Social Welfare Association kum shi bynta ban pyni ban pynneh pynsa ia ki riam tynrai ki Nongshella kan sa pynlong ia ka Miss Shella Traditional Dress Contest  ha ka 17 tarik u Kylla lyngkot 2014.
Na ka bynta kane, ka seng ka la iawer sngewbha ia ki samla kynthei ka shnong kiba sah hajan bad ha jngai ba kin wan ban iashim bynta ha kane ka jingiakop ban pyni ia ka jingsarong sha ka ri bad ka pyrthei ia ka jingriew spah jong ka riam tynrai.
Ka khusnam ia kiba jop kan long ba Nyngkong T.20 hajar, Baar T.15 hajar bad balai T.10 hajar nalor ki khusnam shimet.
Kiba kwah ban iashim bynta kin sngew bha ban ai kyrteng noh ha ne shwa ka 6 tarik Kyllalyngkot 2013 ha ki nongkitkam ka seng, ong ka kyrwoh na u general secretary ka seng Samla Roy Kupar Synrem.
Shillong, 12 Nohprah:Hadien ba san ngut ki nongbylla tih dewiong ki la khlad ha krem dewiong ha Briwar ka East Jaintia Hills district, mynta ka sngi sa uwei u nongbylla u la iap hashen haba ka krem ka la twa kaba don ha katei ka district.
Kane ka jingjia ka long ha ka por  5.30 baje mynstep haba utei u nongbylla uba kyrteng kum u Jirmal Boro (32) u dang trei ha krem dewiong kaba dei jong u Weibor Dkhar ha Maibon kaba hap ha Umpleng AD Camp.
Utei u nongbylla u la iap hashen bad ka jingtohkit halor kane ka dang iaid.
Lah ban kdew ba san ngut ki nongbylla tih dewiong ki la khlad noh ha kane ka taiew ba la dep haba ka synduk ba ki hiar ka hap namar ka jingdkut kynsan u tyllai ha ka 6 tarik Nohprah.
Tang mynta u snem, kumba ar phew ngut ki nongbylla tih dewiong ki la khlad ha ki bynta bapher bapher ka jylla naduh u Kyllalyngkot bad kane ka la buh ia ka jingkylli kaba jwat ia ki lad ki lynti ba ka sorkar ka shim ban iada ia ki nongbylla ha kum katei ka jait kam.
Shillong, 12 Nohprah:Ki pulit ka nongbah Shillong ki la ioh ban kem ia u Fuzel Ahmed Gaqzi halor ka jingkynnoh ba u la jrong kti ia kawei ka khynnah samla ha Glory Plaza ha Khyndai Lad.
Hadien ba la ioh jingujor na katei ka samla, ki pulit ki la leit ban kem ia utei u bar jylla ban pynlong ia ka jingtohkit.
La iathuh ba kane ka la jia ha ka por 3.30 baje noh phai sngi katba ki paidbah kiba ia rung ia mih ha katei ka jaka die jain ki dang ia bun kam ha kaba peit  jain.
La tip ia ka kyrteng sin jong u kum u Vicky Ahamed  u ba dang 33 snem ka rta.
Ki pulit ki la shim khia ia kane ka jingujor bad ki la ioh ban kem noh ia u tei u briew.
Shillong, 12 Nohprah:Ka seng kynthei Mawlai Pyllun hynne ka sngi ki la pynkup burom ia lai ngut ki khynnah kiba pas bha ha ka eksam jong ka SSLC jong une snem 2013.
Kine ki khynnah lai ngut ki kynthup ia uNangmanbha Mawlong u ba pule ha Christian Academy, ka Ibakordor Lyngdoh na St Joseph bad ka Genbalry Thabah na Church of God.
Ia kitei ki lai ngut ki khynnah la pynkup burom hynne ka sngi ha iing Dorbar Mawlai Nonglum ba la donlang ki Rangbah Shnong bad ki dkhot ka seng kynthei Mawlai Nonglum.
La ioh ruh ka jinkren ha katei ka sngi na ki dkhot bapher bapher bad ha ki jingkren ki la kyntu ia ki khynnah ba ki sei ban iai minot ban kynjoh sha ka thong ym ban sngew sarong.
Shillong,12 Nohprah:Ka sorkar lyngba ki bor district ka la maham ia ki nongdie dukan kiba die tam ia ki dor ba la thoh ha kito ki mar, bad hadien ba la mih kiba kum kita ki jingpynbna,  la iohi ba ki dukan ki la die beit ia ki mar katkum ba la thoh dor ha ki jingsop jong ki.
Lehse ha sor ka lah ban biang lut ba manla ki dukan ki die beit katkum ka dor ba la thoh , hynrei ha nongkyndong bad ki khapsor pat la ioh jingtip na ki katto katne ngut ki riew paidbah ba ki don ki dukan kiba die tam shi tyngka ne tam ia ka dor ba la thoh ha ki mar.
Halor katei ka jingtip bad ka jinglap ba ki don ki dukan ha nongkyndong kiba die tam ia ka dor , u nongthohkhubor u la kylli na ki riew paidbah balei kim ujor haba don kum kine kiei kiei, ka jubab kaba ioh na ki ka long ba kim kwah ban ia bunkam ne ban poi shadudh u pud ka jingiaujor tang namar ka shi tyngka.
La ia kren ruh bada katto katne ngut ki nongdie dukan halor ka jingdie tam jogn ki ia ka dor bada ka jubab jong ki ka dei bym mih bai kali shuh lada ym die tam namarba la jngai ka leit ka wan , ki hap ban pyrkhat sa ka bai kit ki daju bad ka bai kali ki mar, ki ong ba lada ym die tama kan ym don jingioh nong shuh.
Dang khyndiat taiew mynshuwa ka la don ka jingkulmar khlieh hapdeng u paidbah ym tang ha iewduh hynrei ha baroh ka ki iew nongkyndong ruh namar ka mluh, bad don ruh kiba la shim kabu da kaba die tam ia ka dor ba la buh hadudh kumba 4-5 shah, bad ki paidbaha ruh da ka jingduna ka jingtip ki la thied beit ia ka mar.
Ha katei ka sngi ka Majistor kaba ka bor district ka la phah ka kong Doreen Lyngwa ka la pynkynmaw biang ba ka sorkar ka la maham ia kito ki dukana kiba die tam ia ka dor kaba la thoh ha kito ki mar kynthup ka mluh bad ka la kyntu rurh ia ki paidbaha ba kin mih shakhmat ban ujor lada aki lap ba ki don kiba kum kita ki dukan kiba die tam ia ka dor.
Shillong, 12 Nohprah:Ka Indian Air Force (IAF) ka dang pynkhreh ban bud da ki radar ha ki thain rilum jong kane ka thain North East, kaba don ki khappud bad kiwei ki ri kum ka Bangladesh, China bad Myanmar.
Haba kren mynta ka sngi, sha ki nongthoh khubor ha Shillong, u  Chief ka Air Staff, Air Chief Marshall NAK Browne u la ong ba ka thain North East ka dei ka jaka kaba donkam bha ia ka IAF bad ka jingiada suin ka dang pynkhreh ban pynbbha bad ban pynbiang ia ki rukom iada ia ka ri.
“Ngi la buh ia ki radar ha ki jaka rilum kane ka thain bad kan sa treikam shen"  u la ong.
Katkum ka jingong  u Browne, ka dei ka jingpynkheh kaban long katkum ka rukom treikam ka IAF ban pynkhlain ia ka jingiada ia ka ri bad kane ka thain.
Shillong,12 Nohprah:Shi bynta kum ka jingpynkhreh ban pdiang sngewbha ia ka jingwan ka Khristmas ka Jingia seng samla Presbyterian , 4 mer Upper Shillong, mynta ka sngi ka la pynlong ia ka jingpynkhuid ia ki rud lynti ka surok Upper Shillong kaba la sdang naduh naneng skul Gorkha ter-ter shaduh 4 mer shiteng.
Ha katei ka jingpynkhuid ia ki rud surok la wan ban ia shim bynta da ki dkhot ka seng Samla.
Ha i por iba tang shisngi ka jingiaseng samla kam shym la lah ban pynkhuid ia baroh ki rud surok ka Upper Shillong namar ki la long jaboh shaba palat bad ka la shim bun por ban ia ksaid tang ia kito ki jaka kiba la palat ka jingjaboh  ruh.
Ka jingiaseng Samla ka la kyntu ia baroh ban ia snohkti lang namar ka jingkhuid ka surok Upper Shillong , da kaba kin ym ia bret pathar ia ki jaboh bada ki nuit ki nier ha ki rud surok.
Shillong, 12 Nohprah:Ka Bharat Sanchar Nigam Limited (BSNL)  ka la pyntreikam ia ka “Fiber to the Home (FTTH)" ha Shillong  ha ka sngi Palei.
Kane ka dei ka kor internet kaba sted bad kaba khlain bha ha kaba ki briew ki lah ban iakren lyngba ka video, iakren bad phah jingthoh ruh ha ka rukom kaba sted bha.
Kane ka projek ka kot sha ka jinglut kaba long T.1.5 klur bad ia kane ka FTTH  la pynlait paidbah da u myntri ka tnad Information and Technology u Bah AL Hek bad ka myntri ka tnad Urban Affairs kong Ampareen Lyngdoh ha ka jingialang kaba long ha kane ka sngi Palei.
Ka FTTH ka dei ka buit jingstad kaba pyntreikam da ka BSNL,  kaba thmu ban ai ia ka network kaba khlain bad kaba sted bha ia ki nongpyndonkam ia ka kor internet.
Lyngba kane lah ban leh ia ka voice, video conferencing katkum ka jingdonkam jong ki nongpyndonkam internet, la ong ki heh ka BSNL.Na ka liang u Bah Hek uba pynlait ia kane, u la kyntu ia ka BSNL ba kan pyniar ia kane ka jingtreikam shaduh ki jaka nongkyndong khnang ba kan long ka jingshakri kaba kham biang bad kham paka.
U Chief general manager ka BSNL u  DP Singh u la ong ba ka dor jong kane ka FTTH kan long kaba tad bad kan long kum ka dor jong ka jingsted jong ka broadband.
U la iathuh ba kumba ka long mynta, kane ka projek la pyntreikam tang ha sor Shillong bad hadien lah ban pyniar shaduh kiwei ki bynta jong ka jylla.
Shillong,12 Nohprah:Ki Hynniew seng bhalang ryngkat bad ki nongialam shnong jong ki shnong bapher bapher ha Jaintia hills ki la leit ban ia kynduh ia u lat ka jyla u Dr.KK Paul ban pynsngew ha u ban pynsangeh ia ka jingphiah Konstituency ka JHADC da kaba kynnoh ba katei ka jingphiah konstitwensis ka dei kaba la mang tang na ka bynta myntoi shimet jongno re jongno.
Kitei ki kynhun kiba pyrshah ia ka jingphiah Konstitwensi ki la pynher ruh da ka shithi sha u lat ka jylla ha kaba ha ka shithi ki la kyrpad sha u lat ba u dei ban pynsangeh ia kane ka jingphiah konstitwensi thymmai ka JHADC da kaba kynnoh ba katei ka jingleh ka JHADC ka long pyrshah ia kamon u paidbah.
Ha katei ka jingiakynduh bad u lat ki sengbhalang bad ki nongialam shnong ka Jaintia ki la kyntu ia u lat ban ai jingmut ia ka sorkar jylla ba kan pyntreikam ia ki juh ki konstitwensi barim ha ka ne ka elekshon MDC ka ban wan bad ki la ong ba donkam ban ia tai sanai bha ha ka Ing Dorbar halor ka phiah konstitwensi, namar ba bun ki jaka kiba shah ktah lada jia ba pyntreikam kumba la kdew da ka JHADC.
