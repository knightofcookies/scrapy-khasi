Lah ban kdew hangne ba u Pope uba la wan ïuhkjat khatduh eh ha India dei u Pope John Paul II uba la wan ïuhkjat ha u snem 1999 ha Delhi bad dei ruh u Pope John Paul II uba la wan ïuhkjat ha Shillong ha ka 4 tarik Rymphang 1986.
Shillong, Nohprah, 22: Ka Northeast Institute of Professional Studies (NeIPS) East Khasi Hills District ha ka Lah Sngi U Blei ka la sam ïa ki tiar shna Mobile sha ki 100 ngut ki samla kiba la pyndep ïa ki jinghikai pyntbit shna Mobile Phone kum shi bynta ban pynshlur ïa ki ban sengkam lajong.
Ha kane ka sngi ka Administrative Officer jong ka MSSDS ka Kong Masarsuk Tariang ka la long ka kongsan bad ka SDO jong ka MSSDS ka Kong Audrey M.Khonglam ka la long kum ka Symbud Kongsan ha ryngkat ka jingïadonlang jong u Michael Thongni uba dei u khliehduh bad u trai jong ka NeIPS kaba dei kawei na ki shlem ai jinghikai ban sengkam lajong ïa ki samla ka thaiñ.
Ka Kong Masarsuk Tariang haba kren kum ka Kongsan ka la ïaroh ïa ka jingtrei shitom jong u Bah Michael Thongni uba len lade ban kyntiew ïa ki lad kamai jong ki khun samla ka thaiñ lyngba kane ka shlem ai jinghikai NeIPS bad la pynsngew ruh ba u long u samla u ba ïohi jngai na bynta ban kyntiew ïa ka jylla ha bun ki liang da kaba u ju leit manla ka por sha ka ophis treikam jong ka ban pynsngew ba ki khun samla kin ïoh ïa ka jingkyrshan na ka Sorkar.
Ha u bnai Ïaiong, 2022 ka la ong ba ka Sorkar lyngba ka MSSDS ka la pynmih ïa ka project SKILLS MEGHALAYA ban ïarap kyrpang ïa ki khun samla ban ai jinghikai pyntbit ha ki laiñ bapher bapher lyngba ka Institution kum ka NeIPS.Ka la kyntu ruh ïa ki samla kiba la shim ïa ka jingshah hikai pyntbit ba ki dei ban pyndonkam hok ïa ka sap kaba ki la dep shah pyntbit namar kan long ka jingkyrkhu ïa ka lawei jong ki bad ka la ong ruh ba ka jingïaishah ka dei kawei na ki lynti ban ai jingjop ban poi sha kliar jong ka thong, namar haba ki ïoh ïa ki tiar ki lah ban sdang kam da kaba shong ha ïing bad pynkhlaiñ ïa ka jingpyntip ban treikam lyngba ki kor Internet ka juk mynta.
U Michael Thongni ha ka jingkren u la ong ba u dei uwei na ki nonghikai ha kawei na ki skul bah ha ka jylla Kerela bad u la iehnoh ïa ka kam namar u angnud ban don ha jylla la jong ban leh eiei na ka bynta ki khun samla halor ka jingkyrduh kam, kumta u la shim ïa ka sienjam bad thong ka long ban leh eiei na bynta ban ïakhun pyrshah ïa ka jingkyrduh kam hapdeng ki khun samla bad dei ha ka snem 2014 da i bor barit u la sdang shakri na Nongstoiñ bad mynta u la don ha kylleng ki District ka jylla Meghalaya lyngba kane ka shlem ka kylla long ka jingkyrmen ïa shibun ki khun samla.
U la ong haba u ïaid ïa kane ka kam treimon sngewbha kam dei kaba suk watla ki jingeh bad ki shiah ba thar kim dei ban pynduh mynsiem hynrei ki long pynban ki maw jingkieng ba nga lah ban kyntiew na bynta ka jingbha ha ka imlang sahlangU la ong ba ki samla ki long kum ki symbai namar ka imlang sahlang ka kyrmen bad shaniah ha ki ïa ka lashai.
“Kumta to jied ïa ka nam babha ban long nuksa ïa kiwei ki para samla bad u la kyntu ïa ki samla bakim dei ban ap khmih lynti tang ïa ki kam Sorkar hynrei ngi dei ban long ki samla kiba lah ban thaw kam ruh na lade lyngba ki sap ba la dep hikai khnang ba kan long ka jingkyrkhu ïa kiwei pat bad u la pynkut da kaba ong, haba skhem ki samla, skhem ka lawei ka jylla," la ong u Bah Michael.
Shillong, Nohprah 22: Ki Pulit jong ka East Khasi Hills ha ka sngi palei ki la lum la lang ïa ki nongïalam niam ha Bianchi Hall ban ïakren bad ïatai ïathir halor ki jingsniew jong u drok bad kiwei ki jingsniew ha ka imlang sahlang bad ki lad ki lynti ban rat dyngkhong ïa ki.
Ha kane ka sngi u DGP, u Dr.L.R.Bishnoi, IPS u la wan shim bynta lang bad ai ruh ka jingkren halor ka phang ka jingsniew kaba mih na ka jingkyrni ha u drok bad ka jingkynrei jong u bad ba kumno ki nongïalam niam ki don ka bynta kaba kongsan bha ban rat dyngkhong ïa kine ki kam sniew.
U DGP ha la jingkren jong u u la kyrpad ïa ki niam bad ki balang ba kin ïarap ban ïakhun da kaba ïarap la kumno kumno uwei u nongdihdrok ba la kyrni ba un lait noh na ki kynjri ka jingkyrni.
Ha kane ka sngi la ioh jingkren ruh na u Phadar Richard Majaw, Vicar General, Shillong Archdiocese, u Rev W.C.Khongwir, Moderator barim ka Presbyterian Church of India, u Nabha Bhatacharjee, President Central Puja Committee, u Mukhdar Hafeez, Second Imam Bilal Masjid.
Lumdiengiri bad u Raminder Singh, President Gurdwara Sri Guru Singh Sabha.
Shillong, Nohprah 22 : U Myntri Rangbah ka sorkar jylla, Conrad K Sangma ha ka sngi Palei u la kynthoh tyngeh ïa ka jingkren jong u nongïalam ka Trinamool Congress haba ïadei bad ka riam tynrai ki Khasi bad ong ba kane ka la ktah bha ïa ka jingsngew jong ki nong MeghalayaKane ka jingkren u Myntri Rangbah kadei halor ka jingthoh ba la buh da u Kirti Azad ha kaba u la buh ïa ka dur u Myntri Rangbahduh ka Ri ba phong bad ka riam Khasi ba u phong ha ka jingwan jong u sha Shillong dang shen.
U Myntri Rangbah haba kren bad ki lad pathai khubor u la ong ruh ba katei ka jingkren jong u ka long kumba kren beiñ ïa ki nong Meghalaya khamtam eh ïa ka Jaidbynriew Khasi.
Da kaba pynrem jur ruh ïa ka jingkren jong u, u Myntri Rangbah u la ong ba utei u nongïalam jong katei ka seng sainpyrthei udei ban panmap namar ka jingkren jong u pyrshah ïa ki nongshong shnong ka jylla bad ka kolshor jong ki.
“Ki nongïalam jong kane ka party ha ka jylla ki dei ban panmap bad une uba kren ruh u dei ban panmap namar ka jingkren pyrshah ïa ki paidbah ka jylla bad ruh pyrshah ïa ka kolshor jong ki briew jongngi," u la ong.
Shillong, Nohprah 22: Ki nonghikai kontrak hapoh ka shatri jong ka Meghalaya Government Lower Primary School Contractual Teachers’ Association (MGLPSCTA) ki la pynrem ïa ka jingleh arsap jong ka sorkar MDA hapoh ka jingïalam u Conrad Sangma kum u Myntri Rangbah namar ïa kiwei ki nonghikai kontrak la behkam lut katba ki nonghikai kiba hap hapoh Dadenggre Constituency kaba la mih khmat da u James PK Sangma ym tang ba ki dang ïohlad ban bteng ha ka kam hikai hynrei ki la nangthung shuh shuh nalor kiba la don lupa.
Haba kren sha ki lad pathai khubor, u President ka MGLPSCTA u Babu Birbor Riangtem u la ong ba ki nonghikai kontrak ha Dadenggre nalor ki 149 ngut kiba la don lupa la pynkiew sha ka 162 mynta katba sha kiwei ki jaka la weng lut namar la aidaw ba kim pat pyndep ïa ka MTET kumba dawa ka sorkar.
U la ong ruh ba ka sorkar dangshen ha ka jingïalang ka kynhun myntri kaba la long ha ka 9 tarik Naiwieng kaba la rai ban ithuh kum ki nongtrei pura jong ka sorkar ïa ki 3,635 ki nongtrei adhoc ha kaba kin ïoh ruh ki jingmyntoi kum kiwei pat ki nongtrei kaba kynthup naduh ka baibam tymmen bad kiwei kiwei ki jingmyntoi katba ïa ki nonghikai kontrak pat ka la shu beh kam beit khlem don kano kano ka jingisynei wat la bun bun snem ba ki la ai la u synñiang sha ka imlang sahlang lyngba ka kam hikai jong ki.
“Kumno ïa ki nongtrei sorkar kiba la shu thung kum ki nongtrei kontrak ka sorkar kan thung pura wat la kim dei kiba pyndep ïa ki eksamin kum ka DSC bad ka MPSC bad wat ïa kito kiba la ïap noh ruh kiba ha ïing jong ki kin ïoh ïa ki baibam tymmen hynrei ïa ngi pat ki nonghikai kontrak la aidaw ba ngim don hok ba ngim pyndep ïa ka MTET" u la ong.
U la ong ruh ba na ka liang ki nonghikai kin sa pynlong da ka jingïakhih kaba jur ban dawa ïa ka hok jong ki ha kine ki sngi ban wan.
Shillong, Nohprah 22: Hadien shi bnai ka jingjia ha Mukroh, u Myntri Rangbah ka Meghalaya, u Conrad Sangma bad u Myntri Rangbah ka Assam, u Himanta Biswa Sarma, ki la ïakynduh ha ka Sngi Balang Guwahati ban ïakren halor kiei kiei kiba la mih na ka jingshah siat jong ki 5 ngut ki briew ha Mukroh, kaba la jia ha ka 22 tarik u bnai baladep.
Haba kren ha ki nongthoh khubor ha ka por ba plie ïa ka Building jong ka Shillong Press Club, u Conrad u la ïathuh ba kane ka jingïakynduh ka la neh kumba shikynta shiteng bad ïa la ïoh ban ïakren bun kiei kiei kiban ïarap ban weng ïa ki jingeh jong ki paidbah ha khappud.
Kawei na ki mat ba la ïakren, la ong u Conrad ka long ban weng noh ïa ka jingïakynad ha khappud, khnang ban ailad ïa ka jingïakren pynbeit ba kan ïaid shaphrang.
“Ngi la ïakren ba kiba kum kine ki jingjia kim dei ban jia shuh nangne shakhmat ryngkat ruh bad ka jingïakular ban ïatyngkan hapdeng jong kine ki artylli ki jylla na ka bynta ka suk ka saiñ ha ka jylla", u la ong.
Lah ban kdew hangne ba ha ka 22 tarik u bnai baladep, san ngut nong Mukroh ki la ïap haba ki Pulit Assam ki la siat ïa ki paidbah kiba la ïamih ban dawa ban pyllait ïa ki lai ngut ki para Shnong kiba la shah kem ha ki Pulit Assam halor ka jingkynnoh ba ki tuh dieng na khlaw Assam.
Arngut kiwei pat ki la mynsaw jur bad la sumar ha NEIGRIHMS bad mynta ki la leit phai sha ïing.
Namar kane ka jingjia ha Mukroh, ka jingïakren pynbeit pud hapdeng kine ki artylli ki jylla na ka bynta ka khep kaba ar ne ka Second Phase ruh ka la sangeh noh shuwa.
Shillong, Nohprah 22: U Superintendent of Police (SP) ha ka sngi Palei u la pyntip paidbah ba ïa ki bos kiba kit ïa ki paidbah nongleit nongwan kiba ju ïaid lyngba ka 9lad bad Motphran la pynkylla thymai ïa ka rukom ïaid jong ki kaba yn sdang treikam naduh mynta ka sngi, kum shi bynta ka jingpyrshang shipor ïoh lehse kan pynduna ïa ka jingdheng kali ha kine ki thaiñ.
Ha ka hukum ba la pynmih da u SP naduh mynta ka sngi ki bos na ki thaiñ Mawlai bad ïaid lyngba ka Polo bad kumjuh na ki thaiñ NEIGHRIHMS bad Nongmensong kiba ju ïaid pat sha 9lad bad Motphran lyngba ka CS Junction, IGP bad Kachari yn pynïaid noh na IGP sha Barik bad sha khmat.
Ïa ki bos kiba wan na ki thaiñ Nongthymmai, laitumkhrah ne na Mawlai lyngba ka Lumdiengjri lynbga ka Civil Hispital ban ïaid sha 9lad lyngba ka IGP bad Kachari yn pynïaid noh sha surok ban leit sha Ïing sah u Lat bad sha khmat.
Lah ban kdew ba ka deputy Commissioner jong ka East Khasi Hills ha ka hukum kaba la pynmih ha ka sngi Balang ka la khang ïa ki bos kiba ju ïaid sha 9lad bad Motphran kaba yn sdang naduh mynta ka sngi.
Shillong, Nohprah 20 : Hadien saw snem ba la lait im da ka said na ka kti ki riew runar khaïi dewiong beaiñ ha East Jaintia Hills, hynrei ki arngut ki nongtrei seng bhalang kiba ym lah shah ïa ki kam beaiñ bad ki bym riej ban ïeng ha ka nongrim jong ka hok kata ka Kong Agnes Kharshiing bad ka Amita Sangma ki la ujor FIR biang ha Jhalupara Police Station hadien ba ki la lap da la ki jong ki khmat ïa ka trok ba kit dewiong beaiñ uba dei u dewiong uba dang dep tih na ki thaiñ Shallang ban pynpoi sha Guwahati lyngba ka nongbah Shillong.
Kat kum ka FIR ba la ujor la pynpaw ba katba ki dang wan phai na Mawkyrwat bad haba la poi ha Upper Shillong, Lumdiengpun, ki la lap ïa ki bun tylli ki trok dumper ba kit ïa u dewiong ba la dep thang u coke.
Haba ki la talasi ryngkat bad ki pulit ïa kawei ka trok kaba don u number plate na Assam ki la lap ba ka kit ïa u dewiong uba dang shu dep tih na Shallang.
Kumta halor kane ki la kyntu ïa ki bor pulit ban leh ia kaba donkam kat kum ka ain.
Lah ban pynkynmaw ba kine ki arngut wat la ki la lait im da ka said hynrei ki la pynpaw pat na ka por sha ka por ba kin ym riej ne kynrandien ban sei madan ïa ki jingshisha bad ban paw pyrthei ka hok.
Dei na kata ka daw ruh ha kane ka kynti mar ïa lap da la ki jong ki khmat ba ka jingtih dewiong beaiñ bad ka jingkhaïi dewiong beain ka dang ïai bteng beit ha ka jylla bad mynta sa sha West Khasi Hills kumta ki la ujor da ka FIR khnang ba ki bor pulit kin leh ïa kaba donkam baroh kat kum ka aiñ.
Shillong, Nohprah 22 : Ka BJP ha kane ka jylla ka la ther tyngeh ïa ka TMC namar ki kam kular thok kular shukor jong ka ïa ki paidbah namar ki nongïalam kane ka party ki la dep thok dep shukor, dep bamklop, thaw jingkulmar, pynhuri hura shnong da ki kynhun runar jongka ha West Bengal mynta pat ki phai khmat ban leh ïakine kijuh ki jaitkam ha kane ka jylla.
U nongpathai khubor ka BJP ha kane ka jylla u bah M.Kharkrang u la ong ka TMC ha Meghalaya ka long thik kum ka East India Company namar ka la wan sha kane ka jylla da kata ka jingthmu ban pynjot pynpra bad pynthut ïa ka shongsuk shongsaiñ bad pynlong ïa kane ka jylla kumba la leh ha West Bengal.
U bah Kharkrang u la ong ka TMC ka dei ka seng saiñ pyrthei jong ka West Benal bad kam don kano kano ka jingsngewthuh ïa ki paid Meghalaya.
U la ong ka jingkob jongki ba ki kwah ban ïalam ïa ka jylla da ki trai jylla ka dei tang ka buit namar ka jingkyrwait shabi pat kan long na West Bengal.
ïa kane la paw shai na ki jingkular thok ba ki la ai sha ki paidbah.
U la ong ba ki kwah ban pyntreikam ïa kaei kaba ki la pheil ha West Bengal hangne ha Meghalaya ruh.
U bah Kharkrang u la buh ka jingkylli halor kata ka jingkular na ka ‘We Card’ da kaba u ong ba kane ka skhim kaba la pheil ha West Bengal kaba la tip kum ka skhim da ka kyrteng Lakshmir Bhandar.
La pyntreikam ïa kane ka skhim da kaba shu ai tang sha kito kiba ki kwah ban ai.
Ki dkhot ka party ki ïoh jingmyntoi bun shah katba kiwei pat kim ïoh satia ïa ka skhim.
Kane ka skhim ka ai jingmyntoi ïa ka TMC namar lah ban pyndonkam ïa ka pisa bad pynkylla ruh ïa kiwei ki skhim sha kane ka skhim.
U la ong ka jingkob ba lyngba ka We Card ki longkmie kin kham ïoh bor, hynrei kaba lyngngoh ka long ba ka jinglong jingman ki longkmie ha West Beangal ka long kaba i sangsot ban peit.
Dei ha West Bengal ba jur eh ka jingshah leh beijot, jingshah rahbor ki longkmie bad ki kynthei khynnah.
Ka jingleh beijot ha West Bengal ka jia man la ka phra kynta hapoh ka jingïalam bad jingsynshar jongka TMC.Kumta hadien ba ki la pynjot thiaw ïaka West Bengal mynta ki phai khmat ban leh kumjuh ha kane ka jylla.
U la ong ka saiñ pyrthei ha ka jylla ka dei kaba jai jai bad ka bym don jingïakulmar lait noh tang ha ki khep ki khep.
Katba ïa ka TMC pat la tip bad bna nam kum ka seng kaba thaw jingkulmar bad pynhiarkput.
Ka ri hi baroh kawei ka peit bad ïohi ïa kine ki kam thombor jong ki briew ka TMC kiba shu pynhiar kput beit khamtam kumba la ïohi ha ka election ba la dep ha ka jylla West Bengal.
Ki jingshah pyniap ki jia man la ka sngi.
Halor ka jingkren jongu Abhishek Banerjee ba ka TMC ka dei tang ma ka ka party kaba ïeng ban ïakhun pyrshah ïaka BJP u bah Khrkrang u la ong ha kawei pat ka liang ka BJP ka dei tang ma ka ka party kaba ïeng na ka bynta ki paid nongshong shnong ka Meghalaya.
Shillong, Nohprah 22: Hadien laiphew snem ba ka la ïaid lynti, ka Shillong Press Club, mynta ka sngi ka la ïoh la ka jong ka Shlem treikam kaba pura, haba u Myntri Rangbah ka jylla, u Conrad Sangma, u la plie ïa ka ïing treikam kaba don ha ka shlem treikam jong ka tnad Directorate of Information and Public Relations.
Naduh u snem 1992, ka Shillong Press Club ka la tyngkhuh shibun ki jingeh ha ka ba pynshlur bad kyntiew ia ki nongtrei pathai khubor ki ba shah ia u slap ka lyer lyngba ki ryta, wat lada ka longrynñieng jong ki la kyrda borbah ha manla ki khep.
La ñiew ïa ka kam pathai khubor kum kawei na ki mawdong jong ka synshar paidbah, hynrei ki shlem pathai khubor bad ki riewtrei pathai khubor ki la shah lynsher ha ki ba bun ki jingeh na baroh ki liang ha ka jingpyrshang ban pathai ki khubor bahok bad shisha sha ki paidbah bad ka imlang sahlang.
Jar la katta, hapoh ka jingialam jong u Bah David O Laitphlang, kiei kiei baroh ki la kylla bad ka sorkar ka la shahshkor ban ai sngewbha da ka shlem treikam ka ba iaineh bad thikna.
Ïa kaner ka shlem treikam thymmai jong ka Shillong Press Club la plie da u Myntri Rangbah ka Jylla ha ka ba la don ryngkat ki kynrem lyndan ba kynthup ïa u Prabin Bakshi, Commissioner and Secretary, Bah Israel Ingty,  Secretary, u M Sangma, Director of Information & Public Relations, Meghalaya bad u dkhot rangbah jong ka Press Council of India, u Jaishankar Gupta.
Ka shlem treikam thymmai ka don la ka kamrabah pathai khubor, ka kamra shongkai bad ki kamra trei jong ki nongtrei pathai khubor ryngkat bad ka bynthuiñ snurpathai (internet network).
khnang ban pynphuh pynphieng ia ka shlem treikam thymmai, ka Shillong Press Club ka la aiti ha ki barikor jong ka Riti Academy na ka bynta ban  thohdur ki ba iadeidur bad ka kam pathai khubor.
Ha ka ba iadei bad kane, ki barikor ki la pynkhreh da ki dur boit bad ki dur shisha jong ki rangbah iakhun na ka bynta ka Jylla Rilum katkum ba la bthah da ki khliehduh jong ka Shillong Press Club bad Riti Academy.
Kane ka long kum ka daw ban nguh burom ia kita ki rangbah ki ba la len lade na ka bynta ban ioh la ka jylla Rilum ba laitluid naduh u snem 1972 bad na ka bynta ban rakhe ia ka lyngkhuh sanphew snem jong ka jylla Meghalaya.
Ha kata ka shlem treikam la mang da ka kynroh ainam ka ba nyngkong ka ba kynthup ia ki myntri jylla ba nyngkong eh ki ba kynthup ia u Capt.
Williamson A Sangma, Myntri Rangbah bad kiwei pat ki myntri, Bah B B Lyngdoh, Bah Edwinson Bareh bad Bah S D D Nichols Roy.
Ha ka kynroh ainam ba bud la pynieng da ki dur jong ki rangbah ba la noh synñiang ba kham khraw ha ka imlang sahlang kum u Bah Radhon Sing Lyngdoh, Martin N Majaw, P Ripple Kyndiah bad Bah Peter G Marbaniang.
Ha ka kynroh ainam ba marbud pat la buhti ia ki dur jong u Bah Hoover Hynniewta, Bah Darwin D Pugh, Bah Stanling D Khongwir bad Bah Sanford K Marak.
La khmihlynti ba yn dang pynieng shuh shuh ki kynroh ainam ha shlem treikam jong ka Shillong Press Club ha ki sngi ki ban dang wan hadien na ka bynta ban nguh burom ïa kiwei kiwei pat ki rangbah iakhun Jylla Rilum ki ba kham shynna.
Haba kren ha ka jingïalang ba la pynïaid da u General Secretary ka SPC, u Bah Powell Sohkhlet, u Myntri Rangbah u la pynpaw ka jingsngewkmen ba kane ka kynhun ïatreilang ki nongthoh khubor ka la ïoh la ka jong ka ïing ban treikam treijam.
U la ong ba laiphew tylli ki snem kadei ka por kaba la slem, hynrei wat hapdeng kine ki jingeh, pynban ki nongthoh khubor ki la ïai trei ban shakri na ka bynta ki paidbah bad ban pynneh bad nang pynskhem ïa ka jingsynshar paidbah.
Ha kajuh ka por u kyntu ïa ki nongthoh khubor ban ïai long borabor kiba ïeng pdeng haba ki trei ïa ka kam kum ki nongpathai khubor.
Shillong, Nohprah 23 : Ka Meghalaya watla ka la ïalehkai bha pyrshah ïa ka Hyderabad hynrei ka la pynkut noh hynne ka sngi da ka nam rem ha kaba ka la shah pynliem da ka inning bad 56 ron ha ka lympung ïalehkai U-16 Vijay Merchant Trophy ha ka jingïakhun hynne ka sngi Thohdieng ha Vadodara.
Haba bteng biang ïa ka inning kaba ar ba ka la kamai 139 duh noh 6 wicket, ka Meghalaya ka kamai tang 22 ron shwa ba kan shah pynhap lut baroh ki wicket bad kamai 161 ron.
U Justin Fancon u la kamai sa hynñiew ron shwa ba un shah pynhap wicket noh ban kamai 11 ron, katba u Gaurav Jyoti Thakuria u kamai 15 ron.
Hynrei ha kane ka sngi ka Meghalaya ka la sakhi ïa ka jingtbit ki ar ngut ki rangïalehkai ha ka liang ka tied bad kawang bol kata u Rudra Singh Rathore u kamai 54 ron bad u Da U La Biang Shangpliang u khur 5 wicket ai kamai 91 ron tang ha ka inning jong ka Hyderabad.
U Trinayan Dutta ruh u la tied 36 ron.
Jowai, Nohprah 23 : U District Sports Officer ka West Jaiñtia Hills District, Jowai u ma K Passah ula pyntip ha kaba ïadei bad ka jingpynrung kyrteng ‘Winter Coaching Camp’haka Athletics jong ki khynnah shynrang bad kynthei kiba don ha ka rta kaba 13 haduh 16 kan sdang naduh ka taïew ba nyngkong jong u Kyllalyngkot 2023.
Hynrei na ka daw kiba duna kiba wan thep kyrteng katkum ba la dep pynbna kine ki sngi ba la dep, kumta na ka liang ka ophis kala pynjlan noh ïa ka tarik ban thep kyrteng haduh ka 5th January, 2023.
Baroh ki nongïashim bynta Athletes napoh ka West Jaiñtia Hills District kiba don jingmut kin sngewbha ban pynrung kyrteng da kaba leit mih sha ka ophis u District Sports Officer, West Jaiñtia Hills District, Jowai ha ka por ba long trei haduh katei ka 5 tarik u Kyllalyngkot 2023.
La ïathuh ba ki nongwan ïashim bynta kin long tang kito kiba la kha naduh ka 1st July, 2007 shaneng.
Ha ka juh ka por baroh ki Athletes ki dei ban wanrah lang ïa ki Xerox Birth Certificates ha ka por ban leh Registration.
Jowai, Nohprah 23 : Ka ophis jong u Deputy Commissioner (DC) ha ryngkat ka ophis District Sports Officer ka West Jaiñtia Hills District kila pynlong ïa ka prokram pynkup burom ïa ki rangïaleh bad ki Coaches ka District kiba la wanrah nam ha ka 2nd North East Olympic Games-2022 kaba dang u dep pynlong shen ha nongbah Shillong.
Ha kane ka sngi ïa ka jingïalang la pynlong ha katei hi ka ophis u DC ka WJHD, ha kaba u MLA ka 2-Jowai Constituency u ma Wailadmiki Shylla ula long kum u kongsan, ha ryngkat ka jingdonlang u Deputy Commissioner ka WJHD ba B.S Sohliya (IAS), u ma M.A.Challam MSC, u DSO ma K.Passah, ki nongkitkam ka WJDSA, ki kmie ki kpa jong ki rangïalehkai bad kiwei de.
Kine ki rangïalehkai kiba la shah pynkup burom ki kynthup ha ka Athletic ki long u Kyrshanlang Shylla U-20 uba la jop ha ka (4×400 m Mixed Relay) Goal, Boys 400 m Silver, U-20 Boys 200 Silver, u Marso Kyndait A-20 men 1500 m Goal, A-20 Men 800 m Silver, ka Durka Nartiang A-20 ha ka Women 4×100 Silver, A-20 Women 100 m Bronze, ka Damika R.Lyngdoh U-20 Girl 4×100 Bronze, u Kermi Biam A-20 Men 4×100 bronze bad u Kelbinus Biam A-20 men 4×100 bronze.
Ha ka Badminton u Mebanker Shullai (mixed team) Bronze, u Gregoreo Passah Bronze.
Ha ka Boxing u Baronkupar Synnah ha ka 60 kg men uba la ïoh ïa ka Gold, u Baiamutlang Sungoh 63.5 kg men Bronze, ha ka Football u Oresterwell Langshiang Silver, u Saveme Tariang Silver.
U Figo Syndai Silver, u Wandajied Kynsai Ryngkhlem Silver.
Ha ka Karate u Ram Lanong (IND Kumite 50 kg men) ula ïoh Silver, ha ka Teakwondo u Handa o hi Papang ha ka (Kyorugi) 80 kg Senior Bronze, ha ka Wrestling u Echwamidao Phawa ha ka 57 kg men Silver bad ha ka Golf u Jason Passah (Amateur) uba la ïoh ïa ka takma Ksiar (Goal).
Naka liang u ma Wailadmiki Shylla haba ai jingkren ula ai ka jingïaroh ïa baroh ki rangïalehkai kiba la treishitom ban wanrah ïa ka nam bad ka burom jong ka West Jaiñtia Hills District hi baroh kawei, u kyrmen skhem ba ka District kan dang kiew shaphrang ha ki kam ïalehkai khamtam ha kine ki snem ban wan.
Ha ka juh ka por u buh ka jingkyntu ïa kitei ki rang ïalehkai ba kin nang ïaibteng ïa ki kam ïalehkai sports jong ki bad ba kin don ïa ka thong ha ka jingim haduh ban da poi sha ka kyrdan International namar kane ka jingjop jong ki mynta ka kynti ka long tang ka jingsdang.
U la pynsngew bana ka liang ka sorkar ruh kala wad ki lad ki lynti ban pynkiew ïa ki rangïaleh kai ka District da kaba wanrah ïa ki skim bapher bapaher na ka bynta ki samla kiba don shisha ïa ka sap ka phong ha kiba bun ki liang.
Ka Ktien U Blei ka ïathuh ïa ngi,ba lai ngut ki riewtad na ri mihngi, ki bud ïa u Khlur uba la pyni dak ïa ka jingkha ïa u Khun Syiem.
Ka ktien U Blei kam shym la ïathuh janai, nang kane ka bynta kine ki riewstad ki mih, hynrei la shu ong ki riewstad na Ri Mihngi.
Kine ki la bud lynti ïa u Khlur ban leit wad ïa U Khunlung Jisu, tangba ym tip katno sngi katno miet ki poi.
Hynrei ka Ktien U Blei ka ïathuh ïa ngi ba haba kine ki Riewstad, ki la poi ha nongbah Jerusalem, ki la klet noh ïa u Khlur ba lam lynti bad ki la leit rung noh pynban ha ka ïing jong u Syiem Herod.
Ka phalang kumno kane?: Haba ki Riewstad ki la poi ha ka nongbah Jerusalem, ka nongbah kaba khraw, ka nongbah kaba dap da kiei kiei kiba itynnad, kiba phyrnai bad ki ïing ki sem kiba la pushara bad ai rong itynnad bha lehse ha katei ka juk.
Ha kaba kum kane ka khyllip mat, la tap noh ïa ki khmat ba kynja mynsiem jong ki bad ki la ïohi bad shah ïalam noh ha ki jingitynnad bad ki rong phong jong ka pyrthei.
Ki klet ba don u Khlur ba lam lynti naduh ba ki mih na ka Shnong jong ki.
Kum ki Samla bad kum kiba ngeit, bunsien ngi ruh ha ka jingbud ïa U Jisu kum u Nongialam lynti jong ngi, ngi tang shu ïohi ïa ki jingitynnad kiei kiei jong kane ka pyrthei, ngi klet noh ïa U.Ngi tang shu ïohi ïa ka spah.
Ngi tang shu ïohi ïa ka rong phong, ngi klet noh ïa U Trai.
Ka ju long ka rukom ruh ba bun ki Samla na Nongkyndong haba ki kiew ban leit pule ne leit bylla sha Sor, ki tang shu poi ha Sor, haba ki ïohi ïa ka jingitynnad ka Sor, la ka long ha ka riam ka beit, ka ktien ka thylliej, ka rukom im, ngi klet noh teng teng ïalade kum ki Khun jong U Blei.
Bad jar ngi rung sha ki thwei ka jingitynnad ka nongbah Shillong ne kiwei pat ki nongbah jong ka ri India bad ngi poi noh sha kiba bun ki jingpynshoi.
Hynrei sngewkmen ba U Blei Um shym la iehnoh ïa ki Riewstad na Ri Mihngi bad kim shym la ngop ruh ha ki jingpynshoi jong u Syiem Herod ban wan ïathuh lang ïa u ïa ka jingkha ïa U Jisu Khrist.
Haba ki riewtad ki la mih na ka ïing Syiem u Herod, u Khlur ba lam lynti, u la iai pa ïa ki ban ïalam biang ïa ki ïa ka lynti ba kidei ban ïaid tad haduh ban da poi ha nongrit ha Betlehem.
Ki para samla bad ki parabangeit, haba ngim shong ne sahkut sah ha ki rongphong bad ki jingitynnad jong kane ka pyrthei, haba ngim ngop ha kiei kiei kiba itynnad jong ka pyrthei, haba ngim ngop ha ka spah, U Trai U iai ap ïa nga bad phi ban long ka lynti sha U Kpa.
Ai ba ka jingrakhe jong ngi ia kane ka Khristmas ka long ba ngin bud ïa U Jisu Khrist uba long U nongïalam lynti ïa nga bad ïa phi ba ngin poi sha U Nongpynim jong ngi U ba ha Bneng.
Shillong, Nohprah 23 : Ki 74 ngut ki nongïalehkai Karate jong ka All Meghalaya Karate-Do Association (AMKA) hapoh ka jingïalam u Bah Donboklang Lyngdoh, Sunil Rathee kum ki coach bad u Arjun Sewa kum u Manager kin sa leit ban ïashim bynta ha ka Kanninjuku Training Camp cum National Shoto Cup Karate Championship 2022 kaban sa pynlong ha Nargol Valsad, Gujarat naduh ka 26 tarik haduh ka 29 tarik Nohprah 2022.
Ki nongïalehkai kynthei bad shynrang kiba la shah jied ban leit mihkhmat ïa ka jylla sha katei ka lympung ha ka liang ki kynthei ki kynthup ka Lucresia W.S.Lakiang, Domica Phidahun Kharbani, Phiba Nylla Eleanora Thongni, Risaiaka Ryntathiang, Xenia Rose Nongseij, Daiamonki Nongkynrih, Esaranaki Kharjana, Aibiangmisaka Lyngdoh Mawphlang, Emika Deimaia Myrthong, ka Iwanaki Khongjee, Mebapynhun Marngar, Saibanmerbha S Blah, Dayalangki Challam, Mebalaaihun Tympuin, Adeline Sohkhlet, Agnes Pohktai, Aibiangpormika Lyngdoh Mawphlang, ka Daphilahun Wahlang, Daphishisha Shadap, Inlumlang Skhemiew, Kynjailin L.Mawnai, Larisha Kurbah, Carene Sohiong, Laiarisa Nongrum, Phidawansanilee Wahlang, Rebeka Nongspung, Daiakyntiew Wahlang, Durka Padit, Eva Gracia Mary Kharumnuid bad ka Barisha Kharbani,Ha ka liang ki shynrang, u Dakitdorbha L Chyne, Gareth I Lyngdoh, Javier M Sawian, Savio B Majaw, Aibor Jyrwa, Fadrik Wanniang, Jason M Malngiang, u Memanroi Mylliem Pdah, Aibanskhem Lating, Alvin Sammy L.Mawlong, Bruce Enrique Mawkhlieng, u Eric B Ryngnga, Micheal Pyngrope, Hymnson Challam, Nowmi Ryngkhlem, Samuel Kurbah, Bameshanlang A Sawkmie, u Jeremaiah Kharshandi, Mareo Lanzer Sawian, Ferdinand S Rani, Gregor Wilson Makdoh, Lemuel Kharkongor, u Yowanki Kharwillborn, Bapynshongdor Dkhar, Damebanmerbha S Blah, Jasper D Pdang, Jeremaiah Chanmeki Myrthong, Samebanmerbha S Blah, Shandarson Nongrem, Wilson Mylliem Pdah, u Bhawanchwadame Lyngdoh Mawphlang, Damanbha Pde, Kmenlang Shabong, Cheltis Shylla, Evanmedon Rynghang, u Paul Danny Kharmudai, Teiborlang Lapang, Albert Jyrwa, Davyson Kharkongor, u Iohbor Mylliempdah, Nangkitbok Phira, Gary Daniel Lyngdoh Mawlong, Fredrick Shangpliang bad u Mingson Rymbai.
Nongstoiñ, Nohprah, 23: Ka shlem ai jinghikai kaba la tip kum ka Northeast Institute of Professional Studies, ryngkat ka jingïasnohktilang bad ka ophis jong ka MSSDS Labour Department of Meghalaya, ha ka sngi palei, kum shi bynta ban pynshlur ïa ki samla jong ka thaiñ, ka la ïoh ban sam ïa ki tiar suhjaiñ sha ki katto katne ngut kiba la shah hikai lyngba katei ka shlem.
La ong ba ïa kitei ki tiar la ai sha kiba wan phah hikai ha katei ka shlem, halor ka nongrim ban pynshlur ïa ki ba kin bteng ïa la ki kam lajong, khnang ba kin ym pynsep ei ïa ki sap ki phong kaba ki la ïoh lyngba katei ka shlem bad ba kin nang ruh ban ïeng ha la ki kjat ban seng kam lajong.
Ha katei ka jingïalang, ka kong Memorial Khongkai SDO West Khasi Hills District, ka la long kum ka kongsan bad la synran lang da u bah Thingdar Lyngdoh, uwei na ki nongïaleh Hill State jong ka thaiñ Nongstoiñ kum u symbud kongsan.
Katba u samla Michael Thongni u ba dei u nongseng ïa katei ka Shlem u dei u ba la pynïoh ïa kitei ki tiar.
Ïa katei ka jingïalang la pynlong ha ka shlem jong ka Northeast Institute of Professional Studies kaba don ha ka shnong Upper New Nongstoiñ.
Na ka liang u Symbud kongsan u la ong, “Leh ïa kaba dei wat leh tang ïa kaba bha, namar lada phi leh ïa kaba bha phin ym lah ban pynhun ïa baroh.
Hynrei lada phi shu leh beit ïa kaba dei long katba long ka kam bad ka jingthmu jong phi kan urlong, phi donkam ruh pynbun kam ïalade ban lait na ki kam sniew".
I kongsan haba ai jingkren, ila ong, “Ha kum kane ka juk kaba mynta, ka long ka jingïaleh kaba jur, kawei na kita ka dei ka jingdon jong ki mobile kaba pynbyrngia lyngba ïa kita ki social media bad lada ngim lah ban ïaleh dalade ïalade, ka long shisha kaba jwat.
Kaba donkam eh ka long ba phin ïaleh dalade ïalade bad kata ka dei ka thong bad kaba kongsan ha ka jingim u briew bad ngi dei ruh ban da siew spah ïa ka por.
".
Haba ki la ïa wan ruh ha ka ïing ki la ïohi ïa u ta u khunlung, haba ki la ïadem ki la ïa mane ruh ïa u bad haba ki la ïa law ïa ki jingsong jong ki, ki la ïa tyrwa ai ki jingai ha u ka ksiar bad ïa ka jingiwbih bad ïa ka mir de.
(Math 2:11)Ka ‘KHRITMAS’, ka dei ka sngi rakhe pyndon burom leh kmen ïa ka jingwan longbriew U Trai Jisu sha kane ka pyrthei.
Dei tang kane ka jingrakhe pyndon burom ba la rakhe ym tang ma ngi ki Khristan hynrei wat kiba bun ruh ki bym long Khristan.
La ngim da tip thikna ïa ka tarik sngi kha jong U, hynrei ngi ngeit skhem ba U Jisu U khun jong U Blei u la wan sha kane ka pyrthei ban ai jingpynim ïa ngi.
U angel U Trai u la pynbna, “ha kane ka sngi la kha ïa phi ha ka shnong u David ïa u Nongpynim u ba long u Khrist u ba u trai.
(Loukas 2:11)Ka long ka shisha kaba eh ban pynthikna ïa ka jingsdang jong ka jingrakhe Khristmas.
Dei tad haduh u snem 361 hadien u Khrist (AD) ba u Pope Julius u la pynbna ïa ka 25 tarik u December ba kum ka sngi ba la kha ïa U Jisu.
Bad dei tad haduh u snem 500 AD ba kham bun na ki Balang ki la ithuh bad pdiang ïa ka.
KI RIEWSTADLa ai kyrteng ïa kine ki riew stad “Magi" U Herodotus u ïathuh ba nyngkong eh kine ki riewstad ki dei na ka jaidbynriew Media (Median Tribe).
Ki dei ki nongshong shnong jong ka hima Persha.
Ki la pyrshang ban pynkhyllem ïa ka jingshynshar Persha bad ban synshar da ki jaidbynriew Media, hynrei ki la shah jop noh.
Hadien kata ki la kylla long noh ki nonghikai jong ki syiem Persha.
Ki la long ruh ki nongïathuhlpa bad ki nongbatai ïa ki jingphohsniew.
Ki long kiba shemphang ha ka jingstad Philosophy, Science bad ki dawai dashin.
La ki long ki Jentil, hynrei ki long ki briew kiba bha, kiba stad bad kiba wad bniah ïa ka jingshisha.
Ka jingïathuh khana pateng (Eastern Tradition) ka ïathuh ba ha ki por ba mynshwa ki don khat ar ngut, hynrei ki khana pateng hadien pat la ong ba ki don lai ngut.
Ka Bible ruh kam shym la thoh ba don lai ngut ki riew stad, hynrei la shim pat ba don lai ngut namar ba don lai jaid ki jingai sngewbha.
Ïa kine ki riew stad la tip kyrteng kum u Melchoir, Caspar bad u Balthasar.
Ka jingai ki riewstad : U Seneca u la ïathuh ba ha ka ri Parthia (Iran) ha kito ki por, ka long ka dustur ba uno uno u briew um lah ban ïakynduh ïa u syiem khlem da rah ryngkat bad u ka Jingai sngewbha.
Jingai U Melchoir : Une u dei u riew tymmen u ba la phuh ñiuhkhlieh bad don tmaiñ kiba jrong.
U la ai ïa ka ksiar kaba dei eh ban ai kum ïa u syiem.
Ïa U Jisu la kha kum u syiem ban synshar da ka jingieit bad jingisnei ym da ka bor.
Ka jingai u Caspar : Une long u Samla bym don tmaiñ, hynrei u don ka khmat kaba sawkyrang.
U la wanrah ka jingai ba iwbih.
Ïa ka jingiwbih la ju pyndonkam ha ka jingmane bad jingkñia ha ka temple da u Lyngdoh.
Ka kam jong u Lyngdoh ka long ban plie ïa ka lynti sha u Blei na ka bynta ki briew.
Ka ktien Latin na ka bynta u lyngdoh ka dei ‘Pontifex’ kaba mut u nongshna ne nongpun jingkieng.
U Jisu kum u Lyngdoh U la pun lynti sha u kpa.
U Jisu u la ïathuh ha u Thomas, “Nga u ba long kata ka lynti… ym don u ba wan ha u kpa hynrei tang da nga" (Ioan 14:16)Haba U Jisu u la aiti noh ïa la ka mynsiem halor ka diengphna, te ka jingkah ka temple ka la kat arliang (Math 27:51, Mk.15:38, Loukas 23:45).
Ha ka Testament kaba rim, U Rangbah Lyngdoh u ju leit rung ha ka jaka bakhuid tam jong ka temple shisien shisnem ha ka sngi Jingsiewspah (Day of Atonement) ban pynlong ka jingkñia pynïasuk na ka bynta ki pop ki khun Israel baroh (Leb.16:34).
Haba U Jisu u la aiti la ka mynsiem U la plie ïa ka lynti ka jingpynim sha u kpa.
U long U Rangbah Lyngdoh, u da ïasaid na ka bynta ki pop jong ngi (1Ioan 2:1) ha la ka sngi ym shuh tang shi sien shi snem.
Jingai u Balthasar: U long u briew ba la sdang rangbah bad u don ka snieh doh ka bym shai rong (Swarthy).
Dei ma u u ba la ai ïa ka mirr.
La pyndonkam ïa ka Mirr ban kyllan ïa ka met u briew u ba la ïap.
U Jisu u la wan sha ka pyrthei ban shah ïap bad ban pynim ïa kiba pop.
(1Tim 1:15)Ki jingai jong ki riewstad wat lada kim shym la shemphang satia ïa ka jingmut jong kawei pa kawei ka jingai, hynrei ki don ka jingmut kaba khraw shalyndet ïa ka jingim bad jingtrei U Trai Jisu, ha kaba U Blei ha ki jingstad ba phylla u la thmu lypa.
Kine ki riewstad ki la ai ïa la ki jingai ba kordor da ka dohnud ba pyndem, sngewrit bad burom.
Haba ngi rakhe Khrismas, aiu ngi ai ïa U ka ban pynsngewbha bad pdiang hun ha khmat jong U ?.
Ka jingkyrkhu U Blei bad ka Khristmas ba suk bad ba kmen ïa phi baroh.
Mawkyrwat, Nohprah, 23: Ki shipai jong ka Assam Regimental Centre ha ka 16 tarik jong mynta u bnai Nohprah, 2022 da ka mynsiem jong ka jingsngewlem ïa kiba ha ïing ha sem naduh ki kmie ki kpa, ki hynmen ki para jong ki ar ngut ki mynsiem kiba kordor kiba la khlad noh na ka bynta ka pyrthei bad kiba dei ruh ki shipai ïada ri ki la pynlong ïa kawe ka prokram ban kynmaw burom ha ryngkat ka jingwan buh syntiew ha ki mot sah jingkynmaw ha shnong Nongbah, Mawshilong, South West Khasi Hills District.
Lah ban kdew ba ki ar ngut ki mynsiem kiba kordor kiba la khlad noh ïa kaba ka kynhun shipai ka Assam Regimental Centre ki la leh burom ki long u (L) Kitborlang Lyngkhoi uba la khlad noh ha ka 16 tarik u bnai Nohprah, 2012 ha ka jingjia 2012 ha ka jingjia shah tyllep ha u thah ha Jamu & Kashmir, Glaciers bad u Skhemborlang Lyngkhoi uba la khlad noh hadien katto katne por na ka jingjia tyngkhuh kali.
U Major Aman Kirti, Assam Regimental Centre, haba kren ha ka jingïalang u la pynpaw ka jingaikhublei nyngkong eh na ka bynta ki kmie ki kpa jong ki ar ngut ki shipai kiba la khlad noh bad ïa kiba la ïadonlang.
Haba bynrap shuh shuh ïa ka jingkren u la ong ba kum ki khun samla jong ka dong ka thaiñ ki dei ban peit nuksa ïa ki ar ngut ki samla kiba la shlur ban shim ïa ka synjam ban long ki nongïada ïa ka ri India lyngba ka jingrung sha ka kam shipai lyngba ka jingaimynsiem naduh ki kmie ki kpa bad ki bahaïing hasem.
“Lada don ka jingpynshlur na ki kmie ki kpa, kum ki khun samla kim dei ban kyntait ban rung sha ka kam shipai", ong u Major Aman Kirti.
Namarkata, u la ong ba kum ki khun samla haba ki leh ïa kano kano ka kam ruh dei ban buh ruh ïa ka thong haei ki thmu ban kynjoh namar khlem ka thong kin nym poi sha ka jingjop.
U la kyntu ruh ba lada ki khun samla jong ka ri ki rung ha ki kam shipai kan don ruh shibun ki jingkylla ka ban wanrah ïa ka shong ka thaw namar kum ki shipai ki hap ban ïa imlang ïa sahlang de bad kiwei pat ki jaidbynriew, bad lyngba kane kin ïoh jingmut kumno kiwei ki jaidbynriew ki leh.
Ula ong ruh ba hapoh ka kam shipai, kam don kata ka jinghikai ban don ka jingpynïapher niam, pynïapher jaidbynriew hynrei ki hikai ban ïalong kajuh kum shipara ha ryngkat ka jingïatreilang ban ïada la la jong ka ri India ba ieit jong ngi.
U la kyntu ruh ba kane ka sngi kam dei shuh ka sngi jong ka jingsngewsih hynrei ka la dei ka sngi jong ka jingaimynsiem bad jingpynshlur ïa ki khun samla jong ka ri ba kin mih shakhmat ban nym ong ba ka kam ka kyrduh hynrei ki dei ban wad lad ruh ban ïoh ruh lyngba ki kam shipai.
U bah Renikton Lyngdoh Tongkhar, MLA ka Mawkyrwat Constituency bad myntri ka tnad Umbam Umdih jong ka Jylla Meghalaya u la ong ba kane ka dei ka sien kaba nyngkong ïa u ban ïoh ban don ha kum kane ka jingïalang ban kynmaw burom ïa ki khun samla ba shlur jong ka ri bad ka jaidbynriew kiba la len lade ban ïada na ki nongshun.
U la ong ruh ba ka jingmih jong ki ar ngut ki khun samla ban long ki nongïada ïa ka ri lyngba ka kam shipai ka la long shisha ka jingsarong ïa ki bad khamtam eh na ka bynta ki kmie ki kpa kiba la sei bad ai mynsiem ïa la ki khun ban rung ha ka kam.
Namarkata, lyngba kane ka sngi u bah Renikton u la ai mynsiem na ka bynta ki khun samla jong ka dong ka thaiñ ba kin peit ïa ka nuksa ba bha ban nym don ka mynsiem jong ka jingsheptieng ban rung ha ka kam shipai.
Katba na ka liang jong u Buam Myrchiang, Meghalaya Ex-Service League u la pynkynmaw ba ki don 12 ngut ki khasi kiba la khlad noh kum ki shipai jong ka ri India bad ki khlad ha ka por ba ki dang don ha ka jingtrei bad kiwei de ki jingjia.
Kiba la ïadonlang ha kane ka sngi ki long Col Gautam Kumar Rai, Director Sainik Welfare (ba la shongthait), u Buam Myrchiang, Meghalaya Ex-Service League, ki shipai kiba la shongthait na kylleng ki jaka, kiba ha ïing ha sem jong ki ar ngut ki mynsiem kiba kordor bad kiwei de kiba la shah khot sngewbha.
Ïa la ka jingïalang ha kane ka sngi la pynïaid da u Dr.P.Lyngdoh bad ka jingkren khublei na u bah Synshar Lyngkoi.
Nongstoiñ, Nohprah 23: Kum shi bynta ban pynpaw ïa ka jingsngewnguh, ki 7 tylli ki shnong kiba kynthup ïa ka shnong Nongsleh, Mawkhar, Mawsaw, Tynrong-mawsaw, Kyndang-kdait, Pyrden bad ka Mawkdep, ha ka sngi palei ki la pynkup burom ïa u bah Gigur Myrthong MLA/MDC ka Mawshynrut konstitwensi.
Katei ka jingpynkup burom ka dei namar ba utei u MLA bad MDC katei ka thaiñ, u la lah ban pynïoh surok sha kitei ki shnong.
Kumta lyngba ka Joint Action Committee jong ki 7 tylli ki shnong ka thaiñ Mawkhar, ki la pynlong da ka jingpynkup burom ïa utei u nongmihkhmat, ha kaba katei ka kynhun ki rangbah shnong, ki la pynphong da ka sut ïa utei u nong-mihkhmat, kumjuh ruh ban ai sngewbha ïa ka kurim jong u kum ka dak ka jong ka jingpynkup burom.
Ïa kane ka jingïalang la pynlong ha madan shnong Mawkhar Mawshynrut West Khasi Hills District, ha kaba la ïadon ryngkat lang ruh ki sordar shnong jong ki 7 shnong kiba ïoh jingmyntoi lyngba katei ka surok.
Kiwei ki kynthup ïa ki riew rangbah jong ka thaiñ bad la ïohi ruh ba ki khun samla jong katei ka thaiñ, ki la ïashimbynta shitrhem da ki jingpyn-byrnïa bapher bapher kynthup ïa ki jingrwai bad ki jingshad.
Katei ka surok ka dei kaba 12 kilometer kaba na Thaiem shaduh Mawsyrpat, kaba don ki bynta kiba dei ban maramot bad kaba don ruh ban hap shna thymmai ruh kumjuh haduh ban da ai black topping.
U bah P.Wanniang sordar ka shnong Nongsleh kum u nongaiktien jong katei ka synjuk, u la ong “Ngim lah ban klet ïa kane ka sngi ka ban long ruh kum ka histori ha ka thaiñ, namar kum kane kam pat ju don.
Haba nga kynmaw ïa ki por barim katno ngi shem jynjar haba ngim ju don ka surok, khamtam eh ha ki aiom lyiur ka long kaba sohsat haduh katta katta.
Ngi ju kit ïa ki nongpang ha ki khoh kiba ngi la shna khnang na ka bynta kiba pang ba shitom.
Hynrei mynta ngi la sdang ban ïoh shong wat da ki kali maruti, kumta katno nga sngew kyndeh ka mynsiem".
Khliehriat nohprah 23: Ki san tylli ki sengbhalang kiba don hapoh ka shatri jong ka Save Hynñiewtrep Mission (SHM) kiba kynthup ka Hynñiewtrep Youth Council, ka Hynñiewtrep Achik National Movement, ka Jaiñtia Students Movement, ka East Jaiñtia National Council bad ka CORP, ki pynpaw ka jingpyrshah halor ki kyndon ba la pyllait da ka sorkar jylla ha kaba ïadei bad ka kam tih dewïong, halor kane ka SHM ka la pynsaphriang ïa ki jingthoh lyngba ki kot lyngkdop kaba long kum ka jingpynshai sah ki paidbah ha kaba ïadei bad ka jingpyrshah ka SHM ïa ki kyndon.
Katkum ka jingthoh ba la sot na ka kot lyngkdop la ong ba “Ki mar poh khyndew ha ka bri hynniewtrep ki dei jong ki trai ri, trai muluk bad kim shym la dei satia jong ka sorkar India ne ka sorkar Meghalaya.
Ka jingtih ïa ki mar poh khyndew khamtam eh ïa u dewïong bad ïa u maw shun ka la long ka kam kaba ki khun u hynniewtrep ki la trei slem bah bad kane ka la long ka kam kaba kyrshan ïa kiba bun bah ki long iïng la ki long ki iïng ba duk ne ki iing ba riewspah ruh kumjuh.
Naduh ba ka National Green Tribunal (NGT) ka la khang ban tih dewïong (rat hole mining) ka jingtih bad jingshalan ïa u dewïong ha ka jylla Meghalaya ka la long kaba thut bad kane ka la ktah ïa ka ïoh ka kot jong ki nongshong shnong.
Nalor kata ka la don ruh ka jingpynbor ban pyntreikam noh ïa ka MMDR Act hapoh ka jylla Meghalaya"“Ka Dorbar thaw aiñ jong ka jylla Meghalaya ha ka por ba long myntri rangbah u Dr Mukul Sangma ka la mynjur ïa ka rai (resolution) ban kyrpad ïa ka sorkar India ban pyllait (exempt) ïa ka jingtreikam ka MMDR Act hapoh ka jylla da kaba pyndonkam ïa ka paragraph 12A(b) jong ka Sixth Schedule ka Constitution ka ri India, hadien kata , ka Dorbar Thaw Aiñ jong ka jylla sa shisien pat hapoh ka jinglong myntri rangbah u Conrad Sangma, ki la mynjur biang ïa ka rai (resolution) ban kyrpad ïa ka sorkar India ban pyllait ïa ka MMDR Act, kaba sngewsih ka long ba ka sorkar NDA kaba la ïalam da ka party BJP ïa kaba ka NPP ruh ka kyrshan lang, ka la kyntait ïa ka jingkyrpad ka Dorbar thaw aiñ bad kumta ka MMDR Act ka la treikam pura ha ka jylla Meghalaya"“Ka Supreme Court jong ka ri India ka la pynmih ïa ka rai (judgement) ban pynskhem ïa ka jingpyntreikam ïa ka MMDR Act hapoh ka jylla Meghalaya, ki nongthaw aiñ (politician) ba hapoh ka jingïalam jong ki myntri (minister) bad ki MLA ka sorkar NPP ki la pynlong ka jingleh kmen ha bun ki jaka ban shim ba kata ka rai jong ka Supreme Court ban pyntreikam ïa ka MMDR Act ha Meghalaya ka long kaba jop bad ki la pynsawa ïa ka sur ba ka sorkar NPP ka la lah ban ailad biang ïa ki briew ban tih dewïong, ki briew ha ka jingbym sngewthuh bha ïa ka kam ki la kmen namar ki la pyrkhat ba ki la iohlad ban tih dewïong biang kumba long ha ki por ba la dep, phewse kim sngewthuh ba ki aiñ tih dewïong kiba eh bad kyllaiñ kum ka MMDR Act bad ki kyndon jong ka ki la ioh lad ban rung ha ka jylla Meghalaya"“Ka sorkar MDA hapoh ka jingïalam ka NPP, ka la shim ïa ka rai ban pyntreikam noh ïa ka MMDR Act ha ka ban tih dewïong bad lyngba ka office memorandum kaba la pynmih ha ka 5.3.2021 ka la wanrah ïa kata ka kyndon halor ki jingdonkam ban ïoh ïa ki license ban tih dewiong (Standard Operating Procedure-SOPs for Grant of Prospective License and or Mining Lease for Coal in the State of Meghalaya), ha kane ka SOPs la shah tang ïa ki briew lane ki company kiba don ka khyndew ym duna ïa ka 100 hecter ba kin ïoh ïa ka license tih dewïong.
Ka Mineral Concession Rules 1960 kaba la pynmih da ka Comptroller General, Indian Bureau of Mines, Nagpur ka shah ïa ki briew kiba don jaka ym duna ïa ka 4 hecter ban ïoh license katba ha Meghalaya pat la shah tang ïa ki briew kiba don jaka ym duna ïa ka 100 hecter.
Ha kane ka SOPs la shah ruh ïa ki briew ban ïateh kular (agreement) bad kiba na bar jylla (non tribal) bad kita ki non tribal ki lah ban aplai ïa ka license tih dewïong".
“ïa kane k SOPs la wanrah khnang da ka jingmut ba tang katto katne ki heh spah bad ki company kin bat marwei (control and monopolise) ïa ka kam tih dewïong ha ka jylla Meghalaya bad ki riew paidbah ba shu ïa pdeng (midlle class) kin nym ïohlad shun ban trei ïa ki kam tih dewïong namr ki shem jingeh ban don ïa ka khyndew kaba heh haduh 100 hecter bad kane kan wanrah ïa ka jinglum spah ba noh shiliang tang ïa ki katto katne ngut hynrei kiba bun ki hap ban shu peitkai.
Kane ka SOPs kaba la saiñdur da ka sorkar NPP ka ktah bad ka long ka jingtim ïa ki riew paidbah bad ïa ki briew kiba shu pdeng ka ïoh ka kot.
Ki briew kin shem jingeh ban thied ïa ka khyndew kaba kat kane bad haba kim lah ban don khyndew haduh katne ka jingheh kin hap ban shu die tat dor ïa ki khyndew jong ki ha ki heh spah ne ki company namar kan nym myntoi shuh ïa ki ban long trai halor kato ka khyndew lada kim lah ban ïoh license ban tih dewïong, ka ïoh ka kot na ka kam tih dewïong kan poi sa tang ha ki katto katne ngut ki heh saipan katba ki riew paidbah kin nym ioh lad shuh ban trei ïa ki kam dewïong"“Kane ka jing ailad ïa ki non tribal ne ki bar jylla ban tih dewiong lyngba ka jingiateh kular ka long pyrshah ïa ka riti bat khyndew ha ka bri u Hynñiewtrep, ka long pyrshah ïa ka mynsiem jong ka Meghalaya Transfer of Land Regulation Act bad kan plie lad ïa ka khaïi benami hapdeng ki riew lum bad ki bar jylla (non tribal) hapoh ka jylla Meghalaya ïa kaba la kheiñ beaiñ, ki non tribal kin iohlad ban phrung khlieh ha ka kam tih dewïong bad ka spah ka phew jong ka jaitbynriew kan tuid sha kine ki non tribal, ka khaïi benami kan jur ha kane ka kam bad ka spah jong ka jaitbynriew kan shah ktah shi katdei eh"“Ha kine ki sngi ngi iohi ba ka Meghalaya High Court ka la rai ba wat ïa u mawshun uba dei ban shalan sha kiwei ki ri (export) u dei u major mineral, kane ka kyndon ba yn shah ban tih dewiong tang ïa ki briew briew/company kiba don jaka ym duna ïa ka 100 hecter ka lah ruh ban hap ha kaba ïadei bad u mawshun namar ki la lah ban shim ïa u mawshun bad shalan sha bar kum u major mineral, kumba shim ïa u dewïong, kane ka SOPs hadien habud ka lah ruh ban rung wat ha ka kam tih maw shun bad kiwei kiwei ki major mineral"“Ka Save Hynñiewtrep Mission ka la ieng pyrshah ïa kane ka SOPs kaba ktah mat ïong ïa ki riew paidbah bad ngin pan ka jingkyrshan ba radbah na phi baroh kiba ieng pyrshah ïa kane ka SOPs kaba long ka jingtim ïa ka jaitbynriew Hynñiewtrep hi baroh kawei".
Jowai, Nohprah 23: Ka Wahmawleiñ ka dei ka shnong kaba khuidtam hapoh ka block Mawkynrew jong ka East Khasi Hills District bad lehse kawei na ki nongkyndong kaba khuid tam hapoh ka jylla hi baroh kawei.
Kane ka shnong ka don kumta 50 kilomitar na ka nongbah Shillong bad kala bna nam ruh ha kaba ïa dei bad ka dorbar ki khynnah kaba treikam bha hapoh kane ka shnong bad ka bna nam ruh ha kiba bun ki liang.
Lehse dei tang kane hi ka nongkyndong kaba ki nongwan kin lah ban ïoh ïa ki jingtip baroh shaphang ka shnong haka shijaka.
Namar baroh ki jingtip badonkam shaphang ka shnong kila don haka sign board kaba la buh ha shwa ban rung shnong naduh ka jingbun ki ïing haduh ka jingbun jong ki nongshong shnong.
Mynta ka sngi ka Society of Urban and Rural Empowerment (SURE) hapoh ka jingïalam jong u Dr H.H.Mohrmen kala pynlong ïa ka jingai jinghikai ïa ki nongrep kiba don hapoh kane ka shnong.
Naka liang jong u Dr Mohrmen ula ong ba kane ka dei ka sien kaba nyngkong ba ka SURE ka pynlong prokram ha East Khasi Hills district bad u pynpaw ka jingsngewnguh ïa ka Ophis jong ka District Planning Officer, East Khasi hills kaba la kyrshan ïa kane ka jingai jinghikai.
Ïa kane ka training la pynlong lyngba ka Valuntary Action Fund (2016-17) ka ophis ka DC East Khasi Hills.
Ïa ka jingai jinghikai la long haka ïng skul Wahmawleiñ Unitarian LP School.
Ïa ka jingïalang ban plie ïaka training la pynïaid da ka samla Ilasiewdor Gashnga iba long i Program Coordinator (Training) jong ka SURE bad la ïoh ïa ka jingkren pdiang sngewbha na u Rangbah Shnong ka Wahmawleiñ u Marphred Kshiar.
Ha kane ka sngi ki nongrep kila ïoh ïa ka jinghikai na u Dr.H.H.Mohrmen bad u Habandajop Lyngdoh halor ka rukom rep bad khamtam ha kaba kumno ki nongrep ki nang ban shna sboh mariang dalade hi.
Kawei pat ka jinghikai kaba la ai ïa ki nongrep ha kane ka shnong ka dei kumno ban kin shna ïa ki dawai kum ka Lacto Acid Bacteria (LAB) bad u Indigenous Micro Organism (IMO).
La hikai ïa ki nongrep ba ki nang ban shna dalade hi ïa kine ki dawai kiba donkam na ka bynta ka kam rep bad ri jingri ruh kumjuh.
La hikai ïa ki nongrep ban shna ïa kine ki dawai da kaba pyndonkam da ki tiar kiba ki suk ban ïoh na shnong hi.
La hikai ïa ki nongrep ba kin shna ïa ki jait sboh Bokashi kaba ki lah ban shna tang da kaba pyndonkam da ka eit ki mrad kiba ki ri, ka dpei, ñut, ka LAB bad ka IMO.La hikai ruh ïa ki nongrep ba kin shna ïa ka sboh mariang (natural compost) da kaba pynbha ïa ka rukom kaba ki ju shna sboh da kaba pyndonkam biang da ka LAB bad ka IMO.Namar ba kane ka jaka ka dei kaba ki briew ki ïa rep tympew bha la ai jingmut ruh ban pyndonkam ïa kine ki jaitsboh na ka bynta u tympew ruh.
Na ka liang jong i kong Tyllimon Khongjoh ila ong ba ka shnong ka donbok ban ïoh kum kane ka training kaba ai jingmyntoi ïa ki nongrep.
Kiwei pat kiba la ai jingkylli bad kren ha kane ka jingai training ki dei u Stanlon Kshiar bad I ban Rynsong Suting.
Nongpoh, Nohprah 23: Sa tang da ki bnai ban poi noh sha ka jingjied ban pynthymmai ïa ki Nongmihkhmat sha ka ïing Dorbar Thaw aiñ ka jylla ha kane ka election 2023 kaba lah ban long ha u bnai Rymphang 2023 bad na ka liang u Vice President ka UDP Ri Bhoi District, U Bah C.B Syiem ryngkat ka kynhun mynta ka sngi ki la mih noh na ka UDP party.
Haba mih noh na ka UDP party, u Bah C.B Syiem uba dei u CEM barim ka KHADC lem bad kiwei ki nongïalam ki la phah ruh da ka shithi iehnoh kam sha u Secretary ka UDP Ri Bhoi, u Bah Michael Kharhunai ha ka jingdon lang u President ka UDP Nongpoh Circle, u Bah Andreas Syngkli ha ka ophis treikam ka UDP ha Nongpoh.
Kum ban pynktnmaw, u Bah C.B Syiem lem bad ka kynhun ki dang wan ban pynïasoh sha ka UDP ha Ri Bhoi ka dei ha ka 25 Tarik u Nailar 2022 hadien ba ki la mih noh na ka NPP party da ka jingbym hun ïa ka kyrtong, ka Kong Macdalyne Mawlong, kaba dei ruh ka MDC ka Umsning bad ha kane ka kynti ma u bad ka kynhun ki la mih na ka UDP halor ka jingbym hun satia ïa ki rukom treikam ka UDP party bad ka jingbym don jingkyrmen ba kane ka party kan lah ban leh ei ei ïa ki paidbah bad ïa jylla.
Kumba la pynpaw da u Bah C.B Syiem la ong ba ka jingmih jongki na ka party UDP kam don kano kano kaba pyrshah ïa ki nongïalam ne ïa ka party bad karkum ba ki la mad hadien ba la pynïasoh sha kane ka party kim sngew don jingkyrmen ba kane ka party kan lah ban leh ei ei ïa ka jylla bad ka ri.
“Ngi don ka jingsngew khia kaba jur ïa ki mat ki jura jong ka jaid bynriew kiba sahteng haduh kine ki sngi kumba la paw pyrthei kum ka jingjia ha Mukroh, ki kam pud ki kam sam kiba dang sahteng, kam don ka shongsuk shong sain bad lada ngim don hi kata ka jingïadei bad ka party kaba don ha ka bor la ka long ha jylla ne ha ka sorkar kmie baroh ki mat ki jura ka jaid bynriew kin nym urlong" ong u Bah C.B Syiem.
Jowai, Naiwieng 16: Shi bynta na ka sngi kyrpang jong ki Nongthoh Khubor ne ka ‘National Press Day’ na ka liang ka West Jaiñtia District Sports Association (WJDSA) mynta ka sngi 16 tarik u Naiwieng kala ai sngewbha da ki Jackets sha ki nongthoh khubor ka sor Jowai.
Kane ka long shi bynta kum ka dak ban ai mynsiem ïa ki nongthoh khubor kiba la don bynta lang ha ka ban ai jingtip lem ki kam ïalehkai Sport bad ban pynkiew ïa ki khun samla kiba don ka sap shisha ïa ka sap ka phong ha ki kam ïalehkai bapher bapher hapoh ka District.
Ïa kane ka jingsam sngewbha la lam khmat da u Hony.General Secretary ka WJDSA ma Lammat-oo Laloo ha ka jingïadonlang ki dkhot jong ka WJDS Association.
U ma Laloo ha ka jingkren ula pynsngew ba ka Association kala don jingmut ban leh ïa kane naduh kine ki por hynrei mynta ka sngi kaba dei ka sngi kyrpang jong ki nongthoh khubor kila leh noh mynta ka 16.11.2022.
Ula buh ka jingkyntu ba kane ka jingïatreilang hadpeng ki nongthoh khubor bad ki bor pynïaid jong ka Association kan dang ïaid bteng ha kine ki sngi ban wan.
Khliehriat, Naiwieng 16 : U bah Kyrmen Shylla, uba dei u myntri ka sorkar jylla bad u MLA jong ka Khliehriat Constituency, mynta ka janmiet, sngi ba ar, u la pyllait paidbah ïa ka Music Video ‘STYLE’ ba la rwai da u samla Shanbor Lastang lem bad ki paralok uba na ka shnong Khliehriat West, ïa ka jingïalang la pynlong ha Khliehriat West Community Hall ha ka jingïa don ryngkat lang ki paidbah bad ki riew rangbah jong ka thaiñ.
Haba kren kum u kongsan, u bah Kyrmen Shylla, u la ai ka jingkhublei kitbok kitrwiang ïa u samla Shanbor Langstang lem bad ki paralok kiba la lah ban pynmih ïa kane ka music video, u la ai mynsiem bad pynshlur ruh ba kin nang ïai kiew shaphrang ha ka sap ka phong ba ki don, ha kajuh ka por u bah Kyrmen, u la kyntu ïa baroh ki paidbah ba kin sngewbha ban pynsaphriang (share) lem ïa kane ka music video ‘Style; jong u samla Shanbor Langstang ba kan long kum ka lad ka lynti ban kyntiew ïa u bad ïa ka kynhun bad ong ba kane ka jingsdang ka long ka nuksa ba bha ïa ki samla ka thaiñ.
Kum u nongmihkhmat jong ka thaiñ, u MLA, u la kyntu ïa ki samla ba don sap ba kin mih shakhmat bad pynsngew ruh ha u ïa kino kino ki jingeh ha kaba na ka liang jong u, katba lah un wad ki lad ki lynti ban ïarap ïa ki ban kyntiew ïa ki sap ki phong, u la kyntu lang ïa baroh ki paidbah ba ki dei ban don ka mynsiem iatreilang ban kyntiew iwei ïa iwei bad kumjuh ruh ban ai lem ïa ka jingkitbok kitrwiang bad ban pyn shlur ïa ki samla kiba don ka sap bad kito kiba la mih shakhmat ha kiba bun ki bynta.
U President rangbah jong ka Jaiñtia National Council, uba dei ruh uwei na ki kaitor na ri lum Jaiñtia, u bah Sambormi Lyngdoh, u la long kum u Symbud kongsan ha kane ka janmiet bad haba kren sha ki paidbah ha ka jingïalang, u la kyntu ba kin sngewbha ban ai ïa ka jingkyrshan kaba pura ïa kane ka music video ‘STYLE" ba la rwai da u samla Shanbor Langstang bad ki paralok bad ong ruh ba lyngba ka jingpeit (view), ka jingpynsaphriang (share) kan long ka jingai mynsiem ïa ka kynhun bad kumjuh ruh kum ka lad kamai pisa, u la ïathuh ruh ba ka jinglah ban pynurlong ïa kane ka music video ka dei ruh ka jingtrei shitom jong ki kaitor.
Utei u nongialam ka EJNC, u la kyntu ïa u bah Kyrmen Shylla ba un sngewbha ban thaw ïa ki rynsan kiba kyrpang na ka bynta ki samla don sap khnang ban kyntiew ïa ki sap ba ki don bad ruh ban wad ki lad ki lynti ban ïarap ïa ki samla ban pynpaw ïa ki sap ki phong ba ki don, namar kumba long mynta ka dang duna palat ki rynsan ïa ki samla ban pynpaw pyrthei ïa ki sap ki phong jong ki.
U MLA ba rim jong ka Khliehriat, u bah Justine Dkhar, u la buh ïa ki kyntien shong sbai ha ki samla don sap da kaba ong “Ka um pohliew kaba rit, katba ka dang tuid ar sut ka kylla long ka wah bah kaba heh’ kane ka long ruh kum ka jing ai mynsiem ïa ka kynhun rwai jong u samla Shanbor Langstang bad ong ruh ba ka rwai ka siaw ka dei shibynta jong ka jingim u briew kaba ha baroh ki por, u la ai ka jingkitbok kitrwiang ïa ka kynhun ba kan nang lah ban ïaid sha khmat bad nang lah ruh ban pynmih shuh shuh ïa ki video music, u la kyntu ïa ki paidbah ba kin sngewbha ban peit bad pynsaphriang lem ïa kane ka video ‘STYLE’.
Kiba la ai jingkren ki kynthup ruh u President jong ka Khasi Students Union East Jaiñtia Hills District, u bah Streamly.
S.Suchen, ïa ka prokram la pynïaid da u bah Mebanteilang Sukhlaiñ bad la ïoh ruh ïa ka jingshad na ki ar ngut ki samla ka thaiñ u Nehki Rymbai bad ka samla Riya San, kine ki dei kiba ïa shim bynta ha ka rynsan Jaiñtia Got Talent 2022.
Nongpoh, Naiwieng 16: Shibynta ka thong ban wanrah ïaka khuid ka suba, ki paidbah jong ka shnong Umtham ha Ri-Bhoi mynta ka sngi kila ioh jingmyntoi shibun hadien ba kila ioh pdiang ïaka iing jaka ban thep ïaki tiar ba lah ban die, ka iing ban thep ïaki ñiut ki ñier kiba lah ban pyut, ki kali kit ñiut bad kumjuh ruh ki jaka bret ñiut man kawei pa kawei ka longiing ha katei ka shnong lyngba ka Swaach Bharat Mission.
Ha katei ka sngi la don ryngkat lang ruh da u Bah Jason S Mawlong MLA ka Umsning kum u kongsan haka jingdonlang u Bah A Lyngdoh SDO ka tnad PHE Umsning Division, u Bah Garland Sun District Co-Ordinator ka SBM, Bah Orbin Nongrang Rangbah Shnong, ryngkat ki nongshong shnong jong katei ka shnong.
Naka liang u Bah Garland Sun kum u District Co-ordinator ka SBM u la pynpaw ba ka long ka jingkyrkhu ïa katei ka shnong kaba la ioh pdiang ïa katei ka iing bad ki tiar ki tar ban wanrah ïaka khuid ka suba jong ka shnong, hynrei kim dei pat ban pyndonkam bakla ïaki hynrei ban sumar naka bynta ka jingdonkam bad ka khuid ka suba jong ka shnong.
U Bah Jason S Mawlong kum u MLA ka thaiñ u la pynpaw ba katei ka shnong ka dei kaba donbok kaba ioh kum kitei ki tiar ki tar, bad ka shong haki nongshong shnong ban sumar bad khamtam ban long ka nuksa ïa kiwei ki shnong ban wanrah ïaka khuid ka suba, naka bynta ka jingitynnad bad khamtam ka jingkoit jingkhiah.
U la kyntu ruh ïaki nongshong shong shnong ban don ka jingkitkhlieh naka bynta ban wanrah ïaka khuid ka suba bad kyrpad ruh ïaki ban ai ka jingïatreilang naduh ki ophisar jong ki tnad sorkar, ki nongmihkhmat naka bynta shibun kiwei pat ki kam pynroi ha ka shnong.
Khliehriat, Naiwieng 16 : U symbud myntri rangbah ka jylla, u bah Prestone Tyngsong, mynta ka sngi u la plie donburom ïa u maw nongrim ban shna noh ïa ka surok kaba ha ka jinglut kaba T 126 klur tyngka ha kitei ki thaiñ khappud bad uwei pat u dei u maw ban sah jingkynmaw ïa kito ki longshwa kiba dei ki nongseng ïa ka shnong Huroi, ha kane ka sngi da ki hajar ngut ki paidbah na ki shnong khappud ki la ïa poi sha kane ka prokram ha shnong Huroi.
U bah Prestone u la ong ba kane ka jingplie mawnongrim ka long kum ka jingpynbna paidbah ba yn sdang noh ban shna ïa kane ka surok ha khappud, u la ai ka jingiaroh ïa u bah Kynjaimon Amse, kumjuh ruh ïa ka kong santa Mary Shylla, ki waheh shnong ka thaiñ, kiba ju pynkynmaw ïa u Symbud kongsan man ka por ha kaba ïadei bad kane ka surok.
U muktiar uba dei ruh u Adviser jong ka Joint Action Committee jong ki saw dorbar shnong ba kynthup ka Huroi, Hingaria, Lahalein bad Lejri, u bah K.Amse lem bad ki dkhot ki la pynpaw ka jingsngew kmen halor kane ka jingplie ïa u maw nongrim ha kane ka sngi bad ong ruh ba ynda la dep ban pyntrei ïa kane ka surok kan pynsuk shibun eh ïa ki paidbah ha kitei ki thaiñ khappud bad ong ruh ba ka dei ka jing ap khmih lynti kaba la slem bha kaba naduh u snem 1954, ki da khmih lynti ruh ba ïa kane ka surok yn sa lah ban pyndep noh kham kloi.
Kiba la ïa don ryngkat lang ha kane ka sngi ki kynthup ruh u MLA jong ka Sutnga Saipung bah Shitlang Pale, u Chief Engineer PWD Roads, u bah K.K Mawa, u DC ka East Jaiñtia Hills District, u Superintendent of Police East Jaiñtia Hills District, u Jagpal Singh Dhanoa, IPS, ki MLA ba rim u bah Nehlang Lyngdoh bad u bah Hopeful Bamon, ka kyrtong ban iakhun na ka NPP, ka kong Santa Mary Shylla, ki MDC ka thaiñ, u bah Emlang Lamare bad u Dr Sanky Shangpung bad kiwei kiwei ki nong shah khot sngewbha lem bad ki paidbah ka thaiñ.
Khliehriat, Naiwieng 16: Katkum ka jingpyllait khubor jong u bah Daiapherbha Lamare, u ba na Sonapyrdi, u la ïathuh ba u contractor jong ka NHAI, u la mut ban sdang ban maramot noh ïa ka surok national highway 6 ha ka thaiñ, khamtam ha kito ki jaka jong ka surok kiba la julor palat, la ong ruh ba mynta ki nongtrei ka NHAI ki la sdang ban wan pynpoi ïa ki tiar ki tar na ka bynta ban maramot ïa ka surok ha ka thaiñ Narpuh.
La ong ruh ba ki paidbah jong ka thaiñ Narpuh, lem bad ki sengbhalang ba kynthup ka Jaiñtia Students Union Khliehriat Circle, Jaiñtia Stidents Movement bad ka HITO Narpuh Circle, ki la pyllait noh ïa ka jingpakhang surok hynnin ka miet ha ka por 9.30 myn miet, kata dei hadien ba u Extra Assistant Commissioner ka East Jaiñtia Hills District, u bah S.Marwein, u la ïakren sngewthuh bad ki bad kular ba ïa ka surok yn maramot noh mardor hi bad naduh hynnin ka miet hi la sdang ban wan pynpoi ïa ki tiat ki tar ban maramot.
Ki paitbah nongshong Shnong jong ka thaiñ Narpuh ki phah ïa u kyrwoh sha ka sorkar bad sha ki bor synshar district bad maham tyngeh ruh ba lada ka national highway authority of India kam maramot kloi kloi ïa ka surok kumba la dep ïakren shai, ki paidbah kin pynlong biang ïa ka jingiakhi bad pakhang surok biang ha baroh kawei ka surok NH-6 ha East Jaiñtia Hills District.
Nongpoh, Naiwieng 16 : Na ka daw ka jingsynjor ka Jingkieng Dwarksuid bad kaba la buh jingma lada ïaid ki Kali Kit khia na katei ka Jingkieng kaba dei hadien ka jingtwa ka khyndew, u Deputy Commissioner ka Ri Bhoi, u Arpit Upahdhay mynta ka sngi u la pynjari da ka section 144 CrPC ban khang pyrshah ïa ki Kali ba kit khia ban ïaid lyngba katei ka Jingkieng Dwarksuid.
Katei ka kyndon la shah ban ïaid ki kali ba kit tiar tang kito kiba don hapoh ka jingkhia kaba 30 ton bad palat ïa kata ka jingkhia la khang pyrshah ban ïaid na katei ka Jingkieng.
La pyntip ruh ba la pynjari ïa kane ka kyndon ka dei halor ka nongrim ba katei ka Jingkieng ka la don hapdeng ka jingma ban ïaid ki Kali kit khia bad dei namar kane ka daw lyngba katei ka kyndon la khang pyrshah ïa ki Kali ba kit palat ïa ka jingkhia kaba 30 ton shaneng bad la shah ban ïaid tang kiba don ka jingkhia hapoh ka 30 ton.
Kane ka kyndon kan treikam noh mardor bad kan dang treikam ruh katba ym pat pynbna da kumwei pat bad kino kino kiba ïaleh pyrshah kin shah pynshitom katkum katei ka kyndon aiñ ba la pynjari.
Nongpoh, Naiwieng 16: Ka FKJGP North Khasi Hills District na Ri Bhoi mynta ka sngi ki la pynpaw ïa ka jingsngewkhia kaba jur, kaba dei halor ka nongrim ba ka rukom bhah kam ha ki kam Contractor kam long kaba khuid ba suba bad dei tang kito kiba don jingïadei bad ki heh ki hain kiba ioh ïa ka kam bad kiwei pat kiba ym don jingïadei kim ioh satia ïa ka kam.
Haba ïa kren bad ki Nongthoh Khubor mynta ka sngi ha Nongpoh, u General Secretary k FKJGP North Khasi Hills District, u Bah Shanlang Diengdoh, u la ong ba ka daw kaba la pynlong ïa ka seng ba kan kren halor kane ka bhah kam Contract ha ki tnad sorkar bapher bapher, ka dei namar ka don ka jingkren na kiba bun ki Contractor ha Ri bhoi ki la wan ud wan nam sha ka seng ban tuklar lem halor kane ka rukom bhah kam kaba ym long kaba khuid ba suba.
U la pynpaw ruh ba ka seng ka kren ïa baroh ki tnad sorkar la ka dei ka tnad PWD, PHE, Water Resource bad kiwei kiwei ki tnad sorkar haba don ki kam ki jam dei ban leh da kaba khuid b suba bad ym ban ai kam tang ïa kito kiba don jingidei bad ki MLA ne Minister.
U la kynthoh ruh ba ki don ki kam ba ki ai ïa ka open tender tang ban pyndep rukom ba ki Contractor ki thep ïa ki kam bad shu lut ei tang ka pisa ban thep tender, hynrei kiba ioh ïa ki kam pat ki dei tang kito kiba don jingïadei ïa ki MLA ne Minister.
Halor kane ka bynta, ka seng ka dawa ba dei ban bhah kam da kaba khuid ba suba ban ïa myntoi lang ïa baroh ki Contractor bad ym tang ban ai kam tang ïa kiba don jingïadei bad ki heh ki hain.
K seng kan buddien halor kane ka jingbhah kam ïa ki Contractor bad lada ka lap ba don ki jingleh shiliang kum ka seng kam banse ban ïaid d kawei ka lynti ban myntoi lang baroh ki Contrctor ha Ri Bhoi, u la bynrap.
Na ka liang u Education Secretary, u Bah Gabriel Sun u la kren ruh halor ka thung kam thung jam na ka bynta ki samla ha Ri Bhoi ba kane ruh ka dei ban long kaba khuid ba suba bad kam dei ban don ka jingleh shiliang khmat ban don kita kiba tuklar da ki MLA ne Minister bad dei ban ioh hok tang kito kiba dei hok ban ioh katkum ka jingstad jongki ha ka eksam thungkam thungjam.
U Samla Sun, shuh shuh, u la pynpaw ruh ba ka FKJGP, North Khasi Hills District Unit kan dang buddien halor ka bhah kam bhah jam ïa ki kam Kontrak bad kumjuh ruh ka jingthungkam ha ki tnad sorkar bapher bapher ha Ri Bhoi bad kum ka seng kan nym ailad ba kan don ka jingleh shiliang ïa ka jingthungkam thungjam ha kaba ka nongrim ka seng ka long ban phai khmat kyrpang sha ki samla kiba ym don kam don jam kaba ki dei hok ban ioh katkum ka jinglah jongki ha ki eksamin thungkam bapher bapher.
Shillong Naiwieng 16 : Ka ExxonMobil Lubricants Pvt.
Ltd.
Kala ïatreilang bad ka Racing Promotions Pvt Ltd (RPPL) na ka bynta ka lympung pynïamareh kali ba la tip kum ka Indian Racing League kum ka kompany ba la ïatehlok na ka bynta ki kam kiba ïadei bad ka jingpynbiang ïa ki umphniang engine kali ka ban wanrah ka jingkylla ha ka jingïalehkai ñiah kali ha ka ri.
Yn kaweh lama ïa kane ka jingïalehkai ha ka 19 tarik u Naiwieng ha Hyderabad, ka sien ba nyngkong jong lympung ïalehkai jong ka Indian Racing League (IRL) ïa kaba la ai jingkyrshan da ka Wolf Racing, kadei tang kane ka rynsan ïakob ban pynmareh ïa ki kali 4 shaka kaban sa ïohi ïa ka jingïashim bynta jong ki kynhun ïalehkai kiba don ha ki hynriew tylli ki nongbah.
Ki nongniah kali kynthup ïa ki kynthei bad shynrang, kiba kynthup ïa ki nongñiah kali barim jong ka Formula One & Le Mans kin ïashim bynta ha kane ka lympung ïalehkai ba kyrpang.
ïa ka wat ba 2 bad 3 yn sa pynlong ha Madras Motor International Circuit (MMRT) ha ki bynta ba shadien jong u bnai Naiwieng bad ha u bnai Nohprah ha ki sngi kut taiew, bad ka lympung ïalehkai final yn sa pynlong ha Hyderabad ha ka 10-11 tarik U Nohprah.
Kumta khnang ban wanrah ka Ia ba thymmai na ka bynta ka jingïalehkai ñiah kali ha India, ka IRL ka pyrshang banthaw ïa ka rynsan ïalehkai kaban ïaryngkat bad kiwei ki rynsan ïalehkai ka pyrthei.
Ka jingïatehlok bad ka ExxonMobil kan nang pynkhlaiñ bad nang pynbha shuh shuh ïa kane ka bynta ha India kaba la don lypa ha ka kyrdan basan jong ka jingsngewtynnad ki briew ïa ka F1,bad kumta la sakhi ka jingkiew sted jong ka motorsport ha kine ki khyndiat snem ba la leit noh.
Shillong Naiwieng 16 : Ka Britannia NutriChoice ha ka sien ba nyngkong ka la pynmih ïa ka jingshakri na ka bynta ban pynsuk ïa ki briew kiba don ïa ka jingpang diabetes ban ïohi ïa ki jingbam kiba ïahap bad ka met jong ki, bad ïa kane la pyllait paidbah ha ka sngi rakhe ïa ka World Diabetes Day.
Ha kane ka sienjam la pyndonkam ïa ka jingai jingmut jong u riew shemphang ha kaba ïadei bad ka rukom bam ïa ki jingbam batei bad uba long ruh u nonghikai shaphang ka koit ka khiah, U Ryan Fernando na ka bynta ba un ai ïa ka plan halor kiei ki jingbam ba long ban bam ïa kaba la pynïahap katkum ka rta bad ka jingsngewtynnad jong ki briew ban bam.
Kane ka jingïalap paidbah kan saphriang sha kumba 15 million ngut ki briew ha India bad kan ïarap ban ai jingtip shaphang kumno ban pynkhreh ïa ki jait jingbam ban ïada bad tehlakam ïa ka jingpang diabetes.
Ki jingshakri ba la pyllait paidbah ha ka sngi rakhe ïa ka World Diabetes Day, ïa kaba la leh da ka Britannia Nutrichoice ka long ban thaw ïa ki plan kiba ïadei bad ka rukom bam na ka bynta ki briew khnang ba ki lah ban tehlakam ïa ka jingpang diabetes, kaba long katkum ka rta bad ka jingpher jong ka rukom bam ha kylleng ki bynta jong ka ri.
Kane ka sienjam treikam ka ai jingmut ha kaba ïadei bad ki jingbam kiba ïahap bad ki briew katkum ka jaka ba ki shong ki sah bad yn pynïoh ïa kine ki jingbatai ha ka rukom kaba suk, bad kata ka long lyngba ka Whatsapp ChatBot.
U Ryan Fernando, uba long u riewshemphang ha ka liang ki jait jingbam ne u nutritionist uba la trei palat 20 snem ha ka kam u la ïatehlok bad ka Britannia Nutrichoice ban ai ïa ki jingbatai kiba ïadei bad ka rukom bam.
Ha kane ka jingbatai ïa ki jingbam la batai ruh ïa ki jingbam kiban ïahap bad ka jingmad bapher bapher jong ki briew, ka hikai ruh shaphang katno donkam banbam bad ki long ruh ki jingbam kiba suk ban ïoh, kiba long ki jingbam batei kiba man la ka sngi.
Haba kren shaphang kane ka jingpyllait paidbah, U Amit Doshi, Chief Marketing Officer, Britannia Industries Limited u ong, “Ngi sngewkmen ban ïoh ban ïatehlok bad u nurittionist uba la ïoh ïa ka khusnam u Ryan Fernando, uba trei sani na ka bynta ban thaw ïa kine ki rukom bam, bad ïarap ha ka rukom kaba khraw, bad ïa ka jingïarap kaba donkam na ka bynta ka jingim".
Shillong, Naiwieng 16 : Arngut ki samla kynthei, kata ka samla Wanhunlang Khyllait bad ka samla Rilarympei Diengdoh ki la ïoh ïa ka khusnam ba kyrpang na ka Rabon Sing Kharsuka Memorial Committee namar ka jingïoh ban khur heh mark tam ha ka sobjek Khasi ha ka Bachelor of Arts (BA) bad ruh ha ka Master of Arts (MA).
Ïa kitei ki arngut ki samla la pynkup burom hynne ka sngi Ba-ar ha ka jingïalang kaba long ha Khasi National Dorbar Hall kum shi bynta ban kynmaw burom ïa u nongthoh ba khraw tam ba ka Jaidbynriew ka pynmih, u Pahep Rabon Sing Kharsuka ha ka lyngkhuh sngi khlad kaba 112 hynne ka sngi.
Lah ruh ban kdew hangne ba ka samla Rilarympei Diengdoh kadei ka samla pule ha skulbah NEHU Shillong katba ka samla Wanhunlang Khyllait pat kadei na St.Mary’s College, Shillong.
Ïa ki khusnam ha kane ka sngi la pynkup burom da u Kongsan, Dr.Sylvanus Lamare, Principal jong ka St.Edmund’s College bad ruh na u Symbud Kongsan, Bah Ransom Sutnga ryngkat ka jingdonlang ka khun ksiew tun jong utei u nongthoh ba khraw, Kong Eldora Betsy Lyngdoh kumjuh ruh u Dr.Herbert Lyngdoh uba mihkhmat na ka Kur Lyngdoh nalor kiwei kiwei.
Shwa kane, u Kongsan ha ka jingkren u la ong ba ha ka por ba wan ki phareng bad mishoneri ka la don ka jingtieng hapdeng ki paid Khasi bad dei kane kaba la pynlong ïa ka Jaidbynriew ban sei haduh lai ki mawbyrsiew.
“Kita ki dei u Jeebon Roy Mairom, Radhon Sing bad u Rabon Sing Kharsuka.
Lada phi peit ïa u Jeebon Roy u la thoh shaphang ki kot kiba ïadei bad kiwei ki jaidbynriew bad pynwan sha ka Ktien Khasi.
U la thoh ruh shaphang ka Niam Khasi.
Katba Radhon Sing pat u la pynsan ïa ki kitab jingphawar kiba dei ka sneng ka kraw ïangi ki Khasi bad kadei ka kot kaba biang tam na ka bynta ban bat ïa ka rukom im jong ngi ki samla Khasi," u la ong.
Haba ïadei pat bad u Pahep Rabon Sing, u Kongsan u la ïathuh une u thoh ïa ki khana, ka Niam Khasi bad kumjuh ruh ïa ka Phawar.
“Ngi donbok shibun ba kine ki lai ngut ki la mih bad ki trei ryngkat ryngkat, u la bynrap shuh shuh.
U Bah Ransom ba dei ruh u kurim jong i Kong Eldora, u la ong ba ka jingsam ïa katei ka khusnam kan ai mynsiem shuh shuh ïa ki samla Khasi ban leh bha ha ka sobjek Khasi khamtam ba kadei kyrpang ïa kiba heh mark tam ha katei ka sobjek.
U la pyntip ruh ba nalor ba ka Committee ka la trei borbah na ka bynta ban pynsah nam shuh shuh ïa utei u rangbah, mynta ki la dep ruh ban pynbha ïa ka Iingsah jong utei u radbah kaba don ha Mawmluh ïa kaba la ai kyrteng da ka Rabon Sing Cottage.
Shwa kane, na ka liang i Prof.Streamlet Dkhar ba dei na ka Khasi Department NEHU ha ka halor ka jingnoh synñiang jong u Pahep Rabon halor ka thoh ka tar, ka la ong, “Dei ban lehkmen haba lyngkhuh snem jong uno uno nongthoh ba la noh synñiang ha ka thoh ka tar Khasi.
"Shuh shuh ka ong ruh ba dei lyngba u Pahep Rabon Sing uba la sdang nyngkong ban buh jingthoh bad lum lang ban pynroi ïa ka Ktien Khasi namar ym pat don ki briew kiban lum ban lang ha ka dur jong ki jingthoh.
Ka la banjur ruh ba donkam ban ïakhun wat ban ïoh jingithuh noh ïa ka lyngkhuh snem ba khlad jong kum ka Rabon Sing’s Day, kum ka burom kumba la ai lang ïa kiwei pat ki khraw pyrkhat jong ka Jaidbynriew.
Shillong, Naiwieng 15: U Myntri Rangbah ka jylla u Conrad K Sangma ha ka sngi ba-ar u la bteng ban sam ïa ki skhim da ka song pisa ha ri lum Garo ban ïarap ïa ki nongrep bad nongri jingri ha Adokgre, North Garo Hills District.
Kane ka song pisa kaba u Myntri Rangbah u la sam la kot kumba 1.5465 klur tyngka sha ki 8 tylli ki Integrated Village Cooperative Societies (IVCS) na bynta ka Piggery Mission Phase 3.
Ha kane ka sngi u Myntri Rangbah u la sam ruh ïa ka pisa kaba kot kumba 23.87 lak na ka skhim ‘FOCUS+’ bad ka Farmer’s Welfare Programme sha ki 2387 tylli ki longiing nongrep.
Shuh shuh u Myntri Rangbah ha kane ka sngi u la pyllai ïa ka Community Investment Fund (CIF) ka song jingïarap kaba 14.50 lak tyngka sha ki 5 tylli ki Village Organisations bad u la ai ruh 4 lak ka Bank Loan sha ki 4 tylli Self-Help Group.
Shillong, Naiwieng 16: U President ka BJP Meghalaya u Bah Ernest Mawrie ha ka sngi Balang u la kob ïa u Myntri Rangbah ka jylla u Conrad K Sangma ba lada u nud ban ïakhun tang na South Tura Constituency ym ban ïakhun na ki ar tylli ki seat ban pynjlan jubor ïa ka lawei saiñ pyrthei jong u bad ong ba lada u Myntri Rangbah u nud u dei ban ïakhun beit pyrshah ïa u Vice President ka BJP Meghalaya u Bernard N Marak ha ka ilekshon MLA ban long ha u snem 2023.
Ha ka kyrwoh, u Bah Earnest u la ong ba ïa u Bernard Marak la pyllait noh na phatok ki pulit wat hapdeng ki jingpyrshang borbar ka sorkar NPP ban set phatok ïa u.
U la ong ruh ba ki jingkynnoh pyrshah ïa u Bernard kam don kano kano ka nongrim bad ka jingpynshisha bad ong ba kane ka dei tang ka buit pynhiar kput ha ki kam saiñ pyrthei.
U Bah Earnest Mawrie uba dei ruh u nongaibuit u Myntri Rangbah u la kam ba u Myntri Rangbah u da tieng thot thot namar ka jingïoh jingshaniah u Bernard na ki paidbah bad ba u Myntri Rangbah u lah ban rem kput ruh ha ka ilekshon a South Tura.
“Ki paid nongshong shnong ka Tura bad jong ka jylla hi ki la rai ban pynhiar khet da kaba kin pynrem kput ïa ka NPP ha kane ka ilekshon ba wan," u la kam.
Shuh shuh na ka liang jong u, u phah ka kitbok eh daw sha u Bernard ba un koit un khlaiñ noh na ki jingshah leh tohmet katba u dang shah set patok ha ki pulit lada ka don kaba kum kata.
U la ong ruh ba u Bernard u dei u nongïakhun ba satar pyrshah ïa ka bamsap bad u la ai ruh ka jingkyntu kynpham ba un bteng khlem randien ban ïakhun pyrshah ïa ka jyrsieh bamsap ha ka jylla.
Shillong, Naiwieng 16 : Uwei na ki Khrawpyrkhat ha ka Ktien Khasi ba dei ruh u Principal jong ka St.Edmund’s College, Dr.Sylvanus Lamare ha ka sngi Balang u la ong ba haduh mynta kim pat shai satia haei ka kyrdan jong ka Ktien Khasi ka don mynta watla ka jingdawa ban pynrung noh ïa ka ha ka Khyrnit kaba Phra ka la ïaid mynta la 44 snem.
“La pyrshang ban dawa mynta la 44 snem.
Ka jingkylli pat na ka sorkar India mynta ka long – Kaei ka kyrdan jong ka Ktien Khasi mynta ha ka thoh ka pule? Kum ka ktien hikai mynta ka Ktien Khasi nga tharai ka don haduh klas 4.
Haba ha u snem 1902 ka don haduh klas 6 balei mynta pat ha u snem 2022 pat ka don tang haduh klas 4.
Kane kadei ka jingkylli ba ka sorkar India ka kylli," u la ong haba kren h aka jingïalang kynmaw burom ïa ka lyngkhuh dap snem ba 112 ka jingkhlad noh u nongthoh ba khraw ka Jaidbynriew, u Pahep Rabon Sing Kharsuka.
Nalorkata u la ong ba ki mih ki jingkylli, “Kiei ki kot kaba phi lah ban pule, hato phi lah ban pule Jingkhein ha ka ktien Khasi, ngim don kot.
Hato phi lah ban pule Science ha ka ktien Khasi ngim don kot.
"Shuh shuh u ong ruh ba hato la katei ka jingdawa ban ïoh ïa ka jingithuh ïa ka Ktien Khasi ka ïaid ryngkat neem pat bad ka jingdawa jong ka Jaidbynriew.
“Hato lada ka wan ka Education Policy 2020 kaba thymmai ngi lah neem ban pynbiang ïa ki jingdonkam baroh.
"Shuh shuh u ong ruh ba kane kadei ka juk ban pynmih kot ruh kam dei shuh kaba eh namar ïa ki kot lah ban pynmih ha ka dur e-book kaba mut ym donkam shuh ban thied ruh.
U ong ruh ba lada ka sorkar lei lei ka kyrshang kane kan nang kyntiew shuh shuh ha ka jingpynmih ïa kum kitei ki kot.
Ha kawei pat ka liang, u Kongsan u la buh jingkylli ruh ïa ka jingong u Myntri Rangbah haba ïadei bad ka Literary Award na ka bynta ki nongthoh kiba la noh synniang ha ka ktien Khasi bad Garo.
Katkum ka jingong jong u katei ka khusnam ka la don naduh mynshwa hynrei ka la jah noh mynta la bun snem.
Nalorkata, u ong ruh ba ha kane ka juk Social Media, ka don shibun ka lad na ka bynta ban pynneh pynsah ïa ka mynnor thik kumba leh ki nongshna phlim ha Thailand, Burma lane Malaysia ha kaba ki phlim jong ki bun ki dei beit shaphang ka kolshor.
Da kaba kynthoh khyndiat ïa ki phlim Khasi kiba bun tang ki khana jingieid mar ia sdang, sa ki jingïashoh ïa dat bad ki jingrwai, u Dr.Sylvanus u ong ruh ba kan iarap shibun lada phaikhmat lang ban shna wat ïa ki phlim kiba ïadei bad ki longshwa khnang ba kane ka pateng ban sa wan kan tip lang ïa ka mynnor.
Shillong, Naiwieng, 16: Ka Hills State People Democratic Party (HSPDP) kaba la mih shakhmat ban ïakhun na ka bynta ban pynurlong ïa ka jingdawa la ka jong ka jylla Khasi-Jaiñtia ha ka sngi Baar ka la pynbna ba ka la long ka dkhot bapura jong ka National Federation of New State (NFNS) kaba long ka shatri jong ki kynhun na ki jylla bapher ka thaiñ Shatei Lammihngi bad na dewbah India ban dawa ïa la ka jong ka jylla ba thymmai.
“Ha ka 30 tarik mynta u bnai ngi la rai ban ïakynduh lang ha Mawphanlur, West Khasi Hills District tang bad ki kynhun ba dawa la ka jong ka jylla tang na ki jylla kiba don ha ka thaiñ Shatei Lammihngi.
Ha kane ka jingïalang yn sa ïashim bynta lang da u Joint Secretary ka NFNS u Stalin na Karbi Anglong, u Co-Chairman u L.Marak bad kiwei kiwei de ki nongïalam jong ki kynhun bapher bapher na ki jylla ka thaiñ Shatei Lammihngi," la ïathuh u President ka HSPDP u Bah KP Pangniang ha ka jingïakren bad ki lad pathai khubor.
Haba pyntip ïa ki kynhun kiba la mih ban dawa la ka jong ka jylla u Bah Pangniang u la ong, “ha Meghalaya, ka la don ka jingdawa jylla Garoland da ka Garoland State Movement Committee (GSMC) bad ka jingdawa Jylla Khasi-Jaiñtia da ka HSPDP.Ha ka thaiñ Shatei Lammihngi kiwei kiwei ki kynhun kiba dawa la ka jong ka jylla ki long ka Bodoland, Tripraland, ka Gorkhaland, Karbi-Anglong, Dima Hasao bad kiwei kiwei.
Lyngba ka kynhun NFNS ngin ieng tylli kawei ban dawa lang, ban kyrshan lang bad ban pynsngew sha ki nongsynshar jong ngi ha ka Parliament.
"U la ïathuh ba ka NFNS ka don jingthmu ban ïathir ïatai sani bha ba baroh ki jylla kiba dawa ïa la ka jong ka jylla kin sa ïashim bynta lang ban leit pynsngew ïa ka jingdawa jylla ba thymmai ha New Delhi ha ki sngi ba la sdang ka Dorbar Tlang jong ka Parliament.
Ha kaba ïadei bad ka jingshimti jong ka HSPDP ban pynïoh ïa ka jylla Khasi Jaiñtia, u Bah Pangniang u la ong, “ngi la rai mynta ka sngi ban bynshet ha ka Election Committee jong ka party ba kan pynbeit thymmai biang ïa ka Election Manifesto jong ka party ha kaba ïadei bad ka jingpynrung ïa ka jingdawa Jylla Khasi-Jaiñtia kaba la don naduh mynshwa.
“Ngin sa pynbha shuh shuh ïa ka Election Manifesto jong ka HSPDP bad ïa kane ka kam la bynshet ha u President, u General Secretary, Chairman bad Secretary jong ka State Election Committee ka party ban khmih bniah na ka bynta ban pynbha ïa ka Election Manifesto ïa kaba yn sa pyllait paidbah shwa ban leit sha ka Elekshon jong ka Iingdorbar Thawaiñ ka Jylla," la ïathuh u Bah Pangniang.
U la ïathuh ruh ba ka HSPDP ka la shim ïa rai ban pynrung ha ka Election Manifesto ban dawa ba dei ban pynkhlaiñ shuh shuh ïa ka Khyrnit Bahynriew da kaba pynbeit thymmai ïa ka Para 12 A (b) khnang ba ka bor ka iktiar halor ki mawpohkhyndew bad ka kam synshar ka khadar kin long na ka Sorkar Jylla ym na ka Sorkar Pdeng.
“Ngi rai ban pyrshah ïa ka jingtih Uranium bad ka jingthmu ban wanrah ïa ka Lynti Rel katba ym pat don ki aiñ ki kanun bapyrkhing," u la ong bad bynrap, “ngi dawa ïa ka Sorkar ba dei ban pyndep ïa ka jingpynbeit ïa u pud u sam hapdeng ka Meghalaya bad Assam.
"“Kumba ka Iingdorba Thawaiñ ka ladep mynjur ïa ka Resolution, ngi dawa ïa ka Sorkar Jylla ba kan buddien na ka Sorkar India ha kaba ïadei bad ka jingpyntreikam ïa ka Inner Line Permit ha kane ka jylla," la ïathuh u Bah Pangniang bad bynrap, ba ka Sorkar Jylla ka dei ban buddien ha kaba ïadei bad ka jingdawa ban pynrung ïa ka Ktien Khasi ha ka Khyrnit Baphra jong ka Riti Synshar ka ri India.
“Ngi dawa ba dei ban khmih biang ïa ka Reservation Policy kaba la ktah shikatdei eh ïa ki paid Khasi Pnar jong ngi.
Ïa kane ngi la buh ha ka Election Manifesto ba dei ban peit biang, phaidien bad ban khmih bniah sa shisien.
Ngi ieng skhem kum ka party ba ka Youth Policy lada ngi wan ha ka por ngin pyntreikam ïa kane ka polisi khnang ba ka jylla jong ngi kin don ki Skill Development na ka bynta ki samla," u la ong.
U la ong ruh ba ka jylla Meghalaya kam pat don ïa ka polisi na ka bynta ban ïarap bad ban kyntiew ïa ki nongrep bad ïa ka jingstad kaba ki don ha ka rep ka rïang.
Shillong, Naiwieng 16 : U Myntri ka tnad PWD (Building) u ma Dasakhiatbha Lamare mynta ka sngi Balang u la ong ba ym donkam ban aiti tohkit CBI halor ka jingkhyllem u Dome jongka ïing dorbar thawaiñ Assembly kaba thymmai ha Mawdiangdiang.
“ Ngam tharai ban donkam aiti tohkit sha ka CBI namar kat kum ka kaiphod jongka Indian Institute of Technology (IIT) Guwahati la lap ba kam don kano kano ka jingleh bakla haba pynbiang ïa ki tiar ki tar bad jingdro ban tei ia u Dome.
Ka long kaei kaei kaba ym poi pyrkhat ba kan jia bad kaei kaba ngi dei ban leh mynta ka long ban syndong kti biang bad ïaid shakhmat ban pyndep ïa kane ka kam ba la sahteng noh tang na katei ka daw" ong u ma Dasakhiat.
U la kren ïa kane namar ki la mih bun ki jingdawa ba dei ban aiti tohkit noh sha ka CBI ïa katei ka jingtwa ne khyllem u Dome.
U la pynshai ruh ba ka IIT Guwahati kam don kano kano ka jigïadei bad ki kontraktor ba tei ïa kane ka Assembly ka UPRNNL bad Badri Rai & Co.
“ Kat kum ba nga tip ka IIT Guwahati kam don kano kano ka jingïadei bad kitei ki kompani bad da lade nga la kren shai ïa ki ba ïa kaei kaei kaba phi leh leh da kaba janai namar lada phi bakla ngam lah ban pdiang khamtam lada nga tip ba phi ïadei bad kitei ki kompani ngan ym pdiang ïa ka kaiphod bad ka HPC ka lah ban weng noh ïaphi na ka jingtohkit ruh" ong biang u ma Dasakhiat.
Ha ka 30 tarik Nailur mytna u snem ka AITC lyngba u nongpathai khubor jongka u Saket Gokhale ka la kynnoh ba ha u 2018 ka IIT Guwahati ka la khot tender na ka bynta ban tei ïa 160 tylli ki ïing F-Type kiba dei ki quater.
ka jingmang pisa ban tei ka la kot sha ka 136.86 klur tyngka.
ïa kane ka kam la aiti ha ka UPRNNL kaba la ai kontrak pat sha kane ka Badri Rai & Co.
“ Lah ban ong ba ka IIT Guwahati kumba long mynta ka dang don hapdeng ka jingïateh kam kontrak bad ka UPRNNL kumjuh ruh bad ka Badri Rai & Co kiba dei kine ki juh ki kompani kiba pyntrei ïa une u dome ba khyllem ha Assembly thymmai ka jylla ha Mawdiangdiang.
Na kata ka daw u Gokhale u la ong kumno phi mutdur ba ka IITG kan ai ïa ka kaiphod kaba khuid ba suba halor katei ka jingkhyllem u dome.
Shuh shuh u myntri u la ïathuh ba ka jingtei kan sdang biang tang shu la dep pynkhuid ïa kitei ki lyngkhot lyngkhai kiba la pra na ka jingkhyllem u dome.
ïa ka jingohdur ba thymmai na ka bynta u dome ruh la dep mynjur dang shen.
Ka jinglut jingsep baroh hap ban pynlut da kitei ki kompani hi.
U la ïathuh ruh ba ka jingkhmih lynti ka long ban pyndep noh ïa kane ka Assembly ba thymmai hapoh hynriew bnai.
“ Ngi kyrmen ba ngin lah ban pyndep ïa kane ka ïing dorbar ba thymmai shwa ka dorbar mang tyngka ha u snem 2023" ong u ma Dasakhiat.
Shillong, Naiwieng 16: Ka ïing ka sem jong u Bah Cheristerfield Thangkhiew ha ryngkat ki nongïalam Ka Sur Ka Bri U Hynñiewtrep (KSKBUH) ki la shah pynshad shrieh ha ki pulit halor ka ejahar ba ka ïing ka sem ka la ujor pyrshah ïa ki pulit kiba donkti ban siat siat ïap ïa u Bah Cheristerfield ha ka ïingsah jong u ha Mawlai Kynton masar ha ka 13 tarik Nailar jong u snem ba la dep.
Ha ka sngi Balang ki nongïalam ka KSKBUH ki la leit ban ïakynduh ïa u Superintendent of Police (SP) East Khasi Hills u Bah Sylvester Nongtnger ban buddien halor ka jingtohkit na ka ejahar ba ki la ujor pyrshah ïa ki pulit hynrei na ka liang u SP u la ïathuh ba kane ka case kam dei shuh hapoh ka jingpeit jingkhmih jong u hynrei ha ka sorkar.
Haba kren bad ki lad pathai khubor u nongïalam ka KSKBUH u Bah Donboklang Kharlyngdoh u la ong ba kane ka jingpynshad shrieh jong ka sorkar bad ka tnat pulit ïa ka ïing ka sem ka lah ban dei namar ka buhrieh bad ba ka lah ban don kaei kaei sha lyndet.
Habab ïadei bad ka jingbym lah shuh ka sorkar ban sei ïa ka kyrteng ki pulit kiba siat ïap bad ka jingthmu jong ka ban khot pan jingpynshai na ki pulit ka Tactical Team 1 u Bah Donboklang u la buh jingkylli balei ka sorkar ka dang ai lad ïa ki ba kin ai jingpynshai wat haien ba ka kynhuntohkit laitluid ka la lap ïa ki pulit ba siat ïap ïa u Bah Che.
“Balei ïa kine ki pulit ka sorkar ka ai lad ban ai jingpynshai ki pulit kiba la tip shai ba ki siat ïap katba lada don ki samla kiba ka shu suba pat ka kem beit shimiet shimiet ruh," u la buh jingkylli.
U Bah Donbok u la ong ruh ba kane ka jingleh ka sorkar ka pyni shai ba ka kwah ban ïada ïa ki pulit ba siat ïap namar ha ka por ba ym pat ïoh pdiang ïa ka kynhun tohkit u Myntri Rangbah u la ong ba ka sorkar kan sa shim ki rai jingpynshitom tad ynda la ïoh ka kaiphot na ka kynhun tohkit hynrei ynda ka sorkar ka la ïoh ïa ka kaiphot ruh ka ai daw pat ba kan sa shim jingpynshitom tad ynda ka la dep khot jingpynshai na ki Pulit.
U la maham ruh ïa ka sorkar ba dei ban pynkloi noh halor kane ka kam lym kumta ka kynhun kan sa shim pat da kiwei ki synjam bad ka la wer ruh ïa ki khun ka bri u Hynñiewtrep ba lada kata ka por kan wan ki dei ban ïa mih ryngkat ban ïakhih ban pynïoh ïa ka hok na bynta u Bah Che.
U la ong ruh ba u paidbah un sa bishar bad u lah ruh ban ai rai pynrem ruh ïa ka ha ka ilekshon ban wan halor ki kam kiba ka la leh.
Lah ban kdew ba na ka liang jong kiba haïing ryngkat ki nongïalam KSKBUH ki la leit mih ha kiba bun ki Police Station ban buddien ïa kane ka kam ba kynthup naduh na Mawlai Police Station hynrei na Mawlai PS ki bthah ba kin leit kynduh ïa u heh pulit ha Sadar Police Station bad ynda ki la leit ha Sadar la bthah biang ba kin leit sha Mawlai Police Station bad ynda ki la leit ha Mawlai PS la bthah biang pat ba ba kin leit mih sha Police Reserve bad ynda ki la leit sha Police Reserve pat la bthah biang ba kin leit mih sha ophis u SP bad ha kane ka kynti pat ynda ki la leit ban kynduh ïa u SP u ïathuh ba kane ka kam la peit hi beit da ka sorkar ym shuh da ka ophis jong u.
Shillong, Naiwieng 16 : Ka NEIGRIHMS ka lah pynurlong ïa ka jingpuid kaba seisoh ha i khyllung kynthei.
Itei i khyllung iba dang 40 sngi & jingkhia 3.6 kilo i shitom na ka “Aorto Pulmonary Window" kaba long ka jingpang klongsnam kaba kham ñiar eh bad don jingma bha ha kaba ym biang ka jingtrei kam hapdeng u thiedbah uba rah ka snam na u klongsnam sha ka met (aorta) bad u thied uba rah ka snam na u klongsnam sha ki tor(pulmonary artery).
Kane ka jingthut ka pynlong ban tuid bun palat ka snam sha ki tor kaba ïalam sha ka jingkiew bp jong ki tor (pulmonary hypertension) bad jing bym trei kam shuh u klongsnam.
Kane ka jingthut ka jia tang 0.1%-0.6% na baroh ki jait jingthut ha u klongsnam.
Bun bah ki nongpang kiba don ïa ka “Aorto Pulmonary Window" ki ju khlad noh tang hapoh 1 snem ka rta lada ym sumar.
Ka kynhun ba ïa snoh kti lang jong ki tnad Cardiothoracic and Vascular Surgery (CTVS), Anaesthesiology bad Paediatrics ka la pynlong ïa katei ka jingpuid ban long kaba seisoh.
Ka kynhun jong ki doctor bad ki nongtrei kaba kynthup ïa i Dr.Reuben Lamiaki Kynta, MCh, (Associate Professor CTVS), Dr.Shivadutta Sharma (JR-CTVS), Dr.Priyanka Dev, Assoc.
Professor Anaesthesia, Dr Neha Rawat (Asst.Professor of Anaesthesia), Dr.Wewuteu Thopi (Senior Resident Anaesthesia), Mr.Mrinal Mandal (Perfusionists) bad i Loosar Dkhar ki lah leh ïa katei ka jingpuid (operation) ha ka 22 tarik u Risaw 2022.
ïa ka jingsumar hadien ba la dep puid, wat la ka long kaba i smiej bad sheptieng makna ruh, hynrei kaba seisoh la pynbiang da ka tnad Paediatrics, kaba u khlieh duh u dei u Prof.Himesh Barman, bad ki Senior Residents Dr.Ivan Derick Thongni, Dr.John Biswas, Dr.Deisar Muksor bad Dr.Kapil Sharma.
Itei i khyllung i lah ïoh mih noh na ka Hospital ha ka 12 u Naiwieng 2022 ha ka met kaba koit ba khiah.
Shillong, Naiwieng 16: Ka ‘Save Hynñiewtrep Movement’, ka la kynnoh ba ki Standard Operating Procedure (SOP) ba la shna da ka sorkar MDA na ka bynta ka jingtih dewïong ha ka jylla kadei kaba la shna da ki High Level na ka bynta ki High Level.
U Bah Robertjune Kharjahrin, President ka HYC, u la ong ba ki SOP ba la shna da ka sorkar ha ka 5 tarik u Lber 2021, ka ong ba kiba aplai ban ïoh laisen tih dewïong kidei ban long kiba don ka jaka kaba palat 100 Hectare.
Nalor ka don ka kyndon ruh kaba ong ba ki bar jylla ne ki kompeni ki lah ban ban tih dewïong da kaba ïateh kular bad ki trai jaka.
Haba ïakren bad ki nongthoh khubor ha Shillong Press Club, u Bah Robert u la ong ba kane ka kyndon kadei ban tih dewïong tang kiba riewspah namar kam lah ban long ba ha kane ka jylla yn don ki briew kiba lah ban don jaka ban tih dewïong haduh 100 Hectare, lait noh tang kiba riewspah.
“Kane ka kyndon ka long ka jingkhanglad ïa ki riew paidbah ban ïoh tih dewïong ha la ka jong ka jylla", la ong u nongïalam ka HYC bad bynrap ruh ba kan wanrah ka jingïapher hapdeng uba duk bad uba riewspah bad kito kiba ju tih dewïong baroh shi katta ki la ïap ja noh.
Nalorkata ruh kane jylla kadei ka jaka kaba long lum long wah bad kan eh shibun ban ïoh ki jaka ba heh beit 100 Hectare lane ne 1 Klur Square Feet.
U Bah Robert u la ïathuh ruh ba ka sorkar jylla kam shym la bud ïa ka rule ne ka Mineral Concession rule jong ka sorkar pdeng kaba la pynmih ha ka snem 1960, kaba ong ba kiba dei ban ïoh laisen ban tih dewïong kidei ban long kiba don jaka palat ïa ka 4 Hectare, katba ka Sorkar Meghalaya pat ka pynkiew syndon sha ka 100 Hectare.
“Lada ka sorkar pdengHa kajuh ka por, u la ong ba ka kynhun jong ki San tylli ki Seng ka dap da ka jingsngewkhia ba kane ka kyndon ka ong ruh ba ka shah ïa uno uno u briew, la u long u bar jylla ne uno kuno u briew ba nabar ruh u lah ban tih dewïong da kaba ïasoi ïa ka jingïateh kular bad u trai jaka.
Kane kan ailad ïa ki bar jylla ban wan tih dewïong tang da i jingïateh kular bad ki trai jaka.
U la ong ba baroh shi katta ki bar jylla kim ju ïoh lad ban wan tih dewïong shane, namar ba ka don ka Land Transfer Act, hynrei mynta lyngba kane ka long ruh kumba la pynkheiñ ïa ka aiñ Benami.
Na ka liang ki San Seng ki dawa ba dei ban pynkylla noh ïa ka kyndon kaba buh haduh 100 Hectare ban ioh laisen tih dewïong bad ban weng noh ruh ïa ka kyndon ba ïateh kular hapdeng ki trai jaka bad ki bar jylla.
Shillong, Naiwieng 16 : Ka ïing bishar High Court jongka jylla mynta ka sngi ka la jyrwait shkor ïa ka sorkar jylla namar kam biang ki tiar ki tar bad ki kor ki bor ban sumar ïa ka jingpang bam pong ( Cancer) hapoh ka jylla.
Haba bishar ïa ka mukotduma PIL halor kane, ka ïing bishar ka la pynpaw wat la ïa ka shnat la dep tei ha Civil Hospital, Shillong kaba don ruh tang khyndiat tylli ki jingthiah bad ïa kaba la pynkhreh ruh ban plie ha une u bnai ban wan hynrei ka paw pat ba ym don ki tiar ki tar ne ki kor ki bor ba biang ban sumar ïa katei ka jingpang bampong ba shyrkhei tam.
Ka jingpang bampong na shyntur, na pdot ka jur bha ha kane ka jylla bad ka kiew eh ha kane ka jylla lada ïa nujor ha ka ri baroh kawei namar ba la jur ka jingbam kwai bam duma palat, ka ïing bishar ka pynpaw ba ka jaka eksamin ba la buh da ka sorkar kam i long kaba biang ban lap kloi ïa kiba ïoh ïa ka jingpang, hynrei lada lap kloi ruh ka sorkar jylla kam lah ban leh ei ei namar kam don ki tiar ki tar bad ki kor ki bor ban ai jingsumar ïa ki paid nongshong shnong.
Ka ïing bishar ka la ong ruh ba ka sorkar jylla ka la dei ban ïateh soskular bad kiwei ki hospital ha kane ka thaiñ ne shabar kane ka thaiñ ruh kiba sumar ïa kane ka jingpang hynrei la i kumba kam don ka jingpyrkhat kaba kum kane ruh.
Nalor kata kam don ka jingpyrshang na ka sorkar ban khot ïa ki hospital private ba kin seng ïa ki hospital ban sumar jingpang bampong ha ka jylla.
“ Lah ruh ban ai kawei lane ar ka jaka naka bynta ban wan ki hospital ki riew shimet ne ki kompani ba kin seng ïa ki hospital ban sumar ïa kane ka jingpang.
Hynrei ka sorkar kam shym la shim khia halor kane ruh" ong ka ing bishar.
Haba bishar ïa ka jubab ba la ai da ka sorkar jylla ba ka shim khia ban ai jinghikai bad pynsngewthuh ïa ki paidbah ba kin sangeh noh ka bam kwai ka ïingbishar ka ong kane ka dei ka kam khllung, namar ka ïing bishar ka ong wat la phi leit pynshai katno katno ruh kam don jingmyntoi namar wat ïa u duma ba la ïai pynshai ruh kiba kohnguh ki long tang khyndiat eh.
Kumta ha kaba kut hi kine ki prokram jingpynshai kim don jingmyntoi namar kim lah ban bujli ïaki tiar ki tar bad ki kor ki bor ai jingsumar.
Nalor kata ka ïing bishar ka la pynpaw ba ym i don ruh kano kano ka jingpyrshang na ka sorkar jylla ban pan jingïarap na ka sorkar pdeng halor kane ka kam namar la shu jubab ba ka don ka Cancer Research Institute.
Hooid ka jingdawa ka bun na ka bynta ka koit ka khiah khamtam ka pisa ka tyngka.
Ka sorkar ka lah ban duna ka jingïohlum khajna hynrei ka jingkhmih lynti ka long wat lada shim khia tang khyndiat ruh ka la biang wat la duna kata ka fund ruh.
Ka ïing bishar ka la ong ba ka shu kyntu ïaka sorkar jylla hynrei ka shong ha ki bor synshar bad kiba dei peit ban leh ïa kaba donkam.
La ong ba wat hadien ba la ïai bud dien da ka ïing bishar mynta la hynriew snem ruh hynrei kam don ka jingkiew ne pynbiang ïa ki jaka sumar ha ka jylla.
La ong ba wat tang ha ki PHC ruh dang bun ba ym pat lah ban thungkam ynnai da ïakren sha ki CHC ne ki hospital.
Kawei na ki daw ba la kdew na ka liang kiba ïasaid hakhmat ka ïing bishar ka long ba wat ki oxygen ruh ki duna ha baroh ki civil hospital ha ka jylla.
Nalor kata la pynpaw ba wat ha kito ki jaka ba sumar ne kha khyllung ruh ym ju don laiñ oxygen kaba donkam bha ban don lada hap ban ai oxygen ïa ki khyllung ba dang shu kha.
Ka ïing bishar kan shong bishar biang ha ka 6 tarik Rymphang 2023 halor kane ka PIL.Mawkyrwat, Naiwieng 17 : Ka All Meghalaya Trinamool Congress (AMTC) jong ka Mawkyrwat Block Riwar Zone mynta ka sngi ka la ïoh ban plie pyrda ïa ka lympung ïalehkai volleyball ba la tip kum ka 1st Rowell Lyngdoh Memorial Volleyball Tournament 2022 ha madan jong ka Shnong Tynnai, South West Khasi Hills District.
Ka jingthmu jong kane ka lympung ïalehkai ka long ban teh-song-lang ïa ki samla jong ka dong ka thaiñ ri war ba kin don ka jingïalang kawei bad long shitylli ha ki kam ïalehkai bad kumjuh ruh ban kyntiew ïa ka kam ïalehkai volleyball ha ki samla bad kawei pat ka long ban pyni-thuh ha ki ba ka party TMC jong ka Mawkyrwat Block kan don ïa la u jong u kyrtong ban ïa khun ïa kane ka MLA Election 2023.
Ka jingïakhun ka long hapdeng ka Tynnai Sports Club bad ka Jerlang Sports Club.
Haba phai ha ka jingïoh poiñ, ha ka set ba nyngkong ka Tynnai SC ka la ïoh 25 set bad Jerlang SC 19 set, ha ka set kaba ar ka Tynnai SC ka la ïoh 23 set bad ka Jerlang SC ka la ïoh 25 bad ha ka wad kaba khadduh pat ka Tynnai SC ka la ïoh 13 katba ka Jerlang SC ka la ïoh 24.
Namarkata, ha kaba kut jong ka jingïalang ka Jerlang SC ka jop da 2 – 1 set pyrshah ïa ka Tynnai SC.Lah ban kdew ba ki don haduh 17 tylli ki kynhun kiba la wan ïashimbynta ha kane ka 1st Rowell Lyngdoh Memorial Volleyball Tournament 2022.
U kongsan ha kane ka sngi u bah Mebadonnam Saiborne u khun jong u bah Sounder Strong Cajee u kyrtong ka TMC Mawkyrwat Constituency haba kren ha ka jingïalang u la pynpaw ka jingkhublei na ka bynta ki khun samla jong ka dong ka thaiñ Riwar kiba la ïa mih shakhmat ban wan ïashimbynta ha kane ka lympung ïalehkai volleyball ba la pynlong da ka All Meghalaya Trinamool Congress (AMTC) jong ka Mawkyrwat Block Riwar Zone ha kaba kane ka long kum shibynta ban pynsah jingkynmaw ïa ka jingkhlad noh jong uwei na ki ‘riew rangbah jong ka dong ka thaiñ u (L) Rowell Lyngdoh uba la long MLA barim jong ka Mawkyrwat Constituency bad u ba la bat teng kum u Symbud Myntri Rangbah jong ka Jylla Meghalaya ha ki snem kiba la leit noh.
Haba kren ai mynsiem na ka bynta ki ‘rangïalehkai jong ka dong ka thaiñ riwar, u la ong ba hooid kine ki thaiñ ki long kiba mlien bha ha ka bynta ban ïalehkai, hynrei ki kham shim kham kyrpang ba ka jingïalehkai volleyball ka dei kawei ka jingïalehkai ba ki ju sngewtynnad.
Namarkata, u bah Mebadonnam Saiborne u la ong ba kum ki ‘rangïalehkai ki dei ban long ki nongïalehkai da ka mynsiem jong ka jingaiti lut bad ïaleh da ka mynsiem jong ka jingkmen bad pyndonkam ruh ïa ka sap ba ki ki don khnang ba kin nangkiew na kawei ka por sha kawei pat bad ym ba kin kut tang hapoh la ki shnong hynrei kin ïoh ban mihkhmat ruh sha kiwei de ki jaka namar ka jingïalehkai ha kine ki sngi kam dei shuh tang ka jingïaleh pynbyrngia hynrei ka la dei ruh ka lad ban pynim jakpoh.
La pynshit pynshngaiñ ïa kane ka lympung ïalehkai da ka drama lyngkot na ka NKD Wann’z YouTube Channel.
Ïa ka jingïalang la pynïaid da u bah Remdor Shylla, General Secretary ka Mawkyrwat Constituency Socio Economical & Political Awareness Committee (MCSEPAC) bad ki jingkren lyngkot na u bah Polyboy Marweiñ, President ka TMC Pynnoh Riwar Zone, ha ryngkat ka jingïadonlang jong ki ‘riew rangbah jong ka dong ka thaiñ Ri War kiba dei ki shnong hapoh jong ka South West Khasi Hills District.
Mawkyrwat, ‘Naiwieng 17 : Ka Mawsaw Sport & Cultural Club kan sa pynlong ïa ka lympung ïalehkai kynjatbol kaba la tip kum ka Invitation Football Tournament (IFT) 2022 – 2023 bad kan pynïalehkai da ka knock-out System ha ka Madan Mawthengbah, Mawsaw, South West Khasi Hills District.
Ha kane ka lympung ïalehkai yn pdiang haduh 16 (Khadhynriew) tylli ki kynhun ha kaba na ka bynta ka kynhun kaba nongjop bad kaba shah rem ha ka phainal kan don ka khusnam ryngkat ka song pisa bad kumjuh ruh ki khusnam shimet kata nongap kol bat bit, ‘rangïalehkai bat bit bad u nongthep kol bun.
La tip ruh ba ka bai rung kan long T.7,500/- kawei ka kynhun bad ka pisa lypa T.5,000/-.
Ïa ka pisa ki lah ban ai ha u Secretary Football Tournament lane pynpoi lyngba kane Bank Account: SBI Mawkyrwat Branch kaba don ïa u Account No: 38358463278 bad IFSC: SBIN0005808.
Ka tarik ba khaduh ban pdiang ïa ki kynhun kan long ha ka 10 tarik u Nohprah, 2022.
Namarkata, ka Mawsaw Sport & Cultural Club ka khot sngewbha ïa ka Sport Club ne kynhun shimet ban wan ïashimbynta ha kane ka lympung ïalehkai kynjatbol khnang ba kan long ka jingkyrshan na ka bynta ka sports club bad kumjuh ruh ban kyntiew ïa ka kam ïalehkai ha ka dong ka thaiñ baroh kawei.
Kane ka long ka kyrwoh na u Secretary Football Tournament.
Shillong, Naiwieng 17 : Ka Meghalaya Athletics Association (MAA) bad ka Meghalaya State Olympic Association (MSOA) ha ryngkat ka jingïatreilang ryngkat ka tnad Directorate of Sports & Youth Affairs kan sa pynlong ïa ka “SOHRA HALF MARATHON 2022" ha ka 17 tarik Nohprah 2022.
Ïa katei ka jingpynïakob ïamareh yn sdang na Mawklot.
Yn pynïalehkai ruh da ka RUN FOR FUN kaba 5km ïa kaba la pynkhreh ruh da ki takma ïa ki nongjop bad la pynkhreh ruh ka khusnam song pisa kaba 11 lak tyngka ban sam sha baroh ki nongjop.
Ka jingpynrung kyrteng kan long lyngba ka online bad ka dor ka long 200 tyngka marwei.
Ïa kane ka marathon yn pynlong ha ryngkat ka jingïatreilang bad ka Athletics Federation of India, bad ïa ki jingtip ba kham bniah yn sa pyntip pat hadien.
Kane ka long katkum u kyrwoh khubor na u Bah Finely L.Pariat uba dei u Organising Secretary bad General Secretary ka Meghalaya Athletics Association.
Nongpoh, Naiwieng 17 : Ki nongïalam ka Nongpoh Sports and Cultural Association (NSCA) mynta ka sngi kila pyntip ba shen kin sa sdang noh ïaka lympung ïalehkai basketball bala tip kum ka NSCA Christmas Cup Basketball Tournament 2022 naduh ka 10 tarik Nohprah haduh 20 tarik Nohprah 2022 ha madan Basket Sajer bad kumjuh ha St.Paul’s Basketball Court.
Haba kren sha ki lad pathai khubor mynta ka sngi naka liang u Bah Mathew Makdoh kum u Working President haka jingdonlang ki dkhot ka Basketball Committee u la ong baka thong jong katei ka lympung ka long ban pynmih ïaka sap ïalehkai basketball naka them Ri-Bhoi namar ha katei ka lympung yn shah tang ki kynhun kiba dei na Ri-Bhoi District.
La pyntip ruh ba ka tarik ba khatduh ban pynpoi ïaki form kan long shuwa lane ka 5 tarik Nohprah bad kan don ruh ka khusnam pisa sha ki nongjop bad ïaki form lah ban ioh na ophis u Rangbah Shnong ka Nongpoh Proper.
Kumta naka liang ka NSCA ka khot bad wer ïaki kynhun bad ki club bapher bapher na Ri-Bhoi district ba kin wan ban shim bynta ha katei ka lympung khnang ba katei ka lympung kan long kaba ïaid beit ïaid ryntih.
Shillong, Naiwieng 17 : U Bah Banteidor Lyngdoh u la ong ba ka sorkar jylla lyngba ka tnad ïalehkai kan sa pynkup burom ïa ki nongïalehkai kiba la khur takma ha ka 2nd North East Olympic Games 2022 kaba dang shu kut ha ka sngi Balang hangne ha jylla Meghalaya.
“Nga ai khublei ïa ki khynnah samla jong ngi kiba la ïoh ban rah ïa ka nam bad ka burom na bynta ka Jylla na bynta ka ïing ka sem jong ki bad na bynta ka shnong ka thaw.
Ka long kaei kaei ka burom ba ki khynnah ki la ïoh ban khur shibun ki takma na ki jait jingïalehkai bapher bapher," ong u Bah Banteidor Lyngdoh haba ïakren bad ki nongthoh khubor hynne ka sngi Palei.
“Kane kadei ka lynti kaban plie lad plie lynti na ka bynta kiwei pat ki lympung ïalehkai, la ka long ha ka National Games bad ruh ha ki international ba ki khynnah jong ngi kin ïoh ban leit ïashim bynta.
Nga da sngewkmen ba ka North East Olympic Games ka long kaba ïaid beit ïaid ryntih bad kaba jop bad ka jingsngewnguh ka leit sha ki nongshong shnong, namar kadei lyngba ka jingkyrshan bad wan ai mynsiem ki paidbah kane ka lympung ka la long kaba jop bad kane kadei ka jingsdang ba ki khun samla jong ngi kin nang ïai kiew shaphrang," u la ong.
Haba kylli la hato ka sorkar kan pynkup burom ne em ïa ki nongïalehkai kiba khur takma, u Myntri u la ong, “Kata kadei ka bynta kaba ngi hap ban leh ym lah shuh ban ong ban lait namar ngi la leh ïa baroh bad ngi hap ban leh ïa kane ruh namar kane kadei kawei kaba ngi la dep ban pruid dak lyngba ka jingwanrah ïa ka sports polisi.
Lyngba ka sports polisi ngi ïoh ban pynkup burom ïa ki nongïalehkai jong ngi kiba wanrah takma kiba wanrah burom ïa ka jylla hi baroh kawei.
"“Kumba ngi la pynkup burom ïa ki samla kiba la khur takma ha ki jingïalehkai international bad mynta ka kynti ruh ïa kiba jop takma ha ka North Eat Olympic Games 2022 na bynta kine ruh ngin sa pynlong ka prokram na bynta ba ngin pynkup burom kumba ngi leh lang ïa kiwei kiwei khnang ba kan long ka jingai mynsiem shuh shuh, ngin nang kyntiew shuh shuh namar khlem ka jingai mynsiem na ka sorkar bad ka jingkitbok kitrwiang kan long ka jingduh mynsiem," ong u Bah Banteidor da kaba bynrap ba halor kane ka sorkar kan sa pynbeit ïa ka sngi ban pynkup burom.
Kum ban kdew hangne ba ka Meghalaya kaba dei ka trai jaka, ka la pyni shisha sha ka pyrthei ba ka la kiew stet ha katei ka lympung namar na ka kyrdan kaba hynriew kaba ka don ha u snem 2018 mynta pat ka la kiew sha ka kyrdan kaba saw mynta u snem da ki 36 tylli ki takma ksiar kaba long haduh 12 shah na kaba ki ïoh ha u snem 2018.
Ha kane ka kynti kaba mynta ka Meghalaya ka la ïoh ruh ban khur haduh 35 tylli ki takma rupa bad 78 tylli ki takma rnong.
Shillong, Naiwieng 17 : La pynkut noh ïa ka Lympung ïalehkai ka North East Olympic Games kaba ar da ka jingjop hapdeng ka jingiphuh iphieng ha Shillong ha ka janmiet jong ka sngi Balang.
U Myntri Rangbah u Conrad Sangma haba kren ha kane ka sngi u la ong, “Nga pdiang sngewbha ïa baroh sha ka jingpynkut ïa kaei ka ban pynsahnam ïa ka histori ka Meghalaya.
Nga lah ban ong da ka jingsarong bad jingkut jingmut, ba ka North East Olympic Games kaba ar ka la long ka jingjop bakhraw.
"“Ka jingpynlong ïa kane ka lympung ka long ka jingphla ïa kaei ba ka thaiñ shatei lam mihngi ka lah ban leh bad ki dak ïa kaei ba ka thaiñ shatei lam mihngi ka lah ban ïoh ïa ka jingjop ha ki por ban wan.
Nga kwah ban pynsngew ha phi baroh ba ka la don ka jingpyrshang na sha lyndet jong ka Team Meghalaya ban pynïaid beit ïa kane ka lympung ban pynlong ïa ka kaba jop.
Ngi la ïaid shaphrang na kawei ka takma ksiar ha u snem 2018 ha ka Athletics sha ka 15 tylli ki takma ksiar ha ka Athletics mynta u snem ryngkat bad ka jingjop ha kiwei pat ki jingïalehkai," ong u Myntri Rangbah.
U Myntri Rangbah u la ong ruh ba wat hapdeng ka khlam COVID, ka sorkar ka dang ïai bteng ban kyrshan ïa ki nongïalehkai, da kaba pynthikna ba kin ïoh ïa baroh ki lad kiba bha tam, ka jingai jinghikai bad ka lad.
“Ka sorkar bad kiwei kiwei ki kynhun bapher bapher kiba kyrshan kiba ïatreilang da kawei ka jingthmu ban long ki lahduh, ban nga da sngewkmen shibun eh ha ka jingjop jong ki.
Mynta ngi la long kiba la pynkhreh pura ban pdiang ïa ka lympung National Games ha u snem 2023 bad kiwei kiwei ki jingïalehkai ha ka pyrthei," u la ong.
Ka Meghalaya ka la lah ban pynkut da ka jingioh khur haduh 36 tylli ki takma ksiar bad 149 tylli ki takma ha baroh ki jingialehkai.
Shuh shuh u Myntri Rangbah u la ong ruh, “Ka long kaba sngewdei ba ngan ai khublei nyngkong ïa ka Organising Committee, ki nongtrei, ki nongdie jingsiew, ki kynhun bad ki nongtrei mon sngewbha kiba la trei borbah ha kine ki taïew ban pynlong ïa kane kan lympung kaba jop.
"“La pynlong ïa ki lympung kiba kum kine na ka bynta ki nongïalehkai ba kin ïoh ïa ka rynsan, ba kin lah ban beh ïa ka thong jong ki ba kin long kiba tbit.
Ngi dei ban ainguh ruh ïa ki coach, ki jingkyrshan ban pynlong ïa ka lympung ka bajop.
"“Ngi ai khublei ruh ïa ka North East Olympic Association bad ka Meghalaya State Olympic Association, ha kaba baroh ar ki la trei shitom ban pynthikna ba la pynlong ïa kane ka lympung katkum ka rukom pynïaid ha ka pyrthei, bad la pynïaid ha ka jingïadei bajan bad ka tnad ïalehkai," ong u Conrad.
U la ai ruh ka jingkhublei ïa ki Dorbar Shnong bad ka Meghalaya Grassroots Music Project na ka bynta ka jingpyrshang jong ki ban pdiang ïa ki nongwan bad ban pyni ïa ka Shillong kaba shongshit.
Shillong, Naiwieng, 17: Mynta ka sngi la pyllait paidbah ïa ka kot kaba la ai kyrteng “Swami Viveka-nanda and Shillong" ha ka jingïalang ha Shillong Press Club, ïa kane ka kot la thoh da ka Malabika Bisharad ba u tei u riew khraw ka Ri India u la poi ha Shillogn ha u snem 1901 bad sah ha Laban.
Katkum kane ka kot la sngewthuh ba ka jingdon u tei u riew khraw ha kane ka nongbah Shillong ka long kumba 20 sngi bad ha kane ka jingdon jong u la ïa kynduh ïa u riew khraw ka ri Khasi u Babu Jeebon Roy u ba dei u wei na ki nongseng ïa ka Seng Khasi ha u snem 1899.
Ha ka jingkren jong ka tei ka nongthoh haba ïa dei bad kane ka kot, kala ong ba dei ha u snem 1961 ba ka Ramakrishna Mission kala thoh ïa ka jignthoh kaba ong dei hangne sah u Swami ha u snem 1901 haba u wan sha Shillong.
Ka Malabika ka la thoh kylleng sha ki bor sorkar ha ka sorkar jylla bad kum juh sha ka sorkar pdeng ba kyntu ba ïa kane ka jaka dei ban pynneh pynsah kumba ka long da kaba ithuh noh ïa ka kum ka jaka kyrpang, kaba sngewsih kala ïathuh ba ka don ka jingïaleh mukotduma ïa kane ka jaka.
Ha dien ka jingwan jong u Swami ha u snem 1901, kane ka kynhun Ramakrishna Mission kala sdang ïa ki jingtrei kam jong ka ha ki lum Khasi ha u snem 1924 ha shnong Shella da kaba sdang ïa ka skul miet.
Na ka daw jong u jumai bah bala khih ha u snem 1897 kala pynjop ïa shibun ki jingtei ha kane ka nongbah Shillong bad ïa kane la ïohi ha ka por ba u Swami u don ha Shillong bad ha katei ka kor ka jingdon ki briew ha kane ka nongbah Shillong ki don 9,621 ngut.
Ka North East Olympic Games kaba ar kaba dang shu dep kut ha Meghalaya, lehse ka long ka lympung ïalehkai kaba biang tam na ka bynta ki Samla kiba dang khie dang san ha ki jait jingïalehkai Sports bapher bapher.
Ha kajuh ka por kane ka lympung ka pyni ruh haduh katno ka Meghalaya, kum kawei ka ki jylla kaba ieit Sport bha, ka la lah ban pyni sha kane ka thaiñ Shatei Lammihngi ban pdiang ïa ki lympung jingïalehkai kiba kum kine.
Ha kane ka Lympung, palat lai hajar ngut ki nongïalehkai na ki phra tylli ki jylla ki la wan ïashim bynta ha ki 18 tylli ki jait jingïalehkai.
Kane kadei ka sien kaba nyngkong ba ka jylla kan pdiang ïa ka lympung ïalehkai kaba kat kane.
Ñiuma ha ki snem kiba ladep ruh ka la pdiang lang bad ka Assam ïa ka South Asian Federation Games, tangba ka la ïoh lad ban pdiang tang khyndiat tylli ki jait jingïalehkai.
Kane ka lympung NEOG, ka la wan ruh ha ka por ba ka Meghalaya ka dang thmu ban pdiang ïa ka National Games jong ka ri India.
Ym lah ban len ba dang ha une u snem ka jylla ka la mad ïa ka jinglehraiñ ha ka por ba pynlong ïa ka Meghalaya Games, ha kaba ki la mih bun kiei kiei ki bym sngewtynnad khamtam ïa ki nongïalehkai kiba la hap ban sah ha ki kamra ki bym biang bad kiba jaboh.
Hynrei ha ka NEOG, baroh ki la kylla lut namar kumba la pynpaw da ki nongïalehkai kiba na kiwei pat ki jylla, ba ki jaka sah ki long kiba biang, ka bam ka dih ruh ka long kaba biang bad ka rukom pynïaid ha man la ki jaka ïalehkai ka long kaba biang.
Halor kane ka jingjop ne ka jingïaid beit ka NEOG kaba ar, ka sorkar jylla kadei ban ïoh ïa ka burom, namar baroh kawei kane ka lympung la peit da ka sorkar lyngba ka Meghalaya State Olympic Association da ka jingïatreilang bad ki Sports Association bapher bapher ha ka jylla.
Hynrei ym dei tang ka sorkar kaba dei ban ïoh burom, namar ba ki don da ki spah ngut ki Volunteer kiba la trei shitom miet la bad sngi ban pynlong ïa kane ka lympung ïalehkai kaba jop bad kaba ïaid beit ïaid ryntih.
Kane ka pyni hi ba ka jylla kam duna shuh ban pdiang ïa ki jingïalehkai kiba kum kine haba ïanujor bad kiwei pat ki jylla jong ka ri India.
Ka sngi plie ne ka opening ceremony, ka la ïoh ïa ka jingïaroh na kiba bun, namar ka rukom pynphuh pynphieng bad kumjuh ruh ka sngi kaba pynkut ka long kaba pynhun ïa u paidbah.
Nalor kine, ka jinglehkai bha jong ka jylla ha kiba bun ki jait jingïalehkai kadei kaba ki paidbah kin sngew sarong.
Ka Meghalaya ka la wan ba saw ha ka liang ka jingïoh Medal, ha kaba ka la jip 36 tylli ki takma ksiar, 35 tylli ki takma rupa bad 78 tylli ki takma rnong.
Kane ka jingjopka la kiew bun shah na kaei kaba ka Meghalaya ka la jop na ka NEOG kaba nyngkong kaba la long ha Manipur.
Wat lada ka Meghalaya ka la wan ha ka kyrdan ba saw,pynban ha ka Athletics ka la ïoh rah ïa ka nam lahduh.
Kane ka jingjop la ka long ha kaba pynlong bad pynïaid ne ha ka jinglah ban ïalehkai bad jop takma kadei ban ai mynsiem shuh shuh khamtam ïa kito kiba don bynta ha ki kam ïalehkai Sport bapher bapher.
Kadei ban ai mynsiem ruh ïa kiba don ha ka sorkar ban nang pynbha shuh shuh bad khamtam eh kaba pynshlur ïa ki samla kiba don ka sap ha ki jingïalehkai Sport.
Kaba kongsan eh na kine baroh ka long ka jingtreikam kaba khuid khamtam eh ha ka jingpynlut pynsep na ka bynta kane ka lympung ïalehkai.
Ki paidbah kim kwah ban ïohi ba hadien kane ka burom ba ka jylla ka la ïoh yn tap ne pynjngut noh pat ha kaba ïadei bad ka rukom pyllut na ka bynta ka NEOG kaba ar.
Ai ba kito baroh kiba don bynta ha ka liang ka jingpynlut pynsep ba kim dei ban kwah tang ban ïoh kamai na kane ka lympung, hynrei ban pyrkhat pat na ka bynta ka jingkyntiew ïa ka Sport ha ka jylla.
Mawkyrwat, ‘Naiwieng, 17: Ka Khasi Student’s Union (KSU) South West Khasi Hills District lyngba kane ka kyrwoh na u bah Forwardman Nongrem, President KSU South West Khasi Hills District ka la dawa na ka sorkar Meghalaya ba ka dei ban wanrah noh ïa ka Community and Rural Development Block ha Wahkaji ne Umdohlun jong ka South West Khasi Hills District.
Ka KSU South West Khasi Hills District ka la ban jur ruh ba kane ka mat kam dei shuh kaba dang thymmai hynrei ka dei ka mat kaba ki paidbah ka thaiñ bad ka seng ki la dawa la slem bah.
Shuh shuh la ong ruh ba ka jingai ia ka C&RD Block ka dei kaba donkam tam hapoh ka thaiñ na ka bynta ki 44 tylli ki shnong jong ka thaiñ Phlangdiloin, Umdohlun bad Warsan Lyngdoh namar ki paidbah jong kine ki shnong ki don kiba hap mynta hapoh Mawkyrwat C&RD Block bad ki hap ban iaid kumba 30 haduh 50 kilometar ban poi sha Mawkyrwat bad ki hap ban shong kali haduh 3 kynta ei ei.
Ki don pat ki shnong hapoh ka thaiñ Phlangdiloiñ kiba hap hapoh ka Ranikor C&RD Block pat ki hap ban ïaid kjat haduh 3 kynta ban poi sha Ranikor, u la ong bad pynshai ruh ba kine ki dei kiwei na ki jingeh kiba ki paidbah jong kine ki thaiñ ki ïa kynduh naduh ki por ba mynshwa haduh mynta bad kane ka la buh jingeh ïa ki bad ka la pynjynjar ïa ki shnong bad ki paidbah haba pyntrei ïa ki jingtrei 100 sngi ne MGNREGS bad ruh halor ki skhim ba hap hapoh ka National Social Assistance Programme (NSAP) bad kiwei kiwei ruh ki lad pynroi ba hap ban leh na ki ophis Block.
Ka seng namarkata, naduh u snem 2015, 2016, 2017 ka la pynsngew ïa kine ki mat sha ka sorkar bar ha u bnai Rymphang jong u snem 2022 ruh ka la leit ban ïa kynduh ïa u bah Hamletson Dohling uba dei u Myntri Sorkar ba dei peit ïa ka C&RD Department ban pynsngew ïa kine ki jingeh.
Kumta ka seng ka ïai ban ban pynsngew ha ka sorkar ba ka dei ban phai khmat lem ïa ki paidbah jong kine ki dong ki thaiñ da kaba ai noh da ka C&RD Block namar kane ka dong ka thaiñ ka dang dei kaba dang sah dien haduh mynta la ka long ha ka pule puthi bad ka roi ka par ruh kumjuh.
Ka seng ka dawa ruh ba ki Nongmihmat jong ka South West Khasi Hills District kata na u bah Rinikton Lyngdoh Tongkhar, MLA Mawkyrwat uba dei ruh u Myntri Sorkar, na u bah Carnes Sohshang, MDC ka Mawkyrwat bad kumjuh ruh na u bah Pius Marweiñ, MLA & MDC Ranikor Constituency ba ki dei ban kren ei ei bad ki dei ban pynbor ïa ka sorkar ba kan shimkhia halor kane ka bynta.
Ka kyntu ruh ha kajuh ka por ïa ki nongïalam shnong ba ki dei ban shimkhia halor kane ka mat ban pynsngew ïa kane ka sur jong ka jingdonkam sha ka sorkar na ka bynta ka jingbit jingbiang jong ki paidbah hapoh ka thaiñ.
Kane ka long ka kyrwoh na u bah Forwardman Nongrem, President ka KSU South West Khasi Hills District.
Nongstoiñ, Naiwieng, 17: Mynta ka sngi palei ka 17 tarik Naiwieng, ki nongïalam bad ki dkhot ka Hynñiew-trep Youth Council hapoh ka jingïalam jong u samla Lumlang Kharsyiemlieh President, ki la leit tur sha ka ophis jong u Superintendent of Police West Khasi Hills, ban dawa ba ki pulit ki dei ban pynphai noh ïa ki lama ba ki la knieh ha ka khyndai tarik Naiwieng ha Rambrai, ha ka por ba ki la leit ban pynsngew ïa ki khyndai tylli ki mat jingdawa jong ka Save Hynñiewtrep Mission.
Kum ban pynkynmaw ba ha katei ka sngi khyndai tarik, u Conrad Kongal Sangma Myntri rangbah ka jylla, u la leit ban plie ïa u maw nongrim jong ka Rambrai C&RD Block, ha kaba ki dkhot ka HYC bad kiwei pat ki sengbhalang kiba ïatrei lang ha ka Save Hynñiewtrep Mission, ki la leit ban rah ïa ki lama bad ki banner ban pynsngew ha u Myntri Rangbah bad ka sorkar ba kan pyurlong noh ïa ki khyndai tylli ki mat jingdawa jong ka, ha kaba ki pulit ki la khang lynti bad ki la knieh ruh ïa ki banner bad ki lama jong ka HYC.Ha katei ka jingleit tur jong ki dlkhot ka HYC, na ka liang u SP u la bthah ïa ki pulit jong u ba kin pynphai noh ïa kitei ki lama bad ki banner.
Halor kane u samla Lumlang Kharsyiemlieh President ka HYC West Khasi Hills, haba ïakren bad ki ladpathai khubor u la ong ba ka seng kam don kano kano ka jingpyrshah ïa ki pulit, hynrei lada ki dkhot ka seng ki mih madan ban dawa na ka sorkar ïa ki mat ki hura ba ka jaitbynriew ka donkam, ki pulit kim dei ban ai ding ne pynbitar ïa ka seng.
U la ong ruh ba ka jingshah ktah kti bad ka jingmynsaw ba malu mala jong ki dkhot ka seng ha ka jingïaknieh lama ha Rambrai ka long pynban ka jingkyrkhu ïa ka seng.
Nongstoiñ, Naiwieng, 17: Ka Federation of Khasi Jaiñtia & Garo People West Khasi Hill District, ka la ïoh ban pynlong ïa ka programme ban pynskhem ïa ki Nongïalam ba thymmai jong ka FKJGP Mawthadraishan Circle ha Dorbar Hall Nongshillong.
Ha kane ka jingïalang la pynïaid da u General Secretary FKJGP West Khasi Hill u bah Wilis Walker Syiem bad la ïoh ban pynkup burom ïa ki nongïalam ba la shong thait jong ka Mawthadraishan Circle da u Chief Organiser FKJGP Sengkmie u bah Khrawkupar Nongsiej.
Nangta la ïoh ban pyntian smai ïa ki nongïalam ba thymmai jong ka Mawthadraishan Circle da u Vice President FKJGP Sengkmie u bah Kitboklang Nongphlang.
Ki Nongïalam ba thymmai jong ka fkjgp Mawthadraishan Circle ki long u President bah Firstborn John Marngar, Vice President u bah Michael Marweiñ, General secretary u bah Silenstar Kharbani bad kiwei kiwei.
Ha katei ka sngi 12 tarik la ïa donlang ki riew rangbah jong ka thaiñ Mawthad-raishan,Haba ai jingkren hadien ba la pyntian smai, u bah Kitboklang Nongphlang u la batai ïa ka lynti treikam jong ka seng bad u la ong ruh ba haba don bad ka FKJGP, dei ban kynmaw bha ba ka jinglong nongïalam wat nym kheiñ dew thala ïa ka, namar ka dei ka khyrnit ba kyntang tam jong ka jaidbynriew.
U la ong ruh ba ki shnong ki thaw ki shaniah ha ki dkhot ka seng ïa ka synshar ka khaddar, kumta dei ban long ki nongïalam ba shlur ba ïaineh bad len lade na ka bynta ka daw bah jong ka jaitbynriew ba mynta bad ha ka pateng ka ban sa kha, ong u bah Kitborlang Nongphlang Vice President FKJGP CEC.Ha kawei pat ka bynta jong ka khubor ka seng, ka Federation of Khasi Jaiñtia and Garo People Rimuliang Circle ka pynpaw ka jingsngew kmen haba ïoh jingtip ba na ka liang ka Sorkar Meghalaya, kan plie sa ïa ka Rimuliang Block.
Kane ka dei ka mat kaba kum ka seng ka ai jingïaroh bad pyrto da shisha ïa kane ka Sorkar kaba mynta kaba la ïohi jngai ban wan rah sa ïa ka Rimuliang block.
“Kum ka seng haba ngi ïoh pdiang ïa ka block, ngi dei hok ban pdiang ïa ka da kaba kmen, ka jingkyntu ïa ki nongïalam shnong ki seng samla shnong ki para seng bha lang ka long ba ngin ïa tylli lang kawei ban ym don kano kano ka jingwit ne ka huri hura, khamtam ba na ka liang ka Sorkar kan sa buh ïa u mawnongrim jong ka C&RD Block ha ka 22/11/2022", ong u President bah Rusfulson Wanniang.
“Ha kabae ïa dei bad ka jaka ban sa tei ïa ka parmanent office Building jong ka Block, na ka liang ka seng ngim don kano kano ka jingujor, namar ïa kane ka kam kan shong eh ha ka Sorkar bad ki bor shynshar shnong bor bad ki bor shynshar Hima ha ka thaiñ, hynrei tangba kan dei ka Block hapoh ka thaiñ Ri muliang", u la ban biang.
“Ka jingai Block ha ka thaiñ kam dei ka jingïohnong ne jingmyntoi jong kano kano ka kynhun ne ka seng saiñ pyrthei jongno jongno, hynrei kan dei ka jingmyntoi ïa u duk u suk bad ki paidbah ha ka dong ka thaiñ hi baroh kawei", u la pynkut.
Nongstoiñ, Naiwieng, 17: Ka Save Hynñiewtrep Mission ka dei ka kynhun ba la ïatreilang da bun tylli ki sengbhalang kiba treikam hapoh ka jylla, ka don haduh khyndai tylli ki mat ba katei ka kynhun ka la dawa na ka sorkar MDA na ka por sha ka por ba kan pynurlong noh.
Ïa kitei ki mat jingdawa katei ka kynhun ka la pynsngew lyngba ki jingïaid proseshon ha Shillong bad ha kiwei pat ki bynta jong ka jylla kat shaba ki heh sorkar ki leit.
Nalor kata katei ka kynhun, mynta ka sngi ka 17 tarik Naiwieng ka la leit ban ap ïa u bah Prestone Tynsong symbud Myntri Rangbah ka jylla ha ka por ba u wan sha Nongstoiñ ban plie ïa u maw nongrim, na ka bynta ban pyntrei ïa ki surok hapoh sor Nongstoiñ bad ïa u maw nongrim jong ka Inspection Bungalow kaba la dep tei ha Upper New Nongstoiñ.
Katei ka kynhun ka la leit ban ap ïa u bah Prestone Tynsong ha Sohpian bad ha shuwa ba un poi ki la ïeng ha u laiñ harud surok, ryngkat ki lama, ki banner bad ki placard kiba la thoh ïa ki mat jingdawa bad pyrta ban pynsgew ha u symbud Myntri Rangbah.
Wat la ki dkhot jong katei ka kynhun ki la ïeng laiñ bad pyrta ïa ki mat jingdawa, hynrei u symbud Myntri Rangbah um shym la patiaw hynrei ka kali jong u bad kiwei pat ki pulit kiba synran ki la suh beit wut wut sha Nongstoiñ.
Ha kaba ïadei bad katei ka jingdawa jong ka kynhun, u bah Willstone Sohshang nongïalam ka Hynñiewtrep National Awakening Movement, haba ai jingkren ha ki lad pathai khubor, u la ong ba ka kynhun ka la dawa man ka por ba ka sorkar kan pynurlong noh ïa kitei ki mat jingdawa, hynrei haduh mynta kam pat lah ban pynlong kam wat kawei ruh.
U la ong ruh ba kum ka kynhun kim banse ban mih sha madan na ka por sha ka por ban pynsngew bad ban dawa na ka sorkar ba ka dei ban pyntreikam noh mardor.
U la ong ruh ba ha kaba ïadei bad ka jingdawa jong ka kynhun ban pyntrei kam ïa kitei ki mat jingdawa, ka sorkar MDA ka la pass ruh da ka resolution ha Ïingdorbar Thawaiñ jong ka jylla, hynrei katei ka resolution kam shym la poi sha ei sha ei ruh.
Ha kajuh ka por u la ong ba katba ka sorkar kam pat lah ban pyntreikam ïa ki mat jingdawa ka kynhun kan ym shong thait, namar ba ka thong ba ka kynhun ka la buh ka dei ka complete mission.
U la ong ba ha man la ki por ba ka kynhun ka mih madan ban pynsngew ïa ki mat jingdawa, ka sorkar ka ju pyndonkam da ki pulit ban khang lad, hynrei wat la katta ruh ka kynhun kan ym kynran dien kat ba ym pat ïoh ïa ki jingdawa.
Nongstoiñ, Naiwieng, 17: Na ka bynta ban pynsuk ïa ki paitbah nongshong shnong hapoh sor Nong-stoiñ, mynta ka sngi u bah Prestone Tynsong symbud Myntri Rangbah ka jylla, u la hiar sha Nongstoiñ ban plie ïa ki ar tylli ki maw nongrim, uwei na ka bynta ban shna ïa ki surok ha sor Nongstoiñ kiba la mang haduh 29 klur tyngka tam.
Uwei pat u maw nongrim na ka bynta ka jingplie ïa ka Inspection Bungalow lane ka guest house jong ka PWD kaba la dep tei ha Upper New Nongstoiñ.
Ha katei ka sngi la pynlong ïa ka jingïalang plie ïa kitei ki maw nongrim ha phyllaw jong ka ophis PWD, ha kaba la ïadon ryngkat da u bah Macmilan Byrsat MLA ka Nongstoiñ, bah Gigur Myrthong MLA Mawshynrut, ki heh sorkar naduh u Chief Engineer ka PWD, u Deputy Commis-sioner ka West Khasi Hills, u Engineer ka PWD Nong-stoiñ Division, u Paiem Phyllasing Syiem u Syiem ka hima Nongstoiñ, ki heh pulit ka District bad ki paitbah.
Ha kane ka sngi shuwa ban plie ïa ki maw nongrim, la ïoh ïa ka jingkren na u Chief Engineer ka PWD, u bah Gigur Myrthong, u Bah Macmillan Byrsat bad khatduh eh la ïoh ïa ka jingkren na u bah Prestone Tynsong u ba long u kongsan ha katei ka sngi.
U Symbud Myntri Rangbah ha shuwa ban ai jingkren u la plie ïa kitei ki maw nongrim bad pyllait paitbah ïa ka Mahindra pickup, kaba la ai da u MLA ka Nongstoiñ sha ka Town Committee, na ka bynta ban pyndonkam ha kaba kit ñiut bad u la aiti ruh ïa u shabi jong katei ka kali sha u Deputy Commissioner ka West Khasi Hills ba un sa leh ïa kaba donkam.
Hadien ba la plie ïa kitei ki maw nongrim u bah Prestone u la ai jingkren ha kaba u la ong ba ha kine ki san snem duna ka sor Nongstoiñ ka la kylla bun shah, namar ka sorkar ka la phai khmat bad ka la leh shibun ki kam na ka bynta ki paitbah nongshong shnong.
U la ong ruh ba ka sorkar NPP ka la lah ban pynlut haduh khatphra hajar klur tyngka tang na ka bynta ki surok hapoh ka jylla.
U la ong ruh ba ka jingwan jong u ha Nongstoiñ kam dei na ka bynta ban pynbiej election ïa ki paitbah, hynrei ban pynshai ba ka sorkar NPP ka don ïa ka thong ba lada kan ïoh ban synshar biang ha u 2023 haduh 2028, ka thong ka long ban wanrah jingmyntoi sha ki paitbah ha baroh ki liang bad ki jingmyntoi ka ka sorkar kan wanrah kin long ar haduh lai shah ban ïa kaba ka wan rah mynta.
U la kyntu ïa ki paitbah ba kin ïatreilang bad ka PWD bad kin ai kylluid ïa ki jaka ban shna ïa ki surok khnang ba ki jingtrei kin dep kloi.
:Ki parabangeit jong ka Balang Katholik ki la ïa leit sha ïingmane jong ka Don Bosco Technical School, Shillong ban pynlong jingduwai hadien ba la wan rah ïa ka snap jong u Don Bosco Bakhuid na Sohra sha Shillong ha kane ka sngi saitjaiñ ba la dep.
Kane ka jingwanrah ïa ka snap jong u Don Bosco Bakhuid sha Don Bosco Technical School, ka long kum shi bynta na ka jingrakhe ïa ka jingdap shispah snem jong ka jingwan ïuh kjat jong ka kynhun riewniam ‘Salesians of Don Bosco’, jong ka Balang Katholik ha ka thaiñ shatei lammihngi.
Ka snap u Don Bosco ka kynthup ïa ka kti jong u.
Yn buh ïa kane ka snap u Don Bosco hangne ha Shillong mynta baroh shi bnai ban ailad ïa ki parabangeit ban kin ïawan ban pynlong jingduwai.
U Provincial jong ka SDB Shillong Province, u Fr.Paul O.Lyngkot u la ïathuh ba u Apostolic Nuncio bad u Archbishop Leopoldo Girelli kin wan ban ïashim bynta lang ha ka jinglehniam, ka ban long ha ka 29 haduh 30 tarik mynta u bnai.
U Fr.Lyngkot u la ïathuh shuh shuh ba u Rector Major jong ka seng riewniam ‘Salesian of Don Bosco’, u Fr.Angel Fernandez Artime, un wan sha Shillong ban ïaphylliew jingmut bad ki samla naduh ka 27 haduh 30 tarik mynta u bnai.
U Fr.Lyngkot u la kyntu ïa ki parabangeit ban kin ïaleit sha ïingmane jong ka Don Bosco Technical School, Shillong ban ïashim bynta ha ki jingduwai bad ki jinglehniam.
Shi bynta ban ai mynsiem bad ban kyntiew ia ka kam ialehkai ha ka jylla, ka tnat Sports and Youth Affairs ka la jingpynkup burom ia ki nongialehkai bad ki coach jong ka jylla kiba la khur takma ha ka lympung ialehkai 2nd North East Olympic Games kaba dang shu dep long ha une u bnai Naiwieng, bad ha ryngkat ka jingpyllait paidbah ia ka baibam na ka bynta ki nongialehkai kaba la tip kum ka Sports Scholarship Scheme.
Ha kane ka sngi la wan ban iadon lang u Conrad K.Sangma Myntri rangbah jong ka jylla kum u kongsan, Bah Banteidor Lyngdoh Myntri ka tnat Sports and Youth Affairs kum u Symbud kongsan, Bah John F Kharshïing President Meghalaya State Olympic Association, Shivansh Awasthi, IAS, Director Sports and Youth Affairs, Paia War Nongbri Assistant Director Sports and youth affairs, Bah Finely Pariat General Secretary Meghalaya State Olympics Association.
Ka sorkar jylla mynta ka sngi ka 2 tarik nohprah ka la pynkup burom ia ki khynnah ialehkai jong ka jylla bad ki coach kiba la lah ban ialehkai bha bad ban khur takma ha ka lympung ialehkai kaba dang shu kut dang shen ka 2nd North East Olympics Games 2022.
Ha kane ka sngi U Myntri Rangbah jong ka jylla u Conrad Sangma u la sam ia ki song pisa sha ki nongialehkai kiba la jop jong ki discipline bapher bapher ha kaba u la pyllait paidbah ruh ia ka baibam kaba la tip kum ka Sports Scholarship Scheme.
Ha kane ka jingpynkup burom ba mynta ka sngi ruh, kumba T.36 lak tam ka sorkar ka la ai sha ki 149 ngut ki nongialehkai.
U Myntri Rangbah ka jylla ha ka jingkren pynkup burom mynta ka sngi ia ki nongialehkai jong ka jylla, kiba kynthup ruh ia ki coach bad ki jait jingialehkai bapher bapher bapher, u la ong ba ki nongialehkai baroh ki la pynsngew sarong iangi baroh ia ka jingjop takma ka jong ki, u la ong ruh ba dei lyngba ka jingtreishitom jong ki baroh ba ki sa lah ban poi haduh hangne namar ka jinglah jong ka jylla ban kiew na ka kyrdan ba 8 haduh ka kyrdan kaba 4 ha kane ka lympung North East Olympics, u la ai khublei ruh ia ki khynnah ialehkai baroh bad da kane ka jingpynlong ia kane ka lympung ialehkai kaba dang shu dep ka la long ka jingkyrkhu ia ki nongialehkai ban kyntiew lem ia ki ban pyni ba ka Meghalaya ruh ka la ban leh kumba kiwei ki lah bad ngi kham lah kham bha.
U la ai khublei ruh ia ka tnat sports bad youth affairs bad ia ka Meghalaya State Olympics Association kaba la treishitom met bad mynsiem bha ban pynlong ia kane ka lympung ialehkai kaba seisoh bad kaba jop.
U Conrad u la pynpaw ruh ba u ju iai ban barabor haman la ki jingialang ki skul ba u ju leit ban ai jingkren sha ki khynnah ba ki long ka bor, bad lada ym lah ban btin lynti ban kyntiew ia ki ha kaba ki don ka sap ka lah ban wallam ia ka jingjot, bad kum ka sorkar ka dei ka jingkitkhlieh ka jong ki ban iarap ia ki khynnah ban kyntiew ia ki ha ka sap kaba ki don.
U la ong ruh ba ka jingpynlong ia kane ka lympung ialehkai ka don ka jingmut kaba shongkhia na ka bynta ka longdien,12 lak ki khynnah kiba ha ka rta kaba 12-30 snem, bad kine ki long ki khynnah ki ban ialm ia ka jylla ka jong ngi sha ka lashai la shisngi, kata hadien 10-15 snem nangne shakhmat.
U la ong ruh ba kaei kaba ngi leh mynta kan pynwandur iangi ba ngin long kumno hadien 10-15 hadien, bad lada ma u kum u briew uba don ha ka sorkar bad ka imlang sahlang um lah ban ai ia kane ban plielad ia ki khynnah te ngi lah ban khmih lynti kaba kham sniew hadien habud.
Ba kaei kaba ngi leh mynta ngin nym lah ban iohi mynta hynrei lada ngi peit kham hadien habud 10-15 snem nangne shakhmat ngin sa iohi ia kaei kaba ngi leh mynta.
Kane ka long kaei kaei kaba shimpor tangba ngi dei ban iai treishitom.
Ha kane ka jingsam ia ki khusnam song pisa la phiah ha ki lai bynta, kata ha ka Junior, Senior bad bad kiba dei ha ki kynhun (team).
Ki nong jop ia ka takma ksiar ki long 36 ngut, kiba ioh ia ka takma rupa ki long 35 ngut bad ia ka takma rnong ki long 78 ngut bad baroh ki long 149 ngut baroh.
Bad ka song pisa kaba la sam sha kine ki nongialehkai baroh ka long 36,15,625 tyngka.
U myntri rangbah u la kren ruh shaphang ka Meghalaya grass root prokram ba kumba 500 ngut ki nongtem, nongrwai nongsiaw, ka sorkar ka siew ia ki ban tem ban rwai ban pynbyrngia ia u paidbah da ka sap kaba ki don.
U la ong ruh ba ka Aspire Meghalaya kaba pynlong iangi ban long kiba sngew skhem bad lyngba kane ka Aspire Meghalaya kan iarap ia kiba bun ban long kiba skhem khlem jingartien.
Katkum ka jingiathuh jong u myntri rangbah ka jylla, u Conrad K Sangma, kine ki kam ba bha ki lah ban long la ha ka kam ialehkai, ka put ka tem, ki kam ha ka imlang sahlang, ka jingpynkhuid ia ki sawdong sawkun, kiba pynkiew ia ka kolshor bad kiwei kiwei.
Wanrah burom ki nongïalehkai Muay Thai jong ka Jylla ha kaba ki la khur artylli ki takma ksiar, kawei ka takma rupa bad kawei ka takma rnong ha ka lympung ïalehkai jong ka Manipur Sangai Festival 3rd Amateur Muay Thai Championship 2022 kaba la long hapoh State Boxing Arena, Khuman Lampak Sports Complex, Imphal, kaba dei ka kynhun jong ka All Meghalaya Muay Thai Association hapoh ka jingïalam jong u President jong kane ka synjuk ïalehkai u Bah Samuel Hahshah.
Kane ka kynhun ïalehkai kaba don 5 ngut, ryngkat u coach ki lah mih napoh ka jylla ban leit ïalehkai shapoh ka Manipur.
Ïa kane ka lympung la pynlong hapoh State Boxing Arena, Khuman Lampak Sports Complex, Imphal.
Kane ka lympung ïalehkai kaba lah neh arsngi ka la long ha ka 28 bad 29 tarik jong u bnai Naiwieng kaba la long ha ka kyrdan jong ki senior, Junior bad Sub-Junior na bynta ki shynrang bad ki kynthei.
Ha ka jingïakren bad ki nongthoh khubor u President jong kane ka synjuk ïalehkai, u Bah Samuel Hahshah u la pyntip ba 4 tylli ki takma ki la jop kynthup ïa u Shanbor Kurbah u la jop ïa ka takma ksiar ha ka 45-50kg, u Kordor Rynjah uba la jop ïa ka takma ksiar ha ka 45-48kg, u Royalson Lapang u la jop ïa ka takma rupa ha ka 48-51kg bad u Labiang Thawbri u la jop ïa ka takma rnong ha ka (68-71kg).
Ha ka 1 tarik Nohprah, la shalan ïa u sohñiamtra (Khasi Mandarin) sha Dubai, u jait soh ba la bna nam bha ha ki thaiñ Ri-lum Khasi Jaiñtia bad u ba la ithuh da ka Geographical Indications (GI), da ka Agricultural and Processed Food Products Export Development Authority (APEDA) ha ryngkat ka jingïatrei lang bad ka Ministry of Agriculture & Farmers Welfare, jong ka sorkar Meghalaya.
Ha ka jingsdang, la shalan kumba shi ton ki soh ba la pynmih da ka FPC (farmer producer company) na Jirang ha Ri Bhoi district.
La pynheh ïa kine ki sohñiamtra hapoh ka Mission Organic Value Chain Development for North Eastern Region (MOVCDNER), kaba long ka tnad mission hapoh ka National Mission for Sustainable Agriculture (NMSA).
Ïa kane ka jingsdang shalan la lamkhmat da u S Sadhu, Agriculture Secretary, ha kaba u chairman ka APEDA, u M Angamuthu, u la ai jingkren.
Haba kren ha katei ka sngi, u Angamuthu u la ban jur ba la dei ban pynlong ïa ka thaiñ shatei lam mihngi jong ka Ri India kum ka phang pdeng ha ka jingshalan ïa ki mar rep namar ki soh na kane ka thaiñ ki seisoh da ka sboh mariang bad ym da ka dawai.
“Ka long ka jingshisha ba ki thaiñ shatei lam mihngi ki long kiba wan hakhmat ha ka jingpynmih ïa ki mar rep ba seisoh da ka sboh mariang.
Ka por ka la dei ban kyntiew ïa ki mar rep ba seisoh da ka sboh mariang jong ka Meghalaya ha kylleng ka ri bad ka pyrthei bad to ngin ïa trei lang ban kyntiew ïa ka hortikolshor bad ïa ki mar rep ba seisoh da ka sboh mariang bad kiwei de ki mar na Meghalaya," u la bynrap.
Kane ka jingshalan ka long kawei na ki jingpyrshang ban kyntiew ïa ki mar rep kiba mih na kane ka thaiñ kiba la ithuh da ka GI, kiba long ki mar hapoh ka Ministry of Commerce bad Industry lyngba ka tnad ba pynkyntiew ïa ka jingshalan mar rep, kata ka APED.:Ka seng Bhartiya Janata Party (BJP) ka la pynkhreh ïalade ban ïakhun dohïap dohim na ka bynta kane ka MLA elekshon ka ban long ha u snem 2023.
Ka BJP ka la pynskhem ïa ki lad jingpyntip jong ka lyngba ki rynsan ‘Social Media’, ban ïaleh pyrshah ïa ki jingkynnoh kiba har rukom kiba mih pyrshah ïa ka party.
Kita ki ‘Social Media Campaign Team’, ki don 12 ngut ki dkhot bad ki don 12 ngut ki nongpynïaid kiba pynïaid ha baroh ki district jong ka jylla.
Kine ki nongpynïaid ïa ka ‘Social Media Team’, ki khmih lang ïa ki 55 tylli ki konstitwensi ha kaba ïadei bad ka jingpynleit pynwan ïa ki jingtip kiba ïadei bad ka jingtreikam bad ki jingthmu jong ka seng BJP.U State President ka BJP, u Bah Ernest Mawrie u la ïathuh ba la don ki briew kiba thmu ban pynthohbria ïa ka party, ba ki la pynsaphriang ïa ki dur ki bym ïahap, kiba kynnoh ba ka BJP ka isih ïa ki rit paid.
U bah Mawrie u la ong ba kine ki dur ki dei jong u snem 2018.
U la ong ba na kane ka daw, ka party ka la thaw ïa kine ki rynsan jong ka ‘Social Media’ ba kin pynbeit ïa kine bad ba kin pynsaphriang ïa ka jingshisha.
U la ong ba ka BJP kan ïaleh ïa kane ka elekshon da ka jingthmu ban pynleit jingmut ha ka roi ka par bad khamtam ha ki mat kiba ktah ïa ki samla jong ka jylla bad ki mat kiba ktah ïa ka imlang sahlang.
“Ka jingïaleh politik da kaba wanrah ïa ka niam, ka dei kaba leh da kiwei ki party, ym da ka BJP.Kaba pynlong ïa ngi ba ngin sngewsarong ka long ba ki dkhot ka BJP ki la trei ei na ka bynta ban pynïaid ïa kine ki rynsan ‘Social Media’; ym kumba long kiwei ki party, kiba ïa ki ‘Social Media’, jong ki la pynïaid da ki kompeni shimet," la ong u Bah Mawrie.
“Ka BJP ruh ka ai jingmaham ïa baroh kito ki briew kiba thmu ban wanrah ïa ka jingsngewthuh bakla sha u paidbah lyngba ka jingpynsaphriang jong ki ïa ki dur kiba bakla; bad nangne shakhmat ka party kan pynngat ïa ki ha ka aiñ; lada ki mlien ban pynjah burom biang ïa ka party," la ong u Bah Mawrie.
“Kine ki dkhot jong ka BJP Social Media kin ïarap ban pynbeit ïa ki khubor bym dei kiba pynthohbria ïa ka party.
Ka kam jong kine kan dei ba kin pynsaphriang ïa ki jingtip kiba ïadei bad ki skhim jong ka sorkar pdeng bad kin wanrah ïa ka jingsngewthuh ha ki paidbah ba ka BJP kam dei ka party kaba isih ïa ki Khristan," la bynrap shuh shuh u Bah Mawrie.
“Ka long kaei kaei ka bymsngew ïahap ba don ki seng saiñ pyrthei kiba ong ba ka BJP ka dei ban ïarap ïa ka sorkar jylla watla kam don lang bad kane ka sorkar synrop.
Kane ka pyni ba ki nongïalam jong kine kiwei ki seng saiñ hima ki kwah beit tang ban ïohnong ïalade na kitei ki skhim jong ka sorkar pdeng.
Kim patiaw satia ïa ka roi ka par jong ka jylla hynrei ki shu kwah beit ba kita ki skhim jong ka sorkar pdeng kin wan lut ha ka pla jong ki.
Ka sorkar pdeng ka lah theh bun bah ki skhim ha kane ka jylla, hynrei ka jingpyntreikam pat kam shym la paw katkum ba ka dei ban paw," la ong u Bah Mawrie.
Ki Mat:1.
Haba shu kawut lynti2.
Balei mih ka kyntien kur jan kur jngai3.
Haba ïa jan ki kur neh skhem ka jaidbynriew: Kano kano ka Jaitbynriew kaba im ha Meiramew, kaba burom ïa la ka jait ka kynja bad kaba pynneh pynsah ïa ka riti ba la pynkup bor bad buh da ki longshuwa ka dei ka Jaidbynriew kaba skhem.
Ka “Hok Ka Sot" ka dei ka rukom im ki Khasi kaba naduh ka por hyndai hynthai, kaba ngi kum ki long mynta ngi dei ban buh bha.
Ka bat kular, ka tien hok ‘tien blei, ha ki kam ki jam baroh.
Kumjuh ruh haba ïa kynduh harum haneng ki ju da ïa kylli, juh da ïa pyrthew.
Kumta haba sngewthuh ba dei na ka juh ka jaid ka kynja, ka don ka jingsngewshngaiñ bad ka jingsngew ïa jan.
Namar ngi long thik kum u jingthung uba mih na u juh u thning ne na u juh u jyntang uba pynmih shibun ki symbai kiba long ka juh.
Hynrei katba nangmih ki sngi kane ka jingsngew ia jan wat hapdeng shi kur shi jait ruh ka la nang pynsngew ïa jngai noh, wat la ngi tip tynrai ba ngi mih na ka juh ka meirad tymmen.
Ka daw ba la pynlong kumne dei namar ba la nang ïa kharoi hapdeng ka juh ka jait.
Kumta haba la mih ka jingsngew ïa jngai hapdeng kajuh ka kur, ka mih ruh sa ka jingsngew ïa jngai hapdeng kawei ka kur bad kawei pat.
Kam don shuh kata ka jingsngewïajan na kino kino ki thana parad ne ka thana paieid, pamen ne na ka thma u kpa, u kñi ne u pasan u pakhynnah bad kumta ter ter.
Kumta haba la don kata ka jingsngew ïa jngai kawei ka kur bad kawei ka kur, la mih ruh ka jingsngew ïa jngai wat hapdeng ka juh ka kynja.
Haba ka long kumne ka jingma kaba khraw ka ap ïa ka Jaidbynriew la ngi dang lah ne em ban pynsah pynneh ïa kata ka jingsngew para jait para kynja ? Ka daw kaba nang phiah pharia shuh shuh ïa kane ka jingsngew ïa jngai hapdeng ka juh ka kynja ne para Khasi, dei namar ba la wan ïa khleh ne ‘ milai’ bad kiwei ki Jaidbynriew kiba nabar.
Bad kaba kham pynsngew ïa jngai shuh shuh hapdeng ka juh ka kynja dei ka jingïashong kha khleh, khamtam ki kynthei kiba shong kha ïa u bar jylla ne u Jaidbynriew u bym dei na ka jait Khasi ne ka kynja la jong.
Khamtam kito ki Khasi jongngi kiba ïa shongkha bad ki bar jylla jait teng teng la lap la shem ba kim kren shuh wat ïa ka ktien Khasi ruh ha ïing ha sem, namar ki sngewpoh ki sngewrem.
Nangta don ruh kiba la pyrshang ban bud ïa ka rukom im rukom man ( culture) jong kiwei.
Kane ruh ka long kawei ka daw kaba ap jingma na bynta ka jingpynneh pynsah ïa la ka Jaitbynriew.2.
Kumba la kdew shakhmat ngi dei ban sngewthuh ïa ki daw (Courses).
Shwa ban poi sha ka phang teng teng sngew kumba kren thamula ne kren phulia, lada ngi ong ba ngi don kiba haïing kiba sah sha ri America ne Bilat.
“ Kiba ngi ïa jan" katba kiba haïing kiba ïa soh marphyllaw man kyrpong ne kiba sah ha ka juh ka dong ne ka Shnong pat ki dei kiba ha ïing," Kiba ngi ïa jngai.
" Hato lada jia syndet ha ka pang ka shitom ne ha ka iap ka im mano ki ban ïarap kham kloi ? Kito kiba haïing kiba sah ha jan ne sha jngai ? Haba kumta ïano ngi kham don kam ïa ki kur jngai ne ïa ki kur jan ? Ngi ïa kubur bad ngi ïa tip shai baroh ba ki kur jngai ki dei kiba mih kham bun pateng bad kita ki kur jan pat ki dei kiba ïa mih kham khyndiat pateng.
Hynrei ban pynlyngkot ïa ka jingsngewthuh la sngewdei nangne sha khmat ka bha ba ngin ïa pynjah noh ïa ka kyntien khot kur ‘ Jngai" ba lada ngi ïai ong shi ïai ong, ‘ Kur Jngai,’ kin jngai khlem pep suki suki kito ki kur kin jah noh ka jingsngew jan kur pynpan, namar ki sngewlehraiñ ne sngewrem ban ïa jan ne ïa kam kur namar ba la ïa jngai.
Hangne ruh ka don ka daw ka jingma ïa ka jingsngew ïa jan para Jaitbynriew ne para Khasi.
Kumta naduh mynta hi ngi dei ban sngewthuh shai kdar ba shisien ba la dei ban sngewthuh shai kdar ba shisien ba la dei ka kur ne ka juh ka jait ngi dei kiba la kha na ka juh ka meirad kaba nyngkong duh bad kata ka meirad ruh, ka lah ban don ne ym don hynmen ne para.
Shuh shuh, ka tynrai ba kongsan jong ka meirad lada ka don ne ym don para ruh ka dei na ka juh ka shnong.
Kum ban ai nuksa ïa kata ka meitymmen ne kata ka meirad jong ka jaid mawri ne (mawrie) ka dei na ka shnong laitkon Ka shnong ba rim bad ba nyngkong duh jong ka jait Mawri.
Hynrei ha dien ka shongkha shongman bad na kiwei kiwei ki daw kum ha kaba leit rep leit riang, ki la ïa pra kylleng sawdong ka Hima Khyrim Bad don ruh hadien bna ki la kham ïa kha roi parum pareh da ka kyrteng ka briew la sin noh ne pynkylla jait noh pynban.
Kumba don kaei ka meirad tymmen kaba kyrteng ne khot ka Ngum, ïa ki khun ki ksiew kiba mih pateng na kata ka meirad “ Ngum’ la khot noh pynban da ka Jaid ‘ Khongdngum.
’ Sa kawei pat ka meirad ba la khot ka Iong, namar ka long ka briew kaba iong sniehdoh, hadien ïa ki khun ki ksiew kiba hiar pateng na kane ruh, ki kot noh pynban da ka Jait ‘ Mawiong’.
Hynrei khnang ban ïa lait na ka shong sang shongma, ka jingshisha ka la tbeh suki suki, katba nang shai ka pyrthei, kata ka mut ba kata ka jait “ khongdngum ka la duh noh.
Baroh ki la ai beit da kata ka juh ka jait Mawri(Mawrie).
Bad kata ka jait “ Mawiong" ruh ka la kylla jait “ Mawri’ ne (Mawrie).
Ki don sa tang katto katne ha ki thaiñ riwar mihngi kiba dang pynneh pynsah ïa kata ka jait ‘ Mawiong.
’Nalor kita ki meirad tymmen jong kata ka Jait Mawri ki don kiba poi sha ka Hima Khyrim thaiñ riwar mihngi, don ruh kiba poi sha Sohra, shabar ri kum sha Bilat bad ri America.
Nalor kiba shong ha sor bad khapsor.
Sa kawei ka nuksa, ka dei ka jait ‘ Marbañiang.
’ La ong ha ka khana ba kata ka meirad tymmen kaba nyngkong duh ka dei na ka Shnong Sadew ( Mylliem).
Dei hadien suki suki ha ka rep ka riang ki don kiba poi man ban bad buhai shnong ha ka Hima Khyrim don ruh kiba poi sha Mairang bad ki shnong ba ïajan bad don ruh kiba hiar kham jngai ki poi sha duh Mawsynram, don ruh kiba buhai shnong ha sor Shillong bad sha kiwei kiwei ki jaka.
Hynrei ha kaba nyngkong hi ki dei na ka juh ka kpoh na ka juh ka shnong.
Kine ki ar tylli ki jait ki dei tang ki nuksa kiba rit eh, haba ïa kren ïa ka jait ka kynja jong ka Jaitbynriew u paid Khasi ba iar.
Hynrei kaba kongsan tam ngi dei ban sngewthuh ba kano kano ka jait u Khasi ka mih na ka juh ka doh na ka juh ka snam.
Kumta kano kano ka kur kaba dei hi na ka juh ka jait ngi dei ban kheiñ kum ka KUR LA JONG la jan ne jngai kam pher namar ka doh la jong te dei hi ka doh la jong ka snam la jong te dei hi ka snam la jong.
: Kumba la kdew bad ong ha kane ka phang pdeng jong ka jingthoh bad ka jingkyrsiew “ Ba ka jait ka kynja ka tynrai ba teh pynkhlaiñ bad pynskhem ïa ka Jaidbynriew u 7 trep u 7 skum.
Ka long kaei kaei kaba dei hok bad shong hok, ba hateng hateng ngi juh iohi bad iohsngew ba ki don kita ki jingïalang kur ne ki jingiakynduh lang shi kur shi jait, kum ha kita ki ‘ general meeting’ jong kano kano ka kur.
Dei kum ha kine ki jing- ïalang kur ba ym shem la khot tang ïa ki kur jan ne ym shym la khot tang ia ki kur jngai.
Ha kum kane ka jingïalang kur ym juh don kur jan ne kur jngai.
Hynrei la khot khnang kum ïa kine ki jingialang kur khnang ban ia tip bad ithuh ïa la ki kur la kiba ïa sah hajan ne sha jngai.
Kumta kane ka long kaei kaei ka bynta kaba kongsan ban pynkhlaiñ bad ai bor ïa ka Jaidbynriew ka long ruh ka daw bah, daw san, ban teh pynskhem bad teh song ia ka Jaidbynriew (Khynriam, u Pnar, U Bhoi, u War).
Namar haba man la ka kur ka ïa tylli shi kur shi kur ki don ruh sa ki jingïadei thana sa ki kha ki man, ki pasan, ki pakhynnah, ki khunruit ki khun jiang, ki hep kynsi ki kong kynsi ki Bakha ki ñiakha ba kumta ter ter.
Nalor kane ka don ruh sa ka jingïateh kur na ka daw bad ki nongrim bapher bapher jong ki kur bad ki jait ba pher bapher.
Kane ruh ka long ka tynrai bah ban nang pynkhlaiñ bad pynskhem ïa la ka Jaidbynriew.
Dei hangne ba lyngba “ Ka Jait ka Kynja" ba ka Jaidbynriew ka ieng rasong ka jing-ïatiplem bad la synshar khadar ïa ka bri u Hynñiew Trep u Hynñiew Skum da ka hok ka sot ryngkat ryngkat ka jingtieng burom ïa u Blei bad ka jingtip ïa la u para briew.
Ka Jaitbynriew Khasi, ka dei ka jait bad kaba burom ïa la u para briew, wat lada dei u soh shnong ne u Nongwei nongar ( foreigners) ne u Mynder.
Ka dei ruh ka Jaitbynriew ba long shisur shi dur.
( teng teng ka don ka jingshim kabu).
Ka dei ka Jaitbynriew ki riewkhraw pyrkhat ba kynja Blei.
( Simple living High thinking).
Dei na kane ka daw ba sa mih ka kyntien ïa u bapli ne isynei para briew" Hynrei ka por ka la poi imat kane ka juk mynta kum ka Jaidbynriew ngi dei ban long kiba ‘ sian kum u bseiñ bad kiba jemnud kum ka paro.
" Lada ka Jaidbynriew ka shida eh, khlem pep suki suki ka Jaidbynriew kan sah sahteng ha ka khana pateng ( History).
Lane ka Jaidbynriew u Khasi baiar kan long kum kata ka “ Indus Valley Civilization" kaba sah tang ha ka History.
Haba ngi peit ha ka map India, wat ia ka Jylla Meghalaya ruh ym pat iohi bha, khamtam katno lei lei ka Jaidbynriew rit paid jongngi, lada ym lah ban teh lakam kan long kum i lieng kynda ban ngam jyllop noh ha ka Duriaw bah.
Kumba ka ïai long bad long mynta ki don ki buit sianti miaw iong na kyndong, kiba ap thap kriaw kumno ban pynjot bad ban pynduh pyndam noh suki pa suki ïa ka Jaitbynriew da ki buit ban pynduh bor bad nang pyntlot.
Halor kane ka bynta peit ïa ka nuksa, balei la mut ban pynduh noh ia ka subjek kong ka ktien ka thylliej la jong (Mother tongue) ha ka pule puthi, kaba long ka tynrai wad jingnang jingstad.
Kumta ngi dei ban sngewthuh shai kdar ba kane ka MIL ne ngi dei ban ñiew ïa ka kum kawei ka ‘ Mother Indian Languages’ kaba ym dei ban duh, hynrei dei ban nang pynjanai shuh shuh katkum ka eight Schedule jong ka riti synshar ri.
Kumta haba ngi kheiñ kor ïa la ka jait ka kynja, ngi dei ruh ban kheiñ kor ïa la ka ktien ba la hikai da kane kaba kha ba pun ba la ai buiñ ai thiang ïa ngi kum kawei ka Jaitbynriew tip Blei Tip Briew.
Namar kata haba burom ïa ka ktien ka thoh ka pule kum ka subjek kongsan (Compulsory) ym kum ka subjek pynkop lang (elective course) ngi burom ïa lade, haba burom ïa lade ngi burom ïa ka kum u kpa, haba ngi burom ïa la ki kmie ki kpa ngi burom ïa ka Jait ka kynja, haba ngi burom ïa la ka Jait ka kynja ngi burom bad ngi pynneh pynsah ïa ka Jaidbynriew Khasi.
Kumta la sngewdei ban buh kum ka jingkyrpad ïa ki Nongsynshar kiba dei ki jong ngi bad ki Babu Sorkar ( Govt Authority) kiba dei ki jongngi ba ki dei ban burom ïa lade bad ïa la ka Jaidbynriew khnang ba kan long ka jingkyrkhu, ym ka jingtim ha ki pateng la pateng jong ka Jaidbynriew u khun Khasi baiar, u Hynñiew trep u Hynñiew Wasa.
Kyntang ïawai, ka jingthmu jong kane ka jingthoh, ka long ba ngi dei ban pynkhlaiñ ïa la ki kur ki kur bad ngi dei ban ïa tylli shi kur shi jait, namar haba ka kur ka ïatylli ka don ruh ka jingïajan, jingïatylli bad kiwei kiwei ki jait bad haba ki jait ki ïatylli, ka kynja ka neh ka sah bad haba ka kynja ka neh ka sah ieng skhem ka Jaitbynriew ha khmat ka pyrthei baiar.
Ka Sangot ! IARAP IA KI BADUK KYNTIEW IA LA KA JAIDBYNRIEW BAN IA BIT IA BIANG LANG BA KA RI KAN KIEW lane Help the poor Uplift the community We progress all Will shine the country.
:Ha jingrakhe ïa ka sngikha kaba 55 snem, uwei u rangbah uba la tip kum u Jamberson Marak na ka shnong 15 mer Byrnihat, u la ïoh ban pyllait paidbah ïa 3 tylli ki Music Video kiba u la ak da lade hi.
Ïa kitei ki Music Video jong utei u rangbah, la ïoh ban pyllait paidbah mynta ka sngi ha Nongpoh, ha kaba u Bah Cornelius Laloo, uwei na ki nongthohkhubor, u la shim ïa ka bynta ban pyllait paidbah, ha ryngkat ka jingdon u Bah Lansius Syiemlieh, President ka Ri Bhoi Artist, ka Kong Lakidora Kharsati, General Secretary jong ka Meghalaya Filmmaker Association, u Bah Larry Suchiang u wei na ki Actor khasi lem bad kiwei.
Kitei ki Music Video, ki kynthup ïa kawei kaba la ai kyrteng " kynsan Kynsan" kawei pat kaba la ak ha ka ktien Hindi bad kaba la tip kum ka " Rehjaare Rehjaare" bad kawei pat ka dei ha ka ktien Assamese bad kaba la tip kum ka “Ronge Ronge".
Ka jylla Meghalaya ka la duh ïa uwei na ki khlur ïalehkai phutbol ba paw ka jylla, u Ajay Thapa uba la dei ruh uba la leit pyntbit ïalade kum u coach.
U Ajay u dei u rangïalehkai phutbol ha ki bynta ba hapdeng, uba la paw bha ha ki snem 1978 haduh u snem 1992.
U la  khlad noh ha ka  29 tarik u Naiwieng 2022 bad la thang don burom ha ka 30 tarik.
U Ajay u la don 62 snem ka rta bad uba shong ba sah ha Mawbah, Shillong bad uba ju ïalehkai kum u midfield ryngkat bad ki khlur ïalehkaiba ba paw bad ba tyngshaiñ kum ki jong Bah Fullmoon Pyrtuh, Augustine Kharkongor, Tenzing Khyriem, L.Darlong, Michael Wahlang, Atom Dey bad kiwei pat.
Khyndiat ban shu phai shaphang une u rangïalehkai; u Ajay u la sdang ban ïalehkai phutbol mynba u dang rit ka rta ha Manipur, hynrei ha u snem 1978, na ka jingtbit bad ka sap ïalehkai kaba u don, u Ajay u la shah jied ban long syndon kum u kapten ka kynhun ïalehkai Subroto Cup jong ka skul St Anthony’s kaba la ïoh ban rah ïa ka nam kum ka lahduh kane ka lympung bah ïalehkai phutbol ki skul ha ka ri ha une u snem.
Hadien kane, u Ajay ha kaba nyngkong u la pynïasnoh shwa ïalade bad ka kynhun ïalehkai ka Gorkha Association bad ka samoi ïalehkai ka jong u bad kane ka kynhun ka long naduh u snem 1979-80, ha ka samoi ïalehkai u snem 1981 ki bor ba dei khmih ka Blue Max ki la ibit ban pynrung noh ïa u sha la ka jong ka kynhun bad ban ïalehkai haduh ka samoi jong u snem 1985.
Hadien kane, u Ajay u la ïoh ruh ban mihkhmat ïa ka Meghalaya ha ka lympung ïalehkai ka Santosh Trophy ha u snem 1982 kaba la long ha Rourkela, Odisha bad ruh ban mihkhmat ïa ka kynhun ïalehkai ka Shillong XI ka Shillong Sports Association ha ka lympung ïalehkai jong ka Bordoloi Trophy.
Ha u snem 1989 haduh 1990 u Ajay u la leit ban pule bad pyntbit ïalade kum u coach ha NIS Kolkata ryngkat bad uwei na ki paralok ba u la ïalehkai lang ha ka Blue Max u L.Darlong.
Hadien kane, u Ajay u la bteng ban ïalehkai biang ha kaba u la leit phai sha ka kynhun ka Gorkha Association ha u snem 1986 bad ïai neh haduh u snem 1988 bad haba u la mih noh u la leit ban ïalehkai pat  shipor na ka Nongthymmai Sports Club bad kumjuh na ka kynhun ïalehkai jong ka Sawmer Sports Club  ha kaba u la shim artad ïa ka bynta kum u coach bad hadien kane u la shongthait noh shi na ka jingim ïalehkai ha u snem 1992, ïa kaba u la ïai bteng ban shimti ne ban long kum u coach.
Haba ïadei bad kane ka jingkhlad noh u Ajay, la ïoh ïa ka lad ban ïakren bad uwei na ki paralok ba la ïalehkai lang katta u Bah Agustine Kharkongor, uba la pynpaw ïa ka jingsngewlem halor ka jingkhlad noh u Ajay, uba dei u player uba la kham heh ne senior ïa u Bah August hynrei kiba la don bynta lang pat ha ka Blue Max.
U Bah August u ïathuh ba u Ajay, Bah Fullmoon bad u Atom Dey kidei ki snar ïalehkai ba hapdeng ne ki main midfielder ha kato ka por ïa ka Blue Max, kampher wat lada u Ajay u kham suki bha katta ka rukom ïalehkai ka jong u, hynrei ka rukom shut bo pat ka long kaba jam bad kaba khlaiñ bha.
Ka jingkhapngiah bad ka jingïakynduh jingeh jong ki paidbah nong-leit nongwan ha ka nongbah Shillong namar ka jingsahkut kali, ka la jubor katba nang mih ki sngi.
Tang ha ka shi snem ka jingbun ki kali kila nang bun ar shah lai shah katba ka surok ka neh kumjuh bad kila kham khim kham khapngiah namar ba la ïatur ban ïadie jingdie, ban shong madan bad ka jingkyntur bad ka jingmih jong ki jingtei bapher bapher hakhmat surok.
Ban ïakren ïa ka kam pynheh surok ha Shillong ka la kut, lait noh sa tang sha khapsor ne da ka surok suiñ ban kham pyn-duna ïa ka jingsahkut kali.
Bunsien ki MLA, ki myntri sorkar, ki ophisar kim da sngew-thuh ïa ka jingeh jong ki riew madan namar ba ïalade ki shong ha kali ba shu siaw beit wiaw wiaw da ki ding saw, ding blu bad lada kham suki kiwei ki kali ban ai jaka, lah ban mih ka jingjia bym sngew tynnad.
Ha kiwei ki jaka, ki myntri sorkar, ki ïaid da ka kjat, ki shong kali paidbah khnang ban sngewthuh ïa ka jingeh jong ki paidbah bad kumno ban pynbeit ïa ka jingeh jong ki hynrei ha kane ka jylla, ki myntri sorkar, ki nongmihkhmat haba ki ïaid na jaka paidbah leit, ki pynpah ïa kali, bad kin khang lut ïa ki ïing kali sbak, namar ba hapoh ki pynmeh da ka AC.Lait noh tang lada ki shah rem bad long riew paidbah biang, kin sa sngew-thuh.
Lada u myntri ka tnad pyn-roi sor, u myntri ka tnad pynïaid kali un shong kali paidbah teng, un sa sngewthuh haduh katno ki paidbah kila ïakynduh jingeh ym tang namar ka jingsahkut kali hynrei ka jingshim kabu ki kali kamai, ki bos saw ruh.
Ki don kiba thnum ba ka sor ka la khapngiah namar ba la bun kali hynrei kane kam dei ban long ka daw namar ba katba nang kiew ka ïoh ka kot, ki briew ki nang riew spah bad haba ki briew ki riew spah, ka kam ka jam, bad ka ïoh ka kot jong ka jylla ruh ka nangkiew bad ka jingmyntoi ka dei hi ïa ka sorkar.
Hynrei hangne ha nongbah Shillong bad ha kiwei ki jaka, ka sorkar kam da shim khia kumno ban weng shisha ïa ka jingeh jong ki paidbah bad ki pynlut por bun ha kaba ïakren haba ïathnum ïa ka jingkhim ka surok hynrei kim don lad imat ba ka jinghapngiah kali ka dei namar ba la rit ka surok kiba neh sah wat haduh 30-40 snem mynta.
Ïa ka sor Shillong la pynlong naduh ka sorkar Assam bad ïa ki surok kiba don mynta ruh kiba dang neh ha ka jingheh naduh ba la shna ka sorkar phareng myn hyndai bad katno tam kan long kaba eh than ban mutdur haduh mynta.
Ka la donkam palat ïa ka sor-kar ban wad lad halor kumno ban pynsakar ïa ka sor Shillong bad ka jingthmu ban rah ia ki ophis sorkar sha Sor Shillong Thymmai, kan dei kawei kaban pynduna ia ka jingkhapngiah ka sor bad ka surok suiñ ruh kan dei kawei kaban pynkham than-da ïa ka jingktha khlieh jong ki paidbah na kaba sahkut kali haduh ba la pynpulom lut khait ïa ki kam ki jam.
U Samla Anver Medon Pariat u wei na kiba samla uba don ka jingthmu ban ïakhun ïa ka ilekshon ka ban wan  na East Shillong constituency u la ong ki paidbah ki dei  ban tip naei ki seng saiñpyrthei ki ïoh pisa ban ïakhun ïa ka elekshon.
“Ngi kum ki paidbah ngi dei ban tip ba ki don ki bor kiba nadien kiba teh lakam ïa ka lyngba ka jingnoh synñiang kaba ki ai," ong u samla Pariat.
Dang shen une u samla u ba don jingthmu ban ïakhun ïa ka elekshon na East Shillong u la pyllait paidbah ïa ka jingthoh kaba ïadei bad ka pisa kaba ki ïoh jingïarap bad ka jingpynlut ïa ka pisa.
“Ngi shna bad ai jingkheiñ haba ïadei bad ka jingïoh ïa ka pisa bad ka jinglut sha ki paidbah namar ngi kwah ban pynpaw ïa ka jingkhuid bad ban pyntip sha ki paidbah ba ïa ngi ym don da ki wei pat ki ban teh lakam bad shah khanglad," u la ong.
Haba ïadei bad ka jingdon ki nongkhaïi ban ïakhun ilekshon, u la ong ha ki por ba mynshuwa ki don bynta ha ki seng saiñpyrthei hynrei mynta ïa ki la kheiñ kor haduh ba ka jingïakren ka dei beit ha ka bor jong ka pisa.
“Bun ki mat kiba sah teng da ki bun bun snem, namar ka pisa ka dei ka pdeng duh ha ki mat politik jong ka jingsniew ki surok, ka jingpait jong ki pipe um,  ka jingbymtreikam jong ki light ha surok, ïa kine la shuh ieh hadien.
Ngi shim tang ka pisa," u la ong.
U la ong ba kane ka long ka jingma ha kane ka juk ba mynta bad ki paidbah nongshong shnong kim dei ban sngap jar halor kane.
U la bynrap ruh da kaba ong, ba ïa ka bor jong ka pisa la dei ban ïakhun pyrshah,  u la ai jingmut ban don da ka ‘constituency clinics’.
Hangne u Pariat u la ong ba hadien kato katne por ki paidbah kin ïoh ka lad ban buh jingkylli ïa ki nongmihkhmat bad ki dei ban ai ka jubab.
Haba kylli la ki paidbah jong ka jylla ki sngewthuh haba ïadei bad ka politik, ula ong  ka don ka jingïadei hapdeng ka jingnang jingstad bad ki nongthep vote bad kumno la pyrshang ban teh lakam.
U la bynrap da kaba ong, ki nongïalam seng saiñpyrthei  ha ka por ilekshon ki sam ei sha kum kine ki briew bad  ki shah ïalam bakla ngat ha ka jingeh.
Na ka liang u  samla Pariat u don ka jingngeit kaba skhem ba ki samla, kiba mynta ki la don ka jingsngewthuh haba ïadei bad ka Politik bad u don ka jingkyrmen ba kan don ka jingkylla.
Haba ïadei bad ka jingïoh kam ïohjam, u la ong ka don ka jingdonkam ban thaw lad ban ai kam shabar na ki kam sorkar.
U samla Pariat u la ong ka ‘cooperative sector’ ka dei ka wei ka lad ban ai kam ai jam, u thrang ba pynkylla ruh haba ïadei bad ka rep ka riang bad ka ri jingri.
Haba ïadei bad ka jingmih jong u ban ïakhun ïa kane ka ilekshon pyrshah ïa ka Kong Amapreen Lyngdoh, u la ong ka don ka jingbym sngewtynnad na ki paidbah haba ïadei bad kane ka MLA ba mynta.
U la ong ba ha ka jingleit ïalap ilekshon jong u da kaba rung na ka wei ka ïing ha ka wei pat, u lap na ki nongthep vote ba ki don bun ki mat kiba dang shahteng haduh mynta.
Ha kaba nyngkong u  samla Pariat u thmu ban ïakhun na ka New Dawn Meghalaya hynrei katkum ki tyllong khubor kiba u nongthoh u ïoh, la ïoh jingtip ba u lah ban ïakhun ïa kane ka elekshon ka ban wan na ka ‘the Voice of the People Party’.
U myntri rangbah ka sorkar jylla u Conrad K Sangma, ha ka 1 tarik Nohprah, u la plie ïa ka ophis jong ka Prime Hub jong ka All Garo Hills Multipurpose Cooperative Society (AGHMCS) Limited, ha ka shnong Babadam kaba hap hapoh ka Rongram Community bad Rural Development Block ha ryngkat ka jingïadonlang u nongai jingmut ïa u myntri rangbah, u Thomas A Sangma, u Secretary jong ka AGHMCS bad u Director jong ka Bakdil NGO, u Father Sunny Mavellil, Rongram BDO, MR Marak, Parish Priests, ki nongïalam shnong bad kiwei kiwei.
Ha ka jingkren u myntri rangbah u la pynkynmaw ïa ka jingtrei shitom jong u Father Sunny Mavellil, uba la sdang ïa ka AGHMCS, da ka jingthmu ban kyntiew ïa ka jinglong jingim jong ki nongrep ha rilum Garo bad u la ïaroh ïa u Mavellil ba u la lah ban pyndep ban shna ïa kane ka ophis hapoh ka shisnem.
U Conrad u la ong ba ki don ki lad bad ki kabu ba khraw tam ha rilum Garo ban wanrah ïa ka roi ka par, ha ka rep ka riang.
