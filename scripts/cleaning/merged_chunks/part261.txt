Ha katei ka jingïalang pynkup burom la pynlong ha Sohlait Rim Secondary School, bala wan ban shim bynta da u Bah Jason S Mawlong MLA ka Umsning kum u kongsan, Bah Stephan Maring kum u symbud kongsan, haka jingdonlang ki riew Rangbah na katei ka thaiñ naduh ki nongialam Shnong, Bah K Shadap Chairman ka Synjuk 6 Shnong, ki nongïalam ka Synjuk ki Seng Samla ba kynthup ïa u Samla Vincent Makri Adviser, Samla Rishotbaskhem Lapang President, Sainkupar Syngkli Secretary bad kiwei kiwei ki riew Rangbah ryngkat ki samla pule kiba la ioh pdiang ïaka khusnam bad ka jing pynkup burom.
Naka liang u MLA u la ai mynsiem ïaki samla pule ba kin dang leh bha shuh shuh haki jingpule ba kham shalor bad ban long ki samla kiba don akor, kiba tip briew tip Blei khnang ba kin poi sha ka thong kumba ki angnud haka jingim jong ki.
U la ai mynsiem ruh ïa kitei ki samla pule ba kim dei ban ap khmih lynti tang haka kam sorkar hynrei ban pyrshang ban ieng hala ki jong ki kjat kumba ka sorkar ka pynmih bun ki lad jingïarap naka bynta ki samla.
Khliehriat, Naiwieng 12: Ka National People Party East Jaiñtia Hills District, hynnin ka sngi ka la pynlong ïa ka jingïalang paidbah ha shnong Saipung, ha kaba la ioh ban jied ïa ki nongkitkam ba thymmai jong ka NPP Saipung Circle bad la pynskhem ïa ki da ka kyrtong ka NPP na Sutnga Saipung constituency, ka kong Santa Mary Shylla.
Ki nongïalam ba la jied bad pynskhem, ki kynthup u President, u Renga Ngamlai, Vice President, u bah Ngailiana Thiete, General Secretary, Zodin Thara Ngiarsiang, Assistant Secretary, Sangpuia Nampui, la jied ruh ia kiAdviser ba kynthup, MoyaDaenei , uba dei u MDC ba rim, Josiama Thianglai, William Thiete bad u Lalzoma Ngaite.
Kiba la ïa don ryngkat lang ha kane ka jingïalang, ki long u MDC jong ka Sutnga-Narwan, u bah Seibor Shadap, u MDC ba rim jong ka Bataw, u bah Joinriwell Pyrtuh, lem bad ki nongkitkam jong ka NPP Sumer Circle bad kiwei kiwei.
Shillong, Naiwieng 12 : U Myntri ka tnad pynroi nongkyndong, uba long ruh u MLA ka Mylliem Constituency, u Bah Hamletson Dohling mynta ka sngi u la plie ia ka iing skul ba thymmai jong ka Lyngkien Mylliem Government Lower Primary School.
Haba ai jingkren ha kane ka sngi u Bah Hamlet Dohling u la ong ba hadien 58 snem ka jingiaid lynti jong kane ka skul la lah ban pynurlong ia ka jingangnud bad jingdonkam jong ki nongshong shnong ha kaba la ioh ban shna ia ka iing skul kaba thymmai, u la pyntip ruh ba ia kane ka iing skul la tei ha ka jinglut kaba 37 lak tyngka.
U MLA u kyrmen ruh ba lyngba kane ka iing skul kan wanrah ia shibun ki jingmyntoi ïa ki nonghikai bad khamtam ia ki khynnah skul kiba long ka lawei jong ka shnong bad ka ri hi baroh kawei.
U la pynpaw ruh ba kum u nongmihkhmat u la shim khia ban pynioh kumba 3 klur tyngka ban pynbit pynbiang ia ki jingdonkam haba iadei bad ka pule puthi hapoh ka constituency.
U Bah Hamlet u la ai khublei ruh ia ki nongpyniaid shnong kiba la ai kylluid mynsiem ia ka jaka ban tei ia kane ka iing skul, ia ki nongpyniaid lem bad ki nonghikai jong ka Lyngkien Mylliem Government L P School kiba la iatreilang ban pynurlong ia kane ka jingkwah jong ki paidbah la bun snem mynta.
Nongpoh Naiwieng 12: Ki Samla pule jong ka Ri Bhoi College kawei naki shlem ai jinghikai kaba la rim haka them Ri Bhoi hapdeng ka jingiphuh iphieng mynta ka sngi kala pynkut noh ïaka program lehkmen bala tip kum ka 36th Annual College Week jong ki samla pule bala pynlong ha phyllaw katei ka college.
Ïa katei ka prokram lehkmen ki samla pule ka Ri Bhoi College la wan ban pynhap pyrda noh da u Bah Mayral Born Syiem MLA ka Nongpoh kum u kongsan haka jing donlang u EC Benny Vice Principal ka Ri Bhoi College, ki nonghikai lem bad ki samla pule.
Naka Liang ki samla pule ha katei ka sngi kila shimbynta ruh haki jingshad bad jingrwai bapher bapher bad kumjuh ruh ka jingïakop Miss and Mr Ri Bhoi College kaba la pynshongshit bad pynkhih met ïaki samla pule katei ka College.
Haba kren ha katei ka sngi ka jingpynkut noh ïa katei ka College Week ki samla pule ka Ri-Bhoi College naka liang u Bah Mayral Born Syiem u la pynpaw ba ka Ri-Bhoi College ka dei kawei naki shlem ai jinghikai kaba paw bad katba dangmih ki sngi katei ka shlem ai jinghikai kala nang kiew bad roi sted haka jingdon ki khynnah bad ki samla pule ban pynphriang ïaka jingnang jingstad haka thaiñ Ri-Bhoi baroh kawei.
U la ong ruh ba nalor ka pule puthi ki samla pule ki donkam ruh ïaka por lehkmen ban ban pyn pyngngad ïaka jingmut jingpyrkhat, hynrei kim dei pat ban klet ban im bad lehkmen haka rukom kaba don akor bad kaba pynsngewbha ïaki kmie ki kpa ban ïaid ruh ryngkat bad ka jingpule ba kin long ki samla kiba tip briew tip blei.
U la sneng bad kyntu ruh ïaki samla ha katei ka sngi ba kin shimkhia bad minot ïaka jingpule bad kiar naki jingmlien bad ki jingdih ba sniew kiba ktah ïaka bor met bad kumjuh ruh ka bor pyrkhat, hynrei ban pynkhlaiñ bad ban pyndap ïaki jingmut jingpyrkhat ki ban tei ïaka longbriew manbriew khnang ba shisien ka sngi kin sa long ki khlur kiba tyngshaiñ haka jingim jong ki.
Ha katei ka sngi naka liang u Bah Mayral Born Syiem u la aiti ruh da ki shuki bad Jersey sha ki nongïalam jong ka Ri-Bhoi College Students Union naka bynta ka jingdonkam jong ka College.
Ha ka jingïakop thei bhabriew bad ryngkynsai jong ka Ri-Bhoi College la rah da ka Jotina Kleiñ ïaka nam Miss Ri-Bhoi College bad u Rishanlangki Lynser ïaka nam Mr Ri-Bhoi College.
Tura, Naiwieng 12: U Myntri Rangbah ka jylla u Conrad K Sangma ha ka sngi Saitjaiñ u la ong ba ki tamasa tynrai ki long ki bynta ba kongsan jong ki jaidbynriew riewlum jong ka jylla bad ki long ruh kum ka lad ban pynphriang ïa ka jinglong kyrpang ki jaidbynriew bad ruh ka lad ban pynneh pynsah ïa ka jinglong kyrpang jong ki.
Haba kren kum u Kongsan ha ka sngi pynkut ïa ka tamasa Wangala ba la ju pyndonkam ban tem 100 tylli ki ksing, u Myntri Rangbah u la ong ba kane ka tamasa kaba kum ka jaidbynriew(Garo) ka pynlong ka pynphalang sha ka pyrthei ba ki dei kiei bad kaei ka jinglong kyrpang jong ki.
“Ka Wangala ka dei ka tamasa kaba ngi donkam ban tyngkai bad pynneh pynsah namar dei lyngba kum kine ki tamasa ba ki long u soh pyni sha kiwei pat ki jaidbynriew ïa ka jaidbynriew jong ngi," u la ong.
U Myntri Rangbah u la ai ruh ïa ka jingïaroh ïa ka Hundred Drums Wangala Festival Committee kaba la lah ban pylong ïa kane ka tamasa na uwei u snem sha uwei pat bad ba ka jingpynlong ïa ka ruh ka long kaba jop u la ongHaba kren halor ka jingkongsan jong ka Ktien Nongmei Nongpa, u Myntri Rangbah u la ong ba dei namar ka jingsngewthuh ka sorkar ïa kane ka jingkyrpang jong ka ktien ba ka sa rah ïa ka Resolution ha ka Ïing Dorbar kaba la ïoh jingmynjur ruh ban tyrwa sha ka Sorkar pdeng ban ithhuh noh ïa ka ktien Khasi bad Garo ha ka khyrnit ba phra ka riti synshar ka ri.
U la ruh ba dei namar kane ka daw ba ka sorkar ka sdang ban ai ïa ka khunsam ïa ki nongthoh ba tbit ha ka ktien Khasi bad Garo kum ban pynshlur ïa ki ban ban ai jingithuh ruh ïa u synñiang u bynhei ba ki noh sha u sup u thiar ka thoh ka tar.
Shuh shuh u la ong ruh ba na ka liang ka sorkar ka don ka thong ban ïarap kyrshan ïa ki nongthaiñ nongshna jong ka jylla da kaba ka ïarap baiseng ïa ki bad ka jingplie lad plie lynti ïa ka ïew ka hat ba kin die ïa ka mar ba ki pynmih.
U Myntri Rangbah u la pynpaw ruh ïa ka jingangnud ba ki paid Garo kiba la shong la sah sha kiwei ki bynta ka ri bad wat sha bar ri ruh ba kin wan shim bynta lang sha kane ka tamasa kyrpang ka jaidbynriew Garo bad u la kytu ïa ka Hundred Drums Wangala Festival Committee kan wad lad wad lynti halor kane ka bynta.
Ha kane ka sngi u Myntri Rangbah u la pynbna ruh ïa ka song pisa ba 2 klur tyngka na Meghalayan Age Ltd na bynta ban pynbha bad pynitynnad ïa ka Garo Heritage Village kaba dei ka jaka ban pynlong ïa kane ka tamasa nangne shakhmat ïa kaba yn pyntrei da ka Tnat Jngohkai pyrthei ka sorkar jylla.
Ha kane ka sngi u Deputy Speaker, ka Ïingdorbar Thaw aiñ ka jylla Assam u Dr.Numal Momin u la wan shim bynta kum u Symbud Kongsan bad ha ka jingkren jong u u la pynpaw ïa ka jingsngewnguh ïa ka Festival Committee kaba la khot sngewbha ïa u sha kane ka tamasa.
U Myntri ka tnat PHE ka sorkar jylla u Bah Renikton Tongkhar haba ai khublei ïa ki paid Garo ha kane ka sngi kyrpang jong ki u la pynpaw ïa ka jingsngewkmen ban ïohi ba ki long ka jaidbynriew ba sdang kiew sha kliar ka nam ym tang ha ka jylla hynrei wat kiba sha bar jylla bad bar ri ruh.
Ha kane ka sngi la ïoh ruh ka jingkren na u Chairman ka Wangala Committee u Ronald Rikman Sangma uba la batai shaphang ka jingkordon kane ka tamasa na bynta ki Garo bad ka jingdonkam ban tyngkai ïa ka.
Ha kane ka sngi la wan sakhi la ïa kane ka tamasa da u Deputy Speaker, ka Ïing Dorbar Thaw aiñ ka jylla u Timothy D Shira, u Nongaibuit jong u Myntri Rangbah u Thomas A Sangma, u MLA ka Bajengdoba Constituency u Pongseng Marak, u Deputy Commissioner ka West Garo Hills u Swapnil Tembe ryngkat ki paidbah bah ki nongwan jngohkai pyrthei na kylleng ka ri bad ka pyrthei ruh.
Shillong, Naiwieng, 12: Ki khynnah skul kiba wan na ki skul bapher bapher jong ka nongbah Shillong ki la ïohlad ban ïashim bynta ha ki jinghikai bad ki jingbatai ban long ki nongïalam shisien ka sngi lyngba ka Leadership Training Service, Shillong Region.
Ka jingai jinghikai sha ki khynnah skul da ka LTS, Shillong Region ka long halor ka phang “Leading Lights" bad ïa kane ka lympung ai jinghikai la tip kum ka Teen Ductus Students Leadership Conclave kaba la long ha Sacred Heart Theological College, Mawlai, Shilong ha ka 6 tarik u Naiwieng.
Ha kane ka sngi u MLA jong ka Nongthymmai Constituency u Bah Charles Pyngrope u la long kum u Kongsan ryngkat ka jingdonlang jong u Principal Secretary ka Sorkar Jylla u G.H.P Raju kum u Kongsan bad u G.Pradesh Pillai uba long u nongai jinghikai jong ka Rotary International.
La sdang ïa kane ka jingai jinghikai sha ki khynnah da ka jingduwai bad ka jingrwai pdiang sngewbha na ki khynnah skul jong ka Holy Child School bad la pynbud sa ka jingpdiang sngewbha da u CMI LTS Coordinator, Shillong Region u Br.
John P.Tom bad ka jingthang ïa ka sharak da u Kongsan.
Kane ka lympung ba la pynlong da ka LTS ka long ban plie lad ïa ki khynnah skul kiba dang khie dang san ba kin dup lah ban pynpaw pyrthei ïa la ka sap ka phong kaba ki don khnang ba kin dup lah ban saiñdur kham bha kumno ban long ki nongïalam shisien ka sngi.
Ki don haduh khyndai tylli ki skul kiba la ïashim bynta kiba kynthup ïa ka St.Mary’s Higher Secondary School, ka St.Margareth Higher Secondary School, ka St.Edmunds Higher Secondary School, ka Seven set Annex Higher Secondary School, ka James Memorial School, ka St.Francis School Umbir, ka St.Francis School Smit, ka Holy Child Higher Secondary School bad ka Sacred Heart Girls.
Ki don kumba 350 ngut ki kynnah skul ryngkat lang ki Principal lem bad ki nonghikai.
Tura, Naiwieng 12 : Kan long ka jingsah jingkynmaw ha ka history jong ki nongshong shnong ka Reserve Gittim village ha West Garo Hills namar ha ka jingïalang ainguh ba la pynlong da ki nongshong shnong, u Myntri Rangbah ka Jylla Conrad K Sangma u la sam ïa ki pata jaka sha ki 100 tylli ki longïing ha ka jingsakhi u DC, West Garo Hills u Swapnil Tembe, bad ka Rikse R Marak, CEO, Tura Development Board bad kiwei kiwei.
Kadei ha ka 19 tarik u Nailar 2018, ki la phah ïa ka dorkhas sha u Myntri Rangbah ka jylla ban pan jingïarap na u halor ki jingeh ba ki ne ki nongshong shnong ki ïakynduh.
Ïa kane ka kam la shimkhia wat hapdeng ka jingpynthut ka khlam Covid 19, la lah ban pynbiang shibun ki jingeh.
Ha kane ka sngi, u Myntri Rangbah ka jylla u la lah ban ai ïa ki pata sha ki 100 tylli ki longïing kiba dei hok ban ïoh ïa kine ki pata jaka katkum ka jingpan bad jingdawa jong ki ban long trai ïa ki jaka.
Haba kren ha kane ka sngi, u Myntri rangbah u la ong, “Ka jinglong trai ïa ki jaka ka dei ka jingithuh ïa ki nongshong shnong ka jylla.
Namarkata, ka jingpynlong trai ïa ki jaka ki puta ka dei ka mat ba hakhmat eh jong ngi.
Ha ka jingïaid lynti jongngi saw snem shiteng mynta ka long ban ïarap kat ba kot ka bor ban pynïoh ïa ki briew ha Reserve Gittim, ba kin ïoh ïa ka hok jong ki kum ki nongshong shnong jong ka Meghalaya.
Ngin nang ïaid shakhmat ban ïarap ïa ki nongshong shnong ka jylla ki ba mad ïa kine ki juh ki jingeh.
"Na ka liang u Deputy Commissioner u la bynrap da kaba ong, “Ka jingshong neh shi jaka ka long ka ba donkam.
Na ka bynta ban aplai shimram, ki jingplie account ha ki bank bad kiwei kiwei, donkam ban don ka pata bad ki kot ki sla jaka khnang ban lah ban pynshisha ïa ka jingshong neh ha kato ka jaka.
Ki don ruh ki jaka ha Tura bad ha ka jingpeit ki bor district, ki ba ngat jingeh ha ka jing wad jingtip ïa ki jingeh jong ki nongtrei, ki nongïarap ïa kine ruh la lah ban pynbiang da ka jingbthah bad jingïarap u Myntri rangbah.
"Shuh shuh u ong ruh ban pynbiang ïa ki jingdonkam jong ki nongshong shnong ka thain, ki tnad teikam ka sorkar jylla ba kynthup ïa ka tnat um, tnat bording elektrik kin hap ban trei ryngkat ryngkat.
Ki nongïoh bynta ïa kine ki pata, kim lah khlem da pynpaw ïa ka jingsngew jong ki, kawei na ki nongïoh bynta, ka Sharon D Sangma ka la ong, “Ha u snem 2018, u CEM u la sdang tohkit halor ki jinglong trai ia ki jaka, Hynrei ki la ngat jingeh shibun namar ba kim don ïa ki kot ki sla kiba biang ban pynshisha halor ka jinglong trai jong ki, kane ka la buh jingeh ban ïoh tan bording elektrik bad umbam ha iing bad kiwei kiwei ki jingdonkam.
Nga da sngewnguh ïa u CEM, u Myntri rangbah kiba la ïarap shisha ïa ngi ban ïoh ïa ka pata jaka, kaba long shisha kum ka jingphohsniew kaba ngam lah mutdur ba kan urlong shisha mynta ka sngi.
"Na ka liang ka Remsoni Ch Marak la bynrap, “Ha ka por ba ngi leit sha ki ophis treikam na ka bynta ban pan ram, ngi la shah kylli la ngi don ne em ïa ka pata jaka, namar ba ngim don, ngim shym la ïoh ïa ka ram namar ba ngim don ïa ki pata, Hynrei mynta ngi lah ïoh ïa ka pata jaka kaba long shisha ka jingkyrkhu ïa ngi baroh.
Ngi da sngewnguh ïa ki nongleh bha baroh.
".
Shillong, Naiwieng, 12: Tang hadien katto katne ba u Myntri Rangbah ka jylla u Conrad K Sangma ula bthah ïa u Chief Engineer ka tnat PWD ban jurip ïa ka surok Sohra tang hapdeng khyndiat sngi ba u la wan hi na Sohra mynta la sdang ïa ka jingsiang rong ïa ka surok ban pynsuk ïa ki nongleit nongwan bad ïa ki nongjngohkai pyrthei kiba ju sngewtynnat ban leit shang kai sha Sohra, ka shnong kaba pawnam bha ha ka jingdon ïa ki jaka jngohkai pyrthei.
Ha ka sngi Saitjaiñ la sakhi ba ka jingsiang rong ka la sdang narum Mawkdok ter ter shaduh Khliehshnong Sohra.
Katkum ka jingïathuh jong ki paidbah la ong ba ka jingsiang rong ka la sdang ha kine ki khyndiat sngi.
Kum ban shu pynkynmaw ha ka jingïakynduh jong u Myntri Rangbah ïa u Syiem ka Hima Sohra bad ïa ki Myntri ha ka shnong Mawjrong ki la ïaphylliew jingmut ïa ka jingsniew jong ka surok kaba dei ka surok kaba kongsan tam kaba ki nongjngohkai pythei na bar ri, na bar jylla bad na ka jylla ki ju smat bha ban leit kai sha Sohra.
Ha katei ka jingïakynduh u Myntri Rangbah u la ai ka jingkular ba un phah jurip ïa u Chief Engineer bad hapoh shitaiew yn siang noh ka jingsiangrong ïa kaba mynta ka jingtrei ka la ïaid shakhmat da kaba pyndonkam ki mashin katkum kane ka juk mynta.
Ka jingmang pisa na ka Sorkar ban maramot ïa kane ka surok Sohra ka la long naduh ar snem mynshuwa hynrei ym shym la lah ban sdang ïa ka jingtrei tad haduh ban da shimkhia hi da u Myntri Rangbah ka jylla ban tuklar da lade ïa kane ka kam khnang ban pynsuk ïa ki paidbah ha ka leit ka wan bad ka rah ka rong.
Shillong, Naiwieng 12 : Ka Riatnohkhlieh ka jaka kaba dang hap ha ka dong Khangmasi jong ka Shnong Maraikaphon, Hima Sohra kan dei sa kawei pat ka jaka ka ban khring shuh shuh ïa ki nongwan jngohkai pyrthei sha ka thain Sohra.
Katei ka jaka nalor ba ka la don lypa ïa ki sawdong sawkun kaba ithiang la nang pynphuh bad pynitynnad shuh shuh sa ka projek na ka KHADC lyngba ka skim kyrpang kaba kot sha ka 3klur duna lyngba u MDC ka thaiñ Bah Titos W Chyne ba dei ruh u CEM ka KHADC.Ban poi sha katei ka jaka jngohkai, ki paidbah ki hap ban leit na ka lynti ban poi sha Mawmluh hynrei ha shwa ban poi artad sha ka karkhana MCCL ki lad noh sha kamon bad nangtei hi ka shimpor tang kumba 10 ne 15 minit lyngba ka surok maw.
Ïa katei ka jaka jngohkai kaba la pynwandur i tynnad bad tei ruh da ki jaka jngohkai kaba skhem bad ohshrong bha lah ruh ban ïohi sawdong ïa ki lum ki them bad ruh ïa ka kshaid kaba noh rymphum na ka wah kaba tuid nangtei hi.
Kum ka dak ban pyntip paidbah shaphang ka jingdon jong katei ka jaka wankai, u CEM ka KHADC Bah Titos W Chyne ha kane ka sngi Saitjain u laplie paidbah ïa katei ka jaka kaba don naduh ki jaka ïalehkai ki khynnah rit, ki jaka shongkai pyngad bad ter ter haduh ki jaka peitkai kiba la shna kyrpang.
La donlang ruh ha kane ka sngi naduh u Bah Teiborlang Pathaw, Executive Member ba dei peit ïa ka tnad Council Building, u Bah Jambor War EM ka tnad Elaka bad u Bah Mitchell Wankhar EM ka tnad Fisheries jong ka Council.
Nalor kine la donlang urh naduh u Syiem ka Hima Sohra, u Pa’iem Freeman Sing Syiem, ki Myntri, u Rangbah Shnong ka Maraikaphon, u Bah E Sawian lem ki nongkitkam shnong kumjuh ki paidbah nongshong shnong.
La pynphuh shuh shuh ïa kane ka prokram da ki jingshad ki jingrwai bad ki prokram ba harukom na ki samla bad ki nongshong shnong na Maraikaphon bad ruh na ka dong Khangmasi.
Shillong, Naiwieng 12 : U nongïasaid aiñ jong u bah Gabriel K Iangrai u la ïathuh mynta ka sngi ba ka ïing bishar ( Special Court) ka la phah ban set ïa une u pulit ophisar uba la shah sospon na ka kam sha phatok tad haduh ka 25 tarik Naiwieng 2022.
Hadien ba ka ïing bishar ka la phah ban set noh ïa u sha phatok, la ïalam ïa u da ki pulit mynta hi ka sngi.
ïa u bah Iangrai la kem da ka kynhun SIT jongka tnad CID ha ka 2 tarik Naiwieng bad hadien kane haba la ïalam ïa u sha hospital ki doktor ki la bat noh ïa u namar u don hapdeng ka jingshitom.
La kem ïa u halor ka jingkynnoh ba pyndonkam bakla ïa ka pisa ba la mang ban tei ïa ka National Emergency Response System (NERS) Public Safety Answering Point (PSAP) facility ha Sadar Police Station Complex.
Shwa ban kem ïa u ka tnad CID ka la dep rejister case pyrshah ïa u naduh ka 28 tarik Risaw halor kine ki jingkynnoh.
Kat kum ka FIR la kynnoh ba u khlem khot Tender lane ai ïa ka kam sha ki tnad tei jingtei ka sorkar hynrei u la tei hi ïa katei ka Complex da kaba pyndonkam da ki pulit da kaba thied hi ïaki tiar ki tar na u kontraktor kaba long ka jingpynkheiñ ïa ka Meghalaya Financial Rules.
Khlem da don ki jingkheiñ jingdiah kiba biang naduh ka jingpynshong dor ïa ka jingtei, ka bai nongtrei, u la shu ai UC halor ka pisa ba la mang.
Nalor kane la kynnoh ba u la shu ai ïa ka Completion Report ruh da kaba shu thok shu shukor khlem da ïoh ka jingsoi ne jingmynjur na u engineer ne na ka Inspection Committee.
Shillong, Naiwieng 12 : U nongïalam ka UDP uba dei ruh u Symbud Myntri Rangbah ba rim jongka jylla u bah Bindo M Lanong ha ka Sngi Saitjain u la ong ba ka sorkar ka la dei ban pyntreikam noh mardor ïa ka Mines and Mineral Policy 2012.
“ Ha u 2012 ka sorkar ka la pdiang bad mynjur ïa ka Mining Policy.
Kumta kane ka sorkar ka la dei ban shu pyntreikam beit ïaka" ong u bah Lanong uba dei ruh mynta u MDC shusieh ha KHADC.“ Ban da dei ba ka sorkar ka pyntreikam ïa ka Policy kaba nga la pynkhreh haka por jong nga ha u 2012 kiei kiei baroh ki la ïaid beit ïaid ryntih" u la kren ïa kane da kaba phai dien katno ki paid nongshong shnong ki shah ktah na ka jingkhang dam ka NGT ban tih bad khaïi dewiong ha ka jylla tang namar ba tih dewiong liew khnai.
Ha ka por ba u long u synbud myntri rangbah ba dei peit ïa ka tnad Mining bad Geology ha ka por jongka sorakr MUA- I ba la ïalam da ka Congress, ïa ka Mine and Mineral Policy la dep pynkhreh nadong shadong bad wanrah ruh ha ka kynhun myntri.
Ha utei u juh u snem la wanrah ruh ïa ka bill hapoh ka Assembly ha ka jingïashong dorbar tlang.
Dang shen u MP Rajya Sabha ka jylla u Dr W.R Kharlukhi ula ong sorkar pdeng bad ka sorkar jylla ki dei ban dang shah ban bteng ka jingtih dewiong liewkhnai ha ka jylla lada ym lah ban wanrah da kata ka jingtih dewiong da ki kor ki bor saian mynta.
U la ong ba ki paidbah ki la mad ïa ki jingeh naduh ka por ba khang ka NGT.“ Ngan sa rah ïa kane ka mat hapoh ka ïing dorbar thawaiñ ka ri ba lada ym lah ban hikai ïa ki paidbah ban tih dewiong kat kum ki kor ki bor saian, dei ban shah ban bteng ka jingtih dewiong liew khnai ha ka jylla.
Namar balei ki briew jong nga kin shu ïai mad ïa kane ka jingeh tang namar bym don ne pheil ka polisi treikam" ong u Dr Kharlukhi.
Haba la kylli aiu u bah Bindo u don ban ong halor kane, u bah Bindo u la ong ba dei ban shah hi ban tih da ka rukom tih liewknai tangba ka jingtih da ka jinghikai stad saian te ka long kaba donkam bha.
“ Lada bishar ïa ka jinglong ki lum ki wah ha ka jylla, ka jingtih dewiong liewkhnai ka dei kaba la don lypa naduh kaba sdang.
Kumta kam don jingma ha ki katto katne ki jaka bad suki suki lah ban pynkylla kat kum ka stad saian ruh.
Phim lah ban ïa nujor ïa ka rukom tih dewiong ha Meghalaya bad ka rukom tih dewiong ha Orrisa lane ha Bengal.
Kumta kaei kaba leh hangtei ka lah ban ym long ruh hangne ha Meghalaya.
Kumta ha nga hi shimet nga sngew ba donkam ban don ki kyndon bad ailad ba ka jingtih dewiong liewkhnai ruh kan bteng tangba kumba nga la ong ba ka rukom tih dewiong da ka stad saian ruh ka long kaba donkam bha" ong ubah Bindo.
U la ong ka sorkar ka dei ban pynsangeh shisyndon ia kane ka jingtih bad khaïi dewiong beaiñ ha ka jylla.
Wat la tih dewiong da ka buit saian ruh, ka jingtuh jingthiem ïa u dewiong kan don beit namar ki nongtuh ki tip ïa ka lynti jongki.
Phi mut tang shu tih dewiong da ka buit saian ka jingtuh jingthiem ne ka jingleh beaiñ kan duh noh, em ka jingleh beaiñ kan ïai bteng beit bad ka sorkar kam dei ban ailad satia ba kine ki kam beaiñ kin ïai bteng kumne.
U la kyntu ruh ïa ki paidbah ba ki dei ban ujor haba ki tip ba ka don ka jingtih dewiong beaiñ.
“Ngi don ki ïing bishar ha kaba ngi lah ban leit ai ki jingtip jong ngi khnang ba ka ïing bishar kan leh ïa kaba donkam.
Kiei kiei kiba phi leh leh kat kum ka aiñ.
Ka jingtih bad khaïi dewiong ka dei ban long kat kum ka aiñ.
Namar lada ngi pyntip sha ka aiñ ka aiñ kan leh ïa kaba donkam" pynkut u bah Bindo.
Shillong, Naiwieng 12: Ka Ïew Dak Laban kaba dei kawei napdeng ki ïew ba la rim tam ha sor Shillong kaba la sdang naduh ka por ki phareng yn sa pynbha bad pynwan dur thymmai da kaba tei ïa ka Commercial Building ha ka jinglut kaba 14,27,00,000 tyngka ïa kaba la bei tyngka lyngba ka North Eastern Council(NEC) bad ïa u mawnongrim jong kane ka buidling la plie da u Myntri ka tnat Animal Husbandry and Veterinary uba dei ruh u MLA ka Laban u Bah Sanbor Shullai.
Haba kren kum u Kongsan ha kane ka jingplie ïa une u Mawnongrim, u Bah Sanbor u la ong ba kane ka jingïoh ïa ka mang tyngka na ka NEC ka dei lyngba ka jingtreishitom bad ka jingduhthiah duhdem ryngkat ryngkat bad ki ophisar ba kynthup naduh ki jong ka Shillong Municipal Board(SMB) bad ki ophisar ka NEC.“Nga long kum u nongkit ktien syiem ban rah kaei kaba ki paidbah ka Laban ki donkam sha ka sorkar, ban pan skhim ka long kaba suk tang na kamra thiah lah ban pan skhim hynrei ban pynïoh ka long kaba donkam ban buddien ym tang shisien arsien hynrei wat haduh ban lai ne saw sien", u la ong.
U la ong ruh ba kane ka jingïoh ïa ka mang tyngka na bynta ban tei ïa kane ka Commercial Building kan ïarap ban seng kam thymmai ha kane ïa ïew ban ai kam ïa ki samla pule kiba la dep ki kyrdan pule bapher bapher kiba ym ïohkam ïohjam.
Shuh shuh u la ong ba da ka jingplie ïa kane ka ïew kan long kawei na ki lad ba ki nongleit siew leit tda kin wan siew noh ha kane ka ïew namar ka dor ka mur ki mar kan ryngkat bad ha Ïewduh, Khyndailad bad ong ruh ba kane kan ïarap ban pynduna shikatdei ïa ka dheng kali ha sor bad ki jingkhapngiah jong ka.
U la ïathuh ruh ba ïa kane ka Commercial Building yn pyndep hapoh arsnem ïa ka jingtei ba 5 mala kaban don kumba 400 tam ki basa.
Haba kren halor kane ka ïew u Bah Sanbor u ong ba ka dei hok ban ïoh ka jingpynbha namar shibun ki heh sorkar bad ki ophisar ki la mih lyngba kane ka ïew.
“Kiba bun bha ki ophisar ki la mih lyngba ka jingïoh kamai ki kmie ki kpa ban kyrshan skul bad pynnang pynstad da ka kamai kaba ki ïoh nangne bad nga kynmaw ruh ma ngi ynda ngi wai skul bad dep pule kot ngi ju wan kit tiar na basa i mei ryngkat bad ki dongmusa na kane ka ïew bad nga lah ban ong ba nga long kumba nga long mynta ruh ka dei lyngba kane ka ïew," u la ong.
Haba ai jingkren na ka liang ka NEC u Bah Calvin A Kharshiïing u Adiser ka NEC(Planning Department) u la ïathuh ba ka jingïoh ïa kane ka mang tyngka ruh ka dei namar kane ka ïew ka dei kaba la rim tam bad kaba dei hok ban ïoh ïa ka jingpynbha bad pynwandur kat kum ka jingïaid ka por.
“Kiba bun ki nongkyndong lada ki wan sha sor ki ju ong ba ki wan sha Laban bad ka dei hok namarkata ba ka ïew kaba la rim bad ngan ïathuh ïa phi ba kane ka jingïoh ïa ka mang tyngka ka dei namar ki pynshong nongrim ïa kane kum uwei na ki maw ser," u la ïathuh.
Ha kane ka sngi la ïa don ryngkat lang ruh u Bah FB Chyne u Executive Enginner ka SMB, u Bqah Ricky Shullai Co-cahairman ka Meghalaya Tourism, ki nongshong ïew ka Ïewdak Laban ryngkat ruh ki Rangbah Shnong na ki 7 Dorbar jong ka Laban.
Shillong, Naiwieng, 12: Ka Bharatiya Janata Party (BJP) ha ka sngi Saitjaiñ ka la khot bad wer ïa ki nongshong shnong ka jylla Meghalaya bad ïa ki riewlum ha ka ri India baroh kawei ba kin ‘boycott’ ïa ka Trinamool Congress halor ka jing kynthoh pyrshah jong u Myntri Sorkar ka Trinamool Congress (TMC) u Akhil Giri ïa ka President jong ka ri India ka Droupadi Murmu.
“Ka Droupadi Murmu ka la thaw histori kum ka kynthei riewlum banyngkong eh ban kiew sha ka kyrdan President jong ka ri India.
Ka la long ka nuksa ïa ki milion ngut bad ka jingkyrmen ïa ki riewlum kiba im bad kiba shong basah ha ka ri India," ong ka BJP Megha-laya State Unit ha u kyrwoh.
“Hynrei, u Akhil Giri u Myntri na ka Trinamool Congress (TMC) u la pynhiar kyrdan ïa ka saiñhima khamtam ïa lade shimet da kaba kynthoh pyrshah ïa ka dur ka dar jong ka President jong ngi.
Ka jingbuh jingkylli jong u, ‘ka long kumno ka dur jong ka President,’ ka pynpaw ïa ka jinglong jaboh bad poh bad pyrkhat tang ïa kiba heh ba khraw," la ong ka BJP.U State President ka BJP u Bah Ernest Mawrie u la pynpaw ba kane ka jingkynthoh ka long kum ka kam runar riewdum bad kaba long pyrshah ïa baroh ki riewlum ha ka ri.
U pynrem jur ïa une u Myntri ka TMC uba nud ban kynthoh kat ïa ka President ka riU la buh jingkylli ruh ïa ka jingbuh kyrdan u nongïalam ka TMC ïa ki riewlum ha kane ka jylla.
U Bah Mawrie u la ong, “lada ki (TMC) don kum kane ka jingpyrkhat na ka bynta ka President ba donburom jong ka ri tang namarba ka dei ka riewlum, kumno ki leh ïa ki riewlum kiba don ha ka jylla kiba la mad ïa ki jingeh na ka daw ka jingbym don ka roi ka par.
"“Nga khot bad wer ïa ki paidbah ban ‘boycott’ ïa ka TMC ha ki jylla ba shong basah ki riewlum bad ha kane ka jylla Meghalaya," ong u Bah Mawrie.
Shillong, Naiwieng 13 : Ka Assam ka dang ïai bteng ban bat kyrdan ba nyngkong ha ka jingïoh khur takma ha ka 2nd North East Olympic Games 2022.
Haduh ka sngi U Blei, ka Assam ka la khur haduh 53 tylli ki takma , 26 tylli ki takma Ksiar, 16 ki takma Rupa bad 11 ki takma Rnong.
Ka Meghalaya ka khur 43 tylli, 9 tylli ki takma Ksiar, 14 Rupa bad 20 tylli ki takma Rnong.
Ka Manipur ka khur 42 tylli ba kynthup 12 ki takma Ksiar, 13 tylli ki takma Rupa bad 17 tylli ki takma Rnong.
Shillong, Naiwieng 13 : Ha ka thup ïakhun para parwei, u heprit Jason Passah u la ïoh ban khur ïa ka takma Ksiar na bynta ka Meghalaya ha ka jingïalehkai tied Golf kaba la long ha madan Shillong Golf Course, kaba dei ruh ka madan kaba la ju tip kylleng ka ‘Gleneagles of the East’.
U heprit Jason u la khur ïa ka takma Ksiar ha ka Amateur division bad uba kylla long u nongïalehkai golf ba khynnah tam jong ka jylla.
Utei u heprit u dang sdang ïalehkai golf tang ha ki arsnem mynshwa hadien ba u la wanphai ïing noh na ka daw ka khlam Covid-19.
Ia ka kyrdan kaba ar ha katei ka thup la ïoh da u Biki Datta jong ka Assam bad u Jonathan Ïawphniaw jong ka Meghalaya.
Katba ki nongïalehkai Golf jong ka Assam ki la ïoh ban tehlakam ïa ka lympung ïalehkai Golf jong ka 2nd North East Olympic Games 2022 hadien ba ki la ïoh ban khur haduh san tylli ki takma ksiar na katei ka lympung.
Katei ka jingïalehkai ka la sdang naduh ka 10 tarik u Naiwieng bad pynkut noh pat hynne ka sngi.
Ki nongïalehkai ki ïoh ban ïalehkai haduh 16 tylli ki thliew shisngi ha kine ki saw sngi ha katei ka jaka ïalehkai kaba kham eh hynrei kaba itynnad pat.
Haba phai sha ka jingïalehkai, nalor ki san tylli ki takma Ksiar ka Assam ka la ïoh ruh ban khur ar tylli ki takma Rupa bad ar tylli ki takma Rnong.
Katba ka Meghalaya kaba dei ka trai jaka ka kylla long ka jylla kaba ar kaba lah ban ïalehkai bha namar ka ïoh ban khur kawei ka takma Ksiar, hynriew tylli ki takma Rupa bad saw tylli ki takma Rnong.
Ka Manipur ruh ka la ïoh ban khur lang kawei ka takma Ksiar bad ar tylli ki takma Rnong katba ka Arunachal Pradesh pat ka ïoh tang kawei ka takma Ksiar.
Ha katei ka lympung ka Assam ka la ïoh ruh ban khur takma Ksiar na ka jingïalehkai kynhun lyngba ki nongïalehkai kiba kynthup ïa ka Snigdha Goswami, Jakir Hussain, Biki Datta bad Kalyan Sahul.
Ka Meghalaya ka la ïoh ban khur ïa ka takma Rupa ha kane ka thup bud sa ka Manipur ha ka takma Rnong.
Shillong, Naiwieng 13 : Ka Assam ka la ïoh ban khur ïa ka nam lahduh ha ka final jong ka Mixed Team Championship hadien ba ka la jop da lai tylli ki jingïakhun la kawei pyrshah ïa ka Arunachal Pradesh ha ka jingïalehkai kaba long ha kane ka janmiet sngi Saitjaiñ ha Jawaharlal Nehru Sports Complex Indoor Stadium.
Ka kynhun jong ka Assam ka kynthup ïa u Tonmoy Bikash Boruah, Isharani Baruah, Abishek Borah, Jayraj Pegu bad Manali Bora.
Katba na ka Arunachal Pradesh pat ka kynthup ïa Laa Tukum, Dolma Tamang, Nikhil Chetry, Pinky Karki, Taring Yania bad Sonam Tamang.
Ha ka jingïakhun para marwei pat ka Assam ka dang bteng ïa ka jingjop hadien ba ka la jop lut ha baroh ki jingïakhun ha ka Men’s singles, Women’s singles, Mixed Doubles, Men’s Doubles bad Women’s Doubles kaba ki ïakhun.
Ym lah ban beiñ tang ïa ka Sorkar da kaba kynnoh ba kadei maka kaba wanrah ïa ki jingeh baroh bad kaba kam sym la lah ban pynduh ïa ki hynrei la shem ba ki paidbah ruh ki long kiwei kiba wanrah ïa ki jingeh kiba la long ki mawjynthud bad pynkharoi shuh.
Ka Jylla jong ngi kumba baroh ki ju ong ba ka long kawei na ki Jylla ba shongsuk shongsaiñ hapoh ka ri.
Pynban mynta ka la kylla long kawei na ki ktem kam sniew ba har rukom.
Ka jingeh ki mynder poi ei kiba la sdang ban pynkhihwin ïa ka shnong ka thaw, ka jingbym lah ban khang ïa ka jingwan ki mynder ka long kawei na ki jingeh kaba ktah ym tang shimet hynrei ïa baroh khamtam lem ïa ka lawei pateng kiba dang wan.
Kumba baroh ki ju ong ba kane ka ri ka long kaba tip briew tip Blei bad ki paidbah jong ka ki long kiba don ka mynsiem tiplem para briew, kumta da ka jingjynsur mynsiem bad tiplem para briew mynta ka kynti ka la wanrah shibun k jingeh ba har rukom khlem pyrkhat aiu kan jied ïa ka lawei bad ki pateng kiba dang wan.
Ka jingkharoi jong ki mynder hangne hapoh ka jylla kaba la tei ne sei ïa ki jingeh baroh ïa kane ka jingbakla jong baroh kiba la ai jaka sngewlem ïa ki mynder ban shong ban sah hangne.
Ym tang katta ngi lah ruh ban kynnoh ïa u paidbah namar haduh mynta kato ka jingsngewlem bad jingjynsur mynsiem jong ki kam pat duh satia watla ki la ïohi ïa ki jingeh kiba wanlam lyngba kane.
Ka jingwan kyrthep jong ki mynder mynta ka juk ka la wanrah shibun ki jingsniew kiba pynthohbria ïa ka jinglong sngur bad lui lui jong ki briew ka jylla khamtam ki samla.
Ka jingkyllei ki kam sniew bad ki jingdih pynbuaid ba har rukom kaba ki samla kane ka juk mynta ki la ngop ka long baroh na ka jingwanrah nuksa ki mynder.
Hato ïa kane ngin beiñ ïano? Ym dei ba ailad ki paidbah ka jaitbynriew ïa ki mynder nyngkong eh.
Mynta ka jaidbynriew Hynñiewtrep Hynñiewskum ka don hapdeng ka jingma kaba ap sha lyndet ka jingkhang khlem da pyrkhat arsien khlem pep kan jia ba ka bri u Hynñiewtrep kan shah klun tylli na u mynder shi sngi.
Haba ïaphai ha baroh ki liang ha kaba ïadei bad ka imlang ka sahlang ka Jaidynriew jong ngi ka la shah iuhroit ha kiba bun ki liang ha ki mynder la kadei ha ka khaïi ka pateng, ka ïew ka hat ne ka longïing longsem.
Ha kaba ïadei bad ka khaïi ka pateng la kadei ha sor ha ki thaiñ nongkyndon ne khappud jong ka jylla ki mynder ki la iuhroit lut ïa baroh ka jingdon jingem jong ki trai muluk trai khyndew bad pynpulom ruh ïa ka ïew ka hat kumjuh ïa ka ïoh ka kot jong ki briew ka jylla.
Bunsien haba ïanujor ïa ka die ka thied na ka khaïi ka pateng, ka jingdie ïa ki mar jong ki mynder hangne ha ngi ka long kaba ïaid ïew bha ban ïa ki mar jong ki trai muluk kaba ktah ruh shibun ïa ka jingïoh nong jong ki.
Kumta ngi dei ban husiar badban ym ailad ïa ki mynder ban sdang ïa ka khaïi ka pateng jong ki khnang ba kan kyntiew ïa ka ïoh ka kot jong ki briew ka jylla hi baroh kawei.
Kum ban shu ong noh bun na ki dukan ruh la shong lut da ki myndeer kiba la pynïar ïa ka khaïi ka pateng jong ki hynrei jong ngi ki la shu long mynder ha la ka jong ka ri, bad dei hangne ba ngi ïohi ba ïano ngin kynnoh hto kam dei ka jingjynsur mynsiem palat jong ngi ha ki por katba ki dang rit paid.
Don napdeng ki paidbah, katba ki seng bhalang hangne ki ïakhih ban kyndang ïa ki mynder kiba khaïi be aiñ khlem ka trading license ïa ki mar ki mata hapoh ïew poh hat ki paidbah ki beiñ bad pynrem ïa ka jingleh jong ki, tang namar ba ki ïoh pisa ki kam kynti ïa ki dukan kiba dei jong ki mynder ban lait na ka jingshah pakhang dei jingdie ki mynder.
Dei kane kaba la wanrah bad tei shuh shuh ïa ka jingeh kiba long ki maw jynthut ïa ki seng bhalang ban trei ïa ka kam kaba wanrah ïa ka jingmyntoi bad ka bha ka miat jong ka Jaidbynriew.
Shillong, Naiwieng 13 : Ka Meghalaya ka la rung sha ka phainal jong ka lympung ïalehkai 2nd North East Olympic Games 2022 ha ka kyrdan U-21 ki shynrang hadien ba ka la pynliem da 3-0 kol ïa ka Manipur ha ka jingïalehkai hynne ka janmiet sngi U Blei ha madan MFA Third Ground, Polo, Shillong.
Ka Meghalaya kan aireng pat pyrshah ïa ka Mizoram ha ka phainal kaba la ïoh rung da kaba pynliem da 3-1 pyrshah ïa ka Nagaland.
Lyngba katei ka jingïoh rung sha ka phainal ka Meghalaya ka la thikna lypa ban khur takma la ka long ka takma Ksiar lane ka takma Rupa.
Ha ka jingïalehkai semifinal hapdeng ki spah ngut ki paidbah kiba la wan ban sakhi ïa ka jingïalehkai, ki rangïalehkai ka Meghalaya ki la ïoh ban pynshat bol ha ka rukom kaba itynnad bha.
Ka Meghalaya ka la ïoh ban pynkhih jar ha ka minit ïalehkai ba 11 lyngba u Figo Syndai shwa ba u Nelson Rymbai u thep ïa ka kol kaba ar ha ka minit ïalehkai ba 20 bad lamkhmat da 2-0 kol ha kaba kut jong ka kylla step.
Ka Manipur ruh khlem da kynran dien ka la pynkhlaiñ ïa ka jingïalehkai ha ryngkat ka jingai mynsiem ki paid nongkyrshan hynrei ka khlem lah pat ban ksam lyngba sha ka kut na ka jingskhem ki rangap dien ka Meghalaya.
Hapdeng ka jingïalehkai kaba itynnad bad shondhit bha, u Everbrightson Mylliempdah u la thep ïa ka kol kaba lai na bynta ka Meghalaya ha ka minit ïalehkai ba 88 ha kaba ka kynhun ka la khur suk ïa ka nam jop.
Shwa kane, ka la don ka jingïalehkai semifinal hapdeng ka Mizoram pyrshah ïa ka Nagaland, ha kaba ka Mizoram ka la jop da 3-1 kol.
Ha katei ka jingïalehkai ka Nagaland ka la lamkhmat nyngkong da kaba thep shi kol ha ka minit ba 11 hynrei ka Mizoram ka la lah ban pynphai ïa kitei ki kol lyngba u Joseph Lalvenhima, nangta u Aron Vanlalrinchhana (39 min) bad Rohlupuia (51 min) ki la thep mar shi kol.
Ka Manipur bad ka Nagaland kin hap ban ïakhun pat ban ïaknieh kyrdan ba lai bad takma Rnong ha ka sngi ba ar ka por 4:30 baje janmiet.
Ka jingïakhun semifinal jong ki kynthei kan long lashai ka sngi Nyngkong, ka Manipur pyrshah ïa ka Mizoram ha ka por 11 baje mynstep bad ka Arunachal Pradesh pyrshah ïa ka Sikkim ha ka por 4:30 baje janmiet.
Nongstoiñ, Naiwieng, 13: Ka shnong Umshynrut ka dei ka shnong kaba la rim bha, hynrei haduh mynta kam pat don satia ïa ka surok kaba biang kaba lah ban kyntiew ïa ka ïoh ka kot bad ka kamai kajih jong ki paidbah katei ka thaiñ, ba kynthup naduh ka shnong Shiliangrynñiaw, Tlon, Phodjalei, Umshynrut bad kiwei kiwei ki shnong kiba don ha katei ka thaiñ.
U bah Brostar Tyrsa uwei na ki nongïalam jong ki samla katei ka thaiñ haba ïakren bad u nongthoh khubor, u la ong ba ki lada ïaid da ka kjat na Rwiang haduh Umshynrut ka shim por kumba saw kynta ei ei, kata lada dei ki ba khlaiñ ban ïaid, hynrei lada dei ki ba tlot kan shim por kumba saw kynta shiteng ne san kynta duna.
U la ong ruh ba ha ki aïom tlang kiba pom dieng supply na katei ka thaiñ, ki maramot ïa ka surok bad ki kali ki lah ban poi haduh kitei ki thaiñ.
Hynrei ha ka por lyiur te ka shem jingeh haduh katta katta wat ïa ki trok ba ki lah ban ïaid.
U la ong ba ha u snem ba la dep namar ba ki paidbah ki la jynjar palat ha ka leit ka wan, kumta kim banse ban ïa mih bad maramot hi ïa katei ka surok kit dieng, ha ryngkat ka jingïarap jong ki nong trei dieng supply.
Pynban mar shu wan ka lyiur ka surok ka la sniew ar shah.
U bah Tyrsa u la ong ba ki paidbah ki la ïaleh shitom katba lah ban maramot tang ban lait ki Mahindra Pickup, hynrei bunsien haba poi ha ki jaka ba ktieh bad ba kham thiep, wat ki longkmie kiba bah la ia khunlung ha ka met ruh, ki hap ban hiar bad khynñiat lang ïa ka kali bad ki rangbah, tang ba kan lait na ki jaka kiba ktieh ba ki sahkut.
U la ong ruh ba teng teng la I thamula bad teng teng la isynei, hynrei kim banse namar ban ïaid da ka kjat ruh ka shem jingeh nalor ba kadei ka lynti khlaw kaba khohruh khohram.
Kumta kim banse ban shong hajrong jong ki Mahindra pickup wat la ka jingkynthih jong ka kali ka la long palat liam.
Halor katei ka jingeh u la ong ba lada ka sorkar ka sngew lem ïa ki paidbah ka thaiñ, kan sngewbha ban phai khmat lem ban pynpoi surok sha katei ka thaiñ, khnang ba ki paidbah kin ym jynjar sah baroh shirta.
Nalorkata u la ong ba katei ka thaiñ ka dei kaba ki jingmih kum u synsar, ki soh ki pai bad kiwei kiwei ki jait mar rep ka jur bha, hynrei tang na ka daw jong ka jingbym don surok, bun bah ki mar rep khamtam eh ki soh ki shu pyut ei, namar ban leit die wat tang ka bai kit ruh kam mih satia.
Nongstoiñ, Naiwieng, 13: Ka jingïaseng Samla Umyiap District, ka la ïaid lynti la ar phew san tylli ki snem bad ka la pynlong ïa ka jingrakhe ïa katei ka Jubilli rupa ha ka sngi saitjaiñ ka 12 tarik Naiwieng ha ka balang Presbyterian Umyiap, Umyiap District kaba hap ha ka Laitkseh Presbytery.
Ha katei ka sngi la sdang ïa ka jingrkhe ha katei ka Balang da kaba jingïaseng ha kaba la pdiang ïa ki Nongkitkam, ki dkhot bad ki delegates jong ka Jingïaseng Samla District bad ki nongshah khot sngewbha ha katei ka jingrakhe ïa katei a Jubilli rupa.
Ha kajuh ka por la sdang ïa ka jingrakhe da kaba pynlong ïa ka jingïaseng ha kaba la pynïaid da u Rev.D.R Marngar Pastor incharge jong ka District bad la ïoh ban pule na ka Ktien jong u Blei bad duwai da I Miss S.Kaharmusul-man.
Nalorkata la ïoh ruh ïa ka jingrwai Choir na ka Jingïaseng Samla Balang Presbyterian Mawlangkhar.
Ha kajuh ka por la ïoh ban pynsgew ïa ka history jong ka jingïaid lynti jong ka Jingïaseng Samla District kaba la sdang naduh u snem 1997 haduh ka 12 tarik Naiwieng 2022.
Khatduh eh la ïoh ïa ka jingkren na ka ktien ka jong u Blei da u Tymmen basan G.N.S Myrthong.
Ha ka por 1.30 p.
m la sdang biang ïa ka jingrakhe ïa katei ka Jubilli rupa ha kaba la pule na ka ktien u Blei bad duwai da u Tymmenbasan T.S.Lyngdoh bad ka jingrwai Choir na ka jingïaseng Samla Balang Lawrapha.
Ha katei ka sngi ka Jingïaseng Samla Umyiap District ka la khot sngewbha ïa u Rev A.T Sohliya Chairman jong ka Jingïaseng Samla KJP Synod Sepngi kum u kongsan, ha kaba u la plie ruh ïa u mawnongrim ban pynsah jingkynmaw ïa katei ka jingrakhe jong ka Jingïaseng Samla District ïa ka jingdap arphewsan snem jong ka jingïaid lynti jong ka.
Na ka liang u Rev Sohliya u la pyllait ruh ïa ka Souvenir jong ka Jingïaseng Samla District bad ka Youtube Channel jong ka.
Ha katei ka sngi la ïoh ruh ïa ka jingïasyllok na ka ktien ka jong u Blei da u Rev Soliya u ba la shah khot kum u kongsan.
Ka jingrakhe pynkut ïa katei ka Jubilli rupa ka la long mynta ka sngi U Blei ka 13 tarik Naiwieng da ka jingïaseng paitbah kaba la sdang ha ka por 10.30 a.
m bad kaba la pynïaid da u Rev D.R Marngar Pastor incharge ka District bad la pule na ka ktien ka jong u Blei da u Tymmen basan D.L.Marshilong.
Ha kajuh ka por la ïoh ïa ka jingrwai choir na ka Jingïaseng Samla Balang Presby-terian Nongspung, Balang Presbyterian Lumpyngad bad na ka Silover Jubillee Choir.
Hadien jong kitei ki choir la ïoh ïa ka jingïasyllok na ka ktien ka jong u Blei da u Rev.P.W.Makdoh.
Ha ka jingïaseng ha ka por 1.30.
p.
m pat la ïoh ban pule na ka ktien jong u Blei da u Tymmenbasan H.P.Khardewsaw bad bud sa ki jingrwai choir na ka Jingïaseng Samla Balang Presbyterian Ksehkoh-long, Umyiap bad ka Silver Jubillee choir bad la ïoh ïa ka jingïasyllok na ka ktien ka jong u Blei da u Rev R.T.Shangdiar Excecutive secretary KJP Synod Sepngi.
Ha ka ka jingïaseng miet kaba la sdang ha ka por 6 pm la ïoh ban pule ïa ka ktien jong u blei bad duwai da u Mr B.T.L.Marngar bad ka choir na ka jingïaseng samla balang Presbyterian Mawïawet.
Hadien kata la ïoh ïa ka jingïasyllok na ka ktien ka jong u blei da u Rev W.B.Sohshang bad pynhap ïa ka lama jong ka Jingïaseng Samla Umyiap District bad khatduh eh la ïoh ïa ka choir jong ka Theme song jong ka Jingïaseng Samla Umyiap District.
Nongstoiñ, Naiwieng, 13: Ym tang kiba sah ha ki jaka sor, hynrei katkum ka jingïaid ka por, ki kmie ki kpa na kylleng ki bynta ka West Khasi Hills ki la nang sngew thuh ïa ka jingkordor jong ka pule puthi.
Haba ïakren bad kiba bun ki longkmie longkpa kiba don ïa ki khun kiba la pyndep ïa ka jingpule ha ki Secondary School, kiba don ruh ka jingthrang ban phah bteng ïa ki khun ha ka jingpule, hynrei namar ba ki dei kiba duk ki shem jingeh ban phah pule ïa ki khun ha sor Shillong, namar kim don ïing lajong bad ki hap ban shu sah wai ha ïing jong ki briew lem bad kiwei kiwei de ki jingeh.
U bah E.Wanñiang uwei na ki longkpa u la ong ba u don ki khun kiba dei ban leit bteng ïa ka jingpule ha ka Bachelor of Art, hynrei na ka daw ba ka jingduk um lah ban kyrshan bad u hap ban phah shong ïing noh.
Uwei pat ki longkpa u ba don ar ngut ki khun kiba hap ban leit bteng ïa ka jingpule, u la ong ba tang namar ba ki khun ki kwah bad ki thrang ban bteng ïa ka jingpule, u la hap ban phah sha Shillong ryngkat da kaba phah shong ïing briew.
U la ong ba wat ïa ka bai rung skul na ka bynta ar ngut ki khun u shem shitom, namar ka jingrem jong ka bai rung skul ka long shaba palat khamtam ha ki College kiba kham paw.
Kiba bun ki riew rangbah ki la ong ba haba phai ha ki jaka pule kiba don ha Khasi Jaiñtia ba kynthup ïa ki hynñiew tylli ki District, la jan baroh ki College ki dei kiba la pynïaid da ki kynhun Balang bad ki riew shimet bad lehse tang ka Shillong College ka dei kaba la pynïaid da ka sorkar.
Ki la ong ruh ba haba peit pat ïa ka jingkiew sted jong ka jingdon ki samla kiba pass na ki Secondary School, katba nang mih ki snem ka nang kiew bad dei na katei ka daw ba ka bai rung ha ki College ba la pynïaid da ki kynhun Balang bad ki riew shimet ka rem bha.
Ki la ong ruh ba haba ïa nujor bad ka ri lum Garo kaba don tang saw tylli ki District ki College ba la pynïaid da ka sorkar ki don haduh lai tylli kwei ha Tura West Garo Hills, kawei ha Baghmara South Garo Hills bad kawei ha Willamnagar East Garo Hills.
Haba ïa nujor pat ïa ka jingbun briew bad ka jingheh jong ka jaka, ka jingheh jong ka ri lum Garo ka long tang mar shiteng ïa ka rilum Khasi bad Jaiñtia.
Kumta ka por ka la dei ba ki bor ba dei peit ban wanrah noh ïa ka College sorkar ha kane ka District, khnang ba kan long ka jingkyrkhu bad ka jingmyntoi na ka bynta ki samla jong ka District hi baroh kawei.
Mawngap, ‘Naiwieng, 13: Ka Mawngap Lumparing Village Organization (MLVO) ha ryngkat ka jingïatreilang bad ka Bethany Hospital kumjuh ruh bad ka Bansara Eye Care ka la pynlong ïa ka jingai jingsumar ei ne ka ‘Free Eye & Medical Camp’ ha ka 12 tarik u ‘Naiwieng, 2022 ha Ïingdorbar ka shnong.
Ha kane ka sngi ha shuwa ban sdang ka jingai jingsumar la ïoh ïa ka jingïalang ba lyngkot ha kaba la pynïaid da ka kong Intralis Blah bad bud da ka jingkren na u bah Lamphrang Blah, MDC ka thaiñ uba long ruh u shongknor ka KHADC ha kaba u la ong ba ka jingpynlong ïa kum kane ka jingsumar ei ka long ka jingmyntoi ïa ki nongshong shnong ka thaiñ.
Nangta, u bah Auspicious Lyngdoh u la pynpaw ba lyngba kine ki jingai jingsumar ka ïarap ïa kiba bun ban mih shakhmat ban sngewthuh ïa ka jinglong jingman ka koit ka khiah ka jong ki.
U Dr.Chesterfield Syiem na ka Bethany Hospital u ong ba ka koit ka khiah ka kham kordor ban ïa ka spah ka phew bad ka jingnang jingstad.
U bah Benjamin Warlar-pih, Senior Consul-tant State Outreach Co-ordinator ka Bansara Eye Care u la ong ki khmat ki long kiba kordor ban ïohi ïa kiei kiei sawdong jong ngi bad kumta donkam ban sumar ïa ki.
Katba, ka kong Lajied Basaiawmoit, District Mission Manager, NRLM ka East Khasi Hills ka la ong ka spah ka phew kan lut noh lada kim don ka jingkoit jingkhiah kaba janai.
Ha ka jingkren jong u bah Staising Kharbteng uwei na ki ‘riew rangbah ka thaiñ uba long ruh u Sub-Inspector of Schools u la kren shaphang ki jingma bad jingktah u drok ïa ka koit ka khiah bad ka jingkiew shaphrang ki khun samla.
U la ong ruh ba ki khun samla ki dei ka nongmuna ïa ka jylla bad ka ri, kumta ki dei ban kiar na utei u jingdih uba sniew bad da kaba kyntu ïa baroh ki nongshong shnong ban shimkhia ban rat dyngkhong ïa u bad batai ruh ïa ki daw ka jingngop kiba bun balang ha ki jingdih ba pynbuaid.
La ïoh ruh ïa ka jingkren na u bah Rajesh Sohmat, Block Projects Manager ka NRLM Mawphlang Block, u bah Mainlang Lyngdoh Marshillong, Rangbah Shnong bad ka kong Badabet Lyngdoh Maw-phlang kaba la ai ïa ki kyntien ai khublei.
Sawsymper, ‘Naiwieng, 13: Ka lympung ïalehkai kynjatbol ba la tip kum ka VI Open Knockout Football Tournament (OKFT) 2022 ba la pynïaid da ka Federation of Khasi Jaiñtia & Garo People (FKJGP), Sawsymper Circle, East Khasi Hills District la ïoh ba plie pyrda ha ka sngi saitjaiñ jong ka taïew da u bah Rangstarwell Wankhar, Ranger Officer (ba la shongthait) jong ka Soil & Water Conservation uba long kum u kongsan hapoh madan jong ka St.Ferrendo Higher Secondary School, Sawsymper.
Lah ban kdew ba ka thong bad ka jingthmu ba hakhmat eh jong ka seng ban pynlong ïa kane ka lympung ïalehkai kynjatbol ka long kum shibynta ban pynmih pisa na ka bynta ban ai jingïarap ba pynshna ïing ïa kawei ka longïing ba duk hapoh jong ka dong ka thaiñ Sawsymper bad kumjuh ruh ban kyntiew ïa ka kam ïalehkai jong ki samla jong ha Bri u Hynñiewtrep.
Ki kynhun kiba la pyni ïa ka jingïalehkai ha kane ka sngi ki long ha ka por 12:30 shiteng sngi ka Mawkynroh Football Club bad ka Young Boy’s Football Club ha kaba ka Mawkynroh FC ka la jop da 2 – 0 kol, ha kaba ïa ki kol jong ka Mawkynroh FC la ïoh ban thep da u Disparlin Lyngkhoi haka minit kaba 49 bad da u Janhameshwa Marngar ha ka minit kaba 52 bad uba la ïoh rah ruh ïa ka khusnam kum u ‘rangïalehkai ba kynsai.
Katba ha ka jingïalehkai kaba dei ha ka por 3 baje nohphai sngi pat hapdeng ka Hala-Shlem Football Club bad ka Younger’s United Football Club ha kaba ha kane ka jingïalehkai ka long da shisha ka jingïalehkai kaba itynnad bad ba ïakhaid namar naduh ba sdang haduh kaba kut jong ki minit ym shym la don mano mano ba ïoh ban ïa pynkhih jar wat kawei ruh.
Kumta ban rai ïa ka kynhun kaba jop la hap ban pynïaleh noh da ka Tie Breaker, ha kaba ka Younger’s United FC ka jop da 4 – 2 kol pyrshah ïa ka Hala-Shlem FC bad ïa ka nam ‘rangïalehkai ba kynsai la ïoh da u Banjied Kharnaior jong ka Younger’s United FC.U bah Rangstarwell Wankhar, Ranger Officer (ba la shongthait) jong ka Soil & Water Conservation haba kren ha ka jingïalang u la pynkynmaw ïa kiei ki kam kiba bha ba kum ka FKJGP Sawsymper Circle lem bad ka jingïadonbynta lang jong u ban kner ki jingïarap sha ki longïing kiba shem jingjynjar ha ki snem kiba la leit noh.
Haba kren ïa ka jingthmu jong kane ka lympung ïalehkai, u bah Rangstarwell Wankhar u la ai ka jingïaroh ïa ka FKJGP Sawsymper Circle kaba don ïa kane ka mynsiem jong ka jingïohi jngai ban leh ei ei na ka bynta kiba duk ba rangli bad u la ai ruh ka jingkyrkhu kyrdoh ïa kane seng ba kan lah tur shaphrang ban leh ïa kine ki kam kiba long ym ka jingmyntoi jong ka seng hynrei ka jingmyntoi ïa kito ki briew kiba donkam ka jingïarap.
Shillong, Nailur, 01: Ka National People’s Party (NPP) kaba bat ïa u lakam synshar ka la rai ban pynïakhun kyrtong na Shillong bad na Tura Parliamentary Seats ha ka elekshon Lok Sabha ka ban sa long ha u snem ban sa wan.
Ïa kane la pyntip da u State President ka NPP u Dr.WR Kharlukhi uba long ruh u MP ka Rajya Sabha MP.U la ong ba ka party mynta ka kynti kan ym kyrshan ïa u kyrtong monlang ban pynieng na Shillong Parliamentary Seat.
“Ngin pynieng la ki jong ki kyrtong (na baroh ar tylli ki Seats) bad ngi kyrmen ba ngin jop ïa ka elekshon," ong u Dr.Kharlukhi ha ka jingïakren bad ki lad pathai khubor ha ka sngi Thohdieng.
Ïa mynta, na Tura Parliamentary Seat la mihkhmat da ka Agatha A Sangma kaba long ka MP jong ka NPP katba na Shillong la mihkhmat da u nongïalam ka Congress u Bah Vincent H.Pala.
U Dr.Kharlukhi shuh shuh u la ong ba ka party kam pat shim rai ban sei kyrtong na ka bynta ka Shillong Parliamentary Seat.
“Mynshwa ngi ju sei ïa u kyrtong monlang hapdeng ka UDP bad ka NPP hynrei ka result kaba mih ka long beit kumjuh.
Mynta ka kynti, ngin ong, to ngin ïa pynieng la u jong u kyrtong khnang ba ngin pyrshang bad ban jop ïa ka elekshon.
Balei ngin don tang kawei ka MP ha Lok Sabha, balei ym don ar ngut ki MP ha Lok Sabha," u la bynrap.
Haba kylli, hato ka party ka la rai neem ban ai tiket ïa u Nongaitktien ka BJP u Bah Himalaya Shangpliang uba long ruh u MLA barim ka Mawsynram Constituency, uba la rai ban pynïasoh shen bad ka NPP, u Dr.Kharlukhi u la ong, “ngin peit shwa, dang dang shu ïohi ïa kata, (ba un pynïasoh bad ka NPP) tang ha ki lad pathai khubor bad lada ka kam ka la urlong, ngin sa shim ïa ka rai.
"Da kaba pynpaw ba ka NPP ka don tang khyndiat ngut ki MLA ha rilum Khasi bad Jaiñtia, u State President u la ong ba ka NPP ka la ïoh bun bha ka vote share ha ka elekshon MLA 2023.
“Lada ngi peit ba ngin jop ïa ka seat (Shillong)…palat 3 lak ngut ki nongthep vote ki la jied ïa ka NPP.Kata kaba donkam," u la ong bad bynrap ba watla ka don lehse kano kano ka jingïashrut hynrei na ka bynta ka NPP ‘ngin sa ïa peit ïa ka result.
"Halor ka ishu khappud, une u MP jong ka Rajya Sabha u la ong ba ka Sorkar MDA ka la pyrshang katba lah ban ïakren pynbeit ïa u pud u sam.
“……….
namarba kam dei tang mynta, hynrei ka jia naduh ka por ba la pynkha ïa ka Meghalaya, la donam ban ïa \pynbeit khnang ba ki paidbah kiba sah ha khappud kin shongsuk shongsaiñ.
Na kata ka daw ki la thaw ïa ki Regional Committee, kin sa shong bad kin sa leh ïa kaba bha tam," u la ong.
Katkum ka jingong jong u, lada ïa ka jngïakajia pud ha Arunachal Pradesh lah ban pynbeit, balei yn ym lah ha Meghalaya.
“Dei ban lah ha Meghalaya ruh.
Ngin pyrshang ban weng ïa kane ka jingeh na ka bynta ki paidbah ba kin shong suk shongsaiñ," u la bynrap.
New Delhi, Nailur 01: U President barim jong ka ri India, u Ram Nath Kovind, un long u Chairman jong ka Komiti ka ban peit ïa ki lad ki lynti na ka bynta ban wanrah ïa kata ka One Nation One Election lane kata ka elekshon ban long lang ha kajuh ka por na ka bynta ka Lok Sabha bad ki Assembly.
Ka Sorkar Pdeng ka la thung ïa u Kovind ha ka sngi Thohdieng, shi sngi hadien ba ka la pynbna ba kan don ka Special Session ne ka Dorbar kyrpang naduh ka 18 haduh ka 22 tarik mynta u bnai.
Bun ki lad pathai khubor ki la pynpaw ba ka sorkar NDA ka lah ban wanrah ïa ki katto katne ki Bill ba donkam ha kan ka Dorbar Kyrpang bad kawei na kine ki Bill ka lah ban dei ka One Nation One Election Bill.
Ki khubor ki la paw ha ri India mynta ka sngi ba kane ka jingpynlong lang ïa ka elekshon Parliament bad Assembly kam dei kaba dang thymmai,namar namar haduh u snem 1967, ka elekshon MP bad MLA ka long lang ha kajuh ka por.
Hynrei ki don ki snem ha shuwa u 1967, haba ki don ki Assembly ne ki ïingdorbar Thawaiñ kiba shah pynwait noh shiteng por ne shiteng samoi.
Nangta, ka Lok Sabha ruh ha u snem 1970, kata, shi snem shuwa ban kut ka samoi treikam ka la shah pynwai noh.
Dei namar kane ka daw ba ki don ki jylla kiba hap ban pynlong noh ïa ki elekshon khlem da ap lang ia ka samoi jong ka Lok Sabha bad naduh katei ka snem, ka elekshon MP bad Assembly ki la long noh la ka jong ka jong ka snem.
Hynrei ka BJP kaba ïalam ïa ka sorkar NDA, ka la pynpaw ka jingangnud ban don biang ka elekshon kaba kum kane bad dei namar kane ka daw ba ha ka Election Manifesto ka la buh ïa kane ka mat ha ka elekshon ha u snem 2014.
U Myntri Rangbahduh jong ka ri India u Narendra Modi ruh u dei uba kyrshan bha ïa kane ka ‘One Nation, One Election’ da kaba pyni ba kan pynduna shibun ka jinglut, ym tang ïa ka Sorkar, hynrei îa ki Political Party ruh kumjuh.
Hynrei kane baroh kan shai tang ha ka Special Session bad ka jingthung ka Sorkar Pdeng ïa kane ka Komiti ka kdew shai ba ka thmu shisha ban pynurlong ïa kane.
Shillong, Nailur, 01: Ka Khasi Hills Autonomous District Council (KHADC) ha ka sngi Thohdieng ka la byrngem ban khang khyrdep ïa ki Bank bad ki shlem kynshew pisa, lada kim lah ban ai jingithuh ïa ki dulir khyndew ba la ai da ka Council katkum ka KHAD (Regulation and Administration of Land) Act, 2021.
Ïa kane ka rai la shim ha ka jingïalang ba la khot pynlong da u Chief Executive Member (CEM) ka KHADC u Bah Pynïaid Sing Syiem bad ki nongmihkhmat na ki Bank bapher bapher bad ki Bank shimet kiba treikam hapoh u pud u sam jong ka Council.
Kane la jia hadien ba ka KHADC ka la ïoh pdiang ïa kiba bun ki ujor na ki riewpaidbah kiba la kynnoh ba ki Bank bad ki shlem kynshew pisa ki la kyntait ïa ki aplikeshon shim ram pisa tang namarba ki kyntait ban ithuh ïa ki dulir khyndew ba la ai da ka Council katkum ba la pynkupbor da katei ka Aiñ, ba la ai jingmynjur ruh da u Lat ka Jylla.
Ha ka jingïakren bad ki lad pathai khubor, u Bah Pynïaid Sing Syiem u la ong, ba la bthah ïa u Deputy Secretary in-charge Land ban pynmih noh mardor ïa ka “Circular" ne ka jingpyntip bad ban ai kopi ruh ïa ka KHAD (Regulation and Administration of Land) Act, 2021 sha baroh ki Bank bad ki shlem kynshew pisa khnang ba kin bud ïa ki jingbthah nangne shakhmat.
“Ngi la kren da kaba shai ha ka jingïalang hadien ba la pynmih ïa ka “Circular" shaphang ka Aiñ, lada kano kano ka Bank ka dang ïai bteng ban kyntait ïa ka Loan Application ban ym ithuh ïa ki dulir khyndew ba la ai da ka Council, ngin sa leh ïa kaba donkam katkum ka Non-Tribal Regulation Act, bad ban khang khyrdep syndon kum ïa kita ki Bank," u la ong.
U Bah Syiem ula ïathuh ba kane ka aiñ ka la kren shai ba ki dulir khyndew ba la ai da ka Council dei ban ai jingithuh da kino kino ki bor kynthup ruh ïa ki Bank bad ki shlem kynshew pisa jong ki riewshimet.
U la ong ba u Land Recording Officer u dei uba la pynkupbor ban ai ïa ka No Objection Certificte na ka bynta ka Mortgage and Land Valuation Certificate bad ïa ka Non-encumbrance Certificate.
“Namarkata, kumba la pynkupbor da ka aiñ, ngin ym ailad ïa ki Bank ba ki kyntait ïa ki Loan Applications jong ki briew jong ngi," u la bynrap.
Katkum ka jingong jong u, kane ka Aiñ ka la long ruh ka jingkyrkhu ïa ki paidbah khamtam ïa kito kiba kwah ban pynskhem ïa ka jinglong trai halor ka khyndew ka shyiap lajong.
Ka KHADC ka la wanrah ruh la ki jong ki dor na ka bynta ka jingrejistar ïa ki jaka.
Shillong, Nailur 1 : Ka Seng Hynniewtrep National Liberation Council (HNLC) mynta ka Sngi Thohdieng ka pynpaw ka jingsngew khia bad sngewpyrshah jingjur halor ka jingthmu jongka sorkar BJP ban pynlong ïa ka ri India kata “Kawei ka Jaidbynriew Kawei ka Election" (One Nation, One Election) namar kane ka dei tang ka buit poh bad ka atiar ban pynkhlaiñ ïa ka jinghikai bad nongrim Hindutva ban pynlong ïa ka ri India kum kata ka ri ka ban don tang ka niam Hindu.
Ka jingtyrwa jongka Bharatiya Janata Party (BJP) ban pynlong ïa ka ri India kum kata Kawei ka Jaidbynriew bad Kawei ka Election (One Nation,ong Election) ka la pynlong ka jingïathir ïatai kaba jur halor kine ki buit poh ba sha lyndet jong kane ka party.
Ka HNLC ka sngew ba kane ka jingthmu ka dei ban pynkylla ïa ka ri India na kata ka ri Synshar paidbah kaba laitluid sha kata ka ri Synshar ki blei ka ban aibor ïa kita ki jinghikai ne rukom pyrkhat Hindutva bad ban seng nongrim ïa kata ka Hindu Rastra".
“U General Secretary ka HNLC u bah Sainkupar Nongtraw ha ka kyrwoh ba u la pyllait paidbah u la ong “Ki jingpyrshang ban wanrah ïa ka rukom treikam ka ban phai khmat tang sha kawei ka nongrim, da kaba leh bym suidniew ïa ka nongrim jong ka jingdon kiwei pat ki jait Niam ne ban long ki bym ïashah ïa kano kano ka niam ha ka jingsynshar sorkar.
Kane ka jingsngew ka pynmih ïa ki jingkylli ha kaba ïadei bad ki ‘Fundamental Values’ kiba pynkhlaiñ ïa ka Riti Synshar Paidbah ka Ri bad ka jingïada ïa ki hok jong ki jaidbynriew rit paid.
Hynrei dei ban kynmaw kawei ba ka ri India ka dei ka ri ba ïasoh lang da kiba bun ki Jylla ne ki hima kumba la kdew ha ka Article 1 jongka Riti Synshar ka ri bad kaba ïasyriem ruh kumba long ka United States.
Ka India ka kynthup ïa kiba bun ki jylla bad ki It ki Hima kiba pynïasoh sha ka bad don ruh kiba la shu shah pynïasoh jubor.
Kumta kane ka jingthoh ka long halor ka nongrim ban wanrah ka jingpynshai halor ki jingsngew diaw jong kiba bun ki seng Saiñ pyrthei, ki Seng Bhalang ki Riew shimet namar kane ka jingthmu khlem pep kan ktah ïa ka jingsynshar paidbah jong ka ri" pynpaw biang u bah Nongtraw.
Kane ka jingtyrwa ban wanrah ka jingpynkylla ha ka election kaba la tip kum Kawei ka Jaidbynriew Kawei ka Election ka la pynlong ïa kiba bun ban sngewkhia namar kane ka ktah jur ïa ka rukom synshar khadar jongka ri.
Kiba bun ki pynpaw ba kane ka jingthmu ka long ban bat ïa ka bor tang nalor, ban pynduna ïa ki nongmihkhmat bad ban pyntlot bor ïa ki Seng Riewlum ne Seng Trai ri ba kin ym don bor shuh ban dang ïasaid ha ki ïing dorbar khamtam ban khniot ïa ka sur ki rit paid.
Kane suki pa suki kan ktah ïa ka jingïoh ïashim bynta ne jingïa ryngkat ki nongmihkhmat na ki jaidbynriew bapher bapher kiba don ha ka ri.
Ki Riew khraw pyrkhat bad ki Riew Said ain ki pynpaw ba ka ri kaba ïaid bad bun ki jaidbynriew kum ka India ka donkam ban phiah ïa ka jingsynshar khnang ban ïoh ïadon bynta ryngkat lang da baroh ki jaid niam bad ki jaidbynriew bapher bapher, ong ka kyrwoh.
Ka HNLC ka sngew ba kane ka buit ban wanrah ïa kata Kawei ka Jaidbyriew bad Kawei ka Election ka long kum ki shaka kali ban pyntyllun bad pynurlong ïa kata ka Hindutva Ideology kaba thmu ban pynlong ïa ka ri India kum kata ka ri ban don tang ka niam Hindu.
Namar ka jingthmu jongki ka long suki pa suki ban pynkhlaiñ ïa kane ka buit poh jongki ban bad ban pynduh pyndam ïa ka jinglong laitluid ka India ha kaba ngeit ha kano kano ka niam ne ka jingsynshar ba laitluid khlem da ñiew ïa kano kano ka niam.
Kane ka la pynlong ïa kiba bun ban buh ka jingkylli halor ki hok longtrai jongka jingsynshar paidbah ka ri bad ka jingïada ïa ki rit paid.
Ban sngewthuh shai kaei ka jingktah jong kane ka jingthmu, ka long kaba donkam ban phai ruh sha ka histori ka ri India kumno la thaw ïa ka India.
ïa ka India ym shym la thaw ne tip da kata ka Niam hynrei da ka jingïasoh jong ki jylla kiba kynthup ïa ki It ki Hima kiba pynïasoh hi bad ki don pat ruh kiba la shu pynïasoh jubor bad phah soi jubor ïa kata ka Instrument of Acessioin da kaba shu pynap ktang suloi ïa ki.
Kumta da kaba kdew bad ithuh sha kane ka histori jongka ri kam long kaba dei da lei lei ruh ban pyntreikam ïa kata ka buit ban wanrah ïa kata Kawei ka Jaidbynriew bad Kawei ka Election namar kane kan ktah ïa ka jingsynshar khadar paidbah ba ïar jong ka ri ong shuh shuh ka kyrwoh na u General Secretary.
Kumta halor kane ka jingthmu jongka sorkar BJP ban wanrah ïa kata ka buit synshar Kawei ka Jaidbynriew kawei Ka Election ka ban ktah jur ïa ka jingsynshar paidbah ka ri , kaba thmu ruh ban bat jubor ïa ka jingsynshar tang da ka sorkar pdeng ban pyntroiñ bad pynduh ïa ka bor ki Seng Saiñpyrthei Riewlum bad khniot ïa ka sur jong ki rit paid kine ki long kiei kiei kiba ym lah ban pdiang.
Na ka liang jong ka HNLC, ngi sngew ba ka jingthmu ban kyntiew ïa kawei ka nongrim bad ban thaw ïa ka Hindu Rastra kan pynduhjait ïa ka jingburom bad laitluid jong baroh ki niam bad ïa ka jinglong bym shah liang ïa kano kano ka niam ha ka jingsynshar ka sorkar.
Kumta katba kane ka jingtyrwa ka dang don hapdeng ka jingïathir bad ïatai nia, ka long kaba donkam ban phaikhmat sha baroh ki liang bad ban pynthikna ba kano kano ka jingkylla ha kaba ïadei bad ka rukom pynïaid elekshon ha ka ri ka dei ban ïaid ryngkat bad ka nongrim jong ka jingsynshar paidbah bad ban mihkhmat na ka bynta ka bha ka miat jong baroh ki nongshong shnong" pynkut u Bah Sainkupar Nongtraw.
Shillong, Nailur 01: Ki paid Khasi Pnar kiba shong ha ki saw tylli ki Shnong ha Cachar Hills District ki la shah thombor ha ki bor jong ka tnad Forest ka Assam, da kaba ki la ai hukum ïa ki ban mih noh na kine ki jaka ba ki la im ban shong ban sah da ki spah snem bad im ha ka rep ka riang.
Katkum ka jingïathuh u Spokesperson jong ka KSU Barak, u Bah Wanbor Pdang, la ong, ha ka sngi Palei ki Pulit bad ki Ophisar ka tnad Forest jong ka Assam, ki la wan ot bad pynkhyllem ïa ki dieng kwai, ki tympew bad ki jingthung jingtep ryngkat bad ka Eviction Notice ba ki dei ban mih shisyndon na kine ki jaka kiba long ka pliang ja jong ki.
U Bah Wanbor, u la ïathuh ba ka daw ba ka Assam, ka la pom ïa ki dieng kwai, ki tympew bad kiwei kiwei pat ki jingthung jingtep kadei namarba ka thmu ban pynïaid ïa ka bording elektrik jong ka Power Grid, ban thung 13 tylli ki Tower ban pynïaid ïa ki sainar elektrik lyngba kine ki shnong.
Kine ki lai tylli ki shnong ki dei kiba don ha ka lynti ban leit sha Halflong.
Shuh shuh u la ïathuh ba kane ka jingphah mih noh ïa ki Khasi ba don ha kane ka jaka ka dei ka sien kaba nyngkong, wat lada na ka por ka ju wan ban pyntieng ïa ki ba ka dei ka jaka jong ka tnad Forest.
U Bah Wanbor u la ïathuh ba ki Khai Pnar ki la shong la sah ha kine ki shnong naduh ka por jong ki Phareng bad ki la im ha ka rep ka riang.
U la ïathuh ruh ba ka don ka mukotduma ha kaba ïadei bad kane ka kam, tangba ka jingbishar ka dang ïaid.
Hynrei u la pynpaw ka jingsngewkhia ba kane ka jingleh donbor ka Assam, kan buh ïa ki paid Khasi ha ka jingeh kaba khraw, namar ba kim don jaka shuh ban leit shawei, haba ki la im hangtei la bun pateng.
“Shaei pat ngin leit, haba ngi la long shnong long thaw ha kane ka jaka da ki spah snem", la ong u Bah Wanbor.
U la ïathuh ruh ba ki paidbah ki la shu peit khlem lah ban leh eiei haba ki briew ka tnad Forest ki la rah da ki kurat bad ki mashin otdieng ban pynkhyllem naphang ïa ki dieng kwai kiba ki paidbah ki la thung bad sumar shitom da ki bun bun snem.
“Ki paidbah ki la sumar shitom da ki bun snem, hynrei tang ha ka shi khyllipmat ka Assam ka wan pynkhyllem ïa ki," u la ong.
U la iathuh ruh ba ki paidbah kiba shah ktah ha kane ka jingleh ka Assam kim donlad da kumwei pat lait satang ban leit ud leit nam ha ki bor Sorkar Assam ban sngewsynei lem ïa ki.
Ym da don kam eh ban hikai ïa kiei kiei kiba sniew, hynrei ia kiei kiei kiba bha donkam ban da pynlut por bad duriap ban pynkhlain ia ki.
Ka jingim ba man la ka sngi jong ki briew ka long kaba eh ban pyrkhat bad katta katba nanghikai ia kaba bha hynrei kaba sniew ka dang iai ioh jaka hi ha ka jingim.
Naduh ba dang rit ki kmie ki kpa katlah katiai ki iai ban ia ki khun jong ki ban im ia ka jingim kaba bha bad ki pynlut bor pynlut sor ban pynioh ia la ki khun ia ki jinghikai kiba bha bad kiba lah ban kyntiew ia ka jingim jong ki khnang ba kin long ki briew kiba bha ynda ha ba ki la san.
Wat ka Proverb ruh ka ong “hikai ia u khynnah ha ka lynti kaba bha khnang ba ynda haba u la rangbah un ym kynriah noh na ka".
Hynrei ym lah ban len ba ia ka jingsniew ym donkam ban hikai, pynban ka long kaba suk eh ban bud ia ka.
Bun na ngi ngim da buh jingkynmaw eh ia ki jingjia ha ka jingim jong ngi bad khamtam lei ia kiei kiei kiba bha bun sien ngi klet noh ia ki.
Lada don mano mano ba la leh bha ia ki 99 sien hynrei ki leh bakla tang 1 sien ngi kloi ban klet lut ia ki jinglehbha baroh bad ngin niew pynban ba kitei ki jinglehbha ki dei tang ki buit phon ban ioh pynsniew tang shi sien.
Lehse ki don shisha ki khep kiba kum kitei, bad kane ka jia hangno re hangno bad kane ka la long kawei na ki jingjia kiba pynduh jingkyrmen ia ka jingim jong ngi ki briew.
Ha kine ki sngi ngi iohi ba ka long shisha kumta bad kiba bun ki peit bad kham bat pynban ia ka jingbakla ne ka jingduna jong kiwei bad kane ka pynlong ia kiba bun ban duh noh ia ki jingmyntoi kiba kham bha bun shah bad ia ki jingisih bad jingiabein iwei ia iwei pat.
Kawei ka jingduhnong jong ka pateng bynriew ka long haba ngi ia peit bad iathew palat ia ka jingbakla ne ka jingbymbiang jong kiwei.
Kane ha ka jaka ba kan wanrah ia ka jingiatei bad jingmyntoi ka wanrah pynban ia ka jingjot jingpra ha ka long iing longsem bad ruh ha ka imlang sahlang.
Kum kine ki kam ki dang iai jia wat ki jaka ba la niew ba kyntang bad ba kynja mynsiem ruh kumjuh ruh ha ki jaka ba la sah da ki briew kiba la nang la stad bad kiba la shai ruh, katno tam lei ha ki jaka kiba ka bor pyrkhat jong ki briew kam pat kot bad kiba dang im ha ka jingdum jong ka jingim.
Kawei na ka jingeh kaba long ka daw ba kongsan jong kane ka dei ka rukom pyrkhat jong ngi shaphang kiwei bad ba ngi niew ia lade ba ngi kham bha ban ia kiwei.
Ha ka jingshisha ki briew kiba stad ki kham sngewthuh bad ki kham sngemphang shibun ban ia kiwei, hynrei katba nangstad ki don bun ki khep ba imat ki briew ki nang sarong bad nangbieit bad ki kut beit ha ka jingkwah ban pynbor ba ki khambha ia kiwei.
Ha ka jingshisha ka jinghikai babha ka hikai ba kumno ngi dei ban niew ia kiwei pat ki kham bha ban ia ngi khnang ba kin lah ban khring ia ki sha lynti jong ka jingbha.
Ka jingniew ia kiwei ba ki khambha kam dei eh ba ngi pyndem noh ha ki hynrei kane ka ai lad ba ngin lah ban nangrung kham shapoh jong ka jingiatei bad wanrah ia ka jingiasngewjan iwei ia iwei pat.
Kat kum ka bor pyrkhat paidbah hi ym don kiba kwah ban pyntroin ia kano kano ka jingpyrkhat babha ban tei ia ka lawei jong ka ri bad ka Jaidbynriew hynrei kane ka long kaba eh ban pyntreikam ha ka jingim kaba man la ka sngi.
Hynrei kawei na ki ktien phira kaba ju ong ‘to leh ha kiwei kumba phi kwah ba kiwei kin leh iaphi’ ka long kaba donkam ban kynmaw khnang ba ngin long ki briew kiba pyrkhat jngai shuwa ba kin shim ia ka rai pyrshah iano iano khnang ba kin poi sha ka jingthmu kaba bha da kaba siew kylliang da kaba bha ia kaba sniew bad dei kane kein ka nongrim kaba ngin lah ban iatei iwei ia iwei pat.
Namar la iohi ba ha kine ki sngi ka pyrkhat pyrdain hapdeng ki briew ka khim bha bad kim pyrkhat than eh ia kiwei hynrei tang ban pynkiew skong beit ia ialade.
Kumta wat la ka jingsniew ka kham khring, hynrei ym dei ban ailad ia ka bad dei ban tem ia ka da ka jingbha.
Lada shi sien ka jingpynphai kylla da kaba bha ia kaba sniew i kumba ka phiel, hynrei khlem pep ha kawe ki ka sngi ka jingbha kan jop beit ia kaba sniew bad kane kan wanrah ia ka jingkylla.
Nongstoiñ, Nailur 2: Ka shnong Riangdim ka dei ka shnong kaba jngai tang kumba 12 km ei ei na Shallang bad ka dei kaba dang hap hapoh u pud u sam jong ka Hima Nongstoiñ West Khasi Hills District.
Ha katei ka shnong don shibun ki jingmih kaba ai ja kpoh ïa ki paid nongshong shnong jong katei ka shnong kynthup ïa u sohphan, sohpieng, kwai tympew bad kiwei kiwei.
Hynrei, namar ka jingbym biang jong ka surok, la ong ba kitei ki mar ki nongkhaïi ki wan ban thied ha ka dor kaba tang 100 tyngka katba uta u juh u mar haba poi ha ïew Shallang u kot haduh 500 tyngka.
U bah S.Dkhar Secretary shnong Riangdim, u la ong ba ïa katei ka surok ha ka jingshisha la sdang ban pyntreikam lyngba ka scheme PMGSY da uwei u Contractor.
Hynrei naduh u snem 2014 haduh mynta um pat pyndep.
Na ka liang jong ka thaiñ ryngkat bad u MLA barim ka Mawshynrut u bah Gigur Myrthong, ki la leit ruh ban ujor shaduh u Myntri Rangbah ka jylla Meghalaya u Conrad K.Sangma pyrshah ïa utei u contractor bad la pynsangeh noh ïa ka jingpyntrei.
La ïohi ruh ba ha katei ka shnong wat haba la don ka jingkieng, phewse ki kali pat ki hap ban ïaid na rum jong ka jingkieng namar ka jingbym pat dep lut.
Ki surok lei lei don shibun tang kiba sniew suda, namar la shu tep malu mala tang da ka khyndew bad la siang rong tang kumba shipawa ruh em.
U Probinus Rongrin nonghikai jong ka skul St Savio Secondary School Riangdim, u ba dei ruh u nongshong shnong jong katei ka shnong u la ong namar ka jingbym biang jong ka surok, ki duh shibun ki jingdonkam bad ki sngewdiaw bad sngew lehraiñ ïa ki kmie ki kpa bad ki khynnah skul ruh kumjuh.
Namar ha skul ki shim ïa ka subject Kowpiwtar ki pan ruh ka pisa, hynrei kim ïoh pat ban hikai namar ym ju don bording.
Kawei ka jingma ka ba ngi ïohi bad ngi shem bha mynta ki por khamtam ha ki khun samla jong ngi ka dei ka jingpang ha ka jingmut jingpyrkhat.
Haoid, ha ki ba la san la rangbah ruh ka don tangba ngan kren bha ha ka ba ïadei bad ki khun samla jong ngi, ïoh lehse bun napdeng jong phi la shait iohi bad la mad ïa kum kine ki jingpang ha ka jingim jong phi, bad ruh ïoh ba kane ka jingpang la don kiba la mat na ki ba ha ïing ha sem jong phi, lane ïoh lehse phi ba pule ïa kane ruh ph la mad ne la juh ngop ha kum kane ka jait jingpang, lada kam jia ha phi ruh nga ngeit kin don beit ki ba haiïng hasem ne ki paralok parajor bad ki ba ieit bathoiñ jong phi ki don ha kum kane ka jing eh.
Lada ngi don kum ha kane ka jing eh bad lada ngim lah ban mih kloi na ka te ngin ym lah shuh ban im kumba ngi thrang bad kwah, lada kane ka jait jingpang kan iohlad ban neh slem te kan pynkylla long ïa ngi kum ki mraw, ki mraw ha la ka jong ka jingim.
Ka jingkylli ngan buh hangne ka long balei ka kynrei bha kane ka jait jingpang ha kine ki sngi?Jubab:- Bun napdeng ki jong ngi, ngi lap kiei kiei ki jingeh ha ka jingim jong ngi, te ngim lah ban ïaleh pyrshah ïa ka jingeh jong ngi/ lane ngi sngew kum ba ng la kut lad bad bunsien ngi sngew kum ba ngi la duh jing kyrmen ha ka jingim jong ngi, te ngi la set ha lade ia ka jingeh jong ngi, te ka jingeh jong ngi ka pyn kylla noh ïa ngi sha ka jinglong mraw.
Nga kyrpad ïa kiba la tip bad kito ki ba shemphang bha shaphang kane te sngewbha ban ïarap ïa ngi ki ba bun ha kino kino ki rukom ba phi lah khang ba ngi lah ban ialeh bad tehlakam ïa kane.
Phi lah ban thoh da ki jingthoh ha ki print media ne bad ka video ruh ha ki social media.
Lada ngim ïarap bad pyni lynti ïa ki hynmen, para jong ngi te kan long ka ba ma bad kan sa buh jingeh bha ïa ka ri bad ka jaitbynriew, ngin sa duh ei ïa ki samla ki ban mihkhmat, kiban ïalam bad ïada ïa ka Ri bad ka lawei jong ngi.
kumba ong ki kyntien, “ka lawei ka shong ha ki samla".
Te lada ki khun samla jong ngi ki tlot bad shah teh mraw ha ka jingmut jingpyrkhat te shano keiñ kan ïalam ïa ngi.
Kum ban ai mynsien bad pyni nuksa ïa phi ba kane ka jingpang kaba kum kane kam dei tang ha phi wei ne ar pynban kan don beit la ha baroh, tangba , ki ba khlaiñ ka jingmut jingpyrkhat bad ki bym lehraiñ ban kylli bad wat jingtip bunsien hi kam juh lah ïa ki, wat lada nga kren kumta ruh ym dei ban pynduh jingkyrmen ïa phi hynrei nga pynshlur ïa phi ban mih bad iathuh (open up) ha ki ba lah ban ai jingmut ne pyni lad ïa phi.
Haoid ha ka jinglong briew ka jinglehraiñ ne ka jingtieng ba kiwei ki ong kumno kan don beit, tangba phi sngew khraw ïa kata ne ïa ka jingkoit jingkhiah jong phi hi, kynmaw ruh lada ngi set beit ha lade ruh kan sa buh jingma, ba ynda ka btei lei te kan long shisha ka jingshitom ym tang ïa phi wat ïa kiba haiïng hasem jong phi hi ruh.
Nga ong ïa phi hangne wat tieng hynrei long ki bashlur bad ki bastad.
Nga kyntu ïa baroh ba lada phi lap ne don ki ba haiïng hasem ne ki paralok parajor to long kiba kloi ban sngap bad ai mynsien ïa ki bad pynslur ruh ba kin leit ne mih ban shim dawai sha ki doctor ba dei peit ïa kum kine ki jait jingpang.
To ai ba lyngba kane ka jingthoh barit jong nga kan long kum ka jingiasyllok bad phi khamtam kiba pang bad shitom ha ki ne ki rukom kiba teh ba khum ïa ka jingmut jingpyrkhat.
Sa kawei ruh wat klet ïa kane katba long ruh buh ïa ka jingkyrmen bad jingdwai ha u Blei.
To ai u Blei un ri sumar bad kyrkhu kyrdoh ïaphi baroh.
Lada phi sngew ioh jingmyntoi na ki jingthoh jong nga lyngba ki Article, te sngewbha ruh ban peit ïa ki video jong nga ha YouTube (U DO IT) (@udoi981) ha kaba nga ju kren bha shaphang ki jingeh ka ri bad jaitbynriew bad ruh ha ka ba iadei bad ka jingeh (issues) ki khun samla jong ngi.
Im slem ka ri bad ka jait bynriew jong ngi.
Jowai: Mynta ka sngi u Superintending Engineer (PHE), Rural Circle Shillong ma Chibor Najiar ula ïoh ban pyllait paidbah ïa ka kot kaba la thoh da ka samla Rupda RY Lato kaba ai kyrteng ka “PHASES" ha ka jingïalang kaba la long ha Panaliar Jowai.
Ha kane ka sngi la ïadonlang ruh kiba ha ïing ha sem jong ka Rupda naduh u kpa jong ka u ma Riquoma Rq Laloo uba long u Waheh Shnong ka Panaliar, ki kha ki man bad kiwei de kiba la shah khot sngewbha, ha ka jingïalang kaba la pynlong ha Yungwalieh ka Dorbar Shnong Panaliar Jowai.
Na ka liang u kongsan ma Chibor Najiar haba ai jingkren u la kit bok kit rwiang ïa ka samla Rupda ba kan nangïaid sha khmat ha ki kam jong ka, u la ai ruh ka jingïaroh ïa ka, namar ka dei ka samla kaba don bun ki sap ki phong ym tang ha ka thoh kot hynrei ha ka jingïakop thei bha briew ha ki rynsan bah kiba ka la ïoh ruh ban mih khmat ïa ka ri India.
Ïa kane ka kot jong ka samla Rupda lah ban ïoh lyngba ka Amazon bad Flipkart.
Kum ban shu pynkynmaw ka samla Rupda RY Lato 22 snem ka rta, ka long kawei na ki samla na nongbah Jowai kaba shong ba sah ha ka shnong Panaliar Jowai.
Kan sa mih khmat ïa ka ri India ha ka jingiakop Miss Aura International Beauty Pageant ha nongbah Antalya jong ka Ri Turkey, ka ban sa pynlong ha une u bnai September haduh u October 2023.
Shillong, Nailur 02 : U Manish Desai hynin ka sngi u la shimti kum u Principal Director General jong ka Press Information Bureau (PIB).
U Desai u la shimti hadien ka jingshongthaitnoh u Rajesh Malhotrahynnin ka sngi.
U Manish Desai udeina ka 1989 batch Information Service.
Hashuwa kane, u Desai u la trei kum u Principal DG, Central Bureau of Communication, bad u peit ia ki kam ba iadei bad ki jingpynbna jong ka Sorkar bad ki kam ai jingtip.
Ha ka jingtrei kaba palat laiphew snem, u Desai u la peit ia ki kam bapher bapherba kynthup kum u DG, Films Division, Addl DG (Administration & Training), IIMC, CEO, CBFC.Ha ka por ba u trei ha ka Films Division, u la don bynta bad ka jingplie ia ka National Museum of Indian Cinema ha Mumbai.
U la trei ruh bad ka PIB Mumbai palat shiphew snem ha kaba u la peit ia ki kam ba iadei bad ka jingai jingtip shaphang ki prokram bapher bapher hapoh bad shabar ka ri kynthup ka International Film Festival of India (IFFI), Goa.
Shillong, Nailur, 02 (PIB): Ka sienjam POSHAN Abhiyaan jong ka Sorkar Pdeng ka la don ka bynta kaba khraw ha kaba iadei bad ka bam kaba tei na ka bynta ki longkmie ba dang pun khun, ki longkmie kiba dang rit khun, ki khynnah kynthei samla bad ki khynnah rit kiba dang hapoh hynriew snem.
La sdang ia kane ka POSHAN (Prime Minister’s Overarching Scheme for Holistic Nutrition) Abhiyaan da u Myntri Rangbah Duh bad ka treikam ha ka rukom mission mode ban ialeh pyrshah ia ka jingeh jong ka jingbym ioh ia ka bam kaba tei.
Ha ka samoi jong ka Financial Commission kaba 15, ka Poshan Abhiyaan, ka Skhim Anganwadi Services bad ka Skhim na ka bynta ki khynnah Kynthei ki dei kiba la pyniatrei lang hapoh ka Mission Saksham Anganwadi bad Poshan 2.
Ban sdang ia ka prokram ai jingkyrshan na ka bynta ka jingioh ia ka bam kaba tei kaba thmu ban pynkhlain ia ki kam.
Ka jingpeit bniah ka don ha ka jingwanrah ia ki rukom im rukom treikam kiba kyntiew ia ka koit ka khiah, ka bha ka miat bad ka jingiada na ki jingpang bad ka jingduna ha ka jingioh ia ki bam ba tei.
Ka tnat Women and Child Development kan rakhe ia ka Rashtriya Poshan Maah kaba 6 baroh shi bnai ha u Nailur 2023.
Mynta u snem, ka thong ka dei ban pynduh ia ka jingbym ioh ia ka bam kaba tei lyngba ka rukom im, ka mat ba kongsan jong ka Mission Poshan 2.0.
Kaba long nongrim ha kane ka rukom treikam, ka mat ba kongsan jong ka Poshan Maah 2023 ka dei ban wanrah ia ka jingsngewthuh shapahng ki por ba kongsan ha ka jingim, ka por ba pun khun, ka bor ba dang khyllung, ka por ba dang long khynnah rit bad ka por ba dang khie samla.
Ka thong ka dei ban wanrah ia ka jingsngewthuh ha kylleng ka India lyngba ka phang kaba don nongrim ha ka "Suposhit Bharat, Sakshar Bharat, Sashakt Bharat" (Ka India kaba riewspah ha ka jingtei met, ka India kaba nang ba stad, Ka India kaba la pynkupbor).
Kane ka prokram kaba baroh shi bnai kan don ki seinjam ha kylleng ka ri ban kyntiew ia ka jingtip lyngba ki prokram kiba peit bniah ia ki phang ba kongsan halor ka Jingai Dud Kmie bad ka Jingai ia Kiwei Kiwei ki Bam.
Ki kam kum ka Swasth Balak Spardha (Ka jingiakop halor ka jingkoit jingkhiah ki khynnah) ki thmu ban wanrah ia ka jingiakhun na ka bynta ka jingai ia ki bam ba tei bad ka bha ka miat.
Kiwei kiwei ki sienjam kin kynthup ia ka Poshan Bhi Padhai Bhi (Ka bam kaba tei bad ka jingnang jingstad), Ka jingkyntiew ia ka jingioh bam ba tei lyngba ka Mission LiFE (Lifestyle for Environment), Ka jingai jingtip shaphang ka bam kaba tei ia ki riewlum bad ka jingpynbeit ia ki jingeh ba iadei bad ka Anemia lyngba ka ‘Test, Treat, Talk’.
Shuh shuh ka sienjam Jan Andolan hapoh ka Poshan Maah kan long kum ka rynsan na ka bynta ka jingrakhe lang hapoh ka prokram ’Meri Mati Mera Desh’, kaba rakhe ia ka jingiaid lynti ka ri sha ka jinglaitluid bad ka jingkiew shaphrang.
Yn don ki prokram ai jingtip, ki prokram wad ia ki briew, ki camp bad ki jingleit sha ki iing briew ha ki shnong, block bad distrik ha kaba ki dkhot jong ka imlang sahlang kin ai jingtip shaphang ka bam kaba tei.
Ka jingpynshlur ia ka rukom im kaba niewkor ia ki bam kiba tei met da ki briew bad ka imlang sahlang ka long ka bynta kaba kongsan ban pynurlong ia ki thong jong ka Abhiyaan.
Ngi dang buddien ia kane ka thong lyngba ka Mission Saksham Anganwadi bad Poshan 2.0.
Ban pynurlong ia kane ka thong, yn rakhe ia ka Rashtriya Poshan Maah ha ka jingiatreilang bad baroh kiba iadon bynta ha kane ka kam naduh ka 1 tarik haduh ka 30 tarik u Nailur.
Naduh ba la sdang ia ka Abhiyaan, la pynlong san tylli ki prokram Poshan Maah kiba jop ha kylleng ka ri ha kaba la don ka jingiashim bynta ba shitrhem na ki Jylla/UT bad ruh ki tnat Sorkar.
Ha ka Poshan Maah kaba la dep ha u 2022, la don 170 million tylli ki prokram ai jingtip ha ki phang kiba kongsan.
Haduh mynta, la pynlong palat 600 million tylli ki prokram kum shi bynta ka Jan Andolan hapoh ki Poshan Pakhwada (Lber) bad ki Poshan Maah (Nailur) man u snem.
Lyngba ki prokram bapher bapher, ka Poshan Maah 2023 ka thmu ban kyntiew ia ka jingiashim bynta ka imlang sahlang ha ka rukom kaba heh bha, da kaba pyndonkam ia ki lad kiba don lyngba ki Panchayat bad ki kynhun ha ki jaka sor ban pynurlong ia ka jingthmu u Myntri Rangbah Duh ban don ka Suposhit Bharat ha ka Amrit Kaal.
Nongstoiñ, Nailur 2: Ki nongïalam ka Federation of Khasi Jaiñtia & Garo People Kyrshai Area Unit, ki la pynpaw ba ka por ka la dei eh ba ka tnad ka koit ka khiah, kan kyntiew kyrdan noh ia ka Kyrshai Sub Health Centre.
Ka seng halor kane ka bynta ka la dep ban ïakynduh ruh ïa ki katto katne3 ngut ki District Medical & Health Officer jong ka West Khasi Hills, ban ïakren halor ka jingdonkam jong ki paidbah ïa ki lad jingsumar kiba paka ha katei ka thain.
Hynrei, haduh mynta ka shu kut noh tang ha ka jingleit kyntur jong ka seng.
U Samla Francis Sohshang President bad u samla Probin Snar Secretary ka seng, la ong ba ka shnong Kyrshai kaba hap hapoh ka Nongstoiñ C&RD Block, kaba jngai kumba 70 kilomitar na Nongstoiñ lada ïaid lyngba ka Rambrai bad ka don ha khappud bad ka Assam.
Ki don kumba 15 tylli ki shnong kiba hap ha katei ka area ba kynthup ïa ka Mawpun, Nongspung, Ukiam, Borkhuli, Doledonga, Warigro, Umdiengsiar, Hasem, Umthli, Umdiengphiang, Talimara, Mawdiangkop, Dariphang, Umbah, Umkhamdor bad Patharphlang, kiba ka jingnang roi ki nongshong shnong ka la kiew man ka por.
Kumta ka donkam kyrkieh ban pynbiang ki lad jingsumar kiba kham bha katkum ka jingdonkam jong ki paidbah kiba la nang roi na ka por sha ka por.
Shuh shuh, ha katei ka thaiñ, ka jingpang malaria ka jur bha namar ka dei ka jaka kaba shit bad wat ki khunlung kiba dang hapoh san snem ruh bun kiba ïoh jingpang malaria.
Hynrei na ka daw jong ka jingbym don ka jaka sumar kaba biang, kiba ïoh pang malaria ki hap ban shu shaniah beit ha ki Doctor kobiraij ne ki doctor jakoit.
La ong ruh ba kito ki longïing kiba kham ïoh kham kot, ki lah ban leit haduh Boko CHC kaba don ha Kamrup District kaba jngai kumba 50 kilomitar na katei ka thaiñ bad don ruh kiba leit haduh Guwahati.
Hynrei kito ki bym biang ka kamai kajih ki la shem shitom haduh katta katta.
Ki nongïalam ka seng ki la ong ruh ba ha katei ka thaiñ, ka don tang kawei ka Sub Health Centre ha Kyrshai, hynrei kam lah pat ban ai ka jingshakri kaba paka katkum ka jingdonkam jong ki paidbah nongshong shnong.
Kumta halor katei ka jingeh kim banse ban shim ïa ka jingkitkhlieh ban dawa na ka sorkar da ki jingthoh lyngba ka District Medical & Health Officer (DM&HO) West Khasi Hills, ba ka sorkar ka dei ban kyntiew kyrdan noh ïa katei ka Sub Health Centre ha Kyrshai sha ka Primary Health Centre khnang ba ki paidbah kin ïoh ïa ka jingsumar kaba biang.
Ha ka jingleit ïakynduh jong ki ïa ka DM&HO, ki la aiti ruh da ka jingthoh ban phah sha ka sorkar ba kan leh ïa kaba donkam.
Ki nongïalam ka seng ki la kyrpad ruh ïa u MLA, ba un shimkhia lem ban pynsngew ha ka sorkar halor katei ka jingdawa jong ki khnang ba kiba pang ba shitom kin ïoh ïa.
Shillong, Nailur, 02: Ki samla pule bad ki khynnah skul kiba pule ha ka kyrdan Higher Secondary ki la ïatyrko nia halor ki jingmyntoi bad ki jingduh jingmyntoi jong ka Artificial Intelligence (AI) ha ka 24th Dr MM Das Memorial All Shillong Inter College Debate Competition, 2023 ba la pynlong da ka Zenith Jubelieth Club ha Laban ha ka sngi Saitjaiñ ha kaba ka kynhun na St.Edmund’s College ka la ïohrah ïa ka nam lahduh.
Ka phang ïatyrko nia ka long, “Artificial intelligence has redefined the threat perception of human civilization", ha kaba ka jingïatyrko ka la long kaba sngewtynnat na ka kynhun kaba kyrshan ïa ka phang bad ka kynhun kaba kyrshan bad kaba pyrshah bad ïa ka phang“Ïa ka Artificial Intelligence la shna hi da u khun bynriew bad namarkata u khun bynriew un long u kynrad," ka dei ka kyntien kaba la kren da uwei na ki nongïatyrko nia na ka kynhun kaba pyrshah ïa ka phang, bad uba la pynpaw ba ka jingpyndonkam ïa ka Artificial Intelligence ka la lam ruh ka jingjop jong ka mishon ba la pynher ïa u Chandrayaan-3.
Hynrei, kawei na ki nongïashim bynta na ka liang pyrshah ka la pynpaw ïa ka jingsngew ba ka Artificial Intelligence ka dei kaba buh jingma katkum ki dak ki shin kiba paw.
Ki don shiphew tylli ki kynhun ba la ïashim bynta ha kane ka jingïatyrko nia, ha kaba la sakhi ruh da ki phew ngut ki nongsngap, watla ka phang ïatyrko ka la shah pynliem ha ka ing baroh kawei haba u nongpynïaid jong kane ka jingïakop u Professor Sukalpa Bhattacharjee, Department of English, North Eastern Hill University (NEHU) u la ailad ïa ka ing ban pynpaw ïa ka jingsngew.
Ka kynhun na ka St.Anthony’s College ka la ïoh rah ïa ka khusnam kaba ar bad ka kynhun jong ka St.Edmund’s Higher Secondary School ka la ïoh rah ïa ka khusnam kaba lai.
Ïa ka Dr MM Das Memorial Championship Trophy la aiti sha ka kynhun kaba jop na St.Edmund’s College da u Senior Scientist ba la shongthait u Dr.Piyush Kanti Das.
Shillong, Nailur 02 : Ki pulit ka jylla ha ka miet sngi Thohdieng ki la ïoh ban kem noh haduh sawngut ki nongkhaii drok kynthup ïa kawei ka longkmie ryngkat bad u drok ba shongdor haduh 6 klur tyngka.
Ka Anti-Narcotic Task Force (ANTF) jong ka East Khasi Hills District ha ka jingkhynra kaba la neh baroh shisngi khatduh ka la ïoh ban kem noh ïa kitei ki nongkhaii drok na kawei ka jylla sha kawei pat ha kaba kawei na ki kadei ka longkmie na Demthring, Shillong nalro ba ka ïoh ruh ban kurup shibun bha utei u jingdih beain, ong u heh pulit ka district, Bah Sylvester Nongtnger ha ka sngi Saitjain.
La ïathuh ba ïa kitei ki drok ba ïoh kurup la la thep ha ki 55 tylli ki synduk ba khia 638.5 gram, nangta la ïoh ruh ban kurup ar tylli ki mobile phone, kawei ka maruti suzuki Eeco ba don ïa u number AS14 AC 0984, kawei ka EPIC Card, kawei ka Aadhar Card u la ong.
Ki pulit ki la rejistar ïa ka mukotduma halor kane ka jingjia bad ka jingtohkit ka dang ïaid shakhmat.
Shillong, Nailur, 2 : Ka Ophis Principal Accountant General (A&E) Meghalaya, Shillong ka la pyntip ba ka Pension Adalat na ka bynta ban weng ïa ki jingeh jong kiba ïoh bai bam tymmen/ kiba haïing jong kiba ïoh bai bam tymmen jong ka ophis Principal Accountant General (A&E) Meghalaya, Shillong la buh ban pynlong ha ka 20 tarik Nailur, 2023 naduh ka por 10 baje mynstep haduh 4 baje Janmiet ha phyllaw jong ka ophis na ka bynta ban tian bishar bad pynbeit ïa ki jingeh ba ïadei bad ka bai bam tymmen.
Khnang ban plie lad ïa ka jingpynbeit wut wut ïa ki jingeh, la kyrpad ïa kito ki briew kiba la shongthait na ka Ophis Principal Accountant General (A&E) Meghalaya, Shillong ba kinphah lypa ïa ki kyrteng jong ki sha ka O/o the Pr.
Accountant General (A&E) Meghalaya, beit beit lane lyngba ka email (agaemeghalaya@cag.
gov.
in) ha lane shuwa ka 4:00 janmiet jong ka 15 tarik Nailur, 2023.
La kyrpad ïa kito kiba ïoh bai bam tymmen / kiba haïing jong kiba ïoh bai bam tymmen ba kin phah ïa ki PFO Number bad ka Tarik ba ki Shongthait/ Ka Jingkhlad ha ka por ba kipynrung kyrteng.
Shillong, Nailur, 02: Ki shipai BSF ka 181 Battalion kiba ap pahara ha khappud ka Jylla Meghalaya, ha ka jingïatreilang bad ki Pulit ka Meghalaya hadien ba ki la ïoh jingtip kaba bniah na ki tnat syntiat ki la pynlong ka jingap ktem ha kaba ki la ïoh ban kurup ïa ki dawai Phensedyl, ka kyiad bad ka shini na khappud jong ka South Garo Hills bad ka East Jaiñtia Hills Districts ïa kiba la thmu ban shalan be-ain sha ka ri Bangladesh.
Katkum u kyrwoh ba la phah sha ki lad pathai khubor, ki shipai BSF bad ki Pulit ki la ïoh kurup 3,100 hajar bilor ka dawai jyrhoh Phensedyl ba la thmu ban shalan beain sha Bangladesh lyngba ka khappud jong ka West Garo Hills.
Ïa kine ki dawai la aiti noh sha ki Pulit jong ka PS- Dobasipara ban leh ïa kaba donkam katkum ka aiñ.
Ha kawei pat ka jingkhynra, ki shipai BSF jong ka 172 Battalion kiba ap pahara ha Mobile Check Post ha Sonapur, ki la ïoh bat ar tylli kali Bolero Pickup kiba kit 15 synduk ka kyiad bad 32 byrni ka shini na khappud ka East Jaiñtia Hills.
Haba la tohkit, ki nongñiah jong kine ki ar tylli kali bad ki nongbud kim shym la lah satia ban pyni ïa ki kot ki sla ba la ïoh jingbit ban kit ïa kine ki mar bad ki la sdang ban kren kyllaiñ da kumne kumtai.
Mar mar ki shipai BSF ki la kurup noh ïa ka kyiad bad ïa ka shini.
Ïa kine ki briew kiba la ïohbat da ki BSF ryngkat bad ki mar khaii la aiti oh sha ki Pulit jong ka Umkiang Police Station ban leh ïa kaba donkam katkum ki kyndon jong ka aiñ.
New Delhi, Nailur, 02 Kawei na ki khusnam jong ki kot ha India, ka JCB Prize for Literature, ka pyllait paidbah ïa ka Longlist na ka bynta ka Khusnam kaba hynriew.
Ki Nongbishar kiba na ki jaidbynriew bapher bapher, ka kynthup ruh ïa u Srinath Perur, uba dei u nongthoh bad u nongpynkylla ktien, ki wanrah ïa ka Longlist kaban khring ïa kito kiba thoh kot ha kylleng ka pyrthei.
Ki Nongbishar ki la pule lut ïa baroh ki kot kiba na ka ri baroh kawei, kiba shim bynta ha kane ka jingïakob, kaba kynthup ïa ki kot jong ki nongthoh kiba na 24 tylli ki shnong bapher bapher, ba la thoh ha phra tylli ki jait ktien, kaba la thoh nyngkong shuwa ha ka ktien Phareng.
Saw tylli ki jingpynkyllaktien na ka Bengali, ka Hindi, bad ka Tamil ki la don ha kane ka Longlist, ryngkat bad hynriew tylli ki kot ba la thoh nyngkong eh ha ka ktien Phareng.
Ki nongthoh kum u Manoranjan Byapari bad u Perumal Murugan, kiba la ju mih kyrteng (longlisted) ar sien mynshuwa ha kum kane ka Khusnam, sa shisien pat ka kyrteng jong ki ka la mih biang na ka bynta kane ka Khusnam, bad sa uwei pat u nongthoh, u Tanuj Solanki ruh u la mih kyrteng biang ha ka sien kaba ar mynta.
U Hansda Sowvendra Shekhar, uba la mih kyrteng (longlisted) mynshuwa kum u nongthoh, mynta pat u mih kyrteng biang hynrei kum u nongpynkylla ktien na ka bynta ka kot hindi jong u Manoj Rupda, bad kane ka dei ka jingpynkylla ktien kaba nyngkong eh kaba u Hansda u la pynkylla.
U Geet Chaturedi u la paw kyrteng mynta u snem na ka bynta ka kot banyngkong ba u la thoh, kaba la pynkylla ktien da ka Anita Gopalan, kaba dei ka jingpynkylla ktien kaba nyngkong jong ka ha ka fiction (ka khana kaba la shu mutdur).
Ka Tejaswini Apte-Rahm ruh ka la mih kyrteng na ka bynta ka kot Phareng jong ka kaba nyngkong ba ka la thoh, bad ruh u Bikram Sharma na ka bynta ka kot banyngkong jong u.
Ki Nongbishar jong kane ka Khusnam jong u snem 2023 ki kynthup ïa u Srinath Perur (u Chairman), uba dei u nongthoh bad u nongpynkylla ktien; u Mahesh Dattani, uba dei u playwright (u nongthoh khana ban ak) bad u stage director; u Somak Ghoshal, uba dei u nongthoh, u critic bad u learning designer; ka Kavery Nambisan, kaba dei ka nongthoh kot bad ka doctor; bad ka Swati Thiyagarajan, kaba dei ka conservation journalist bad ka nongshna phlim.
Ka Longlist jong u snem 2023 ki long: The Secret of More ba la thoh da ka Tejaswini Apte-Rahm (Aleph Book Company, 2022), The Nemesis ba la thoh da u Manoranjan Byapari, bad ba la pynkyllaktien na ka Bengali da u V.Ramaswamy (Westland Books, 2023), The East Indian ba la thoh da ka Brinda Charry (HarperCollins Publishers India, 2023), Simsim ba la thoh da u Geet Chaturvedi, bad ba la pynkyllaktien na ka Hindi da ka Anita Gopalan (Penguin Random House India, 2023), Fire Bird ba la thoh da u Perumal Murugan, bad ba la pynkyllaktien na ka Tamil da ka Janani Kannan (Penguin Random House India, 2023), Everything the Light Touches ba la thoh da ka Janice Pariat (HarperCollins Publishers India, 2022), Mansur ba la thoh da u Vikramjit Ram (Pan Macmillan India, 2022), I Named my Sister Silence ba la thoh da u Manoj Rupda, bad ba la pynkylla ktien na ka Hindi da u Hansda Sowvendra Shekhar (Westland Books, 2023)The Colony of Shadows ba la thoh da u Bikram Sharma (Hachette Books, 2022), Manjhi’s Mayhem ba la thoh da u Tanuj Solanki (Penguin Random House India, 2022)Haba kren shaphang ka Longlist jong u snem 2023 bad ka jingïaid lynti jong u ban pule ïa ki kot, u Srinath Perur, u Chairman jong ki Nongbishar, u la ong, “Ki kot ba la pynrung mynta u snem ha ka Khusnam ki long dashisha hi kiba khlaiñ bad kiba pher iwei na iwei.
Ki nongbishar ki la pule ïa kine ki kot ha ki bnai ba la leit, bad ngi kynduh lyngba ka online man la ka shisien ha ka ar taïew.
Ngi pule ïa ki kot bathymmai, ban myntoi, ban pyndep ïa ka kam bad ka thong, bad kiwei kiwei de ki daw.
Ngi pule ruh namar ba ngi sngewtynnad ban pule kai ïa ki kot.
Bunsien ngi ju ïa mynjur, hynrei haba ngim ïa mynjur, ngi ju phai pat sha kiwei ki kot ban sngewthuh na kawei pat ka liang.
Katkum ki kot ba ngi la pynrung, ka lah ban long kaba suk ban jied thymmai napdeng jong ki.
Hynrei, man la iwei pa iwei i dkhot jong ki nongbishar ki la shem ïa kaei kaei kaba kyrpang shaphang baroh kine ki shiphew tylli ki kot.
Haba la kyllum lang ïa kine ki kot baroh, kine ki kot ki thew ïa ka jingbha jong ki kot novel ha India ba la pynmih ha ka ktien Phareng myn shem snem.
"Haba peit biang ïa ka jingïaid lynti jong ka JCB Prize for Literature, ka Mita Kapur, ka Literary Director, ka JCB Prize for Literature, ka la pynpaw ïa la ka jingsngew kumne, “Ka kyrteng jong ki kot ba la mih na ka bynta ka Khusnam (ka Longlist) jong u snem 2023 ka pyni shisha ïa ka jinglah bha jong ki kot khana fiction ha India.
Ka long ka kabu ksiar ban rakhe ïa kine ki shiphew tylli ki kot kaba pynriewspah shuh shuh ïa ka jingim jong ngi, ban shem ïa ka jingsngewthuh ka jong ngi ba kumno ngi ïohi ïalade lyngba ka jingkyrpang, ka jingsatlup, ka jingbhabriew, ka jingsniew dur, bad ka jingphylla jong ka jingdon ka jingim u briew.
Ka Longlist jong mynta u snem ka thmu ban kem, ban pynlyngngoh, bad ban pynsngewtynnad ïa baroh ki nongpule kiba pule ïa kawei na kine ki kot.
"Manla u snem, ka JCB Prize for Literature ka ai burom ïa u nongthoh kot ka ri India, uba tbit ba pynmih ïa ka kot fiction.
Yn pyllait paidbah ha ka 18 tarik u Naiwieng ïa ka Shortlist jong ki san tylli ki kot ba la shah jied shuh shuh bad yn ai buskit da ka pisa kaba 25 Lak T.Lada kata ka kot kaba ïoh khusnam ka dei ruh ka jingpynkyllaktien, u nongpynkylla ktien un ïoh shuh shuh ka buskit sa 10 Lak T.Shuh shuh, baroh na ki 5 ngut kiba la paw kyrteng khatduh (shortlisted) kin ïoh ka buskit ba 1 Lak T.lada dei ki nongthoh, bad lada dei ki nongpynkyllaktien pat kin ïoh 50,000 T.SHAPHANG KA JCB PRIZE FOR LITERATURELa seng ïa ka JCB Prize for Literature ha u snem 2018, khnang ban wanrah burom ïa ka thoh ka tar ha India bad ban pynsaphriang ïa ka jingtip shaphang ka thoh ka tar.
Kane ka khusnam ka pynshlur ban pynkylla ktien ïa ki kot bad ka thmu ban wanrah sha ki paidbah ïa ka jingtip shaphang ki kot ba la thoh ha India ha ki jait ktien lait lait na ka jait ktien la jong.
La kyrshan pisa ïa kane da ka JCB bad ka JCB Literature Foundation ka peit ïa kane.
Ban tip shuh shuh shaphang kane ka Khusnam, sngewbha leit sha kane ka website: www.
thejcbprize.
org.
Na ka bynta ki jingpyntip kiba thymmai, peit ha ka @thejcbprize jong ka Facebook, Twitter bad Instagram.
Shillong, Nailur, 02: Ka Sorkar India lyngba ka Food Corporation of India (FCI) ka la pyllait paidbah ïa u kew bad ïa u khaw na ka kudam lyngba ka Open Market Sale Scheme (OMSS(D)).
Ïa ka dor jong u khaw ba la mang yn tyrwa hapoh ka OMSS(D) ba la pynhiar dor da T.2 na ka T.31 sha ka T.29 shi kilo na ka bynta u khaw bym dei FRK bad T.31.73 yn pynhiar dor sha ka T.29.73 shi kilo na ka bynta u khaw FRK.Ka FCI, RO NEF Region na ka bynta ka jylla Meghalaya, Mizoram bad Tripura ki la sdang ban die ïa u kew bad ïa u khaw hapoh ka OMSS (D) sha ki nongthied ba la ïoh jingithuh naduh ka 28 tarik, Jylliew 2023.
Ïa u kew la tyrwa sha ki karkhana tylliat atta, moida, bad ki nongpynmih jingbam kew hynrei ym sha ki nongkhaii, katba ïa u khaw la tyrwa sah ki nongkhaii ba la ithuh kiba ju thied na ka por sha ka por.
Ha ka jingdie lilam haduh mynta, palat 4150 Metric Ton u kew bad 1900 Metric Ton u khaw la die na ki kudam buh kaw bapher bapher kiba hap hapoh ka NEF Region.
Na ka bynta ka jingdie lyngba ka e-auction ka ban sdang naduh 6 tarik, Nailur, 2023 haduh 800 Metric Ton u kew bad 3000 Metric Ton u khlaw yn tyrwa lyngba OMSS (D) scheme.
Ban pynmyntoi ïa ki nongbam bad ïa ki paidbah, ka FCI ka khmihlynti ba kan don ka jingïashim bynta na ki nongthied ba la ïoh jingithuh ha ka jingdie lilam ka ban sa long.
Shuh shuh u kew ban sa thied da ki karkhana tylliat atta, moida bad ki nongshna jingbam na ka FCI lyngba OMSS (D) kin hap ban pynmih ïa u jingbam kew bad ban pyllait sha iew na ka bynta ban die hapoh 30 sngi naduh ka tarik ba khatduh ba la pyllait.
Ka Notice Inviting Tender (NIT) yn sa thep manla ka sngi Thohdieng ha ka MJUNCTION Portal ban pynbud pat sa ka jingdie lilam ha ka sngi Balang.
Ïa dor jong ka EMD dei ban thep da ki nongthied ha lane shwa ka lah sngi u Blei shwa ka 6 baje janmiet na ka bynta ka jingdie lilam na ka bynta ka sngi Balang jong ka taiew kaba bud.
Nongpoh, Nailur 02: Na ka bynta ka jingshgaiñ ki paidbah bad ruh ban pyntreikam katkum ki kyndon jong ka Motor Vehicle Act, ka tnad Transport lyngba ka ophis u District Transport Officer ka Ri Bhoi ka la pyntip ba na ka liang ka ophis kan sa pynlong ïa ka jingtalasi naphang ïa ki Kali naduh ki Kali kamai paidbah haduh ki kali ki riew shimet shi bynta ban ïada na kino kino ki jingjia ba sngewsih kiba dei na ka jingpynkheiñ ïa ki kyndon aiñ ñiah kali.
Katkum ka kyrwoh ba la phah da ka ophis u District Transport Officer ka Ri Bhoi, u Bah I.Kharmon la ong ba ka ophis jong ka tnad Trasnport shuwa ba kan pynlong ïa ka jingtalsi ne ka jingkhynra ïa ki kali kamai bad ki kali paidbah ka la pyntip lypa ba ki trai kali ki dei ban pynbiang ïa ki kot ki sla bad ruh ban bud ryntih katkum ki kyndon jong ka Motor Vehicle Act.
Katei ka kyrwoh ka la pyntip ruh ba na ka liang ka ophis lyngba ki bor ba dei peit kin sa pynlong ïa ka jingkhynra kot khynra sla ha baroh ki bynta jong ka Ri Bhoi bad kum ka jingpyntip ki paidbah ki dei ban pynbiang lypa ïa ki kot ki sla bad lada lap ba kim don ïa ki kot ki sla kin shah pynshitom katkum katei ka kyndon jong ka Motor Vehicle Act.
La ong ruh ba kane ka jingkhynra ka dei ruh ka jingkhynra naduh ki kot ki sla jong ki Kali kamai paidbah bad ki kali ki riew shimet ba ki hap ban pynbiang ïa ki kot ki sla jong ki kali khamtam ki Kali kamai paidbah ki hap ban don ïa ka permit ban kamai bad ki Kali ki riew shimet ruh kin nym lah ban kamai kum ki kalai kamai paidbah kiba la ioh da ka permit.
La pynpaw ruh ba kane ka jingkhynra ka dei ruh naduh ki Permit, ki License, kiba ym deng helmet bad kiba ym deng Seat Belt namar bun ki Kali paidbah ki la pynkheiñ ïa ka kyndon jong ka Motor Vehicle Act.
Shuh shuh, katei ka kyrwoh ba la phah da ka ophis u District Transport Officer ka la mana ruh ïa baroh ki kali naduh ki Kali kamai paidbah haduh ki Kali ki riew shimet ba kim dei ban pynkheiñ ïa ki kyndon aiñ ñiah kali bad lada lap ha katei ka jingtalasi ne ka jingkhynra ïa ki kot ki sla kin shah pynshitom beit katkum katei ka kyndon jong ka Motor vehicle Act, ong ka kyrwoh na u District Trasport Officer ka Ri Bhoi, u Bah I.Kharmon.
Shillong, Nailur, 02: U Bah Alexander Laloo Hek uba long u nongïalam jong ka BJP bad u Myntri ka Sorkar Jylla ha ka sngi Thohdieng u la ong ba u MLA barim ka Mawsynram Constituency u Bah Himalaya M.Shangpliang uba long ruh u Nongaiktien jong ka Party um pat ai jingtip ba un phet noh na ka party.
“U Bah Shangpliang um pat ong eiei wat shi kyntien ruh ba un mih noh na ka BJP lane ban leit ïasnoh bad kiwei ki seng saiñpyrthei," ong u Bah Hek ha ka jingïakren bad ki lad pathai khubor.
“Nga shu ïoh pule ha ki kotkhubor ha kaba u Deputy CM u bah Sniawbhalang Dhar u la lam ba u (Bah Shangpliang) un sa pynïasoh (bad ka NPP) hynrei lada u la leit pynïasoh shata ruh ngim lah ban ong eiei ban leit ïasoh bad ki," u la bynrap.
Haba pynpaw ba ka BJP ka la pynkhreh na ka bynta ban pynieng kyrtong ha ka elekshon Lok Sabha, u Bah Hek u la ong ba ka Party kam pat shim rai ban pynbna ïa u kyrtong jong ka Party na ka bynta ka Shillong bad ka Tura Parliamentary Seats.
Une u nongïalam ka BJP u la kubur ba u Bah Shangpliang u dei uba ka party ka la ibit ban pynieng kum u kyrtong na Shillong Seat watla ki la don kiba la pan tiket na ka party.
U la ong ruh ba u Nongaiktien jong ka party u Bah M.Kharkrang ruh u dei uwei na ki rangbah uba la biang bha ka ryngieng ryniot na ka bynta ban aireng ha ka elekshon Lok Sabha.
Shillong, Nailur 02 : Ka sorkar Meghalaya ka dei ban ïa kren noh wut wut naduh mynta ka sngi ïa ka sorkar Assam ba kim dei shuh ban leh beiñ ïa ki Khasi Pnar ha Cachar Hills ,bad kiwei Ki jaka lym kumta ngin sdang biang ban leh da ka kam pyrshah ïa ka Assam bad lada jia ba poi sha u pud ban ïa umsnam ruh yn ym don jingkit khlieh.
ïa kane la kren da u President ka seng HANM u bah Lamphrang Kharbani ha ka jingïalang pynskhem nongkitkam ha IB kaba don ha ka shnong Pdengshakap, u tei u nongïalam u lah pynpaw ba ka mynsiem jong ka seng ka tyrha ka mynsiem haba ki ïohi ba ki Khasi Pnar ki shah leh beiñ ha ka Assam ha Cachar Hill ha Lapangab block-I block-II.Ka seng ka maham tyngeh ba ka sorkar MDA-II ka dei ban ïakren noh naduh mynta ka sngi hi ba ki Assam kim dei shuh ban pom ïa ki dieng Kwai ki Tympew jongki paradoh para snam ladei hangno hangno ruh lada ki nong Assam ki dang bteng ïa kine ki kam beaiñ jong ka ngi ruh ngin sdang noh ban pynthud ïa ki nong Assam kiba sah ha Meghalaya.
U nongïalam ka seng u la ong ba kin nym tip ki trei kam sorkar ne phi trei kontrak ne ki pule ne ki khaïi ruh lada ngim lah shah shuh ngim tip kaei ka ban jia te kumta ka Assam ka dei ban bthah ïa ki briew la jong ba kin sangeh noh khnang ban wanrah ïa ka shong suk kum baroh shi katta bad kum Ki jylla ba mar jan.
Nongpoh, Nailur 02: Kum shi bynta ban ai mynsiem ïa ki samla pule na ka jylla Tripura kiba wan ban pule ha Union Christian College, Umbir ha Ri Bhoi kiba la pynlong ïa ka jingïakynduh lang mynta ka sngi, ka KSU seng kmie ha ka jingïalam u General Secretary, u Samla Donald Thabah mynta ka sngi ki la leit ban ai mynsiem ïa kitei ki samla pule na Tripura kum kita ki samla kiba dei na ka jaid byrniew riewlum kiba wan pule ha katei ka skulbah kaba don ha Umbir.
Kane ka dei ka jingïakynduh lang jong baroh ki Samla pule na ka jylla Tripura kiba wan ban pule thymmai ha katei ka College, ha kaba ïa kane ka jingïakynduh lang ba la tip kum ka ‘Fresher’s meet 2023 la pynlong ha Auditorium Hall ka UCC College.
Ha kane ka sngi la wan ruh ban shim bynta da u Syiem ka Tripura, u Pradyot Manikya kum u kongsan jong katei ka jingïakynduh lang ki samla pule na Tripura bad la sakhi lang ruh da ka jingdon lang u General Secretary ka KSU Sengkmie, u Samla Donald Thabah, kiwei ki dkhot ka KSU bad kynthup ruh u Maharaja Pradyot, Bikram Kishor Manikya Bahadur, Manav Debarma, Biswajit Kalai kiba dei ki MLA na Tripura, Dr Surajit Debarma, Senior Medical Officer Nazareth Shillong, Umashankar Debarma MDC, TTADC, u Richard Tripura, uba deu u President ka kynhun pule ki samla Tripura bad kiwei kiwei de.
Ha kane ka sngi, haba ai jingkren kum ka jingai mynsiem ïa kitei ki samla pule na ka jylla Tripura kiba wan ban pule ha UCC College, naduh u Samla Donald Thabah, uba dei u General Secretary bad kynthup ruh kitei ki MLA na Tripura ki la pynpaw ïa ka jingkmen ba ki samla pule ki don ïa kata ka jingïatylli na ka bynta ban pynlong kum kane ka jingïakynduh lang khnang ban ioh ban ïa kren ne ïa tai na ka bynta ka bha ka miat jong ki samla pule kiba wan ban pule ha katei ka College.
Kum ki nongïalam ki la ai mynsiem ruh ïa kine ki samla pule na Tripura ba ki dei ban don kata ka mynsiem jong ka jingïashakri lang wat la ki dei tang ki samla pule, namar haba don ka jingïatrei lang kin lait shibun ki jingeh haba ki wan ban pule ha katei ka College bad kawei ruh ki la buh ka jingkyntu ba haba wan ban pule ki dei ban pynleit jingmut ha ki jingpule bad ym ban wan rah ïa kano kano ka kynrum kynram kaba ktah pynban ïa ka shongsuk shogsaiñ ki paidbah.
La pynphuh pynphieng ruh ïa kane ka sngi da ki jingshad bad ki jingrwai bapher bapher ba la shim bynta da ki samla kiba wan ban pule na Tripura ha katei ka UCC College.
Shillong, Nailur 2 : Ha kawei ka jingjia kaba shyrkhei, ka kmie ka la pyniap ïa la ka jongka khun ba dang hynniew snem ka rta da kaba siah ïa u ryndang haduh ban da dkut bad hadien kane sa btep ïa ka met ha shakiar ïing.
Kane ka jingjia ka la jia ha ki thaiñ Haripur, Garobadha West Garo Hills ha ka step Sngi Thohdieng.
La ïathuh ba kane ka la jia ha ka por ba u kpa u dang leit khwai bad u hymmen jong kane ka khynnah ruh u dang leit kai sha ïing kiba haïing.
Kane ka kmie kaba la leh ïa kane ka kam runar ba shyrkhei ka dei kaba kyrteng kum ka Hema Malini Koch, 36 snem ka rta.
La ïathuh haba u kpa u la wan phai sha la ïing na katei ka jingleit khwai doh sha wah, um shym la ïohi shuh ïa ka khun bad u dang pyrkhat ba ka la leit skul.
Hynrei dei hadien ba u la ïaid sha shakiar ïing u la lap ba ka don ka jingtih thliew bad btep pat mar mar da ka khyndew nalor.
Kane ka la pynsuba jur ïa u bad mar mar ul a tih ïa ka khyndew bad lap ïa ka met iap jongka khun.
Mar kumta hi ula pyntip sha ki pulit bad ki pulit ki la wan ban shimti noh hi ïa katei ka met ha ka step Sngi Saitjain ha ka jingïadon lang ki Majistor.
ïa kane ka kmie la kem bad ïalam da ki pulit sha police station.
Ki pulit ki la ïathuh ba ki dang tohkit jur ïa ka kmie ban tip ïa ka daw tangba ki la ïathuh pat ba haba ki pulit ki tohkit ïa ka ruh kam treh ban jubab ne ïatrei lang bad ki pulit.
Shillong, Nailur 03: Ka jingïalehkai jong ka lympung U-20 4th DIVISION Football League 2023 ba la pynïaid da ka Shillong Sports Association kaba long hynne ka Sngi Thohdieng ha madan 3rd Ground, MFA Turf , Polo ha ka por 4 baje jan miet.
Ka jingïalehkai kaba nyngkong, ka Madan S&CC ka la jop da 2 – 1 kol ïa ka Lumpyngngad SC.Na ka Madan S&CC ki ar kol la thep da u Arbandelnes Khongsngi (15 min) bad u Phermanbha Lyngdoh (45min).
katba ka shi kol ïa ka Lumpyngngad SC la thep da u Donlang Kharsyiemiong (35min).
Haba phais ha ka jingïakhun kaba ar, ka Laitumkhrah SC ka la rem da 1 – 2 kol ha ka Nongkolew SC.Ka shi kol na ka Laitumkhrah SC la thep da u Nangtei Kharbani (70min).
Katba na ka bynta ka kynhun ba khur namjop, ka Nongkolew SC ki ar kol la thep da u Pynshailang Kharbani ( 55 & 70+5 minit).
Shillong, Nailur 2 : Kat kum ba ka paw shai kdar na ka list ba la pynmih da ka tnad ka koit ka khiah jongka sorkar jylla ïa ki samla pule ban leit pule doktor ha ka Open Category la ïohi shai kdar ba ka don ka jingleh thurmur bad leh buitpoh da mano re mano namar ki samla pule kiba la wan shakhmat duh ha ka Khasi bad Jaintia Category kiba dei ban rung ha ka Open Category kim shym la ïoh rung katba uba wan ha ka kyrdan ba lai ha ka Khasi bad Jaintia Category pat u la ïoh ban rung ha ka kyrdan Open Category.
Ha ka jingshisha ki arngut ki samla pule ba la shah jied ban pule doktor ha ka Khasi bad Jaintia Category kiba wan ba nyngkong bad ba ar ki la dei ban rung ha ka kyrdan ba 7 bad ba 8 jongka Open Category namar ki dang heh marks ma ki ban ïa kiba rung mynta.
Kat kum ka list ba la paw ha ka Open Category ha ka kyrdan ba 7 la wan da u Chiranjit Kumar Paul uba ïoh 562 marks ha ka NEET UG 2023, 83 % ha ka PCB bad 82.5 % ha ka PCBE.Ha ka jingshisha ha ka jaka jong une la dei ban rung da I Aidamon Khongsngi iba wan ba nyngkong ha ka Khasi bad Jaintia Category bad ïoh 567 marks ha ka NEET UG 2023, 93.66 % ha ka PCB bad 92 % ha ka PCBE.Haka jaka jong ka Deeya Chaudhary kaba wan ha ka kyrdan ba phra ha ka Open Category kaba ïoh tang 559 marks ha ka NEET UG 2023,94 % ha ka PCB bad 93.25 ha ka PCBE la dei ban rung da u samla Dalangkiso Myrtong uba wan ba ar ha ka Khasi bad Jaintia Category uba ïoh 565 marks ha ka NEET UG 2023, 94.66 % ha ka PCB bad 91.5 % ha ka PCBE.Kine ki arngut ki dei kiba wan ha ka kyrdan ba Nyngkong bad ba Ar ha ka Khasi Jaintia Category katba uba rung pynban ha ka Open Category u dei u Stephen Marbaniang uba ïoh 550 marks ha ka NEET UG 2023, 90 %,91.5 ha ka PCBE.Une u dei ban rung ha ka kyrdan ba lai ha ka Khasi bad Jaintia Category.
Kane keiñ kaba pyni ïa ka jingleh thurmur ha kaba jied bad pynrung ïa ki kyrteng, namar kiba dei hok ban rung ha ka Open Category kim ïoh rung hynrei ki bym ïa ryngkat kyrdan ki ïoh ban rung.
Nalor kata lah ban pynkynmaw haba ka sorkar ka la pynmih ïa ka List kaba nyngkong na kito kiba shah jied, na ka liang ka KSU ka la ai ka jingujor pyrshah namar ka la lap ba ki don kiba la shah jied ha ka Open Category kim dei satia ki trai jylla hynrei ki dei kiba na Assam.
Halor kane na ka liang ka sorkar ka la pynpaw ba kan bishar bniah ïa ki kot ki sla hynrei ïa kane ruh khlem da pynshai paidbah kumno ka sorkar ka lap ïa kita ki kot ki sla la ki dei shisha ki trai jylla ne ki dei kiba na Assam kumba la lap da ka KSU hynrei la pynmih noh ïa ka list kaba ar.
Ban da dei ba I samla Aidamon Kongsngi bad u Dalngkiso Myrthong ki rung ha ka Open Category khlem pep sa arngut ki samla pule doktor na ka list Khasi bad Jaintia Category kiba don ha ka Waiting List ki la ïoh ban rung pat ha ka list jong ka Khasi bad Jaintia Category bad ïoh ban leit pule doktor hynrei kane ka jingleh jongka sorkar la ka pynduh nong ia ki samla Khasi bad Jaintia namar ym lah ban len napdeng ki samla pule na ri lum Garo la bishar bniah bad lap ba kin ym ïoh lad hi ban rung ha ka Open Category namar ki kham duna ki marks bad Percentage jongki.
La ïoh jingtip ba ka KSU kaba la bud dien ïa kane ka kam naduh kaba sdang kan ym shong kli kti hynrei kan ïai bud dien tad haduh ban da ïoh pynrung ïa ki samla Khasi bad Jaintia kiba wan shakhmat ha ka Open Category khnang ba kiba don ha ka Waiting List pat ruh kin ïoh ban rung ha ka list ban leit pule doktor.
Shillong, Nailur 03: Ka Meghalaya Association of Kickboxing Organizations (MAKO) ka la ïoh ban pynseisoh ïa ka jingpynlong jong ka ïa ka 26th Meghalaya State Level Kickboxing Championship kaba la sdang naduh ka 31 tarik u Nailar bad jam sha kaba kut ha ka 1 tarik Nailur, 2023 ha Headquarter jong ka Meghalaya School of Martial Arts (MSMA), Kynton-U-Mon kaba la shem naduh snem 1983.
Ha kane ka kynti ba mynta, ki la don haduh 80 ngut ki nongïalehkai Kickboxing bad 10 ki dkhot jong ka Technical Official, 50 ngut ki dkhot nongpynïaid, ki volunteer bad 40 ngut ki kmie ki kpa kiba la wan ban shimbynta ha kane ka sngi ba khadduh jong kane ka Championship.
Ki nongïalehkai jong ka East Khasi Hills District ki la long ki lahduh jong kane ka Championship, nangta bud sa ka East Jaintia Hills District ha ka kyrdan ba ar.
Kumban shu pynkynmaw, la wan plie pyrda ïa kane ka Championship da u Chairman jong ka MSMA u Bah.
D.R.Ranee katba ha ka sngi pynkut bad ka jingsam khusnam sha ki nongjop la wan da u Bah John Khyriem, u rangbah ba ju don bynta ban kyrshan ïa ka MAKO ban pyndep ïa ka Kickboxing Ring ban ïoh pynlong ïa kane ka championship.
Na ka liang jong ki nongpynïaid ki la pyntip ba baroh ki nongjop ha kane ka Kickboxing Championship kin sa shah jied ban mihkhmat ïa ka jylla ha ka National Kickboxing Championship, 2023 ka ban sa sdang shen naduh ka 1 tarik haduh ka 3 tarik, Risaw, 2023 ha Dehradun, Uttarkhand.
Shillong, Nailur 03: Ka St.Anthony’s Higher Secondary School kaba pynïaid ïa ka lympung ïalehkai Basketball kaba la tip da ka‘Don Bosco Inter School Basketball Tournament 2023’, ka la ïoh ban pynhap pyrda noh hynnin ka Sngi Saitjaiñ ha St.Anthony’s Higher Secondary School Basketball Court hadien ba ladep ban pynïakhun ïa baroh ki final jong ki kyrdan bapher bapher, kiba kynthuplang jong ki shynrang bad kynthei.
Khyndiat ha kaba ïadei bad kane ka lympung, na ka liang jong ki nongpynïaid ki la bynta ha ki lai kyrdan lane categories, bad kine ki kynthup ïa ka Under-14 shynrang bad kynthei, nangta ka Under-16 (Shynrang & Kynthei) bad ka Under-19 (shynrang & kynthei).
Ki la don haduh 58 tylli ki skul kiba la wan ban ïashimbynta bad la pynïakhun haduh 98 tylli ki jingïalehkai haba kyllumlang haduh ka final jong baroh ki kyrdan shynrang bad kynthei.
Haba phai sha ka jingïakhun final kaba nyngkong jong ka Under-14 kynthei, ka St Mary’s Higher Secondary School ka la ïoh ban khur ïa ka namlahduh hadien ba ki la pynliem ïa ka Pine Mount Higher Secondary School da 39-31 basket point.
Katba ha ka thup Under-14 shynrang kaba la long hadpeng ka St Anthony’s Higher Secondary School pyrshah ïa ka H.Elias Higher Secondary School ka la jam sha kaba kut ha kaba ka St Anthony’s ka la khur ïa ka namjop da 35-19 basket point ban long lahduh.
Hadien ba ladep ïa ka thup kyrdan jong ki Under-14 kynthei bad shynrang, la ïoh ban pyntyllun sa ïa ka final jong ka kyrdan Under-16, bad ïa ka namlahduh jong ki kynthei la rah da ka St Paul’s Higher Secondary School kaba la jop salit ïa ka St.Mary’s Higher Secondary School da 38-37 basket point.
Katba na ka thup ki shynrang la rah da ka St Anthony’s Higher Secondary School kaba la pynliem ïa ka Sacred Heart Boys Higher Secondary School da 84- 75 basket point.
Haba phai pat sha ka thup kyrdan ba khadduh jong ka Under-19 ïa ka namlahduh la jop da ka Shillong College ha baroh ar thup, ha ka thup jong ki kynthei ka la jop da 56-45 ïa ka Loreto Convent bad ha ka thup jong ki shynrang ka Shillong Colege ka la pynliem da 69-49 basket point ïa ka St.Edmund’s Higher Secondary School ban rah namlahduh.
Ha kane ka sngi pynkut ïa kane ka Tournament la wan sakhilang da i Kong Ampareen Lyngdoh kum i Kongsan ryngkat bad u Bah Joel Marbaniang President jong ka Meghalaya Basketball Association kum u symbud kongsan lem bad kiwei kiba la shah khot sngewbha.
Nongstoiñ, Nailur, 3: Ha ka sngi saitjaiñ ba la dep ki nongshong shnong jong ka Langpih ki la ïa mih uwei u rangbah naman kawei pa kawei ka thliew ïing ban pynkhuid ïa ki lynti shnong bad ki rud ki kiar jong ka surok da kaba sdang na jan ka Government L.P Skul haduh steshon ïew.
Ha katei ka sngi la pynlong ruh ïa ka jingthung dieng harud jong ka surok baroh shi lynter ha kaba ïa ki tynrai dieng la ai sngewbha da u bah T.Marweiñ.
Ka jingai sngewbha ïa kitei ki tynrai dieng, ka long kum ka dak jong ka jingpynsah jingkynmaw ïa ka jingïatrei lang bad ka dorbar shnong Langpih la arphew snem tam.
Nalor kata ka jingai sngewbha ïa kitei ki tynrai dieng, ka long ym tang ban pynitynnad hynrei ban pynsngewthuh ïa baroh ki rangbah shnong, ba ka jingthung ïa ki dieng ka dei ka lad ban ïada na ka jingkhluit ka mariang lane ka global warming kaba la ktah bha ïa ka pyrthei baroh kawei.
Nalor kata ki dieng ki siej bad ki khlaw ki dei ki bynta kiba kongsan tam kiba pynneh ïa ki umpohliew bad ki wah duid ha sla khyndew.
Haba ïakren bad u bah H.Sangleiñ uwei na ki nongïalam shnong, u la ong ba ka dorbar shnong Langpih ka ju pynlong ïa ka jingpynkhuid ïa ki lynti shnong shisien man la u snem.
Shuwa ban pynlong ïa ka jingpynkhuid lynti shnong, ka dorbar ka ju phah pyrta ha u sangot ba man la ka thliew ïing ki dei ban mih uwei u rangbah.
Ka Election MDC mynta kala jan, lada kata ka Amendment ïaka Sixth Scheduled kam ktah ïaka por Election te ka lah ban long ha ki bnai February lane March ha shwa ka Election MP.Kumba ngi la ïoh jingtip kiba bun ki kyrtong kiba mut ban ïa aireng kila sdang pynkhreh bad leit rung ïing briew ban pyn ithuh ïalade.
Ngim lah ban len baka seng saiñ pyrthei kaba dang mih thymmai ka Voice of the People Party ka la pyrshang borbah ban leit pynsngew-thuh ïaka nongrim bad ki mat treikam jong ka Party sha kylleng kylleng ki jaka jong ka ri Khasi Jaiñtia sha sor bad wat sha nongkyndong ruh ym tang ban pynsngewthuh hynrei ka don ruh ka jingpynrung kyrteng ban long kum ki dkhot jong ka party.
Ngi ïohi ruh baki paitbah kylleng sawdong kiwan ryntih bad shongshit kat shaba wan kane ka party bad khamtam haba ai jingkren U Bah Ardent uba long u President rangbah jong ka Party.
Kane ka party wat lada ka long kaba dang thymmai ruh ka lah shisha ban khring bad ka ïoh shisha ka jingieit bad jingshañiah na ki paitbah, wat lada ka dang dei ka party kaba thymmai bad haka sien nyngkong baka ïa aireng ruh ka lah pat ban jop haduh saw ngut ki MLA sha ka Meghalaya Legislative Assembly ha kane ka Election ba dang shu dep.
Haba nga thoh kumne, ngam mut ban pynrem ne kynthoh ïaki to ki kyrtong kiba don jingmut ban iakhun nakane ka party lane ki kyrtong kiba kane ka party kamut ban pynieng ha kane ka MDC Election kaban sawan.
Nga thoh hangne kat kum ka jingpeit bad jing ïoh-i jong nga ïaka jinglong jingman hapoh kane ka Ri Khasi Jaiñtia jong ngi bad khamtam eh hangne hapoh Jaiñtia.
Lehse ka lah ban long kum ka jingai jingmut ïaka party hi ruh.
Katkum ka jingshem jong nga, ki briew ki peit ïaki lai tylli ki bynta haka election kata ïaka party ia u candidate bad ïaka pisa.
Kumta ngi dei hi ban jied ïa u kyrtong uba stad ba shemphang u ba la ïoh jingithuh bad jingshaniah naka imlang sahlang bad vkhamtam eh nakato ka Constituency kaba u ïakhun.
Hooid, kum ka Party hi kam jied ïa u briew uba donspah ban pyniakhun election , lymne ïaid daka bor pisa ban pynjop election, hynrei wat la katta ruh ka pisa ka donkam hi naka bynta ka jingïaid lynti.
Kumba khwai dohkha lada pynngam tang u khwai suda te lada ïeh daki bnai shapoh um ruh ka dohkha kam dait , donkam hi ban suh jingbam kumta haka Election ruh donkam hi ka pisa ban leh iaka ba donkam hynrei ym ban thied ne pynbeij ïa u paitbah.
Haba peit hapoh Jaiñtia, ngam lah ban ïadon lang ha baroh ki jingïalang jong ka VPP bad peit kiba kumno ki briew kiba wan sha kane ka jingïalang bad kiba pynïasoh ïalade sha kane ka Party.
Hynrei haka jingshemphang jong nga ïaka jinglong jingman jong ki briew hangne ha Jaiñtia te ka khampher ban ïa shapoh Khasi.
Hangne ha Jaiñtia te don ki briew kiba arsap kiba buit tuh bad kiba long bymman ka jingmut jingpyrkhat kum kine ki briew te ki ap kmang bad khmih lynti kumno ban ïoh lad ïoh lynti ban ïoh pisa ïoh nam ïoh burom ei daka buit sianti bad buit sniew.
Kumta, haba wan ki briew thymmai ki party thymmai ki seng thymmai khamtam ki bym pat tip bym pat bna ïaka jinglong ka akor jong ki te dei maki kiban leit rap nyngkong bad leit snoh nyngkong.
Kum kine ki briew ki stad bad pnah thylliej bha ban kreh ban pynbieij briew.
Nga sheptieng ba haka party VPP ruh ïoh ba kin long dkhot nyngkong lane founder members jong ka.
Kumba phi khwai dohthli khwai dohkha, wei bala wan mih nyngkong da ki tham te lada phi khwai katno katno ruh ki dohthli dohkha te kim wan shuh.
Te haka party ruh wei bala ïoh pynïasoh ne long dkhot nyngkong da kum kine ki jait briew te kiba bha kiba hok ba shida te kim wan wan shuh.
Ym ba nga pynrem ïaki sengbhalang, manga ruh nga dei u sengbhalang hi, tangba baroh ngi tip kiba kumno ki jait sengbhalang kiba ngi long hangne ha ri Jaiñtia.
Ngi long kita ki bseiñ kiba pynkylla bih ïaka dud.
Ngi long sengbhalang tang ban ïoh lad ïoh lynti ban pynjot ïaka imlang sahlang ka ri bad ka jaitbynriew.
Kumta, kum kine ki reiwsniew riew jaituh ne riewbymman ki shait don haki sengbhalang bad dei kum kine keiñ kiba shait bit bad shah boi nyngkong kum ki skaiñ haki dohpyut.
Kum ka party, kaba don ki nongïalam kiba proh jabieng kiba stad ba shemphang te ki dei ban long ruh kiba stad bad sian ban jied ïaki nongïalam bad ki kyrtong hakane ka election MDC, ym ban shu peit lymne shu ngeit tang haka jingpnah thylliej ki briew kren hynrei dei ban peitthuh bha ïaka jinglong ka akor bad ka kam jong ki.
Kyrmen ba ka VPP kan sei bun ki MDC haka Khasi Hills Autonomous District Councils bad Jaiñtia Hills Autonomous District Councils haka sien ba nyngkong jong ka Election jong ka bad wanrah shibun ki jingkylla haka ri bad ka jaitbynriew.
Katno ngut kita kiba sngewthuh ïa ka jingmut jong ka kam bamsap la ka long ha ka jylla ne wat ha ka ri? Bunsien la ju ïohsngew ba ki paidbah na ka por sha ka por ki ju ïakren shaphang kata ka kam bamsap bampong la ka long ha ki shnong ki thaw, ha ki District ne wat ha ka jylla ne ka ri, hynrei bunsien ka jingïakren ka la shu kut tang ha ka lyer bad kim sngewthuh pat ïa ka jingmut ba shisha jong ka kam bamsap.
Haba kren shaphang ka kam bamsap bunsien ruh ka ju mih kata ka jingkynnoh tang ïa ki nongmihkhmat (MLA &MDC) bad ïa ki ophisar sorkar, hynrei haba bishar bniah pat ïa kane ka kam bamsap mynta ka la rung lut ha baroh ki bynta kata naduh ki kam shnongkam thaw, ki kam ing kam sem, kam seng bad kiwei kiwei, kaba la pyntroiñ shisha ïa longbriew manbriew ha ka jylla bad ka thaiñ hi baroh kawei.
Katei ka jingsahdien hi kadei namar ka don ka daw tynrai, kata ka bamsap ha ki bun rukom, da ka pisa, da ki kam, da ki jingia pyrshah bad kiwei kiwei kiba long thik kum ki thliem kiba kjit bad bam klop ia ka hok jong u paidbah ba ka sorkar jylla ne sorkar pdeng ka la ju ïarap kyrpang lyngba ki kam pynroi jong u paidbah.
Sngew sangsot ban phai sha ki jaka nongkyndong kiba hap mad tang da ki jingeh suda ha ka jingim kata naduh ka jingduna ki umbam umdih, ki lynti ki synkien, ka koit ka khiah bad kiwei kiwei pat ki kam pynroi ha kaba la ju ïa kynnoh ba dei namar ba don kata ka jingbamsap ïa ka hok u paidbah.
Ha kawei ka bynta, ka jingkren ba sahdien ki kam pynroi ka dei na ka daw ka jingdon jong ka kam bamsap ka long kaba don nongrim, hynrei ban ong pat ba ka dei 100 persen tang na ka daw ka bamsap ka dei ka kam ka bym lah ban pdiang namar bunsien wat ki paidbah ruh ki ngop ha ka kam bamsap ha kaba kim ju pyrkhat ïa lade ba ki bamsap hynrei ki kloi ban kdew pat ia ki nongmihkmat bad ki ophisar sorkar.
Lah ruh ban kdew shai hangne ba ka kam bamsap mynta ka la rung ha man la uwei pa uwei u briew khamtam ha ka por elekshon ba ki paidbah ki ju biej ïa ki sbai rupa kaba ki ju ïoh tang ha ka shi khyllipmat jong ka por elekshon hynrei ynda la kut katei ka aïom ksiar pat ki ju lynñiar ba duna kane katai kaba dei na ka jingleh bakla khlem da bishar bniah shuwa ban kner ïa ki Kti.
Hap ruh ban kynnoh ba ka kam bam sap mynta ka la rung ha man la uwei pa uwei u briew kaba ngim da donkam ban shu kynnoh ne ban pynkitpap tang ïa kiwei bad lada ki paidbah ki sngewthuhshisha ba ka kam bam sap ka ktah ïa ka imlang ka sahlang bad ka roi ka par upaidbah ka la dei ka por ba ki hap ban ia pyrkhat arsien na ka bynta ban shim ia ka jingkitkhlieh hynrei ki dei ban pyrkhat ba ïa katei ka kam donkam ban rat dyngkhong shuwa ïa lade shimet bad nangta sa peit ïa kiwei.
Kumba ong ka ktien riewstad, “ wat peit ïa u thngiat kiwei, hynrei peit shuwa ïa u khung….
" bad dei hangta ngin sa lah ban pynduh pyndam bad ban pynduh jait ïa ka kam bamsap bampong ha ka imlang ka sahlang, ha ka ri ka raid bad ha ka jylla bad ka ri hi baroh kawei.
Ym lah ruh ban len ba wat ha kane ka juk jong ka jingbamsap, hynrei dang don pat kiba khuid bad kiba kwah shisha banpynduh jait ïa ka kam bamsap ha kaba la donkam ban ai ruh ban ai ïa kajingïaroh.
Ka jingkylli pat ka dang mih shuh shuh ba la jin ba man la uwei pa uwei u nongshong shnong u khuid ka mynsiem bad u don ïa ka jingïohi jngai na ka bynta ka bha ka miat, ka roi ka par jong ki paidbah, kam don jingeh satia ban pynduh jait ïa ki kam bamsap kiba long ki kruiñ kiba ktah ïa ka kam ïap kam im jong ki paidbah.
Lada ngi kwah ba ka imlang ka sahlang kan long kaba khuid to ngin ïa phai khmat khyndiat kiei ki jingjot ba wan rah ha ka imlang ka sahlang da ka jingdon ka kam bamsap.
Khlempep ka jingjot kaba wanrah na ka jingbam sap ka ktah lut ba baroh ki bynta jong ka imlang ka sahlang ha kaba lada phai sha kino kino ki bynta ruh ngi la long lypa kita kiba shah knieh jubor ne knieh jyndat ïa ka hok kaba ngi dei ban ïoh.
Bad dei namar kata ba ki shnong ki thaw, ki ri ki Raid bad ka jylla ka dang sahdien ha baroh ki liang kiba dei ki daw tynrai ba mih na ka jingdon ka jingbamsap bam phong.
Namarkata, shim ïa ka jingkitkhlieh ïalade shimet bad manla u nongshong shnong na ka bynta ban pynduh jait ïa ka ka kam bamsap kaba long ka tynrai ban wan rah ïa ka jingsahdien ha ka jylla bad ka ri.
Mawkyrwat, ‘Nailur, 03: Ka long kaei kaei ka jingduh jingkyrmen kaba khraw na ka bynta ki paidbah nongkhaïi kaba dei ha ki thaiñ khappud namar da ka jingsniew palat ki lynti ki synkien ka pynlong ïa ki nongrep ba ki don hapdeng shibun ki jingduh jingkyrmen namar ka jingbym lah jong ka Sorkar Jylla bad kumjuh ruh ka ophis jong u Syiem Hima Mawiang ban shna ïa ka surok ban leit sha Nolikata Border Haat – ka Ïew ïa khaïi hapdeng ka India bad Bangladesh, kaba don ha Nolikata, hajan Ranikor, South West Khasi Hills District.
Ym tang kata, ka la wanrah ruh ïa ka jingduh-nong kaba khraw ïa ki nongrep Khasi kiba kit ïa ki mar rep bad kiwei kiwei ki mar ban leit die sha katei ka ïew ha kaba ki kali ki la hap ban kit tang khyndiat eh ki mar namar ba jingsniew jong ka surok ka la long shaba palat kat haduh ba dei tang ki kali pick-up 4×4 kiba lah ban ïaid na katei ka surok.
Hadien kine ki jingeh ba ka paidbah ki la ïa kynduh kim kwah ban shu sngap hynrei ki paidbah nongkhaii na katei ka thaiñ ki la mihshakhamt ban pyntip sha ka KSU Ranikor Circle, bad mar kumta hi ka seng khlem da pynslem ki la hiar ban leit jurip ïa katei ïew, kaba la long kawei na ki ïew ba ai jingkyrkhu ïa ki nongkhaïi ka thain khappud ban shalan ïa ki mar ki mata sha Bangladesh bad kumjuh ruh ban thied ïa ki mar Bangla bad die pat sha ki ïew bapher bapher hapoh South West Khasi Hills District bad kiwei de ki distrik ha kaba ïa kane ka kynhun la lamkhmat da u bah Marconi Thongni, President ka Khasi Students Union (KSU) jong ka Ranikor Circle ryngkat bad kiwei pat ki nongïalam jong ka seng.
Namarkata, na ka liang u bah Marconi Thongni ha kane ka jingjurip haba kren ha ki lad pathai khubor u la kyntu jur ïa ka Sorkar bad kumjuh ruh ka ophis jong u Syiem Hima Mawïang, uba long trai ïa kane ka ïew, ba ki dei ban shimkhia ban marmot mardor khlem pynslem bad ban theh maw bad theh shyiap ha kane ka surok tang ban pynsuk ïa ka leit ka wan ki paidbah lyngba kane ka surok kaba jngai kumba 1kilometer ei ei.
Ha kawei pat ka liang, u bah Marconi u la ong ba ka KSU ka kyntu jur ïa ka Sorkar Jylla ba ka dei ban shimkhia halor kane ka bynta bad la kumno kumno ha kine ki bnai tlang ka dei ban shna noh syndon da ka surok kaba bha ïa kane ka lynti ban leit sha kane ka Border Haat khnang ba kan ym don ka jingthut ha ka leit ka wan ïa ki nongkhaïi bad kumjuh ki paitbah.
Shillong, Nailur, 03: Ka United Hynñiewtrep Movement (UHM) Central Executive Council ha ka 31 tarik u bnai baladep, ka la pdiang burom ïa ki arngut ki dkhot kiba pynïasoh bad ka seng, kata, u nongïalam barim jong ka MIPF u samla Donbok AV Khongsit bad u samla Freddy Kurbah uba dei u nongïalam jong ka seng kiba dei peit ïa ki nong bylla sngi kata ka KJLU.Kine ki arngut ki la pynpaw ba ka jingpynïasoh jong ki bad ka UHM ka long halor kiba bun ki nongrim.
Ha u kyrwoh ba la phah da u President ka UHM u Bah Charlie J.Rani u la ong, “kum ka seng hi baroh kawei khlem da thew ïano ïano ruh ka pdiang sngewbha ban wan rung sha ka UHM khnang ba ngin dang lah ban shakri kham bha shuh shuh ïa ka jaitbynriew jong ngi.
"Ïa kine ki arngut la pynskhem da u Vice President ka Seng u samla Kenneth Jana bad ki jingkren na u General Secretary Bah Teibor Shadap, Joint Secretary samla Shepherd Kharsahnoh bad na u Socio and Cultural Secretary Bah Wellborn Mawkhlieng bad u Organising Secretary Bah Kharlesbon Nongbri.
Ha kane ka sngi ka seng ruh ka lah shim ïa ka rai ban leit ïakynduh ïa u Symbud myntri Rangbah ka Sorkar Jylla ban ïakren halor kiba bun ki mat ki jura ba ka seng hi ka lah kwah ban ïakren bad kane ka Sorkar MDA-2 bad ha kajuh ka por ka seng ka ban pynrem jur ïa kito ki kynthei ba mihkhmat namar u mynder shi sngi hadien ka jingleit khynra jong ka KHADC ïa ki dukan ba shong die be-aiñ ha shilynter jong ka GS Road kata naduh Motphran ter ter haduh Umsohsun bad ka seng ka la maham ruh ïa kito ki kynthei kiba mih khmat ba kim dei ban mih bad ïada ïa u khar poiei tang na ka bynta ka malade ka jong ki.
Ka seng kan sa leit ïakynduh ruh ïa u Syiem jong ka Hima Mylliem u Pa’iem Ainam Manik Syiem bad ïa u Chief Executive Member jong ka Khasi Hills Autonomous District Council u Bah Pynïaid Sing Syiem ban ïa phylliew jingmut halor kiba bun ki mat kiba ïatyngkhuh bad ka jaitbynriew.
Khliehriat, Nailur, 3: Ka party Voice of the People (VPP) myn ha ka sngi saitjaiñ, ka la pynlong ïa ka jingïalang paidbah ha shnong Umkiang, East Jaiñtia Hills District, kiba bun ki paidbah, kiba napoh ka district ki la ïa poi sha kane ka jingïalang bad ka la don ruh ka jingpynrung dkhot sha ka party.
U President rangbah jong ka VPP, uba Ardent M.Basaiawmoit, haba kren ha ka jingïalang u la kren shaphang ka synshar ka khadar kaba khuid ba suba bad ong ruh ba ka synshar ka khadar ka dei kaba la saiñdur da u Blei bad u Blei ruh u kwah ba ka synshar ka khadar kan long kaba khuid ba suba kuba la thoh ruh ha ka ktien ka jong u Blei na ka kitab Deuteronomy na ka kitab Exodus.
“Ka jaitbynriew ka don hapdeng ka tieng ka smiej, ka daw ka dei namar ba ngim don ka synshar ka khadar kaba beit ka biang, kaba khuid kaba suba, ka jylla jong ngi ka dei ka jylla kaba u Blei u la kyrkhu kyrpang, naduh ka jingdon ka mariang, ki krem ki kroh, ka jingdon ki mar poh khyndew, kum ka jaitbyn-riew, ngim dei ban long kiba kyrduh ha ka jingim, hynrei kumno mynta ka long, kiba duk ki la nang duk, katba kiba riewspah pat ki la nang riewspah"U la ong ruh ba “ka lynti kaban ïalam ïa ngi sha ka lawei kaba phyrnai, ka lawei kaba shai ka dei beit da ka synshar ka khadar kaba khuid ba suba, ko ki paidbah nga kwah ban ong ba ka politik kaba jakhlia, ka dei ka ktien kaba shu pynthame ïa ki paidbah, ka ban nym ailad ba u paidbah un sngewthuh ba ka synshar ka khadar ka dei kaba donkam tam, ba u paidbah u dei ban leh sting ha kaba ïadei bad ka kam ban jied nongmihkhmat, hynrei kynmaw ba ai ba ngi ngin tip bad sngewthuh ba ka politik lane kata ka synshar ka khadar ka dei ka saiñdur ka jong u Blei ba kan don ka synshar ka khadar, hato lah mo ban nym don Dorbar Shnong, lah mo ban nym don Rangbah Shnong bad kita ki nong ïa bah ïa ka shnong ka thaw? shano kan poi ka shnong lada ngim don ka Dorbar shnong, kane ka dei kata ka saiñdur kaba u Blei u la buh, bad haba u Blei u la saiñdur u kwah ruh ba kan long kaba khuid kaba suba kaba don ka jingkitkhlieh"Ban pynskhem ïa kaei kaba u kren bad pashat sha ki paidbah ha Umkiang, utei u nongïalam rangbah ka VPP, u la pynshong nongrim na ka ktien ka jong u Blei ha kaba kumno u Moses u maham ïa ki nongsynshar kiba synshar ïa ki khun Israel, kam dei dei ba u Moses u leh da la ka jong ka jingstad briew ka jong u, hynrei u Moses u sngap ïa kaei kaba u Blei u bthah ïa u, u Blei u maham ïa ki nongsynshar jong ki khun Israel lyngba u Moses kaba ngin shem na ka ktab deuteronomy, kitab Exodus bad ngin lap hangto ba u Moses u maham ïa ki nongsynshar ki khun Isreal bad ong ‘Me wat pynkynriang ïa ka jingbishar, me wat ñiew shiliang khmat, me wat bamsap, ka jingbamsmsap ka pynmatlah noh ïa ki khmat jong kiba stad bad ïa ka hok hi men shakri kata ka dei kaba u Blei u kwah ïa ki nongsynshar ba kin long ha kane ka pyrthei, kata ka dei ka jingshisha kaba khraw"Ha kajuh ka por, u bah Ardent u la kyntu ïa ki paidbah nongkyrshan ba kim dei ban leit pan pisa hi ha ka por election bad lada ki nongmihkhmat ki ai dei ban shim beit bad ong khublei shibun, hynrei ban pan te em bad ka vote pat dei beit sha u Prah “balei phin pyn jemdaw ialade phin shah thied 500 1000 tyngka lada thied 1 lak ruh kynmaw pynshong nongrim kan shong tang katno tyngka donkam ban sngewthuh" u la bynrap.
U la ong ruh ba mynta ki paidbah ki la sngewthuh ba ki donkam ïa ki nongïalam bad ïa ka party kaba shngaiñ.
Kiba la ai jingkreh ha katei ka sngi, ki kynthup ruh u nongialam ka VPP na ri lum Jaiñtia, u bah Damewanhi Rymbai, ka kong Deiwi Tongper, kaba dei ka dkhot (Convener VPP Narpuh Circle) kaba la khot pynlong ïa kane ka jingïalang ka VPP, la ioh ruh ïa ki jingshad na ki heprit kiba shad pynbyrngia ïa ki paidbah.
Ha katei ka sngi ka la don ruh ka jingpyn rung dkhot ïa kito ki ba kwah ban long ki dkhot ka VPP bad bun kiba la leit ban pyniasoh bad ka party VPP.Nongpoh, Nailar 03: Kum ka jingïakyrshan lang na ka bynta ban kiew shaphrang kawei na ka skul pule ha kaba ai jingnang jingstad ïa ki khynnah skul ka skul ka thaiñ Rilong ha Ri Bhoi District, ka Ri Bhoi Youth Federation (RBYF) Umsning Circle ha ka sngi Saitjain ka la leit ban noh synñiang daka ka Ben bad ka Blackboard sha ka RCLP School Rilong, kaba dei hadien ba ka seng ka la ioh jingtip ba katei ka skul ka don hapdeng shibun ki jingduna ban kyntiew ïa ka jingnang jingstad.
Ha kane ka sngi ba la leit ban ai jingïarap da ka Ben bad ka Blackboard la ïalam da u Bah Balakmenlang Nongbri, President ka Umsning Circle, u Breggie Sun, General Secretary, u samla Andrew Nongneng lem bad kiwei ki dkhot ka seng ha kaba nalor ka jingnoh synñiang da ki Ben bad ka Blackboard ki la ai mynsiem ruh ïa ki bor pynïaid skul bad ki nonghikai ba kin dang trei shitom na ka bynta ban kyntiew ïa ka jingnang jingstad jong ki heprit kiba pule ha katei ka skul.
Haba leit ban aiti ïa kitei ki Ben bad Blackboard la pdiang sngewbha da ki bor pynïaid katei ka skul bad ki nonghikai sha ki nongïalam ka RBYF Umsning Circle kiba la don ka jingiohi jngai ban kyrshan lem ïa kane ka skul bad na ka liang ki bor pynïaid skul ruh ki la ai ka jingkhublei kaba kyrpang ïa ka RBYF kiba la ïarap da ki Ben bad ka Blackboard kaba long ka jingdonkam jong ki khynnah skul.
Na ka liang u President ka RBYF Umsning Circle, u Bah Balakmenlang Nongbri ha kane ka sngi u la ai ka jingkhublei kaba kyrpang ïa ki nonghikai bad ki bor pynïaid skul, ha kaba wat la kane ka skul ka don shibun ki jingduna, hynrei ki shim ïa kata ka jingkitkhlieh ban ai jingnang jingstad ïa ki khynnah skul.
Na ka liang utei u nongïalam u la ai mynsiem ruh ïa ki nonghikai ba kin dang trei shitom ban saindur ïa ka lawei ki heprit na katei ka thaiñ, namar ha kane ka juk stad ba mynta la sngewthuh ba khlem ka jingnang jingstad ki heprit kin nym ioh ïa kata ka lawei kaba phyrnai bad ka jingshim khia bad ka jinglen lade ki bor pynïaid skul bad ki nonghikai kan long ka jingkyrkhu kaba khraw na ka bynta ka lawei ba phyrnai jong ki heprit ha katei ka thaiñ, u la bynrap.
Khliehriat, Nailur, 03: Ka Khasi Students Union Narpuh Circle, ka pynbna ba kan sa pynlong ïa ka jingai khusnam sha ki samla pule jong ka thaiñ kiba pule hapoh ka jylla bad kumjuh ruh kiba pule shabar ka jylla, kito kiba pass bha ha ki exam bapher bapher bad kane ka dei ka 12th Maitshaphrang Acadamic Award 2023 jong ka seng.
Kane ka khusnam kan long na ka bynta kito ki ba pass ha ka kyrdan ba nyngkong (1st Division) ha u snem 2023 ha ka kyrdan pule SSLC, HSSLC, Bachelor Degree, Master Degree, PhD ne ha kino kino ki jingpule bapher bapher.
Ka seng ka bthah ba ki dei ban pynpoi ïa ki certificate kum ki marksheet sha ka ophis treikam jong ka seng lane lah ruh ban shu email ha ka email ID: ksunarpuh@gmail.
com ha lane shwa ka 11 tarik u nailur 2023 bad na ka bynta ki jingtip kiba bniah lah ban wahtsap ha u number 6009103554, kane ka long katkum u kyrwoh ba la phah da u Education Secretary KSU Narpuh Circle, u samla Chanmi Syrti.
Haba ngi leit sha kiwei pat ki jylla kum sha Delhi, Chennai bad wat tang ha Guwahati ruh ngi ïoh ban ïaid ha ki surok kiba pliah bad kiba suk ban ñiah kali.
Ka jingïaid lynti kam long kaba kynther ïa u/ka nongshong kali haduh ba ynda poi ha iing la lap sa ka pang met pang syngkai.
Ka surok narum Mawphlang ter ter sha Tyrsad bad haduh ban da poi Mawsynram mynta ka lah sniew palat.
Ki briew shato ki ong ba ki MLA kiba mih khmat na kito ki jaka kim shimkhia ïa ka eh ka shon ki paidbah.
Ka daw ka long ba ki MLA baroh hi ki shong ki sah ha sor Shillong bad ki shu leit tang teng khat ban pynkynmaw ïa ki paidbah ba ki dang dei hi ki nongmihkhmat jong ki.
Ka surok shaphang Bhoirymbong ruh ka lah jot lah pei palat.
Ki nongshong shnong shato ki la ud la nam namarba ka poi jingeh khamtam leilei haba hap ban kit ïa ki nongpang lane ki kynthei kiba ar-met lane kiba suhkha khunlung.
Ban ïaid halor kito ki jait surok te lah shuh kha khunlung hapoh lynti.
Ki paidbah ki jied MLA manla ka san snem namar ki kwah ïa kine kiei kiei.
(1) Ki surok bad lynti kiba bha.
(2) Ka umbam umdih kaba biang.
(3) Ka bording elektrik.
(4) Ki skul bad ki kolej kiba la pynïaid bha bad kiba don ïa ki nonghikai kiba biang.
(5) Ki jaka ai jingsumar kum ki PHC bad CHC.Hynrei sngewsih ban ïohi ba ki MLA kim lah satia ban pynbiang tang ïa kine ki jingdonkam kiba hakhmat eh kiba ki paidbah ki donkam khnang ba kin lah ban beh ïa la ka kamai kajih.
Bun kiba shong ha sor Shillong kiba wat mynta mynne ruh ki dang hap thied um namar kim pat ïoh um ha la iing.
Ki lynti ki syngkien wat hapoh sor Shillong hi ruh ki lah jot lah pei bad bunsien ki pynmynsaw khamtam leilei ïa kiba shong da ki kali ar-shaka (scooty/bike).
Don ki jaka ha kiba ka Reliance-Jio ka la tih ban pynrung ïa ki Wire Internet jong ka.
Ynda ladep tih ka Reliance-Jio kam shym la maramot biang ïa kine ki bynta jong ka surok kiba la lah tih.
Mynta kine ki jaka kiba la tih na kawei ka liang sha kawei pat ki la nang heh ka jingthliew jong ki.
Ngim tip kaei ka jingïadei jong ka Reliance-Jio bad ka tnad PWD jong ngi.
Hato ka Reliance-Jio ka lah siew pisa sha ka PWD ban maramot ïa kane ka surok? Ne ka dei ka bynta jong ka Reliance-Jio ban pynbha biang ïa kaba ka lah tih? Ha ka jingshisha ïa kine kiei kiei ki Dorbar Shnong ruh ki dei ban don ka jingkitkhlieh namar ka jingjot jingpei ki surok ka pynjynjar ïa ki nongshong shnong hi.
Dang ha u bnai Naitung (July) nga la leit shaduh sha Sonapur East Jaiñtia Hills District.
Ka surok shato ka i kumba wan hiar thma bad pynhap bom da mano re.
Ki trok kiba kit ïa ki mar kiba khia kiba dei leit sha Barak Valley (Silchar) terter shaduh sha Mizoram ki hap ban ïaid suki jai bad i kumba kin kylla pyrdet bad ka jingkit.
Ka jingsniew ki surok ha Jaiñtia Hills ka sdang naduh na ka Jowai By-pass bad ka sniew ter ter shaduh sha East Jaiñtia Hills khamtam na Myntre sharum.
Ka jingkylli ka long balei ba ngi ki paidbah ngi ïaishah slem ïa kine kiei kiei.
Donbok ba mynta ka iingshari bah (Meghalaya High Court) ka peit pyrman bad ka buh jingkylli na ka por sha ka por sha ki bor sorkar balei ba kim lah ban shna ïa ki surok kiba tang shisien slap jur ki la khoh lut bad lah rong lut ka um.
Tip katno ngut na ngi, ngi ju kynmaw peit ba ha kiba bun ki jaka ka umslap ka tuid beit napdeng surok.
Ka daw ka long namarba khlem shna nala na baroh ar liang surok.
Kum ha kane ka jylla kaba jur slap haduh kumba 6 bnai ei ei kumno ki Engineer jong ngi ki nud ban shna ïa ki Plan shna surok khlem nala.
Sa kawei kaba ngi ïohsngew bha mynta ka long ba shisien ba la sdang shna surok ki kontraktor ki la bun ki seng kiba dawa pisa la kumba ka dei ka hok jong ki.
Ki kontraktor lada dei leilei kiba nabar jylla kiba pyntrei ka NHIDCL ki bun bap het noh tang na ka daw ba ki la shah dawa pisa palat bad ki sngewthuh ba kim ïohnong shuh lada ki shim ïa ka kam shna surok hangne ha Meghalaya.
Don ruh ki shnong kiba pynwit bad kiba buh diengpyngkiang har rukom haba ka sorkar ka thmu ban pynheh surok.
Peit shuwa ïa ka surok Shillong shaduh Dawki.
Ban da dei ha kiwei kiwei ki jylla katta ladei ban dep hynrei bun sa tang ki diengpyngkiang har rukom.
Ka por ka la poi ba kito kiba kwah ban ïohi ïa kane ka jylla ba kan ïaid shaphrang; ba kan kiew ha ki bynta baroh bad ban ngin ïoh ki lynti ki surok kiba bha kiba neh slem ngi lah dei ban thaw da ka seng ka ban ïeng pyrshah ïa kito ki seng kiba dawa pisa na kiba pyntrei ïa ki surok bad ki projek bapher bapher ha kane ka jylla.
Namar lada ngim ieng ïaleh pyrshah ïa kine ki kam sniew kiba kjit ïa ka pisa paidbah kaba dei ban pynlut ha kaba tei ïa ki jingtei kiba neh, kiba skhem te ka jingsahdien kan long ka jong ngi bad jong ki khun ki kti jong ngi.
Mynta lah bun kiba shu kwah bamjem da ka pisa ïohei khlem da kwah ban trei shitom kumba trei lem kiwei pat ki para samla.
Kane ka rukom kjit ïa ka pisa paidbah da ki katto katne ngut ka pyntlot ïa ka jylla.
Hooid don ki Engineer bad ki Politishan ruh kiba bam ngem ba ka pisa kaba thmu ban shna surok ne ban ring um, ne ban tei ïa kum ka iing dorbar (Assembly).
Don katto katne ki MLA bad Minister ruh kiba lalot spah.
Kum ïa kine ngi dei ban pynpaw paidbah da kaba ïit jingtip da ka Hok Ban Ïoh Jingtip (Right to Information) bad ngi dei ban pyntip sha ki lad pathai khubor lada ngi ïoh ki jingtip kiba thikna.
Kane keiñ ka dei ka kamram jong ngi kum ki nongshong shnong jong ka ri synshar paidbah (democracy).
Shillong, Nailur 03 : U Bah P.T.Sawkmie, MLA barim bad u vice president ka UDP u la ong ba ka rai jong ka sorkar pdeng ban pynlong ïa ka dorbar kyrpang jong ka Parliament naduh 18 haduh ka 22 tarik mynta u bnai Nailur ka la pynkyndit tyngeh ïa ka ri baroh kawei.
“Ka UCC ka dei kawei na ki ishu ne mat ba la buh ban ïakren ha ka business session bad ka UDP ka dei kawei na ka party ha ka jylla kaba la dep phah ïa ka shithi ban pyrshah ïa ka jingpyntreikam ïa ka hapoh ka jylla," ong u bah Sawkmie.
U la pynpaw ruh ba ka law commission ka la ïoh pdiang palat ïa ka 46 lakh kiba la pynpaw ïa ka jingsngew jong ki halor ka UCC tad haduh 14 tarik u Naitung bad ka UDP ka dei kawei na kiba la pynpaw ïa ka jingsngew pyrshah jong ka.
Shuh shuh ka party ka sngewkhia bha haba ïa dei bad ka Uniform Civil Code (UCC).
Ka party ka kyrmen ba u myntri rangbah ka ri u Narendra Modi un burom ïa ka jingsngew jong kiba bun ki party, ki nongïalam niam, ki riew shimet kiba la pynpaw ïa ka jingsngew jong ki ban pyrshah ïa ka UCC na ka jylla jong ka Meghalaya bad bun kiwei ki jylla ka thaiñ shatei lammihngi ka India.
Ka sorkar India ka don ka jinglah ban pyllait ïa ka jylla jong ngi namar dei tang ka Sixth Schedule kaba lah ban pyllait ïa ngi na ka UCC, ïa kaba ka sorkar India ka tip ba kane ka act ka ïada ïa ki lai jaitbynriew jong ki riewlum kum ka Nagaland, ki don ïa ka articles 371 A ban ïada ïa ki jaitbynriew Naga, bynrap u bah Sawkmie.
Shillong, Nailur, 03: Ka Christ Church Morning School, Mawlai Syllaikariah ha ka sngi Saitjain ka la pynhap pyrda noh ïa ka jingrakhe Jubili Rupa hapdeng ka jingiphuh iphieng kaba la lehkmen baroh shisnem lyngba ki prokram bapher bapher kiba la pynlong da ka skulHa kane ka sngi la don ryngkat u MLA jong ka Mawlai u Bah Brightstarwell Marbaniang kum u kongsan, u MDC u Bah Teiborlang Pathaw kum symbud kongsan, ki nongïalam ka Managing Committee jong ka Christ Church Morning School, ki nonghikai, khynnah skul, kmie ki kpa bad kiwei kiwei.
La pynkup burom ruh ïa ki nonghikai kiba la hikai teng ha kane ka skul step bad kumjuh de ïa kiwei kiwei ruh kiba la don bynta bad ka skul ha ka jingïaid lynti jong u mawmer ba 25 snem.
Haba kren kum u kongsan u Bah Bright u la pynpaw ba ka jingnang jingstad ka long kaba donkam bha bad u la pyrto ïa ka Christ Church Morning School kaba la ïaid ïa u Mawmer ba 25 snem ban sei bun ki khynnah kiba nang bastad, wat hapdeng bun ki mawjynthud.
U pynpaw ba u khmih lynti ba ha ki 25 snem kiban wan kane ka skul kan jam pat sha u mawmer ba 50 snem, bad ha une u snem ki khynnah ba pule mynta ki la heh la san bad khmih lynti ba kin kiew ha ka jingpule jong ki.
U Bah Teibor haba ai jingkren u la pynpaw ba ka long shisha ka jingmyntoi kaba khraw ïa ki khynnah kibym ïoh leit skul sngi na kadaw ki kam bylla jong ki bad ban leit pat ïa ka skul step.
Ha kane ka sngi la ai jingkren ruh da u President jong ka Managing Committee u Bah Alexander Syiem, ka kong F.Sun bad na u Headmaster ka skul step u Bah B.Lyngdoh.
Jowai, Nailur, 03: Ka Sorkar Meghalaya ka dei ban kren noh wut wut naduh mynta ka sngi ïa ka sorkar Assam ba kim dei shuh ban leh beiñ ïa ki Khasi Pnar ha Cachar Hills bad kiwei ki jaka lym kumta ka seng kan sdang ban leh da ka kam pyrshah ïa ka Assam, ong ka HANM ha ka jingïalang pynskhem nongkitkam ha ka shnong Pdengchakap ha ka sngi Saitjaiñ.
U President ka HANM u Bah Lamphrang Kharbani, u la pynpaw ba ka mynsiem jong ka seng ka tyrha haba ïohi ba ki Khasi Pnar ki shah leh beiñ ha ka Assam hapoh Cachar Hill bad kumjuh ha Lapangap Block-1 bad Block-2.
Kumta ka seng ka maham tyngeh ba ka Sorkar MDA- 2 ka dei ban ïakren noh naduh mynta ba ki nong Assam ba kim dei shuh ban pom ïa ki dieng kwai, ki tympew jong ki paradoh para snam ladei hangno hangno ruh.
Lada ki nong Assam ki dang bteng ïa kine ki kam be-aiñ, ka seng kan sdang noh ban pynthud ïa ki nong Assam kiba sah ha Meghalaya la ki dei kiba trei kam Sorkar, trei Contract, kiba pule ne kiba khaïi ruh lada ngim lah shah shuh ngim tip kaei ka ban jia ong ka HANM.Kumta ka Assam ka dei ban bthah ïa ki briew la jong ba kin sangeh noh ka jingpynwit pynthut ïa ki Khasi Pnar khnang ban wanrah ïa ka shongsuk shongsaiñ kumba long baroh shikatta bad kum ki jylla kiba ïa shnong marjan.
Nongpoh, Nailur 03: Kawei ka samla Khasi (ba la buhrieh kyrteng) kaba trei ha kawei ka Petrol Pump, ha Ribhoi District ka la kynnoh ba u Manager bar jylla uba peit ïa kane ka Petrol Pump u la pyrshang ban thombor ïa ka longrynieng jong ka.
Kane ka la jia ha ka por shiteng sngi jong ka sngi Palei ha ka taiew baladep.
Katku ka jingtip ba la ïohlum la ïathuh ba kane ka samla ka la lait thaw na ki tyrsim jong une u runar hadien ba ka la ïakhun pyrshah bad ïaksaid bad ïa kane ka jingjia la ïohi ruh da kawei ka paralok kaba ïatrei lang hapoh kane kajuh ka Petrol Pump.
La ïathuh ba u Manager bar jylla uba la thmu ban leh ïa ka kam sniew u dei uba la tip kyrteng kum u Raj Kumar,na ka jylla Rajasthan.
Kumba la phla da katei ka samla, la ong ha kaba nyngkong u Manager u la bthah ïa katei ka samla ban shet jingshet na ka bynta ka bam sngi na ka bynta ki nongtrei bad ïa u trai joing ka Petrol Pump, hynrei katba ki dang pynkhreh ban sait ïa ki tiar ki tar, u Manager u la patan jubor ïa katei ka samla sha kawei ka kamra da kaba thmu ban leh sniew pyrshah ïa ka longrynieng jong kaHalor kane ka jingjia, ki bahaïing hasem jong katei ka samla ki la leit ban ujor noh da ka ejahar pyrshah ïa u Manager ha Nongpoh Police Station ba ka aiñ kan leh ïa kaba donkam.
Katkum ka jingtip ba la ïohlum, ïathuh ba ki Pulit jong ka Ri Bhoi ki la pyllait noh ïa u Manager wat hadien ba ladep ban kem ïa halor katei ka jingkynnoh da katei ka samla halor ka nongrim ba ki bahaïing jong ka Samla ki la leit ban weng noh ïa ka ejahar kaba ki la ujor ha Police Station pyrshah ïa u Manager ïa kaba ym pat lah satia ban tip na kaei ka daw ba ki bahaïing ki la weng noh ïa ka ejahar.
Shillong, Nailur, 03: Ka North Eastern Hill University Teachers’ Association (NEHUTA) ka la rai ban mudui sha ka President jong ka ri India ka Droupadi Murmu pyrshah ïa ka jingkheiñ ïa ka NEHU Act, Statutes and Ordinances da u Vice Chancellor jong ka skulbah North Eastern Hill Univeristy (NEHU) u Prof.PS Shukla ha kaba ïadei bad ka jingpyntreikam ïa ka National Education Policy (NEP).
Kane ka jingshim rai ka long hadien ba la kut ka jingai por da ka Association ïa u Vice Chancellor ka NEHU ban weng noh ïa ka jingpynbna (Notification) kaba la pynmih ha ka 12 tarik, Naitung mynta u snem ba la phah sha ki Principals jong ki College ba la pynïasnoh bad ka NEHU da u Officer on Special Duty (OSD), CDC, NEHU u Debasish Chowdhury ïa kaba la kynnoh ba ka dei kaba la shu ïalam bakla bad ka bym ïahap satia.
Ha u kyrwoh, u President ka NEHUTA u Prof.Lakhon Kma u la ong, ha ka jingïalang ba kyrkieh jong ka Executive Committee ka NEHUTA kaba la long ha ka 31 tarik, Nailar, 2023 ka la rai ban pyntreikam ïa ka sur ba la shim rai da ka General Body Meeting kaba la long ha ka 26 tarik, Nailar, 2023.
“(Ngi la rai) ban phah ïa ka kaiphod kaba bniah halor ka jingpynkheiñ ïa ka NEHU Act, ka Statutes and Ordinances da u Vice Chancellor sha ka The Visitor jong ka University, ka President badonburom jong ka ri India, sha ka Ophis jong u Myntri Rangbahduh ka ri, sha u Union Minister ka tnat Education u Dharmendra Pradhan, sha ka Union Finance Minister ka Nirmala Sitharaman, bad sha kiwei kiwei ki Myntri ka Sorkar Pdeng, sha u Chief Rector jong ka University-uba dei u Lat ka Jylla Meghalaya bad sha u Myntri Rangbah ka Jylla," ong u Prof.Kma.
U la ong ba ka Association ka la rai ruh ban ym leit ïashim bynta shuh ha ki jingïalang jong ka Academic Council (AC) ki ban sa long hadien habud.
“Haduh mynta, baroh ki dkhot jong ka NEHUTA ki la kiar ban set ne ban shna pynthymmai ïa ki Qs papers jong ka Ist semester hapoh ka NEP bym shongaiñ ba la pyntreikam ha ka UG level na ka bynta ki sobjek bapher bapher kumba la rai da ka GBM jong ka NEHUTA," u la bynrap.
Shuh shuh, u Prof.Kma u la ong ba ka Academic Council kam pat shim rai eiei halor ki model Qs papers hapoh ka NEP na ka bynta ki Under Graduate kiba donkam katkum ka NEHU Ordinance khnang ba kan don ka jingïaryntih ha kaba pynbeit ïa ki Qs paper na ka bynta baroh ki sobjek.
“Na ka jingbym don ki model Qs papers, ki nonghikai kim lah satia ban set jingkylli.
Khlem kine ki kyndon, ki eksamin Under Graduate na ka bynta ki 1st Semester katkum ka NEP yn ym lah satia ban pynlong," u la ong.
Shuh shuh, u Prof.Kma u la ong ba ka NEHUTA ka sngewkhia bha ïa ka jingleh khun jakai ka NEHU ïa ka lawei pule jong ki samla pule Under Graduate da kaba shu rai kyrkieh ban pyntreikam ïa ka NEP khlem shongaiñ bad khlem ka jingmynjur jong ka Academic Council.
, haba ym pat lah ban pynkhreh lane kloi ban pyntreikam ïa ka NEP khlem da ïasyllok kumno ban leh halor ki model Qs papers ha ka AC, ki syllabus na ka bynta baroh ki sobjek naduh ka 3rd haduh 8th Semester ïa kaba dei ban pynkhreh, ban ïasyllok bad ban mynjur da ka Board of Studies jong ki Departments bapher bapher jong ki School Boards bad khatduh eh ban ïasyllok bad ban mynjur pat da ka Academi Council.
“Ka dei ka lynti kaba jrong bad na kata ka daw u VC um lah ban shu pyntreikam kyrkieh ïa ka NEP bad khlem da pynshong nongrim bha.
