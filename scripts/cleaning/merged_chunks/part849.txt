Nongstoin, 30 Nailar:Ban pynsngewthuh ia ki paidbah halor ka jingdonkam ban sumar ia ka mei mariang bad ban kyntiew ia ka ioh ka kot lyngba ka jingthung ia ki jait jingthung kiba ai jingmyntoi, ka sorkar Jylla, lyngba ka tnad Horticulture, ka la bhah haduh palat 2 hajar tynrai ki jait siej ba kyrpang na ka bynta ka Nongstoin C&RD Block ban thung ha ki shnong bapher bapher kiba don ha katei ka Block.
Ia kitei ki jait siej kiba kyrpang la tip ruh kum ki ‘Hybrid Bamboo’, ia kaba la wanrah ruh ia ki na shabar jong ka Jylla, bad ban pynsaphriang ia katei ka rukom thung ia kitei ki siej ha ki shnong ki thaw la ia snohkti lang da ka ophis jong u BDO ka Nongstoin C&RD Block bad kiwei kiwei ki tnad sorkar bapher bapher.
Kitei ki jait siej ki long ruh kiba kham pher na ki siej kiba don ha ri lum Khasi bad ki lah ban man bha ruh ha ki katto katne ki jaka kiba syaid ka suin bneng, bad lada lah ban pynneh ruh ia ka rukom thung ia kitei ki jait siej, ka lah ban ai jingmyntoi shibun ia ki paidbah ha kiba bun ki liang.
Hapoh Nongstoin Block ia kitei ki jait siej la wanrah kumba ar hajar tynrai ei ei bad la sam ruh ia ki sha ka shnong Mawdet jong ka thain Rambrai bad Risiang, ha kaba yn dang bteng ruh ia katei ka jingsam sha kiwei pat ki shnong kiba hap hapoh katei ka Block.
Ha kaba iadei bad katei ka bynta na ka liang jong u bah V.Swer BDO ka Nongstoin C&RD Block, haba ai jingpynshai sha ki paidbah nongshong shnong ka thain Risiang hynne ka sngi, u la ong ba kitei ki siej kidei ki jait siej kiba rben bad kiba iaid iew bha na ka bynta ban pyndonkam ha kaba shna kot sada bad kiwei kiwei.
“Nalor ki kam pynroi kiba bun ba ki paidbah kila ioh na ka sorkar lyngba ka jingpyntrei ia ki skhim MGNREGS, mynta ka kynti pat ka sorkar kala wanrah sa ia kine ki jait siej ba ym tang ba ki long kyrpang hynrei kin ai jingmyntoi ruh ia ngi lada ngi lah ban sumar bha" ong u bah Swer.
Ha katei ka sngi nalor u BDO la iadon lang ruh u bah S.Rashir MDC barim u ba dei ruh ha kajuh kapor kum u sordar ka shnong New Nongstoin, u la kyntu ia ki paidbah ka thain Risiang ba ki dei ban sumar bad tyngkai bha ia kaei kaba ka sorkar ka la ai na ka bynta ka jingmyntoi jong ki.
Shillong, 30 Nailar:U bah James Syl-liang, MDC ka Mawhati un leit ban ujor lashai ka sngi ka 31 tarik u nailar pyrshah ia ka Dhar kompani namar ka jingtrei torti ia ka jingkieng dewbilat kaba don hajan ka shnong Pamlatar bad Umtyrkhang –Ri-Bhoi District kaba la khyllem noh ha kine ki khyndiat sngi.
U MDC ka Mawhati un leit ban ujor sha u Deputy Commissioner ka Ri-Bhoi District u C.P Gotmare.
U bah Sylliang u la ong ba un ujor sha u DC ba u dei ban pynshitom katkum ka aiñ ia ka Dhar Kompeni bad ba ka dei ruh ban siew bailut ksan sha baroh ki nongtrei bylla kiba mynsaw.
U la ong ruh ba un thoh sha u Executive Engineer ka PWD Umsning.
Lah ban pynkynmaw ba ha ka 25 tarik mynta u bnai ka jingkieng dewbilat kaba la shna da ka M/s Dhar Construction ka la khyllem bad ha katei ka jingjia ki nongtrei katei ka kompeni kynthup u enjiniar kila mynsaw.
Nongpoh, 30 Nailar:Ka Ri-Bhoi Youth Federation (RBYF) ka la pynlong ia ka jingsam khusnam sha kito ki samla pule kiba la iakhun ha ka kyrdan SSLC Examination 2016, hadien ba ki la lah ban wan shakhmat eh ha bad kiba la kyntiew iala ka iing ka sem bad ia ka district hi baroh kawei kum ka dak ban kyntiew ia ka pule puthi bad ka jingai mynsiem ia kiwei pat ki samla pule ba kin dang iai angnud ban kynjoh sha kiwei ki kyrdan jong ka jingnang jingstad.
La pynlong ia kane ka prokram ha Umsning Auditorium Hall, ha kaba u Bah HDR Lyngdoh, Home Minister ka jylla, u la long kum u Kongsan ha kaba u la sam ia ka khusnam sha ka Samla Rinabasuk Lyngdoh kaba la wan nyngkong eh ha ka SSLC na Ri-Bhoi district.
Katei ka Samla ka dei kaba la wanrah ia ka nam ha ka district bad kaba la ioh khur haduh 91.66% bad kaba la wan ba 18 ruh ha ka jylla baroh kawei ha katei ka kyrdan pule jong u snem 2016 bad ka la long ruh ka khynnah pule jong ka Little Flower Higher Secondary School kaba don ha Mawbri, Bhoirymbong, Ri-Bhoi district bad ka la lah ban pynpaw ia la ka iing ka sem bad ia la ka jaka pule bad khamtam eh ia ka district kaba dang sahdien.
U Bah H.D.R Lyngdoh kum u Kongsan u la ong ba “ka jingjop jong u briew ban ioh ia ka thong ha ka jingim ka dei ruh ka jingkyrshan jong kiwei pat na shadien," ia kane u la kren da kaba batai ruh ba ki kmie ki kpa ki long ki nongkyrshan ia la ki jong ki khun ban kyntiew ia ki sha kiwei pat ki kyrdan.
Kum u Kongsan, u Bah H.D.R Lyngdoh u la kyntu ruh ba ki samla pule kin iai angnud ban ioh ia ka thong ha ka jingim, kaba lyngba jong ki kan rah ia ka nam ka burom jong ka iing ka sem, ka shnong ka thaw, ka jaka pule bad ia ka district bad ka jylla hi baroh kawei.
Kiwei kiba la sakhi lang ki kynthup ia u Dr C Lyngdoh, MLA ka Umsning, uba long u Symbud Kongsan, u Bah G.D Kharwanlang, SP ka district, u Bah S Lyngdoh, EE ka tnat PHE Umsning Division, ki Heh ka RBYF, ki Rangbah Shnong bad kiwei kiwei, nalor ki khynnah skul, ki nonghikai, ki kmie ki kpa bad kito kiba dei ban ioh ia katei ka khusnam.
Haba phai pat sha ki samla pule kiba la ioh khusnam nalor ka Samla Rinabasuk Lyngdoh, kiwei pat ki kynthup ia ka Samla Wandanaki Shadap jong ka Nehru Memorial Higher Secondary School Umsning, kaba la ioh khur 85.50%, ka Samla Nishita Damblong jong ka Alpha Engligh Higher Secondary School Nongpoh kaba la khur 85.33 %, Joseffen Ryntong jong ka Eden Academy Secondary School Umsning ba la ioh 85.33%, Venessa R Pdang jong ka James Memorial Secondary School Umbir ba la khur 85.33%, Jeffrey Syngkli jong ka St Michael Higher Secondary School Umsning ba la khur 84.66%, Pynshadkmenlang Nengnong jong ka Ferrando Secondary School Umbir ba la khur 83.66%, Aibrihun Kharsohnoh jong ka King og kings Secondary School Mawkyrdep ba la khur 83.50% Danishwa Makri jong ka Nehru Memorial Higher Secondary School Umsning ba la khur 81.50% bad Markynti Syiem jong ka James Memorial Secondary School Umbir ba la khur 80.16%.
Nalor kitei kiba dei na ki jaka pule ka them Ri-Bhoi, ka RBYF ka la sam ruh ia ki khusnam sha ki san ngut, namar ka jinglah jong ki ban wanrah nam bad burom ia ka Distrik hi baroh kawei, ba kynthup ia ka Heprit Angelica Tynsong kaba laioh ia ka National Bravery Award, ka samla Dolyne Kharbhih kaba dei ka kynthei kaba ar na ka jylla kaba lah ban kiew ia u Lum Mt.
Everest, u samla Anthony Syiemlieh uba la wanrah nam ha ka jingiakhun ia ka UFC dangshen ha nongbah Delhi bad ia u heprit Badonlang Rapsang, uba la pynkhreh ban leit shah pyntbit sha Germany ha ka kam lehkai bol.
Shillong, 30 Nailar:Halor ka jingjah jong ki nar um na ka shnong Chimasora kaba hap hapoh jong ka South West Khasi Hills District , ki paidbah jong ka shnong Chimasora bad jong ka Gillagora ki kwah ban tip ba balei ki pulit jong ka Borsora out post haduh mynta kim pat lah ban ai ia ka kaiphot sha ka tnat sam um jong ka sorkar jylla.
Na ka liang jong ki Rangbah Shnong jong ki ar tylli ki shnong ka Gillagora bad Upper Gillagora, ki la tip ba ki paidbah jong ka tnad sam um jong ka jylla, ki la jah bad ki pulit jong ka Borosra out post, ki la dep ban tohkit halor jong kane hynrei balei haduh mynta kim pat lah ban ai ia ka kaiphot mano ba leh ia kane ka kam ban pynjah klep ia ki nar um jong ka tnat sam um, ia kiba la buh ia ki ha ka shnong Hillagora.
Na ka liang jong ki ar ngut ki rangbah shnong ka Gillagora u R T Sangma bad u PM Sangma jong ka Upper Gillagora, ki la kynnoh ba ki pulit ki tip bha ha ei ki don ki nar um jong ka jong ka sorkar jylla bad ka jingkylli mynta ka long ba balei kim pat lah ban jer ia ka kyrteng jong kito ki briew kiba don kti ha kane ka kam ban ot ia ki pipe jong ka sorkar.
Kum ki paidbah nongshong shnong ki kwah ba ka tnat sam um jong ka sorkar ka dei ban pyndep noh ia kane ka jingring umdih ha kitei ki shnong ar tylli namar kane ka skhim ka dei lang ruh, ymtang ia kitei ki shnong hynrei ka dei lang ruh ia ka shnong Chimasora, ki pulit jong ka Borsora ki dei ban pynkloi noh ban ai ia ka kaiphot sha ka sorkar.
Shillong, 30 Nailar:La kumba hiar kynsan ka ioh ka kot khamtam ha ri Lum Jaintia namar ka jingshah khang dewiong, ka la hiar ruh ka kamai kito ki nongshong dukan kiba ju shongdie jingdie ha syndah ka Robert Hospital, Shillong.
Ka jingpoi duna ki nongpang hapoh katei ka Hospital khamtam ha une u snem, mynta ka la ktah jur ia ki dukan sha dukan ja, ki dukan die jingbam bad kiwei pat ki nongdie jingdie ha kaba ki la iathuh ba ka iew ka hat jong ki kam ler shuh mynta, namar ka jingduna palat ki briew ym kumba ju long ha ki por mynshuwa.
U nongthohkhubor u la leit peit ia ka jingrung jingmih ki briew hapoh katei ka hospital ha ka por ba la pyllait ban peit nongpang bad la iohi ba ka la pher shibun bad ka la i dait thah jar jar, ym kumba ju long mynshuwa.
U nongthohkhubor u la kylli na ki briew kiba ju don ha katei ka jaka, naduh mynno ka la jia katei ka jingkynjah briew hapoh Robert Hospital, ki la iathuh ba dang khyndiat por mynta hadien ba la mih ki kynrum kynram hapdeng ki nongtrei katei ka Hospital bad ki bor pyniaid.
Nalor ki nongshong dukan ka la ktah ruh sa ia ka kamai ki nongniah Taxi, kiba ju ieng baroh shikatta hakhmat katei ka hospital ban ap nongleit nongwan bad ban ap ban leit buh ia kiba dang mih na hospital, la iohi ba ha katei ka jaka ba ieng ki Taxi ruh ym don Taxi shuh mynta kiba ieng lain bad ki la iathuh ba kam myntoi shuh ban ieng pynjynjar ialade naba ym don briew shuh.
Katkum ka jingiathuh ki briew kiba ju im kamai da kaba shong die jingdie ha syndah ka Robert Hospital, ki la ong ba mynshuwa ha ka shisngi la iohi ba ki kali nongpang ki rung wut wut hapoh katei ka hospital ban wan buh nongpang hynrei mynta tyngkhat wei ar ngut kiba rung.
Lah ban kdew ba khyndiat bnai mynshuwa ka la mih ka jingbym ia sngewthuh jingmut hapdeng ki nongtrei ka Robert Hospital bad ki bor pyniaid jong ka ha kaba ki nongtrei ki la mih paidbah ban ia khih bad ban pyrshah ia ki bor pyniaid da ka jingkynnoh ba kam biang ka rukom pyniaid jong ki.
Lah ruh ban kdew ba mynshuwa katei ka Hospital ba la pyniaid da ka KJP bad kaba la wanrah da ki Mishoneri ka dei ka Hospital kaba khring bha khamtam ia ki paidbah na nongkyndong hynrei ka jingmih ka huri hura hapoh katei ka hospital mynta ka la pyntieng pynsmiej ia ki nongpang ban rung hangtei.
Shillong, 30 Nailar:Napdeng ki lai hajar ngut ki nongtrei ha Meghalaya Secretariat, kiba poi biang duh ki don tang 38 ngut ha une u snem 2015-16.
Namar ka jingbiang por jongki, ka sorkar ka la ai khusnam mar T.15 hajar ia lai ngut kiba poi biang kumba 98 percent katba T.10 hajar ia shiphew ngut kiba poi biang por 95 percent, katba 25 ngut kiba duna ia kane, kila ioh mar san hajar bad la sam ia ki ha ka jingialang kaba long hynne ka sngi ha Secretariat.
Hynrei ka jingkylli ka mih, lada ha Secretariat kaba dei ka ktem ba heh duh jong ki heh sorkar jylla ki nongtrei sorkar ki biang por tang katne ngut, ym lah mutdur shuh sha ki ophis ba don shabar khamtam sha nongkyndong ha kaba ym don mashin shim por ne Control Access System (CAS) ha kaba ki nongtrei ki shu soi ha ki bui.
Ha kane ka jingialang pynkup burom, ka myntri ba peit ia ka Secretariat ka Deborah C.Marak mynta ka sngi ka la pynkup burom ia ki 38 ngut ki nongtrei kiba poi biang eh sha Secretariat.
Ia kine ki nongtrei la ai da ka pisa bad ka syrnod kum ka dak ban ai mynsiem ia ka jingbiang por jongki ha u snem 2015-16.
Ia ka jingialang la pynlong ha Conference Room, Main Secretariat, Shillong.
Ia ka jingbiang por jongki, la shim na ka rekod ka mashin Access Control System (CAS) ba don ha Secretariat da ka Secretariat Administration Department.
Ia ka jingialang la pyniaid da u Bah Hector Marwein, IAS u Additional Chief Secretary ba peit ia ka Secretariat Administration Department ba la don lang ka kong R.V Suchiang, IAS ka Principal Secretary Personnel & AR, u Bah F.R Kharkongor u Commissioner & Secretary Sports & Youth Affairs Department bad kiwei ki ophisar.
Shillong, 30 Nailar:Ka jingpynhiar shu-ki jong u Myntri Rangbah u Dr Mukul Sangma, ka la pynbuh ingtyrkhong ia u Symbud Myntri Rangbah barim u Bah Rowel Lyng-doh, uba la pynlait syndon tlam pyrshah ia ka jingleh jong u Dr Mukul Sangma.
“Nga la phah ia ka shithi sha ka AICC hynnin ka sngi Nyngkong, ngan sa leit ai sa ha u Bah DD Lapang u President ka MPCC ba un tip ia ka jingujor pyrshah jong nga ia u Myntri Rangbah u Dr Mukul Sangma sha ka AICC", la ong u Bah Rowel Lyngdoh haba iakren bad u nongthoh khubor hynne ka sngi.
“Kaba sngewsih ka long ba u pynkiew (ai shuki myntri sorkar) ia ki briew kiba pynjot ia ka party katba ia kiba aiti lut ia ka party u ai da ka bainong mar khongpong", la ong u Bah Rowel.
“U don tang uwei (Mukul Sangma) uba la pynjot ia ka party Congress ha kane ka jylla", la bynrap u Bah Rowel.
U Bah Rowel u la ong ba ha ka shithi ha ka AICC u la pynkynmaw ba ha ki bnai ba la dep, la don ki MLA ka Congress na kane ka jylla kiba la ujor pyrshah ia u Dr Mukul Sangma namar ba u la pynngam ia ka party ha kane ka jylla, kaba u Bah Rowel um don bynta satia ha kane ka kam.
“Ha kine ki bnai ki don ki MLA ba wan mih sha phi kiba dawa hiar shuki ia u Myntri Rangbah, ba u la pynngam ia ka party, nga kwah ban tip halor kane",la ong u Bah Rowel katkum ka shithi ba u la thoh sha ka AICC.U la pynpaw ia ka jingsngew kyndit ia ka jingphah risain jong u Myntri Rangbah namar ba u kam ba la ai bor ka AICC tangba, um pat sngew lah ngeit ia kane ka jingkam jongu ba la ai bor ka AICC.“Nga dang sngew artatien ba un ioh bor na ka AICC", la bynrap u Bah Rowel.
U la ong ba ki paidbah ka jylla ki dei ban bishar bha ia ki kam ba la leh da u Dr Mukul Sangma namar ba dei tang ma u marwei uba pynjot ia ka party.
Lah ban kdew ba u Bah Rowel bad u Bah AL Hek ki la shah pynhap shuki noh bad ha jaka jongki, la thep da u Martin M Danggo bad u Bah Ronnie V Lyngdoh.
Katkum ka jingkam jong u Bah Rowel, ka jingleh jong u Myntri Rangbah ban pynhap shuki ia u kynsan kynsan, ka long kaba eh ban pdiang watla kum u briew ba don ha ka party u hap ban kohnguh.
Shillong, 30 Nailar:Lashai ka sngi ka 31 tarik u nailar u myntri rangbah ka jylla u Dr.Mukul Sangma u la khot jingialang ia ki Rangbah Shnong ban ia kren ia ki mat kiba dang sahteng kaba ia dei bad ka synshar khadar bad kiwei pat.
Katei ka jingialang la ong ba kan long ha ka por 3 baje eiei nohphai sngi.
Ki lad khubor ki la iathuh ba shuwa ban leit sha katei ka jingialang ki Rangbah Shnong ki la dep ban pynlong ia ka Executive Committee jong ki mynhynin ka sngi bad la sngewthuh ba ha katei ka EC ki la shim lypa ia ki rai kumno ban ia kren bad u myntri rangbah.
Lah ban kdew ba khyndiat bnai mynshuwa ki rangbah shnong ki la mih jyndat na ka kamra jingialang ha ka por ba ia kren bad u myntri rangbah namarba ka jingiakren kam shym la urlong kumba ki la thmu.
La iathuh ba ka jingiakren la shai ka sngi hapdeng ka sorkar bad ki Rangbah Shnong kan long halor ka Village Administration Bill ka bym pat poi shaei shaei ruh haduh kine ki sngi ba mynta, wat la ka la don ka jingiakhih kaba jur ha ki khyndiat bnai mynshuwa.
Nangta la iathuh ba yn ia kren ia ka jingkyntur pud ka MUDA, ka jingpynbeit thymmai ia ka Sevice Rules kaba ki nongtrei sorkar kiba bat kam shnong ki hap ban ai kyrteng sha ka sorkar bad kiwei pat.
Shuwa ia katei kan don shuwa ka jingialang hapdeng u myntri rangbah ka jylla bad ki sengbhalang ha ka por 12:15 baje mynsngi bad katei ka jingiakren kan long halor ka ishu surok Uranium na Wahkaji sha Mawthabah.
Shillong, 30 Nailar:Ka Meghalaya SSA Schools Association (MSSASA) Central Body ka la kyrpad ia ka Sorkar ban kyntiew tulop ia u nonghikai uba saw(4th teacher) uba hikai ha ki SSA Upper Primary School uba hap hapoh ka State plan, kynthup ruh ban pynkynriah ia baroh ki posts jong ki nonghikai SSA napoh ka State Implementation Society (SSA-SEMAM) shapoh ka Education department, ban ithuh ia ka kam ki nonghikai SSA bad kiwei kiwei, ki nongialam ka Meghalaya SSA Schools Association (MSSASA) Central body ryngkat ki nongmihkhmat na ka All Garo Hills SSA Schools Teachers Association (AGHSSASTA) ka synjuk kaba iatreilang bad ka MSSASA Central Body kin leit ban iakynduh ia u Myntri Rangbah ka Jylla hapoh Secretariat ha ka 31 tarik mynta u bnai.
Naduh u snem 2013 ka MSSASA ka la dawa ban kyntiew tulop ia ki 4th Teachers kiba don 1521 ngut ha baroh kawei ka jylla mar katjuh bad kiwei ki nonghikai SSA namar baroh ki iatrei kajuh ka kam bad ki pynlut kajuh ka kynta hapoh skul.
Ia kane ka bynta jong ka jingiapher ka tulop u 4th teachers ka MSSASA ka la dep ruh ban iakren bad u Prof R.C.Laloo Myntri ka tnat pule puthi mynha ka 19 tarik u Risaw jong u snem ba la dep bad kumjuh ruh ha ka 19 tarik u Naitung mynta u snem.
Jowai, 31 Nailar:Ka jingkhaii be-ain lane khaii tuh ia u dewiong na Jaintia Hills sha Assam ka dang iai bteng haduh kine ki sngi wat hapdeng ka hukum ka National Green Tribunal kaba la khynjoh palat 2 snem tam mynta.
Mynta ka sngi, ki pulit ka WJH ki la ioh bad kurup ia ar tylli ki trok kiba kit dewiong ban shalan be-ain sha Assam pyrshah ia ka hukum jong ka NGT.Kitei ki trei kiba don ia ki No.ML11-1552 ba la niah da u Wandahun Lyngdoh na Sohkymphor, Pohskur  bad ka trok NL01 – L-6657 ba la niah da u Cibernadus Lytep na ka shnong Rtiang.
U Trai dewiong bad u trai trok udei u juh u briew uba la tip kyrten kum u Koneos Lyngdoh uba dei na ka shnong Sohkymphor Pohskur,Na ka liang u SP ka WJH, u R Muthu u la ong ba ia u trai dewion bad trai trok bad kumjuh ruh ia ki driver la pynngat ia ki hapoh ki kyndon bapher bapher jong ka ain.
Shillong, 31 Nailar:Ka State Security Commission (SSC) ka la sdang ban shim kyrteng ia ki heh IPS ban jied ba kin shimti ia ka kam DGP ka jylla.
Ka SSC ka la shong jingialang hynne ka sngi kaba la iatai ruh ia ka jinglong jingman ka suk ka sain ha ka jylla bad ka jingtreikam ka tnad pulit ha ka jylla.
Ia mynta, ka tnad pulit ka dang thung Acting DGP ia u SK Jain hadien ba la shongthait noh u Rajiv Mehta bad namar ka jingkyntait ka sorkar pdeng ia ka jingkyrpad ka sorkar jylla ban pynjlan ia ka por jong u Mehta.
Haba kren hadien ba la wai ka jingialang u Myntri Rangbah ka jylla u Dr Mukul Sangma u la ong ba ka jingialang, ka tnad pulit ka la ai jingtip sha ka Commission halor ka jinglong jingman ka suk ka sain ha ka jylla.
“Ka SSC ka la bishar bniah ia ki kyrteng jong ki ophisar ban shimti ia ia ka kam DGP ha ka jylla", u la ong.
U la ong ba ka sorkar kan sa jied ia u ophisar ban shimti ia ka kam DGP da kaba pynshong nongrim katkum ka jinglong rim.
“Ngi la mad ba don katto katne ki ophisar kiba kyntait ban shimti ia ka kam DGP bad ka long kaba donkam ha kaba ngi la rai ha ka jingialang ban jied ia kito ki ophisar kiba la biang katkum ka State Police Act", u la ong.
U la bynrap ba ka Commission kan sa thoh shwa sha baroh kito ki ophisar la ki kwah ne em ban shimti ia ka kam bad hadien kata, ka sorkar kan sa shong jingialang ban shim ia ka rai ban jied ia uwei napdeng kiba kwah ban shimt ia ka kam.
Shillong, 31 Nailar:La ioh tam ha ki khyndiat sngi ba ladep, ia ka camera jong ka mem, kaba la ngam jyllop ha wah Umngi, ha Phlang-wanbroi bad la ioh tam ia katei ka Camera Hero 3+, da U bah Bremingstar Snaitang na Weipung jong ka Wah Umngi hi, kaba jngai kumba 25 Kilometre, na ka jaka ba ngam jyllop ka mem.
U bah Breming, u ioh ia katei ka Camera, ha ka 6tarik Nailar 2016, ha katei ka jaka kaba don hapdeng ka shnong Nongkynbah bad Domshken.
U Bah Breming, u ioh tam ia katei ka Camera na rud jong katei ka Wah, kaba don ki dohkha, kiba heh bad kiba khia haduh 50 kilo eiei, ong U bah GG Bung Snaitang, uba dei ruh u hynmen ar kmie jong U bah Bremingstar.
U bah Bung, u iathuh ruh ba kin leit ban aiti noh ia katei ka Camera ha ka DC Mawkyrwat ha ka taiew ka ban wan, ha kaba ki don kumba 216 tylli ki dur ba la shon da ka mem Beth Hume, ha kylleng ka Ri Khasi.
Lah ban pynkynmaw, ba katei ka mem, ka la ngam jyllop, katba ka dang jngi ha Wah Umngi, ha ka 5tarik Naiwieng 2015, kaba don hajan ka shnong Phlangwanbroi, jong ka South West Khasi Hills District.
Shillong, 31 Nailar:Ka kynhun jong ki samla ka KHNAM, ka la ujor sha ka tnat pathai khubor ka sorkar Jylla, ba ki don ki kotkhubor, kiba pynmih ia ki dawai kiba pynkhlain ha ka kam shongkha shongman bad la ong ba kitei ki jait dawai, ki ialam bakla shibun eh ia ki samla bad la ong ruh, ba kum kitei ki jait dawai, ym dei satia ban pyni paidbah, namar ba ki ktah ha ki bun rukom.
La pyni ruh ba kum kitei ki jingpynbna, ki long pyrshah ia ka ain “Prohibition of Indecent representation of Women and Children Act, 2008" ba la mynjur da ka sorkar India.
La dawa namarkata, ba kum kitei ki jingpynbna, dei ban sangeh noh shisyndon, ong ka kyrwoh na U bah Thomas Passah, President, KHNAM State Youth Wing.
Nongstoin, 31 Nailar:Ha kaba iadei bad ka jingkynthoh jong u Samla Jylliewsing Marwein, President ka KSU Langpih Area, pyrshah ia u MLA ka Rambrai Jyrngam, da kaba ong ba “U MLA ka Rambrai bah K.P.Pangniang u la thep synduk ia ka Status Quo" ha ka jingialang paidbah jong ka KSU Langpih, kaba la long ha ka 26 tarik mynta u bnai, na ka liang jong u Rupang u la ioh lad ruh ban iakren markhmat bad u tei u MLA ha kaba iadei bad katei ka phang.
Haba iakren bad u nongthoh khubor na ka liang jong u bah Pangniang u la ong “Ngam pat ju leh marwei ia kano kano ka kam kaba dei ka khia ka shon jong u paidbah jong ka thain Langpih bad nga sngew lyngngoh ba u tei u khynnah u ba dang shu wan ban seng ia katei ka seng dang tang kumba katto katne bnai hapoh Langpih u la kynnoh pynban ba ia kata ka Status Quo nga la thep khop khop hapoh ka synduk jong nga, nga ngam dei ka Political office jong ka Sorkar jylla ban thep ha synduk jong nga ia kata ka Status Quo".
Shuh shuh u la bynrap ruh da kaba ong ba katei ka jingkren jong u tei u khynnah, ka long ka bym don nongrim bad ka jingkren lap lah, bad kaba kham sngewpher ka long ba katei ka sur kam dei ka jong u, hynrei ka lah ban dei ka sur jongno re jongno bad katei ka jingialang ha katei ka sngi ka sma politics pynban, ym lah ban len ba kiba bun ki seng bhalang kila ai ia ka jingiatreilang na ka bynta ban wanrah ia ka shongsuk shongsaih ha ka thain Langpih.
Hynrei katei ka seng kaba mynta kam shym la don kata ka jingiatreilang bad u MLA kumjuh bad ka Hima kumba long lem kiwei pat ki para sengbhalang na ka bynta ban wanrah ia ka suk ka sain ha katei ka thain, bad da ka jingong ka jong u tei u khynnah ba ka jingwan ki khar Nepali ka dei ka jingbym shimkhia u MLA kam long kaba dei namar wat ka Hima ruh kam lah ban pdiang ia kata.
Ngim dei ban klet ba ki Nepali, ki la wan naduh u snem 2009-10 bad katei ka jingwan ka jong ki ka long lyngba ka jingphah jong ka sorkar Assam ban pynbun paid ha katei ka thain, kumta na ka liang jong u tei u MLA u la pynpaw da kaba ong ba kum ka Hima naduh kipor kiba mynshwa ki la ju dawa na ka sorkar ba kadei ban pynbeit noh ia u pud u sam khnang ban lah ban tehlakam noh ia ka jingwan buhai shnong da ki jaitbynriew Nepali kiba thymmai ha ka thain Langpih, hynrei na ka liang jong ka sorkar Jylla haduh mynta kam shym pat la lah ban leh ei ei.
Shuh shuh u la ong ruh bad u Nongmihkhmat ha ryngkat ka jingiatreilang bad ka Hima ngi la dawa ruh ia ka sorkar ba kadei ban weng noh ia ki nongwei kiba wan nabar ha ka thain Langpih bad ha kaba iadei bad katei ruh na ka liang jong u ha ryngkat ka Hima kila ju leit ruh ban ai da ka jingthoh sha ka sorkar.
Shillong, 31 Nailar:Na ka liang ka UHM United Hynniew Trep Movement North Khasi Hills district ka pynrem jur ia ka jingtrei torti ia ka jingkieng ba don ha wah Umshang ba hap hapoh ka Mawhati Constituency ba pyntrei da ka Dhar Company, kaba dei jong u mla umroi.
Na ka liang ka seng hadien ba ioh, jingujor na ki paitbah ka la leit ban peit ia kane ka jing kieng bad iohi ia kane ka jingkieng lah shu trei torti.
Donbok ba ka jingkieng kam pat dep bha ka lah hap noh da dei ba lah dei kaei ban jia ia u paitbah bat ki kali ki ban iaid na kane ka jingkieng ,na ka liang ka seng ka dawa na ka sorkar ba dei ban sa ngieh noh ban ai tendar ha kane ka Dhar company ha juh ka por ka seng ka dawa ba dei ban phah ban tohkit da ki engineer ia baroh ki jingkieng ba la pyntrei da ka Dhar company hapoh ka thain Mawhati bat ha poh ka thain Ri Bhoi khnang ban lait na ka jingmynsaw bat jingja ba sngewsih.
Ka seng ka maham ruh ia baroh kiba shim kontrak, ia kum kine ki project ki dei ban da trei bha, nangne sha khmat lada jia biang kum kine ki jingtrei torti ia ki jingkieng khlem artatien don beit ki jingmynsaw bad poi ruh sha ka jingsngewsih.
Ka sorkar ka dei ban bah khlieh ryngkat lang bat ka Dhar Company lada jia eiei nangne shakhmat , ong ka kyrwoh lyngba u General secretary ka UHM,North khasi hills, U Dapkupar Nongrum.
Jowai, 31 Nailar:Ka long ka jingduh kaba khraw ia kawei ka longing Khasi Pnar ha kawei ka shnong ha Cachar Hills, Assam ha kaba ar tylli ki mynsiem briew ki la duh noh bad la antad ba sa ar ngut ki dkhot ka longing ruh ki la ngat ha ka juh ka apot namar ki dang jahrngai haduh mynta ka sngi wat lada ka jingjia ka la jia hynnin janmiet.
Ka tyllong khubor kaba la iohlum na ka KSU- JHDU, la iathuh ba ka la jia ka jingtwa khyndew ha ka shnong Bhukan, ha Cachar Hills, Assam ha kaba katei ka jingjia ka la pynjulor ia ka iing jon u bah Di-pherson Langwar bad ymtang ba ka la pynjulor ia ka iing hynrei ka la shim ia ka mynsiem ba kordor jon katei ka longing.
Mynta ka sngi, la lah ban sei ia ar tylli ki metiap, katba sa ar ngut ki heprit ki dang jahrngai haba ka la antad ba ki la shah tep im hapoh ka khyndew ba la twa.
Kitei ki ar tylli ki metiap kiba la ioh sei kidei kiba la tip kyrteng kum ka Youmila Lamurong (45) kaba dei ka lok jong u Dipherson Langwar bad ka khun kynthei jong ki ka Warlis Lamurong (25) katba u lok jong ka Warlis uba la tip kyrten kum u Thious Shadap u la mynsaw jur.
U Diwer Lamurong (5 snem) u khun jong u ma Dipherson Langwar bad ka kong Youmila Lamurong ha ryngkat u khun ksiew jong ki, uba dei u khun jong ka Warlis Lamurong kaba kyrteng ka Anisa Lamurong (3 snem) ka la dang jahrngai bad la antad ba ki la shah tep im hapoh katei khyndew ba la twa.
Nongpoh, 31 Nailar:Namar ka jingbym thungkam ka SS Multi Service Company na Uttar Pradesh, ia ki samla Khasi ha ka Toll Plaza kaba don ha Pahammawlein 20Mer, mynta ka sngi ki nong-ialam ba hakhmat ka Federation of Khasi Jaintia & Garo People (FKJGP) North Khasi Hills District unit, ki la hiar ban jurip ia katei ka jaka khrong khajna bad ai por san sngi ia katei ka Kompeni ban kan thungkam noh mardor da ki samla napoh ka thain ha katei ka jaka khrong khajna.
Ha kane ka sngi ba la pynlong ia ka jingjurip ia kane ka Toll Plaza, la ialam da u President ka FKJGP, North Khasi Hills District, ha kaba ki la lap ban bun na ki nongtrei ha kane ka jaka khrong khajna la trei tang da ki bar jylla suda, katba ki samla khasi pat ki duna bha bad ki don tang kumba katto katne ngut kiba la ioh ban trei.
Ha kane ka jingjurip ki nongialam ka seng ki la leit ruh ban iakynduh ruh ia ki nongpyniaid jong katei ka Kompani, ha kaba ki la dawa ruh na ka bynta ban thungkam khambun da ki samla na ka thain, namar ba kumba ka long mynta ha kane ka Toll Plaza la thungkam tang da ki bar jylla suda.
Haba kren sha ki nongthoh khubor, hadien kane ka jingjurip, na ka liang u Bah Eddie Kharbani, President ka FKJGP, North Khasi Hills District unit, u la ong ba ka seng kam pyrshah halor ka jingioh jong kane ka Kompani ban pyniaid ia kane ka Toll Plaza, na ka bynta ban khrong khajna ia ki kali kiba iaid ha ka surok 4-lane, hynrei ka seng pat ka dap da ka jingsngewkhia halor ka jingduna jong ki samla khasi kiba trei ha kane ka jaka khrong khajna, namar la dap tang da ki bar jylla.
U la ong ruh, ba kane ka kompani ka la kular kai haba iadei bad ka jingthungkam ia ki samla Khasi ha kane ka Toll Plaza, namar kat haduh mynta la thung tang da ki bar jylla, hynrei ia ki samla na ka thain kiba lah ban trei ha kane ka Toll Plaza, ym shem la thungkam pat ia ki.
Kumta, haba iadei bad kane ka na ka liang ka seng, ka la ai por 5 sngi ia kane ka kompani ba kan thungkam noh da ki samla na ka thain ha katei ka Toll Plaza bad lada kane ka kompani kam shah skhor halor kane ka jingdawa, ka seng kan sa shim ruh da ki lad ki lynti ba kham tyngeh, u la bynrap.
Shillong, 31 Nailar:Ki samla pule ka skulbah NEHU hapoh ka lama jong ka North Eastern Hills University Students’ Union (NEHUSU) ki la leit ban tur sha ophis jong u Vice Chanchellor, katei ka skulbah ban dawa na u ba u dei ban weng kam noh shisyndon hapoh ar sngi ia u Prof.F.A Qadri, namar ba u leh kynshleiñ ia kawei ka samla pule kaba hap hapoh ka jinghikai jong u.
Katkum ka jingiathuh kitei ki samla pule ki la ong ba ha ka 26 tarik mynta u bnai utei u Professor u la leh kynshleiñ ia kawei ka samla na ka tnad History, kitei ki samla ki la rah ryngkat bad ka pla kad kaba thoh pynrem ia u tei u professor ryngkat ki jingdawa ban sloit noh na ka kam jong u.
U Tyrchain Lypon, President ka NEHUSU, u la ong bala ujor pyrshah ia ka jingleh jong utei u nonghikai ia ka samla pule hynrei kumba long mynta katei ka seng kan ap ia katei ka ar sngi namarba ka ijngtohkit ia katei ka jingjia ka dang iaid shakhmat.
Katei ka seng ka la ai jingthoh ruh sha u VC katei ka skulbah da ka ingdaw aban weng kam ia utei u nonghikai,bad na ka liang jong u VC lyngba u Prof.Manmohan Singh u la kyrpad ia ki samla pule ba kin ap ia ka kaiphod tohkit.
Shillong, 31 Nailar:Ka Synjuk ki Nong-synshar Shnong ka Bri u Hynniewtrep (SNSBH) ka la ong ba ka kwah ba ka sorkar bad ka KHADC ki dei ban pynsted ban pynioh noh ia ka Village Administration Bill (VAB) na ka bynta ki Rangbah Shnong.
Haba kren sha ki nongthoh khubor hadien ba la wai ka jingiakren bad u Myntri Rangbah u Dr Mukul Sangma, u President ka SNSBH u Dr Werlok Kharshiing u la ong, “Ngi kwah ban ioh noh ia ka VAB.Ngim tip la ka dei ka kam jong ka sorkar na ka KHADC",.
U la ong ba u Myntri Rangbah u la ong ba un sa khot lang ban iakren ia kane ka kam hapdeng ka KHADC, SNSBH bad ka sorkar kumno ban pynsted.
Halor ka jingpan kyrteng ka sorkar ia ki nongtrei sorkar ba bat kam shnong, u Dr Kharshiing u la ong ba u Myntri Rangbah u la kular ban bishar ban pyrkhat biang ia ka rai kaba mut ba ka sorkar kan sa weng noh ia ka rai barim jongka.
“Ka sorkar ka la kular ban eksamin biang ia kane ka kam.
Ngi la ong ba ka kam shnong ka iapher na ki kam sengbhalang namar ba ka shnong ka dei kaba la don naduh hyndai hynthai bad kam ju don kano kano ka jingpan kyrteng ne leh kumba leh kane ka sorkar ia ki nongkitkam shnong", la ong u Dr Kharshiing.
Shillong, 31 Nailar:U bah A.G Khar-kongor u la shimti kum u Chairman bad Managing Director ka North Eastern Electric Power Corporation Ltd (NEEPCO) ha ka 29 tarik mynta u bnai.
U bah Kharkongor u la sdang ban trei hapoh NEEPCO ha u snem 1993 bad u la shah thung kum u Director (Finance) ka NEEPCO naduh ka 19-08-2010.
U dei uba la pule ha IIT, Bombay kumjuh ruh IIM, Calcutta, u dei uba la tbit ban pynbit pynbiang ia ki kam pisa tyngka jogn ki projek ba kham heh ka NEEPCO.U la sdang ban trei nyngkong ha Bharat Petroleum Corporation Ltd.
U dei ruh u dkhot ka Finance Committee jong ka Tezpur University, Assam, u dei ruh u dkhot Finance jong ka Damodar Valley Corporation, Kolkata naduh u iaiong,2013 haduh u risaw 2014.
Shillong, 31 Nailar:Ka jingialang hapdeng ka sorkar bad ki sengbhalang kiba pyrshah ia ka surok Tih Uranium ka la kut noh khlem jingmut khlem mih kano kano ka rai.
Katei ka jingialang la khot lang ia ki kynhun kiba kyrshan ia katei ka surok ruh.
Hadien ba la wai katei ka jingialang haba ia kren bad ki nongthohkhubor u General Secretary ka JACSO u bah Robertjune Kharjah-rin, u la ong ba ka jingialang kam poi shaei shaei ruh bad ym shym la lah ban shim ia kano kano ka rai.
Utei u nongialam ka JACSO uba dei ruh ha kajuh ka por u General Secretary ka HYC u la ong ba haba khot ia kum katei ka jait jingialang ka sorkar ka dei ban khot lang ruh ia ki ar tylli ki tnad kata ka Minitry of Road Transport and highway ( MoRTH) bad kumjuh ruh ia ka National Highway Development Corporation Limited (NHDCL) khnang ban ia shai baroh ia ka jingthmu jong katei ka surok.
U bah Robert u la ong ba la tip shai ba katei ka surok ka dei ban pynsuk ia ka ijngtih ia u Uranium.
Katba u myntri rangbah ka jylla pat u Dr.Mukul Sangma u la ong ba la khot ia katei ka jingialang namar ki jingiakren kiba sahteng ha ka jingialang kaba la dep.
Ula ong ruh ba ka sorkar ka ieng skhem ba kan ym shah ban tih Uranium lada khlem ka jingmynjur u paidbah.
Shillong, 1 Nailur:Naduh ka elekshon ha u snem 2013, ki khubor ki la saphriang ba u bah Rowell Lyngdoh MLA ka seng Congress na Mawkyrwat u don jingmut ban shongthait noh hynrei ki paidbah nongkyrshan jong u kim shym la ailad ia u bad ki la pynbor ba u dei ban ia khun hi beit.
Ka jingaidak u bah Rowell ban shongthait noh ha u 2013 ka la pynthikna ia kiba bun ki nongkyrshan jong u ba ha u snem 2018 un shongthait noh naba ka rta jong u ruh ka la noh.
Hynrei ka jingshah pynhiar shuki jong u, na ka kam symbud myntri rangbah ha u myntri rangbah ka jylla ka la pyning ia ka mynsiem utei u nongialam radbah ka Congress ha kaba mynta u la pynbna sha la ki paidbah nongkyrshan ba watla u la shah pynhiar shuki ruh hynrei kim dei pat ban duh jingkyrmen naba ha ka elekshon 2018 ruh un dang ia khun hi bad katei ka jingong jong u la sngewthuh ba lada un jop biang ha u 2018 kan dei ka jingiapyni bor kaba heh hapoh katei ka seng.
Ha ka sngi hat majai ki nongkyrshan jong u bah Rowell ki la pynlong jingialang ha Mawkyrwat bad ha katei ka jingialang nalor ki jingsngewsih ba ki la pynpaw halor ka jingshah pynhiar shuki jong u bad nalor ka jingkmen pat ba watla u bah Rowell u la shah pynhiar pynban ki dang ioh myntri sorkar napoh katei ka District.
Haba ia kren bad u Rupang u General Secretary ka Mawkyrwat Block Congress Committee u bah Remdor u la ong ba u bah Rowell u la phah ktien ruh ban pynbna sha ki paidbah nongkyrshan jong u ba kim dei ban duh jingkyrmen, “U Ma deng Rowell u la ong ‘wat duh jingkyrmen , ngan ym shongthait , ngan ia khun beit ha u 2018 ruh’" ong u bah Remdor.
U bah Remdor u la ong ba dang ha ka 24 tarik mynta u bnai u Dr.Mukul Sangma myntri rangbah ka jylla u la kyntait ba ka don jingthmu ban pynhap shuki ia u bah Rowell,hynrei tang hapoh ka 24 kynta kata ha ka 25 tarik la phah ia u da ka bor ba u dei ban risaiñ beit bad u la ong ba u bah Rowell u la pan map na ki nongkyrshan jong u ba um shym la ioh ban kynjoh ktien naba la phah da ka bor ba un leh beit wut wut.
Haba kylli pat kaei ka jingpher hapdeng u M.M Dango bad u bah Rowell kum ki myntri sorkar utei u nongialam ka MBCC u la ong ba ym lah ban ong eiei namarba ki don la ka jong ka sap treikam bad la ka jong ka bynta hynrei ki dei pat kiba trei shitom na bynta ka district bad ki la dei ruh kiba la trei radbah ban pynioh District ia ka Mawkyrwat.
Shillong, 31 Nailar:Ki samla pule ka skulbah NEHU hapoh ka lama jong ka North Eastern Hills University Students’ Union (NEHUSU) ki la leit ban tur sha ophis jong u Vice Chanchellor, katei ka skulbah ban dawa na u ba u dei ban weng kam noh shisyndon hapoh ar sngi ia u Prof.F.A Qadri, namar ba u leh kynshleiñ ia kawei ka samla pule kaba hap hapoh ka jinghikai jong u.
Katkum ka jingiathuh kitei ki samla pule ki la ong ba ha ka 26 tarik mynta u bnai utei u Professor u la leh kynshleiñ ia kawei ka samla na ka tnad History, kitei ki samla ki la rah ryngkat bad ka pla kad kaba thoh pynrem ia u tei u professor ryngkat ki jingdawa ban sloit noh na ka kam jong u.
U Tyrchain Lypon, President ka NEHUSU, u la ong bala ujor pyrshah ia ka jingleh jong utei u nonghikai ia ka samla pule hynrei kumba long mynta katei ka seng kan ap ia katei ka ar sngi namarba ka ijngtohkit ia katei ka jingjia ka dang iaid shakhmat.
Katei ka seng ka la ai jingthoh ruh sha u VC katei ka skulbah da ka ingdaw aban weng kam ia utei u nonghikai,bad na ka liang jong u VC lyngba u Prof.Manmohan Singh u la kyrpad ia ki samla pule ba kin ap ia ka kaiphod tohkit.
Shillong, 1 Nailur:Ka Labour Department jong ka Sorkar jylla, ka la pynkiew ia ka bai bylla sngi ha kine ki bnai ba ladep, bad ka long kaei kaei ka ba sngewtynnad naka bynta ki paidbah ka jylla hi baroh kawei.
Hynrei ha ka jingleit jurip jong ka seng ia ki ba bun ki dukan, ki ophis trei kam jong ka sorkar jylla ruh, la lap ba kam don ka jingbud tista ia ka jingsiew bai nong ba la wanrah thymmai da ka tnat labour jong ka sorkar jylla bad ki nongtrei ki dang iai ioh ia ka bai bylla ka ba duna.
Khnang ba kane ka jingpynkiew ia ka bai bylla sngi da ka sorkar, kan long ka jingmyntoi ba pura ia ki paidbah, ka seng ka kyntu ia ka tnat labour ban bthah ia baroh, ban bud tista ia ka jingsiew bai nong, ba la wanrah da ka sorkar jylla bad ban pyntip paidbah ruh lymba ki lad pathai khubor ia ka dor thymmai ba la buh da ka sorkar naka bynta ka jingia tip lang jong baroh ki nongbylla.
Shillong, 01 Nailur:U Chief Secretary barim ka jylla u Bah WMS Pariat u la shah thung kum u chairman ka Meghalaya State Electricity Regulatory Commission (MSE RC) bad ka la kyntait noh ia u chairman barim ka NEEPCO u Utpal Moral.
Ia kane la iathuh da u Myntri Rangbah ka jylla u Dr Mukul Sangma hadien ba la wai ka jingialang ka kynhun myntri mynta ka sngi.
Kawei pat ka rai jong ka jingialang ka long ban pynbun ia ka pisa Contingency Fund na ka T.1.05 klur sha ka T.2.05 klur bad ia kane yn pynmynjur ha ka iing dorbar thawain.
Nongpoh, 31 Nailar:Namar ka jingbym thungkam ka SS Multi Service Company na Uttar Pradesh, ia ki samla Khasi ha ka Toll Plaza kaba don ha Pahammawlein 20Mer, mynta ka sngi ki nong-ialam ba hakhmat ka Federation of Khasi Jaintia & Garo People (FKJGP) North Khasi Hills District unit, ki la hiar ban jurip ia katei ka jaka khrong khajna bad ai por san sngi ia katei ka Kompeni ban kan thungkam noh mardor da ki samla napoh ka thain ha katei ka jaka khrong khajna.
Ha kane ka sngi ba la pynlong ia ka jingjurip ia kane ka Toll Plaza, la ialam da u President ka FKJGP, North Khasi Hills District, ha kaba ki la lap ban bun na ki nongtrei ha kane ka jaka khrong khajna la trei tang da ki bar jylla suda, katba ki samla khasi pat ki duna bha bad ki don tang kumba katto katne ngut kiba la ioh ban trei.
Ha kane ka jingjurip ki nongialam ka seng ki la leit ruh ban iakynduh ruh ia ki nongpyniaid jong katei ka Kompani, ha kaba ki la dawa ruh na ka bynta ban thungkam khambun da ki samla na ka thain, namar ba kumba ka long mynta ha kane ka Toll Plaza la thungkam tang da ki bar jylla suda.
Haba kren sha ki nongthoh khubor, hadien kane ka jingjurip, na ka liang u Bah Eddie Kharbani, President ka FKJGP, North Khasi Hills District unit, u la ong ba ka seng kam pyrshah halor ka jingioh jong kane ka Kompani ban pyniaid ia kane ka Toll Plaza, na ka bynta ban khrong khajna ia ki kali kiba iaid ha ka surok 4-lane, hynrei ka seng pat ka dap da ka jingsngewkhia halor ka jingduna jong ki samla khasi kiba trei ha kane ka jaka khrong khajna, namar la dap tang da ki bar jylla.
U la ong ruh, ba kane ka kompani ka la kular kai haba iadei bad ka jingthungkam ia ki samla Khasi ha kane ka Toll Plaza, namar kat haduh mynta la thung tang da ki bar jylla, hynrei ia ki samla na ka thain kiba lah ban trei ha kane ka Toll Plaza, ym shem la thungkam pat ia ki.
Kumta, haba iadei bad kane ka na ka liang ka seng, ka la ai por 5 sngi ia kane ka kompani ba kan thungkam noh da ki samla na ka thain ha katei ka Toll Plaza bad lada kane ka kompani kam shah skhor halor kane ka jingdawa, ka seng kan sa shim ruh da ki lad ki lynti ba kham tyngeh, u la bynrap.
Shillong, 1 Nailur:U Deputy Commissioner, Ri Bhoi District, u pyntip ba ka jing pynrung kyrteng Biometric lane ka NPR, kan sdang naduh ka 1tarik Nailur 2016 ha Umling Block bad kumjuh ha ophis jong U Deputy Commissioner, Nongpoh.
Shillong, 31 Nailar:Ka Village Administration Bill (VAB), ka dei ka hok nongkynti jong ka tnat kam poh iing jong ka sorkar India bad ka Khasi District Council, ong U bah PN Syiem Chief Executive Member jong ka Council, haba iakren bad U Rupang mynta ka miet.
“Ka sorkar Jylla, kam don bynta" ula ong shuh shuh.
Haba kynthoh halor ka jingong jong u myntri rangbah, ba ka Council, ka dei ban jubab ia ki 12 tylli ki mat, kiba ka tnat kam poh iing jong ka sorkar India, ka kwah jingshai, ha shwa ba kan mynjur ia ka VAB, U Bah PN Syiem,u iathuh ba ka Council, ka la phah ia ka jingpynshai jongka, halor kitei ki mat mynta ka sngi sha ka Sorkar Jylla, tangba ula kren shai shuh shuh, ba mynta ka dei ka kamram jong ka Council bad ka tnat kam poh iing jong ka sorkar India, ba kan ia pynbeit halor katei ka ain jong ka VAB.Jowai, 31 Nailar:Ka jingiatyngkhuh kali ha u surok bah NH -44 Jowai Shillong Road bad Jowai Badarpur Road ka la jia jan man la ka sngi.
Mynta ka sngi Ba-lang, ha ka por 3 shiteng eiei mynstep phyrngap, kawei ka night super bus (As 10 C 4187) ka la kylla ha Umlidoh tang na ka daw ba ka hap ban kiar tyngeh ia kawei ka trok kaba niah khlem akor.
Ha kane ka jingjia 5 ngut ki briew ki la mynsaw bad la pynkit ia ki sha Civil Hospital Ialong.
Shuh shuh kawei ka trok (NL01K 9592) ka la synrud ia kawei ka kali Maruti Van ha Khliehtyrshi hynrei ha kane ka jingjia ym shym la don mano mano ba mynsaw.
Ha kane ka sngi Nyngkong ka kawei ka kali Maruti Swift kaba kamai na Jowai sha Shillong ka la shah tynrah ha ka trok shipai bad kiba shong ha katei ka kali kamai ki la mynsaw kynthup ia ka kmie bad u para jong une u nongthoh khubor na Jowai, ka kong Nosting Siangshai bad ka dang don mynta ha Nazzareth Hospital ban shah sumar.
La iathuh ba katei ka trok shipai la niah da u driver uba dang shah hikai.
Shuh shuh ha ka por 9:30 pm eiei kawei ka trok kaba kit Clinker na Lumshnong, ka la tynrah ia ka jaka iing ki pulit pyniaid kali ha Lad- Nartiang (Lad Police Reserve/ Lad College) haduh ba katei ka jaka ieng ki pulit kaba la shna bha da ka dewbilat ka la pra pom.
Shillong, 31 Nailar:U Myntri Rangbah ka jylla u Dr Mukul Sangma u la ong ba ka KHADC ka dei ban pynphai biang (recall) noh ia ka Village Administration Bill (VAB) khnang ban pynsted ia ka jingpyntreikam ia ka.
Hynrei kaba sngew phylla, ka long ba u Myntri Rangbah uba la ju iakwang ktieh mar kylliang bad u CEM ka KHADC u Bah Pyn-shngain N Syiem, u la kam ba u la dep iakren bad u CEM ka KHADC halor kane ka kam.
Kane ka jingkren jong u Myntri Rangbah ka long hadien ba la wai ka jingialang bad ka Synjuk ki Nongsynshar Shnong ka Bri u Hynniewtrep (SNSBH) hynne ka sngi.
U Myntri Rangbah u la ong ba ka KHADC ka dei ban pynphai biang ia kane ka Bill (VAB), bad rah biang ha iing dorbar ban pynkylla (amend) khnang ban lait na ka jingiatyngkhuh bad ki kyndon ka riti synshar ka ri kumba la pan jingshai ka tnad Kam Pohiing ka ri kiba don haduh 12 tylli ki mat.
“Ban sted ka jingmynjur u Lat ia ka VAB, kaba iatyngkhuh bad ka tnad Kam pohiing ka ri, ka KHADC ka dei ban pynphai noh ia ka VAB bad wanrah da ki jingpynkylla (amendment) halor jongka", la ong u Myntri Rangbah.
Kane ka jingkren jong u Myntri Rangbah ka long ba ka KHADC ka dei ban weng noh ia ki kyndon kiba ka tnad Kam pohiing ka ri ka la pan jingshai khnang ba ka VAB kan iaid beit sha ophis u Lat ka jylla ban ioh ia ka jingmynjur kloi ia ka.
U la ong ba ka tnad kam pohiing ka ri ka la pan jingshai haduh 12 tylli ki mat halor ka VAB namar ba ki don ka jingiatyngkhuh bad ka riti synshar ka ri.
Ia ki jubab halor ka jingpan jingshai ka tnad Kam pohiing, la phah da ka KHADC sha ka sorkar bad ka sorkar jylla kan dang eksamin bha ia ki shwa ba kan phah sha ka tnad kam pohiing.
“Ka KHADC ka la phah ia ka jubab halor ka jingpynshai ia ki 12 tylli ki mat sha ka sorkar jylla bad ngin sa eksamin bha ia ki", la ong u Dr Mukul Sangma.
Hynrei na ka liang u Myntri Rangbah u la ong ba ka long kaba donkam ba ka KHADC kan shim khia kyrkieh ban wanrah beit da ki jingpynkylla ia ka VAB namar ba ka tnad Kam pohiing ka lah ban nym hun ia ka jingpynshai jongka bad lada ka long ha kane ka dur, ka jingmynjur ia ka VAB kan nang slem shuh.
U Dr Mukul ula bynrap ba ki Rangbah shnong ki dei ban iarap lang ia ka KHADC halor kane ka bynta.
Ha kawei ka liang, u Myntri Rangbah u la iathuh ruh ba ka sorkar ka la rai ban pyrkhat biang ia ka rai jongka ban pan kyrteng ia ki nongtrei sorkar kiba bat kam Shnong bat kam ha ki kynhun.
“Ngin sa bishar biang ia kane ka kam hadien ba ka kynhun jong ki Rangbah Shnong ka la kyrpad ia ka sorkar", u la ong.
Halor ka jingdawa ka SNSBH ban pynlait noh ia ka MUDA ha ki jaka ba hap ha ka jingpeit jong ka Autonumous District Council (ADC), u Dr Mukul u la ong ba ka sorkar kan sa bishar bniah ha kaba kan sa thaw ruh ia ka met ban peit ia ki jaka ba hap shabar ka Municipal bad ruh ia ki jaka ba hap hapoh ka jingpeit jong ka ADC.“Ngin sa khot lang ia ki ADC, ki Rangbah shnong bad kiwei ban iakren halor kane ka kam", la ong u Dr Mukul Sangma.
Shillong, 01 Nailur:U Myntri Rangbah ka jylla u la kubur ba ka lah ban long ka jingshisha ba ka jingtorti ki kam kum ka jingshna surok, jingkieng ka dei namar ka don ka jingleh sting ki kontraktor lyngba ka jingiadei bad ki enjiniar.
Haba jubab halor ka jingkhyllem kynsan ka jingkieng ha Pamlatar ha Ri-Bhoi ba la shna da ka Dhar Company kaba dei jong u MLA bad myntri sorkar u Bah Sniawbhalang Dhar bad u Bah Ngaitlang Dhar, u Dr Mukul u la ong ba kaba bha tam ban leh ia kane ka long ban don ka ain ban pyntieng ban pynshitom ia ki.
“Nga la ioh jingtip ia ka jingjia (jinghap ka jingkieng) bad ka tnad ba peit ia kane kan eksamin bha", la ong u Dr Mukul haba kren sha ki nongthoh khubor mynta ka sngi hadien ba la wai ka jingialang ka kynhun myntri.
“Bunsien haba shna kyrkieh ia ka surok ban pyndep tang namar ba don kano kano ka kam, kan don beit ka jingiasylla hapdeng ki kontraktor bad ki enjiniar bad kaba donkam ka long ban pynbeit ia kane ka rukom kaba dkoh", u la ong.
U la ong ba ka sorkar ka trei na ka bynta ban pynkylla ia ki rukom treikam ban pynbeit ia kaba dkoh khamtam ha ka tnad PWD ha ka rukom shna ia ka surok, ki jingkieng.
U la ong ba kawei pat ka daw kaba wanrah ia ka jingsniew jong ki surok ha ka jylla ka dei namar ba ka dei ka jaka kaba jur slap bha.
“U slap u dei u nongshun jong ka surok",la ong u Dr Mukul.
“Nga la iashong jingialang bad ki ophisar ka tnad PWD ban wad lad kumno ban pynbha ia ka rukom shna ia ki surok ha ka jylla", u la bynrap.
Hynrei u la kam ba ka jylla Meghalaya ka dei kawei kaba kham bha tam ki surok haba ianujor bad kiwei ki jylla jong kane ka thain shatei lammihngi ka India.
U la ong ba ka jingshna ia ka surok kan dei ban long kaba bha kaban don ki nala ban iaid ka um, ban don ki jaka ban kiew ban hiar ki briew bad ki lad ban lait na kano kano ka jingjia ba sngewsih khamtam ha ki ha ki surok bah national highway.
Shillong, 01 Nailur:Ka sorkar jylla ka la phah sha u Lat ka jylla ia ka jingprokram ba ka la thmu ban pynlong ia ka elekshon MDC shiteng samoi sha ki 7 tylli ki konstitwensi ba la risain noh da ki MDC ba long MLA.Haba pyntip ia kane hadien ba la wai ka jingialang ka kynhun myntri hynne ka sngi, u Myntri Rangbah ka jylla u Dr Mukul Sangma u la iathuh ba ka sorkar ka la dep phah ia ka jingthmu ban pynlong noh ia ka elekshon MDC shiteng samoi sha u Lat ka jylla tangba ym pat lah ban iathuh ia ka sngi ban pynlong namar ba ka dang long buhrieh bym pat ioh ia ka jingmynjur na u Lat ka jylla.
“Ngi la phah sha u Lat ka jylla ia ki prokram ba ka sorkar ka la thmu ban pynlong ia ka elekshon MDC shiteng samoi bad ngi dang ap ia ka jingmynjur na u Lat", la ong u Myntri Rangbah.
Hynrei ha kawei ka liang, katkum ka jingtip, ka sorkar jylla ka la thmu ban pynlong ia ka elekshon ha ka 13 tarik Nohprah ban wan sha ki konstitwensi bym don MDC ha KHADC bad ruh ha JHADC.Na ka liang u Myntri Rangbah u la ong ba ka daw ka jingslem ban pynlong ia ka elekshon MDC shiteng samoi, ka dei namar ba ka KHADC kham mynshwa ka la pyrshah ia ka jingthmu ka sorkar ban khate na ka bhah jongka ba ioh na ka sorkar ban pynlut ban pynlong elekshon hynrei mynta kam shym la pyrshah shuh.
“Kam don daw ha ka jingshisha ia ka jingpynslem hynrei mynshwa ka KHADC kam shah ba ka sorkar kan khate na ka bhah jongka ban pynlut ia ka pisa ha ka elekshon hynrei mynta kam don shuh ka jingpyrshah", la ong u Myntri ka District Council Affairs (DCA) u Bah Prestone Tynsong haba bynrap nalor ka jingkren jong u Myntri Rangbah halor kane ka kam.
Shillong, 1 Nailur:Shen ki MLA ka seng Congress, kiba pyr-shah ia u myntri rangbah ka jylla u Dr.Mukul Sangma, kin khih radbah noh.
Kat kum ki lad khubor ba la ioh lum, la iathuh ba mynta kitei ki MLA pyrshah Mukul ki dang ia pynbeit para ma ki, khnang ba ha ka sngi ba kin pyni bor kan ym don shuh ka jingiashet kylla uwei ia uwei pat bad kan dei beit ka sngi ba jop ia ki.
Kumba ka long mynta la iathuh ba ki katto katne ngut ki MLA pyrshah Mukul, ki ju ia don kynduh ha kiba bun ki khep ban ia phylliew jingmut da kano ka lynti kin sdang.
La iathuh ba ki ban shim ia ka bynta ba hakhmat ha katei ka jingpyrshah kin dei u CEM ka KHADC u bah Pynshngaiñ N Syiem bad u bah Rowell Lyngdoh symbud myntri rangbah barim ka jylla uba dang shu shah pynhap shuki dang shen.
Nalor nangta la iathuh ba ha katei ka kynhun pyrshah Mukul ki don ruh kiwei pat ki MLA kiba bat ia ka kam myntri sorkar mynta, hynrei kitei kin ym pat pynpaw eiei shabar tad haduh ban poi katei ka sngi khadduh ba ki la ia mang.
Shuh shuh ki lad khubor ki la iathuh ba ka jingsdang jong ki ka lah ban dei ha ka sngi long dorbar jong ka ing dorbar thaw-aiñ ka jylla ka ban sdang noh shen, ha kaba la ong ba ha kitei ki sngi long dorbar kitei ki kynhun pyrshah Mukul ki lah ban tynruh ia ka liang pyrshah ba kan wanrah da ka No-Confidence Motion (NC) ia u myntri rangbah bad hangtei kan mih ka jingpyni bor.
Ki lad khubor ki la iathuh ruh ba kumba ka long mynta u CEM KHADC u la nang ioh paralok ha ka jingiakhih jong u pyrshah ia u myntri rangbah bad la ong ba ka dorbar kaba khluit bha kan dei halor ka mat kaba ia dei bad ka aiñ ar maloi kaba katei ka aiñ jong ka ing dorbar ka la shu kylla kamkai noh, namar ba ha kine ki sngi katei ka aiñ ka la iap noh, namar ba ka ing bishar ka la rai pynksan ia u CEM ka KHADC u bah Pynshngaiñ N Syiem.
Lah ban kdew ba dang ha kine ki khyndiat sngi u bah Rowell Lyngdoh, tang mar ia shah pynhap na ka shuki myntri sorkar u la kren pyrshah ia u myntri rangbah bad u la ong ruh ba ka seng Congress kan sa jot lada kan dang bynshet ia ka kam nongialam ha u Dr.Mukul bad u bah Rowell u la pynher ruh da ka jingthoh sha ka AICC.Shillong, 01 Nailur:Ka War Jaintia Youth Council (WJYC) ka pynpaw iaka jingbynniaw jur halor ka jinghiar ka ioh kam ioh jam ki samla ka thain, wat la bun na ki, kila pyndep ia ki jingpule ba pher bapher hynrei haba kut ki shu hun ban leit bylla sngi khnang ban im ja kpoh kat shaba ioh ba lap.
Ha ka jingpynlait, shu don bok ba ka Amlarem sub-division ka don ia ka kad khaii India -Bangladesh lyngba ka Dawki Tamabil, ba ki nongshong shnong ka thain ki ioh kam ioh jam lyngba ki exporter ba shalan mawshun sha Bangladesh.
Ka jing don ka kad khaii ha Dawki bad ka jingmih une u mar poh khyndew na Elaka Nongtalang ka long kum ka khar khana ba ai jing kyrkhu iaki nong shong shnong kane ka thain ban ioh kam bad ioh kamai na duh ki driver kali ki nong die sha ki nong diewai dong bad kiwei kiwei bad wat ka sorkar jylla bad ka District council ruh ki ioh khajna na u ne u mar poh khyndew.
Ka la ong ba lada khein kyllum daki hajar ngut ki briew ki im jakpoh naka jingshalan ia u mawshun.
Ka seng ka pynpaw ba kam don kano kano ka jingpyrshah iaka jingshalan ia une u marpoh khyndew sha Bangladesh bad ha kajuh ka por ka seng ka dawa naka sorkar ban pynsted ban ai licence kloi iaki nongtih par ba kin lah ban tih ia une marpoh khyndew namar kumba long mynta ka sorkar jylla ka pyllait tang iaka kynton (stock) ban kit bad shalan bad kane ruh ka buh jingma ba lada lut noh kane ka stock ki nong khaii ki hap sangeh noh ban shalan maw sha Bangladesh bad ka iew ruh kan khang biang sa shisien bad kan mih bun bah ki jingeh ia u babun balang lada khang kane ka iew Border ban shalan maw sha Bangladesh, la ong ka kyrwoh na u Bah Daniel Khongsit u president WJYC.Shillong, 1 Nailur:U Bah Wandonbok Jyrwa General Secretery ka East Khasi Hills Local Taxi Owners Association, u khot u wer ia ki paidbah, ba kin ia poi lang lashai ka sngi, ha ka por 10baje mynstep ha khmat Police Reserve, kaba dei ka sngi jingiakhih jong ki Trade Union ha ka Ri baroh kawei.
La iathuh ba ka General Secretery jong ka National Trade Union ruh, kan shim bynta lang, ha katei ka jingiakhih paidbah lashai ka sngi.
Nongpoh, 01 Nailur:Ka Synjuk ki Dor-bar Shnong Mawhati Area, ki la pynpaw ia ka jingsngewkhia bad pyn-rem jur halor ka jingtwa ka jingkieng ha Pamlatar, Ri Bhoi District, ha kaba ki la kynnoh ruh ba ka daw kaba la pynlong ia katei ka jingkieng ban twa ka dei na ka jingbym-shimkhia da u Kontraktor bad ka tnat PWD na ka bynta ban bishar bniah hashwa ban shna ia katei ka jingkieng.
Lah ban pynkynmaw hangne ba ha ka 24 tarik u Nailar, katei ka jingkieng ka la twa ha ka por ba ki nongtrei bylla ki dang mut ban theh slep halor katei ka jingkieng bad ha ka jingtwa katei ka jingkieng ka la wanrah ia ka jingmynsaw jong ki 5 ngut ki briew kiba trei ha katei ka jingkieng ia kaba la pyntrei da ka M/S Dhar Construction Company.
Haba iadei bad kane na ka liang u Bah Marius Jyrwa, President ka Synjuk ki Rangbah Shnong Mawhati Area, u la ong ba ka synjuk hi ka pynrem jur halor kane ka jingpyntrei torti da u Kontraktor uba dei shna ia katei ka jingkieng bad ha kajuh ka por ki la pynrem ruh ia ka tnat PWD halor ka jingbym bishar bniah ha kata ka rukom kaba dei, halor katei ka jingpyntrei ia ka surok bad jingkieng kaba na Mawlaho sha Pamlatar.
U la ong ruh, ba ia katei ka surok ba 8 km la shna lyngba ka Skim PMGSY, ha ryngkat ka jingmang pisa kaba la kot sha ki klur tyngka, ha kaba u la bynrap ruh da kaba ong “ naduh ba sdang ban shna ia katei ka surok ngi la iohi ia ka jingbymbiang ha ka rukom shna, hynrei sngewsih ban ong bay m shem la don na ka tnat sorkar kaba ban wan jurip halor ka jingtei ia katei ka surok bad jingkieng" ong u Bah Marius Jyrwa.
Kumta, khnang ba kum kine ki jingjia kiba buh ia ki paidbah ha ka jingma kin nym jia shuh, ka synjuk ka dawa ruh na ka sorkar ba ka dei ban leh da kaba tyngeh ia u Kontraktor ba pyntrei ia katei ka jingkieng bad ha ka juh ka por ka sorkar ka dei ban pynlong ia ka jingtohkit halor katei ka jingtwa ka jingkieng bad ban leh tyngeh ruh ia ki Engineer ba dei peit ha kaba shna ia katei ka jingkieng, u la bynrap.
Shillong, 02 Nailur:Ka Myntri ka tnad ka koit ka khiah ka jylla ka Kong Roshan Warjri ka la pynlait paidbah ia ka MAA ne ka Mother’s Absolute Protection, ka prokram ba la pyntreikam da ka sorkar pdeng ban ialap paidbah ba ka dud ka kmie ka dei kaba bha tam ban ai ia I khyllung.
Ia kane ka jingpynlait paidbah la pynlong ha Ganesh Das Hospital, Lawmali ba la don lang u Secretaries ka tnad u Bah K.W Marbaniang, u Director u Dr.R.Wankhar, bad kiwei.
“Ka dud jong ka kmie ka dei ka jingai ei ba kordor tam jong u blei ia ki khyllung", la ong ka Kong Roshan.
Ka la ong ba ka dud ka kmie ka iada bun bah ki jingpang ia I khyllung bad ka long kaba donkam eh ban pynialap paidbah ban pynsngewthuh halor kane.
Ka la ong ba ki jingbam ba tei ki dei kiba kongsan bha ban pynthikna ia I khyllung ba koit ba khiah shwa bad hadien ba la kha.
Ka la ong ba ka kmie ka dei ban bam ia ki jingbam ba tei naduh ba ka dang pung bad hadien ba ka la kha ia I khyllung.
“U lok bad kiba haiing hasem ki dei ban ai ia ka jingkyrshan ia ka kmie ha ka bor met, ka bor pyrkhar haba ka don ha ka jingpynkhreh ban kha khyllung bad kane ka long kaba kongsan bha" ka la ong.
Shillong, 2 Nailur:Mynta ka shiteng sngi ha ka por 12:30 baje eiei ka kudam kaba set ia ki tiar ki tar kaba don ha syndah ka Petrol Pump kaba don ha ka jaka shuwa ban poi Pynursla ka la kem ding kynsan.
Katei ka kudam ka dei kaba don mar synrap bad ka Donbok Service Centre Assam Oil kaba jngai tang khyndiat kilomitar shuwa ban poi sha Pynursla.
Ka jingkem ding katei ka kudam ka la pynher syrngiew ia kiba paidbah kiba shong basah hajan katei ka jaka naba ka la mih ka jingsawa kaba jam la kumba bthei bom namarba ka ding ka la ioh ban bam ia ki shaka kali ,ki top umphniang kiba pynlang ha katei ka kudam.
Katkum ka jingiathuh u OC ka Pynursla PS u bah M.Rymbai ha ki lad khubor u la ong ba ha katei ka jingjia uwei u rangbah briew uba la don 30 snem karta uba la tip kyrteng kum u Ker Khonglam u la mynsaw ha ki bynta ka dur khmat bad baroh arliang ki kti.
Utei u rangbah u dei uba trei hapoh katei ka Petrol Pump bad ha ka por ba la jia katei ka jingjia u dang shet jingshet ha ka kamra shet kaba don hangtei.
U bah Rymbai u la ong ba ka jingsted jong ka ding ban klang ka dei namarba katei ka kamra ka dei kaba set ia ki top umphniang bad ki shaka kali haduh ba ka ding ka la bam ia katei ka ing dewbilat,hynrei donbok ba kam shym la pur pat sha Petrol Pump.
Ha katei ka jingjia, kumba lai tylli ki kali pynlip ding ki la poi sha katei ka jaka, katba ia uba mynsaw pat la rah sha CHC,Pynursla ban phah sumar.
Haduh mynta ki pulit ki la iathuh ba kim pat lah ban ai jingkheiñ ia ki jinglut jingsep ha katei ka jingjia.
Katkum ka jingiathuh ki briew kiba la iohi ia katei ka jingjia ki la ong ba namar ka jingdum lyoh kaba jur ha katei ka jaka ym shym la lah ban iohi ia ka ding kaba klang hynrei la iohi tang ki tdem iong kiba kiew sha suiñ bad la ioh sngew sa tang ki jingsawa kiba bthei.
Shillong, 2 Nailur:Ar ngut ki nongñiah ki la shah knieh ia ka laisen jong ki bad ki la shah pynduh ñiah kali 6 bnai kynthih na ka daw ba ki niah kali bad ka bu-aid kyiad.
Ha ka 30 tarik u nailar ki pulit ki la kem ia u Rojestar Kharbikhiew bad ki la pynngat ia u hapoh ki kyndon aiñ U/S 177/179/185 Motor Vehicles Act, 1988.
La rejistar ia ka Non FIR Case pyrshah ia u vide Laitumkhrah Traffic Branch Non-FIR Case No.5/2016 Part-IV bad la rah sha ingbishar jong ka kong L.Kharshiing, Judicial Magistrate First Class, Shillong Court, kaba la rai pynrem ia u katkum ka kyndon aiñ U/S 177/179/185 M.V.Act namarba u niah kali hapdeng ka jingbu-aid kyiad.
La daiñ kuna T.2600 tyngka bad u la shah pynduh niah kali hynriew bnai kata naduh ka 30 tarik u nailar haduh ka 1 tarik u lber, 2017,hadien ba la kut katei ka por u lah ban leit shim ia ka laisen jong u na ka Licensing Authority.
Ha ka 31 tarik u nailar pat, la kem ia u Ribhami F.Gashnga bad la pynngat hapoh ka kyndon aiñ U/S 185/187 Motor Vehicles Act, 1988.
La rejistar ia ka Non FIR case vide Laitumkhrah Traffic Branch Non-FIR Case No.2/2016 Part-IV bad la leit rah sha ingbishar jong ka kong L.Kharshiing, Judicial Magistrate First Class, Shillong Court, kaba la rai pynrem ia ka katkum ki kyndon aiñ U/S 185 M.V.Act namarba u niah kali ryngkat ka jingbu-aid kyiad.
La daiñ kunai ia u T.2000 tyngka bad la knieh ia ka laisen jong u bad la pynduh niah kali hynriew bnai kata naduh ka 31 tarik u nailar haduh ka 3 tarik u lber, 2017 bad hadien ba la kut katei ka por u lah ban leit shim ia ka laisen na ka Licensing Authority.
Jowai, 2 Nailur:Ka Kiang Nangbah Govt College mynta ka sngi ka la pynlong ia ka Annual Fresher’s meet 2016, ha Kiang Nangbah Govt Collge Auditurium Hall ha kaba pyniaid da ka Kiang Nangbah Govt College Student Union ha ka jigdonlang u Ma Madon-bai Rymbai Member of District council Ex CEM JHADC uba long kum u kongsan, U Bah Phyrnai-lang Swer uba long uwei na ki riew pawkhmat hapoh Khasi-Jaintia uba long ruh kum u symbud kongsan.
Ha kane ka sngi ,u President ka NEHU Student Union u Tyrchianmitre Lipon,U President KSU,JHDU Ohibait dkhar, Fiananc secretary KSU,JHDU Nangaibormi Sutnga, Project Maneger of Rural Development u Samla Franky Joushwa Lyngdoh, bad kiwei kiwei de ki riew pawkhmat jong ka rilum Khasi Jaintia ki la don lang.
Haba la ioh ka jingkren na ka Principal jong ka Kiang Nangbah Govt College ka la pynsngew ia ka jingkmen ban pdiang sngewbha ruh ia ki baroh ki samla pule ki ba dang shu join ha kane ka college [freshers] bad ka ai jingkyrmen ruh ia baroh ki samla pule ba kin kiew shaphrang ha ka pule puthi.
La ioh ruh jingkren ruh na u Guest of Honour u Phyrnai Swer u la pynsngew ruh ia ki kyntien shong sbai ia baroh ki samla pule bad u la ong ruh ‘Mynta ki samla ki dei ki lawei jong ka ri bad ki jaid bynriew namar ba mynta ym dei shuh ka thma jong ka wait ka stieh mynta ki dei ka thma jong ka jingstad lyngba u khulom uba ngi bat man ka sngi bad kumta ter ter".
Shuh shuh la ioh ruh ia ka jingkren na u Ma Madonbai Rymbai u ba long kum u kongsan jong kane ka sngi u la ong ba la dei ban ia mih ban dawa ia ka ei kaba ka college ka dei ban ioh kaba ka sorkar jylla bad na ka liang ka Sorkar jylla ruh kumjuh ka la dep sanction ia ka pisa mynta kumba 4klur na ka bynta ka extention ia ka building bad la dep pyllait ruh mynta ia ka 1st instalments 1klur tyngka ‘2nd instalments 2klur tyngka bad kaba khatduh pat 1klur tyngka na ka bynta kane ka college khnang ban pynkiew ia ka jingnang jingstad (letracy rate ) khnang ba ka district kan dang iai kiew ha ka jingnang jingstad ha ka pule puthi bad kiwei kiwei.
Bad la ioh ruh ka kyntien khublei na u General Secretery, ka KNGCSU, samla J Paul Lyngdoh ha kaba la ioh ka jingai khublei ia baroh ki nongiashimbynta jong kane ka prokram haka ne kane ka sngi bad hadien bala kut kane ka jingialang ba shipor hapoh ka Auditorium Hall la ruh don sa ka jam session ha bar ka Auditorium hall kaba la nang pyn shongshit, da ka band kaba na shillong ka ‘COLOR ‘ ha kaba la pynshonshit shikatdei eh ia ki samla ka College.
Shillong, 2 Nailur:Namar ka jingkhlad ba kyndit jong u Lyngdoh ka Hima Mawphlang uba kyrteng u N.Kingkerious Lyngdoh, kumta ka Dorbar Bakhraw jong ka Hima Mawphlang mynta ka la rai ban khang ia ka Khyrdop ban rung sha Lawkyntang ha ka 3 bad 4 tarik Nailur, uba dei u Lyngdoh ha ka Hima Mawphlang bad kumjuh ruh ka Dorbar ka la rai ban khang ia ka iew Mawngap ha 4 tarik Nailur bad baroh ki dukan kin khang ha katei ka sngi kum ka dak ka jingburom ia u Lyngdoh.
Kumban shu pyn-kynmaw Bah N.King-kerious Lyngdoh, i ba long U Lyngdoh jong ka Hima Mawphlang, Maw-phlang Lyngdohship iba sah ha Dongiewrim Mawphlang, i la khlad noh na kane ka pyrthei ha ka 1 tarik mynta u bnai bad ka jingleit on tep ia ki kan long ha ka 4 tarik mynta u bnai ha ka por 2 baje nohphai sngi ha u Lum jingtep jong ka Balang Presbyterian Mawphlang.
Shillong, 1 Nailur:Mynta ka miet ha ka por 10 baje eiei, ki pulit kiba iaid pahara ha Iewmawlong ki la khie bhur  bad ki la bom naphang ia ki paidbah kiba ieng ap kali ha Them Iewmawlong, Police Point hajan ka dukan sha Jalpan, Stand Lawsohtun.
Lai ngut na kiba la shah bom ki la mynsaw bad la pynkit mynta ka miet sha Civil hospital, Shillong.
U ba mynsaw jur eh u dei u nongniah jong ka trok kaba don ia u nombar ML 10-9938 uba la tip kyrteng kum u John Resman Syiemlieh, 29 snem karta na ka shnong Kynshi, uba niah ia ka trok jong u bah Khring na ka shnong Nongspung.
Uwei pat u dei u nongbud jong katei ka trok uba la tip kyrteng kum u Fedrick Nongrum, 17 snem karta na ka shnong Kynshi.
Ha katei ka jingjia uwei u samla uba dang ap kali ban leit sha 4 mer shiteng , Upper Shillong uba la tip kyrteng kum u Nestar Lnonglait, 25 snem karta u la shah bom lang.
Utei u nongniah trok um lah shuh ban iaid dalade hi namar ba la jngem snam lut ki lbong, ki ksang kti bad ka met jong u bad la shu btin lynti ia u da ki briew kiba wan ban synran lang ia u ban leit sha Civil Hospital.
Haba ia kren bad u Rupang utei u nongniah trok u la ong ba ka  jingjia ka la sdang naduh na Parking Lot Anjalee ha kaba ka kali sumo kaba pyndonkam da ki pulit kaba don ia u nombar ML 05 H 6211 ka la bud nadien ka trok jong u bad kynsan kynsan katei ka sumo ka la khang lynti sbak haba la poi ha Them iewmawlong bad ha katei ka por uwei u pulit u la tied da u dieng ia ki it jong katei ka trok, bad u la sei ia u shabar bad hangta ki la kyrdem ki la tied naphang ia u ryngkat bad u nongbud trok.
Ki la don ki paidbah kiba ap kali hangtei kiba iohi ia katei ka jingjia bad ki la leit ban tur shajan hynrei ha katei ka por utei u pulit u la bom naphang ia ki ruh.
Tang mar ia ioh jingtip ia kane une u nongthohkhubor u la leit sha katei ka jaka ha ka por 11 baje eiei mynmiet hynrei la lap ba ki paidbah kumba 30 ngut eiei ki la ia lum khrui ha Cantonment Beat house bad la iohi ba shabar jong katei ka thanad la dap smam da ki pulit jain iong jain stem.
Tang sa shiphang arphang ki pulit ki la ialam ia kitei kiba mynsaw sha Civil Hospital bad ki paidbah ba la wan synran ia ki ruh ki la budlang sha Hospital.
Utei u nongniah trok I ithuh durkhmat bha ia utei u pulit uba bom ia u bad haba la poi ha Civil Hospital la ioh jingtip na ki pulit kiba don ha Police Booth ba ka kyrteng utei u pulit uba shoh ia u draibar u dei u SI-Monu Sing Diengdoh, 47 snem karta katba u nongniah ia katei ka sumo ba pyndonkam ki pulit pat u dei u Mobing Nonghyndah, 35 snem karta.
Kaba kham thamula kumba la iathuh da u draibar trok u John ka long ba mar ia sei ia u napoh trok dei u draibar jong katei ka sumo pulit uba la kyrdem nyngkong ia u kumba saw ne san sien bad hadien kata la bom sa utei u SI da u lathi.
Halor katei ka jingjia mynta hi ka miet ka President jong ka HANM Women Wing’s ka kong Bity Jyrwa  ryngkat ki para nongialam katei ka seng ba la wan synranlang da ki nongshong iew ka la ujor da ka ejahar pyrshah ia kitei ki pulit shoh briew.
Haduh ba thoh ia kane ka khubor ki nongialam katei ka seng ryngkat ki lai-ngut kiba la ngat ha katei ka pot ki dang don ha Civil Hospital, Shillong.
Shillong, 1 Nailur:Mynta ka miet ha ka por 8:20 baje eiei ki pulit ka Lumdiengjri PS ki la leit kem ia uwei u briew uba la tip kyrteng kum u Sunil Prasad ba shong basah ha Lower Maw-prem ,namar ba u la batbor ia kawei ka khynnah kaba dang 17 snem karta.
Ki tyllong khubor ki la iathuh ba utei u briew u dei uba ia shong marjan bad katei ka khynnah bad ka la jia ha kawei ka sngi ba ki kmie ki kpa jong ki kim don ha ing , u la rung jubor ha ingsah jongka bad u la leh ia katei ka kam.
Hadien ba la dep leh ia katei ka kam u la byrngem byrsit ia ka ba kam dei ban iathuh hano hano ruh bad lada ka iathuh u la byrngem ban rahbor ia ki kmie ki kpa jong ka.
Da ka jingtieng katei ka khynnah kam shym la iathuh hano hano ruh bad u la iai bteng ban leh ia katei ka kam la katto katne bnai mynta, dei mynta ka sngi ba katei ka khynnah ka ud pang kpoh bad ki kmie ki kpa jong  ka ki ialam ban leit shim dawai, hynrei u doctor u la batai ba ka la armet, bad hadien katei ki la tohkit bniah na ka bad khadduh ka la phla ba ka la shah batbor, mar kumta hi ki kmie ki kpa jong ka ki la leit ban ujor mynta ka sngi sha Lumdiengjri PS bad hadien ba la ioh jingujor ki pulit ki la leit kem ia utei u briew.
Utei u briew uba leh ia katei ka kam u dei uba la don lok.
Shillong, 02 Nailur:Da ki hajar ki nong-trei ha ki tnad bapher bapher kiba don ha ka nongbah ki la iamih paidbah ban iaid ha surok mynta ka sngi ban pynpaw pyrshah ia ki polisi ka sorkar pdeng.
Kine kiba iaid paidbah ki kynthup ki nongtrei na ki seng nongtrei bylla, ki nongtrei ha bank, telecom, kar-khana bad aganwadi, bad kiwei ki tnad.
Ryngkat ki lama ki jingthoh bapher bapher, la pynlong ia ka jingiaid paidbah kaba sdang na Additional Secretariat ba la pyniaid da ka All India Trade Union Congress (AITUC).
Ka General Secretary ka AITUC ka Vijay Laxmi ka la kynthaha ia ka sorkar pdeng NDA namar ki polisi pyrshah ia ki paidbah bad dawa ban pynkylla ia ka ain jong ki nongtrei bylla.
“Ka sorkar pdeng ka la niew bein ia ka jingbit jingbiang jong ki nongtrei bad ka siang karpet ia ki kompeni bah eh", ka la ong bad bynrap, “ka polisi jongka ka long kaba pyrshah ia ki paidbah, ka kyrshan tang ia kiba riew spah, ia ki kompeni".
Ka la ong ba ka sorkar ka la siang karpet ia ki heh spah, ia ki kompeni ban wan theh pisa ha ki tnad bapher bapher kum ha ka tnad Iada ri, tnad pla pisa ban noin bein ia kiba duk.
Ka la ong ba ka FDI bad ki Multi National kompani kin ai kam tang ia kito ki briew kiba la tbit kiba bun ha ka Software Sector.
“Kane ka sorkar ka la kular ban ai kam 2 klur ngut ha ka shi snem hynrei ka pynmih kam tang 16 lak tylli bad kata ruh lyngba ki kam kontrak bad ba shu die sha ki kompeni ka bym dei jingshngain eiei ia ki nongtrei," ka la ong.
“Ka jingsiew kaba biang dei ban pynthikna sha ki nongtrei bylla kaba rit eh duh T.18,000 ha ki kam bym dei sorkar bad ka bai bam tymmen kaban long T.3,000 shi bnai.
Ka la iathuh ba ki la dep aiti ia ki 12 tylli ki mat mynshem snem sha ka sorkar pdeng hynrei haduh mynta kam don eiei ka jingmih haduh mynta.
Nalor ka jingshah ban bein, ki nongtrei bylla ki la sha ban bein ruh na ka jingkiew dor jong ki mar ki mata bad ka dei ka kamram jong ka sorkar ban shim ia ki lad ki lynti ban pynbeit ia kane lyngba ka Public distribution System kaba dei ka bynta jong ka Food Security Act.
Shillong, 2 Nailur:Ha ka miet 1 tarik u Nailur ka la don ka jingtwa khyndew kaba jur ha ki thaiñ Dawki bad kaba jur eh ka dei ha ka bynta kaba don sharum ka Lad Umsyiem shuwa ban poi ha jingkieng Wah Umngot.
Katei ka jingjia ka la jia ha ka por 11 baje mynmiet, bad ha katei ka jingjia ka khyndew ka la hap sbek hapdeng surok bad ki maw kiba heh kiba ym lah shuh ka puh shilum ban rah ki la khang lynti hapdeng surok.
Ka la don ka jingsahkut kali naduh katei ka por hi haduh mynta baroh shisngi ha katei ka jaka; wat la ka tnad PWD ka la wan ban lum ban lang ia ki khyndew, hynrei la ong ba ki kali kim pat lait iaid namar ba ki don ki maw kiba heh kiba kat kawei ka iing rit, kiba sahkut hapdeng surok kiba ka puh shilum kam lah pynkynriah shuh bad la iathuh ba la lait ban iaid kali tad haduh ka por 3 baje eiei nohphai sngi ha kaba la hap ban shu siat da u bom ban pynpharia ia kitei ki maw heh.
Haba ia kren bad u Sordar ka Mukertila u bah Phren Kongwang, u la ong ba ha katei ka jaka kumba ka long mynta, la pyllait ban iaid tang kawei ka kali kata lada wan kaba narum hap ap kaba na neng bad u la ong ba ka la don ruh ka jingkhapngiah kaba jur bha ha kaba ki kali kiba wan na Dawki bad kiba thmu ban hiar sha Dawki ki hap ban ieng da u laiñ uba jrong.
U la iathuh ruh ba ha katei ka jingjia, ka la pynduhnong ia ki nongrep katei ka thaiñ naba katei ka jingtwa khyndew ka la ktah ia ki mar rep kiba don harum surok ha kaba la khyllem ki diengkwai bad kiwei pat ki jingthung kaba ka jinglut jingsep ka la kot da ki lak tyngka.
Utei u sordar u la kyntu ia ka tnad PWD ba kan pynsted noh ia ka kam kata ban pynheh noh ia ka surok na Wahkdait ter ter bad lada lah tang haduh Lad umsyiem ruh u ong ba ka la kham aram.
U la iathuh ba ka la don ka jingiakren bad ka sorkar ban pynheh surok bad ki trai jaka ki long kiba la khreh ban ai jaka hynrei ka sorkar ka pynslem pat ban siew bailut ksan.
U la ong ba lada ka long kumne ka pynjynjar ia ki trai shnong namarba kum kane ka jingjia kaba mynta ka sngi ruh u ong ba dei ki trai shnong kiba bunkam ban pyniaid kali, ban pynkhuid bad kumta ter ter.
Shillong, 2 Nailur:Mynta ka sngi ki nos kiba trei hapoh NEIGRHIMS ki la shong kyraiñ shi kynta ha phyllaw jong katei ka jaka sumar kum ka dak ka jingiasnohkti lang bad ki nos ha baroh kawei ka ri India ban dawa ban pynkiew noh ia la tulop jong ki da kaba pynrung ha ka jingsiew jong ka 7th Pay Commission.
Kitei ki nos kiba ia khih ki don ha ka lama jong ka All India Government Nourse Federation ( AIGNF) kynthup naduh ki kynthei bad shynrang.
Ki la don kumba 120 ngut eiei ki nos kiba la shim bynta ha katei ka jingiakhih kaba shi kynta.
Ki la sdang ia ka jingiakhih naduh ka por 1 baje mynsngi haduh ka por 2 baje.
Ha katei ka jingiakhih ki la rah ia ki pla kad kiba pyni ia ka jingdawa ia ka hok jong ki.
U President katei ka kynhun u Dilip Kumar Sharma ryngkat bad u General Secretary u LL Anand ki la ong ba ki la shim da katei ka lynti ia khih namar ba ki kwah ba kin ioh ia ka jingsiew lyngba ka 7th pay Commission kaba kin ioh lang ia baroh ki jingmyntoi ne ki allowances kiba dei na ka bynta jong ki.
Ki kwah ba ki dei ban ioh ka ijngsiew kumba siew ka AIIM kata ban siew ia ka jingma na bynta jong ki ne ka Risk Allowance, ka bai leit bai wan, ka bai telephone bad kumta ter ter.
Kitei ki nos ki la pynlong da ka jingiakhih kaba tang shi kynta khnang ba kan ym ktah ia ki nongpang kiba shah sumar hapoh katei ka jaka sumar bad ki la jied ruh ia ka por kata naduh 1 baje haduh 2 kaba dei ka por bam jong ki khnang ba kan ym pynwit ia ki kam ka hospital.
Shillong, 2 Nailur:Ka Meghalaya Commercial Truck Owners & Operators Association (MCTOOA) ka la ujor sha u chief Secretary ka jylla bad kumjuh ruh sha u Deputy Commissioner ka Ri-Bhoi district ba ka la don ka kynhun ki briew kiba la tip ha ka kyrteng jong ka Joint Action Committee Umbir-Umsaw Khwan Area ki la pynwit ia ka iaid ka ieng ki kali kynthup ki trok kiba iaid lyngba ka surok Umbir –Umsaw Khwan.
Ha katei ka jingthoh kaba la soi da u President jong katei ka seng u bah Augustine Shanpru, ka la kdew sha kitei ki bor bahalor ba katei ka surok ka dei kaba peit da ka tnad PWD ia ka bit ka biang jong ka bad ki la kyrpad ban pyllait ia ki na kitei ki jingeh bad ki jingshah leh be-aiñ.
Shillong, 2 Nailur:Mynta ka sngi ka la don ka  jingialang jong ka Council of Traditional Dorbar kaba la wan ban ia shim bynta da ki khlieh nongsynshar  ha ryngkat ki MDC ka KHADC.Ha katei ka dorbar la shim ia ka rai ban khot ia ka dorbar pyllun jong ki Khlieh nongsynshar baroh ha u naiwieng mynta u snem ha kaba yn sa pynbna, kham hadien ia ka tarik.
La shim ruh ia ka rai ba ki dkhot jong katei ka Council kin leit ban ia kynduh ia u Lat ka jylla ban kyntu ba un pynlong aiñ noh ia ka bill jong ki khlieh nongsynshar ba la pass ha ing dorbar ka KHADC kata ka Khasi Hills Autonomous District ( Constitution of Council of Traditional Dorbar ) Bill, 2019.
La shim ruh ia ka rai ban leit ia kynduh ia u myntri sorkar jylla uba peit ia ka District council ( District Council Affairs) ban ia kren ia katei ka juh ka mat.
La rai ruh ban leit ia kynduh ia u myntri ka tnad pynroi sor (Urban Affairs) ban ia kren halor ka jingkyntur pud ka MUDA sha ki jaka kiba hap hapoh ka jingpeit ka District Council.
Ha katei ka jingialang la rai ba mynta shipor ia ka ophis jong ka Council of Traditional Dorbar yn buh ha District Council.
Ha katei ka jingialang ki la don bun ngut ki khlieh nongsynshar ba kynthup naduh ki Syiem, ki Sordar, ki myntri, ki Rangbah Shnong.
Shillong, 4 Nailur:Uwei u khynnah samla uba la tip kyrteng kum u Jovian Kyndiah uba la siat iap ia la ka kmie ha ingsah jong ki ha Ooltewah, USA ha ka 6 tarik u bnai ba la dep,mynta u la ioh jamin.
La shim ba katei ka jingsiat jong u ia ka kmie kam dei ka jingleh khnang, hynrei kaba shu jia aksiden.
Ia katei ka kam kaba ia dei bad ka jingiap ka kmie jong u ym pat shym la pynngat kyndon namar ba ka jingtohkit ka dang iaid, hynrei la pynngat kyndon ia u halor ki saw tylli ki kes kiba ia dei bad ka jingialeh jong u ia ki SWAT ha ka por ba ki mut ban rung hapoh katei ka ing.
Unongiasaid aiñ jong u –u Attorney Bryan Hoss u la ong ba utei u samla u dang pynkhreh ban leit rah ia ka suloi sha ing jong ki bahaing jong u namarba ka la don ka jingshah prong tuh ha ka ing jong ki shuwa katei ka miet, hynrei katei ka suloi ka la bthei kynsan sha ka kmie jong u.
Hadien katei u la ong ba utei u samla u la khyniu hbad um tip shuh kumno ban leh haduh ba u siat sha ki 4 ngut ki pulit kiba mut ban rung hapoh ka ing jong u bad katei ka jingsiat jong u ruh dei ka jingsiat kulmar.
La pyllaiy jamin ia u ryngkat ka jingteh jamin kaba $800,000, la ong ba ha ka jingtian bishar ki la don kumba 40 ngut eiei kiba kyrshan ia utei u samla bad katei ka dei ka bym ju jia koit bad kitei ki 40 ngut ki kynthup ia ka kmie san jong u,u samla ka kmie jong u naba u kpa jong u u la iap la shisnem shiteng mynta, ki nonghikai jong ka Ooltewah High School, ka skul kaba u la pule.
Shillong, 4 Nailur:2 ngut ki pulit ki la shah kem ha ka sngi saitjaiñ, namar ba ki donkti ha ka kam tuh, kitei ki ar ngut ki pulit kiba la shah kem ki dei kiba la tip kyrteng kum u Karan Gurung na ka Armed Branch Constable bad uwei pat dei u Unarmed branch Constable u Chimky Khonglah.
Kitei ki ar ngut ki la shah kem hadien ba ki pulit ki la tohkit ia ka jingujor ba la ujor da u Dhirendra Chandra Das ha ka sngi thohdieng.
U Das u la ujor ba ki briew kiba um lah ban ithuh ki la byrngem ia u bad ki la rong tuh T.22,500 tyngka, lai tylli ki mobile phone bad kawei ka camera na ingsah jong u kaba don ha Madanrting.
U SP City u bah Vivek Syiem u la ong ba hadien ba la ioh jingujor la tohkit ia katei ka kam bad la lap ba kitei ki ar ngut ki pulit ki donkti ban leh ia katei ka kam,yn pynngat ia ki ha ki kyndon aiñ bad ki jingpynshitom.
Shillong, 04 Nailur:Ka Liangpyrshah ka Meghalaya People Forum (MPF) kaba kynthup ia ka UDP, NPP ka la rai ban leit rah da ka jingbym shaniah shuh, ka No Confidence Motion (NCM) ia u Lamphang ka iing dorbar u AT Mondal ha ka sngi sdang ka dorbar synrai kaban long naduh ka 9 tarik haduh 16 tarik mynta u bnai.
Katkum ka khubor ba la iohlum, kane ka jingrah da ka NCM ka long shi bynta ban pynkhih ia ka shuki jong u Myntri Rangbah U Dr Mukul Sangma, namar ba lada khyllem u Lamphang, ka shuki Myntri Rangbah duh kan sa hap lang.
Kumba la dep jia mynshwa, ka jingiatyngjuh kan long kaba kham ma bha ia ka sorkar lada pynlong da ka jingiathep vote hynrei lada ia niew khlieh ne shu rah kti, u Lamphang u lah ban neh namar ba bun ki MLA liang synshar kiba thmu ban kyrshan ia ka NCM, kin shu rah kti tang namar ba ki don ka jingsngew lehrain.
Ha ka dorbar ba la dep, ka liangpyrshah ka la rah teng ia ka NCM pyrshah ia u Lamphang ka iing dorbar hynrei namar ba la phah ban shu rah kti, u la jop suk.
Ha kane ka kynti, la sngewthuh ba ki liangpyrshah kin thaw lad ban pynlong beit da ka jingiathep vote ban niew mano ba jop.
Khlem pep, la ioh jingtip ba wat ki MLA ka liangsynshar ruh, ki la don ka jingthmu ban kyrshan ia ka NCM ka Liangpyrshah lada kin ioh lad ban nym pynpaw pyrthei ha ka sngi ban iatynjuh bor.
“U Secretary ka MPF u James K Sangma un sa rah ia kane ka NCM ha ka sngi sdang ka iing dorbar pyrshah ia u Lamphang", la ong ka khubor na ki MLA ka liangpyrshah.
Ka UDP ka don 8 ngut ki MLA, ka NPP ka don 2 ngut bad lada kyrshan sa ki MLA ka HSPDP kiba don 4 ngut.
Haduh katno ka Liangpyrshah kan lah shisha ban pynkhyllem ia u Lamphang uba la don lypa ka jingbun paid, yn sa peit ia ka buit jongki ha katei ka sngi.
Shillong, 2 Nailur:Kiba ha ing hasem jong uwei u draibar trok, uba la shah shoh myn-hynnin ka miet ha ki pulit ha Them Iewmawlong, ki la ia suk noh mynta ka sngi bad kam shym la don shuh kano kano ka jingujor pyrshah ia u.
La kren pynbeit ia katei ka kam mynta ka sngi ha Cantonment Beat house, ha ryngkat ka jingia-donlang kiba ha ing hasem, ki nongialam jong ka HANM women Wing’s bad ki pulit.
Katei ka jingiasuk ka dei hadien ba utei u pulit uba la tip kyrteng kum u Sub Inspector Monu Sing Diengdoh u la kular ban siew T.20 hajar tyngka kum ka bai lutksan.
Haba ia kren bad ka kmie jong utei u draibar ba shah shoh ka kong Edina Syiemlieh ka la ong ba utei u pulit u kular ban siew T.20 hajar, kum ka bai sumar sukher ia u khun jong ka u John Resman Syiemlieh uba dang thiah pang mynta ha Civil Hospital, Shillong.
Ia mynta ka la ong ba utei u pulit u la kular ban siew shuwa T.10 hajar, katba ia ka T.10 hajar pat kaba dang sah un siew ha uwei pat u bnai.
Kiba ha ing hasem jong utei u draibar trok ki la iathuh ba mynhynnin ka miet ba u la shah shoh ka dei ruh ka sngi ba u dang shu wan shim tulop bad u thep ia ka pisa ha pla jaket ryngkat ka mobile phone, hynrei namar ka jingpatan utei u pulit ia u shabar ka jaket ka la sahkut hapoh ka kali kaba khlem khang satia ia ka jingkhang, hynrei tang hadien katto katne por ki la lap ba ka pisa bad ka mobile phone ka la jah.
Lah ban kdew ba mynhynnin ka miet ha ka por 10 baje eiei , lai-ngut ki briew ki la shah bom ha ki pulit ha iew Mawlong, hynrei na kitei lai-ngut uba la mynsaw jur dei utei u draibar trok uba dang shah sumar mynta ha Civil Hospital, Shillong.
Na ka liang ka President jong ka HANM ka kong Bity Jyrwa ka la ong ba katei ka seng kam tuklar eiei hynrei ka shong ha ka mon jong kiba haing hasem.
Ka jingjia, ka dei hynnin ka miet ha ka por 10 baje eiei, ha kaba ki pulit kiba iaid pahara ha Iewmawlong ki la khie bhur bad ki la bom naphang ia ki paidbah kiba ieng ap kali ha Them Iewmawlong, Police Point hajan ka dukan sha ha Hind Jalpan, Stand Lawsohtun.
U ba mynsaw jur eh u dei u nongniah jong ka trok kaba don ia u nombar ML 10-9938 uba la tip kyrteng kum u John Resman Syiemlieh, 29 snem karta na ka shnong Kynshi, uba niah ia ka trok jong u bah Khring na ka shnong Nongspung.
Uwei pat u dei u nongbud jong katei ka trok uba la tip kyrteng kum u Fedrick Nongrum, 17 snem karta na ka shnong Kynshi.
Ha katei ka jingjia uwei u samla uba dang ap kali ban leit sha 4 mer shiteng , Upper Shillong uba la tip kyrteng kum u Nestar L Nonglait, 25 snem karta u la shah bom lang.
Utei u nongniah trok um lah shuh ban iaid dalade hi, namar ba la jngem snam lut ki lbong, ki ksang kti bad ka met jong u bad la shu btin lynti ia u da ki briew kiba wan ban synran lang ia u ban leit sha Civil Hospital.
Shillong, 2 Nailur:Ka Supreme Court mynta ka sngi, ka la pynmih ia ka hukum, kaba yn sdang biang ban tian bishar, halor ka rai, kaba la dep pynmih da kane ka kashari, ha ka 18tarik Nailur 2015 bad ba kan sdang ban bishar biang ia katei ka mukotduma, wat la ka dei, kaba ka la pynmih hukum ha katei ka sngi.
Katei ka jingbishar, kaba la ujor da U Tennydard M Marak, la buh mynta ka sngi, ha khmat u nongbishar, Madan.
B.Lokur bad U Justice Mr.R.K.Agarwal.
La ia said ia katei ka mukotduma jong U Tennydard, da U Basava Prabhu.
S.Patil, Senior Advocate lem bad kiwei de ki riewsaid kiba iarap ia u.
Kham mynshwa, lah ban pynkynmaw, ba ha ka 16tarik Naiwieng 2015, U Tennydard Marak, ula ujor biang ha Supreme Court, halor ka jingkyntait jong katei ka kashari ba heh duh ia ka jingmudui jongu ia ka jinglong Scheduled Tribe jong U Mukul Sangma.
U Tennydard, ula ujor, ba ka jingweng noh ia ka jingmudui jongu, ha ka 18tarik Nailur 2015, ka long ka jingkhanglad ia ka hok jongu kum u nongshong shnong bad kaba pynkhein ruh ia ki kyndon jong ka riti synshar ri, kaba kat kum ka article 32.
Shillong, 5 Nailur:U Under Secretary, Secretariat Administration Department, u pyntip ba un nym shah rung briew satia sha Secreteriat bad ba ia kynduh ia u myntri rangbah lane ia ki myntri sorkar, ha ki por long dorbar Jylla, khlem da ioh lypa ia ka jingmynjur jong kito ki myntri, ba ki briew ki dei ban ia kynduh.
Ka dorbar Jylla, kan sdang ha ka 9tarik mynta u bnai bad kan kut ha ka 15tarik Nailur 2016.
Shillong, 5 Nailur:Ka seng Social Organisations of Meghalaya against Land Alienation, ha ka kyrwoh mynta ka sngi, ka sngew lyngngoh ba ka sorkar Meghalaya, ka kwah ban pyniaid shakhmat ia u number Aadhaar bad ban pyndep lut ha shwa U Nohprah 2017.
Na ka liang jong ka seng SOMALA, ka pynsngew, la ka sorkar, ka la iakren ne em ia ka mat jong ka Sixth Schedule, namar ba ka jing pynrung kyrteng, ka dei ban iaid katba kum ki kyndon jong ka Sixth Schedule.
Katei ka seng, ka kwah ruh ban sngewthuh ia ka jingmut jong ki seng sain pyrthei bapher, ha kaba iadei bad ka sobjek jong U Aadhaar, ong ka kyrwoh na U W Anthony, uba dei u nongialam jong ka SOMALA.Shillong, 5 Nailur:Mynta ka sngi burom ia ki nonghikai, ka Red FM 93.5 ka la ai burom ia ka nonghikai na Green Hill Higher Secondary School Sohryngkham ka kong Luphina Kharumnuid.
Ia kane ka khusnam, ‘Most Loving and Rocking Teacher’ jong une u snem, ka Red FM ka la ai sha kane ka nonghikai da kaba jied katkum ka jingshim kyrteng ha ka Red FM Facebook bad da ka email.
“Naduh ba nga rung kum ka nonghikai nga la shim ia ki khynnah kum ki khun jong nga wat hapdeng ki jingtynjuh hynrei nga sngew kmen ban iohi ba ki khynnah ki la jop ha ka jingim jongki", la ong ka Kong Kharumnuid.
Ka la pynpaw ia ka jingsngew kmen ban ioh pdiang ia ka khusnam bad kan ai mynsiem shuh shuh ba kan trei kham bha.
“Nga sngew kmen ban ioh pdiang ia ka khusnam bad kane kan ai mynsiem ia nga ban aiti lut na ka bynta ki khynnah skul", ka la ong.
Shwa ia kane, u Bah Desmond Sun u Assistant Programming Head ka RED FM 93.5 u la ong ba ka jingthmu jong kane ka jingai khusnam ka long ban pynlong ia ki khynnah pule ban sngewthuh ia ka dor bad ban trei shitom bad ka jingaiti jong ki nonghikai ban ai ia ka jingstad ia ki.
U la pynshlur ia ka Kong Kharumnuid kaba la hikai 29 snem ha ka sobjek Khasi ban pynioh 100 percent ia ka jingpass ki khynnah.
“Ha ka 29 snem, ka jinghikai jongka, ka la hikai ia ka dor ka akor ka burom ia ki khynnah bad bun ki khynnah ki la jop 100 percent ha ki eksamin" u la ong.
Shillong, 5 Nailur:Ka Mairang Civil Sub-Division SSA Cook Association kaba long ka Seng ki nongshet bam ia ki khynnah skul (cook) kiba shet ha ki skul SSA ba kin sngewbha ban wan sha ka meeting jong ka Seng ka ban long ha ka 9tarik Nailur, 2016 ha ka por 10.00 baje mynstep ha Tirot Sing Memorial Hall Pyndengumiong ban ia kren bad ia phylliew jingmut halor ka tulop jong ngi ki nongshet bad ban dawa na ka sorkar ba kan pynkiew noh ia ka jingsiew ia ngi ki nongshet.
Shillong, 4 Nailur:Ki kyrtong kiba thmu ban ia aireng ha ka elekshon MDC shiteng samoi, mynta ki la sdang ban kilan met bha bad ki la bunkam ban iaid sharum shaneng ka konstitwensi jong ki.
Kumba ka long mynta la sngewthuh ba ka jingiakhun ka ban shongshit bha kan dei ha Nongkrem Konstitwensi naba ha katei ka konstitwensi ki kyrtong ki ban ia khun ki dei kiba la kham ih ha ka politik.
Kumba ka long mynta ka seng HSPDP ka la pynbna ia u bah Hubert Riang,ka UDP ia u bah H.S Shylla,ka Congress kan sei ia uwei na ki Lambor, u Lambor Malngiang ne u Lambor Nongrum, hynrei nalor kitei ki kyrtong sa u bah Erwin Sutnga u la sdang iaid mynta hapoh katei ka konstitwensi da ka jingthmu ban ia khun ha katei ka elekshon shiteng samoi.
La ioh jingtip ba u bah Erwin u la ioh jingkyrshan na u MDC barim katei ka konstitwensi u bah Edar Nongbri.
Haduh mynta ym pat lah ban tip na kano ka seng utei u nongiasaid aiñ un ia khun ,hynrei la pynthikna pat da ki briew kiba bud ia u ba un ia khun beit ha ka elekshon MDC shiteng samoi.
Shuh shuh nalor kitei kin dang mih ruh sa katto katne ngut ki kyrtong na katei ka konstitwensi ki ban ia lympat ha katei ka elekshon.
Lah ban kdew ba ka Nongkrem konstitwensi mynta ka shong khlem MDC hadien ka jingrisaiñ noh u bah Ardent M Basaiawmoit ka HSPDP.Kiwei pat ki konstitwensi kiba yn pynlong ia ka elekshon MDC shiteng samoi ki long ka Laban-Mawprem ba la risaiñ noh u bah Sanbor Shullai ka NCP, ka Mairang ba la risaiñ u bah Metbah Lyngdoh ka UDP, ka Mawthadraishan u bah Brolding H Nongsiej ka UDP, ka Rambrai u bah K.P Pangniang ka HSPDP, ka Sohiong konstitwensi u bah HDR Lyngdoh ka Congress bad ka konstitwensi u bah Stephan Mukhim na ri Lum Jaintia.
Lah ban pynkynmaw ba ka sorkar jylla ka la tyrwa sha u Lat u V.Shanmuganathan ba un mynjur ia ka elekshn shiteng samoi ha ki 6 tylli ki konstitwensi ha KHADC bad kawei ha JHADC ha u nohprah mynta u snem.
Ka high Court ka la kyntait ia ka 13 tarik u nohprah kumba la kwah da ka sorkar jylla hynrei la phah sha u Lat da katei hi ka juh ka tarik ban pynlong elekshon.
Katkum ka jingtyrwa ba ka sorkar ka la phah sha u Lat ka kwah ba ka tarik khadduh ban thep kyrteng ki kyrtong kan dei ka 28 tarik u naiwieng, ban weng kyrteng ka 1 tarik u nailar bad ban pynthikna ia ki shap jong ki kyrtong kan dei ha ka 3 tarik u nohprah,ka jingthep vote kan long ha ka 13 tarik u nohprah katba ka jingniew vote pat kan long ha ka 16 tarik u nohprah.
Nongstoin, 4 Nailur:Ka shnong Siejlieh West Khasi Hills, kaba jngai ruh tang kumba katto katne na iew Nongstoin, ka la ioh ia ka jingtip ba ki BSF, ki la sdang wan pynkhiud jaka ha ka shnong ban thaw ia ka ktem kaba shipor ka jong ki, khlem ka jingpyntip ia ka shnong.
Hadien katei ka jingioh jingtip na ka liang jong ka Dorbar shnong Siejlieh hapoh ka jingialam jong u bah S.K.Thongni kum u Sordar u la khot ia ka jingialang kaba kyrkieh na ka bynta ban iamir jingmut ha kaba iadei bad katei ka bynta.
Ia katei ka jingialang la pynlong ha ka step jong ka sngi saitjain ka taiew ba la lah ha ka shnong Siejlieh ha kaba la wan ban ia don bynta lang ruh da u MLA bad MDC ka thain.
Na ka liang jong u bah LG Nongsiej MDC ka thain u la pynpaw ia ka jingpyrshah ia katei ka jingthmu jong ka BSF ban buh ia ka ktem ka jong ki ha katei ka shnong bad u la kyntu ruh ia ki bor District bad ia ka Sorkar ba kan weng noh ia katei ka jingthmu bad rah sha ki jaka khappud.
Ha kajuh kapor MLA ka thain u bah D.Jyndiang u la ong ba u pyrshah jur ban buh ia ka ktem BSF ha katei ka shnong, bad ruh ki paidbah ka thain kim da i donkam ban don ia katei ka ktem namar ka dei ka shnong kaba im suk imsain bad ia ki kam sniew haduh mynta dang hi ban teh lakam da ki pulit.
Shuh shuh u la ong ruh ba katei ka jingwad ktem jong ki shipai BSF ha West Khasi Hills kam dei shuh ka sien kaba nyngkong bad mynta ka kynti ki la iaid lait syndon na.
ki bor jong ka shnong.
Ha kaba iadei bad katei ka bynta na ka liang jong kitei ki nongmih khmat shen kin sa leit ruh ban ia kynduh ia U DC bad SP ka West Khasi Hills, ha ryngkat ka jingthoh ban pynsangeh noh shi syndon ia katei ka iingthmu.
Nalor ki nongmihkhmat ha katei ka jingialang la iadon ryngkat lang ruh U Secretary Shnong bah O.Nongsiej, samla Davisgold Field Wanniang President KSU Nongstoin Circle, samla Kyrshan Marbaniang HYC Nongstoin, ki riew rangbah ka shnong bad kiwei kiwei.
Shillong, 05 Nailur:Ka BJP ka la pynkhreh ban iakhun beit ha kane ka elekshon MDC shiteng samoi ha ki 7 tylli ki konstitwensi ban long shen la kumno kumno ha u bnai Nohprah, 2016.
Ha ka jingiakren bad u President ka BJP u Bah Shibun Lyngdoh u la ong ba ka party kan iakhun beit ha kane ka elekshon MDC shiteng samoi hynrei kan shong ha ka jingioh kyrtong.
“Ngi la pynkhreh ban iakhun beit hynrei kata kan shong lada don ki kyrtong ba wan shakhmat ban pan tiket bad kiba don jingkyrmen", la ong u Bah Shibun.
U la ong ba ia mynta, namar ba kam pat don ka jingpynbna ia ka sngi thep vote, ka party ka dang iaid shwa ban pynkhlain ia ka party ha kylleng ki jaka jong ka jylla bad ban ai kaiphod ruh sha ka seng kmie sha Delhi.
U President ka BJP u la kyntait ban iateh paralok bad kano kano ka party ha kane ka elekshon MDC shiteng samoi bad u la ong ba ka party kan iakhun beit haba don ki kyrtong na ka party.
“Ngim don kano kano ka jingiateh paralok bad ka UDP, ne kano kano ka party.
Ngim don kano kano ka jingpynbeit badno badno", la ong u President ka BJP.Ha kajuh ka por, u la iathuh ba la dep thaw 10 tylli ki district mandal ha baroh kawei ka jylla kiba don 13 tylli bad 48 tylli ki Mandal ha ki konstitwensi bapher bapher ba don 60 tylli ha ka jylla.
“Ngi la thaw 10 tylli ki district mandal, bad 48 tylli ki mandal na ki 60 tylli ha ka jylla.
Ngin pyndep noh baroh hapoh une u bnai", la ong u President ka BJP.U la iathuh ba mynta ki dang ia don sha Tura bad u Organising secretary u Tukuram Shetty ban pynkhlain ia ka party bad kin leit jngoh ha baroh kylleng ki jaka jong ka Khasi bad Jaintia Hills ha kine ki sngi.
Shillong, 5 Nailur:Ki nongtrei jong ka Garo Hills Autonomous District Council (GHA DC), ki la sdang ia ka jingiakhih jong ki mynta ka sngi kaba la tip kum ka non-Co-operation Movement ban dawa na ka District Council ba ka dei ban siew noh ia ka tulop jong ki kaba la kot mynta 10 bnai.
Ha katei ka jingia-khih ki la don da ki hajar ngut ki nongtrei ka GHADC, kiba la rah bad khun bad kti bad ki la khang lynti ia U CEM u Denand T Sangma bad kumjuh ia u Dy.CEM bad baroh ki EM.Kitei kim shah ia ki EM ne u CEM ban rung hapoh ophis treikam jong ki bad ki la dawa ba ki dei ban siew shuwa ia ka tulop jong ki kaba sahteng haduh mynta.
Kitei ki nongtrei ka GHADC ki la byrngem ban bteng ia ka jingiakhih kaba khlem buh por jong ki tad haduh ba ka GHADC, kan da siew lut ia ka tulop jong ki, hynrei u CEM pat u la ong ba un ia kren bad ki ba kin weng noh ia katei ka jingiakhih da kaba pyrshang ban shimkhia kumno ban thawlad ban ioh siew tulop ia ki.
Kitei ki nongtrei ki bitar ruh ia ka GHADC kaba ki la kynnoh ba ka la siew lut ia ka bill jong ki kontraktor katba ia ka tulop jong ki pat kam don pisa hynrei halor kane u CEM u la ong ba katei ka dei tang ka jingkynnoh katba ha ka jingshisha pat u la ong ba ka Council ka siew pisa tang sha ki kam kiba donkam kyrkieh eh.
Ki nongtrei katei ka Council ki la ong ba ka jingbym ioh tulop kab a10 bnai ka la ktah ia ka ing ka sem jong ki, ki khun ki kti jong ki.
Shillong, 05 Nailur:Hadien ba ka sor Shillong ka la sdang jah noh ia ka nam kum ka ‘Shlem Pule’ ha kine ki sngi, ka sorkar sa shisien biang ka la kwah ban pynlong biang ia ka nongbah Shillong ia ka nam ba la jah noh.
Ban pynurlong ia kane, ka sorkar ka la kyrpad ia ki nonghikai ban iatreilang bad ka sorkar bad ia kane la pynpaw da ka myntri ka pule puthi ka Deborah Marak haba kren hynne ka sngi ha ka jingrakhe ia kasngi ki nonghikai ha ka nongbah Shillong.
“Ka dei ka por ban wanrah biang ia ka nam ba la jah jong ka Shillong kum ka Shlem pule jong ka Dong Mihngi.
Ym don shuh mynta ba kwah ban wan pule ha Shillong namar ba ka nam jongka, ka lahiar arsut" la ong ka Marak ha kane ka jingrakhe ba 55 ban burom ia ki nonghikai skul ha ka ri ha U Soso Tham auditorium hynne ka sngi.
Ka myntri ka la ong ba ka sorkar ka donkam ia kajingtreilang jong ki nonghikai ban pynurlong biang ia kane ka jingthmu sa shisien.
“Ngi kyrmen ban pruid dak ia ka tnad sorkar namar ba ka shim por ban thaw dur ia ka tnad", la ong ka Marak.
Ka la kyntu ia ki nonghikai ban ai kti lang bad kasorkar ban pynbha ia ka pule puthi ha ka jylla, kaba la ju paw nam ha ki por mynshwa.
Haba kdew ba ka la donkam ban thaw thymmai ia ka pule puthi ha ka jylla, ka Myntri ka la ong ba ka sorkar kan trei tyngeh ban pynsting ia ki jingeh jong ki nonghikai da kaba ai ia ki jingai na ka bynta ka jingbit jingbiang jongki.
“Ka don ka jingeh kaba sohsat bad ki ophisar ka tnad ki la trei borbah ban wad ia ka daw jong ka jingpang bad yn ai dawai ban pynjem noh ia ki", ka la ong.
Ka la ong ba ki nonghikai ki dei ban long kiba tbit namar ba ki dei ka tyrpeng jong ka ri ban saindur ia ka lawei jong ki khynnah kiba dei ka lawei.
“Ngi la iarung ha ka juk thymmai jong ka jingnang jingstad ba dap da ki jingeh, ki jingiakop, ka juk jong ki kompiwter, ka jingstad saian bad teknoloji bad ka jingnang jingstad ka dei ban iabeh ia kine ha kane ka juk", ka la ong.
Ka la ong ba jingbakla ki nonghikai kan pyndkoh ia ka lawei jong ki khynnah bad ka imlang sahlang.
“Ka jingbakla jong uwei u nonghikai kan phalang ia ka lawei.
Ki nonghikai ki tei ia ka mynsiem, ban pynshlur ha ka jingiaid lyntti bad ban long ki nuska ba bha", ka la ong.
Shwa ia kane, u Commissioner & Secretary u Bah Donald P Wahlang u la ong ba “Ki nonghikai ki ai mynsiem ia ki khynnah ban im ka jingim kaba bha.
U nonghikai ba bha ym tang ba u hikai hynrei upynrung ia ka mynsem ban tip ban ai bor bad ban pynriew spah ha ka jingim".
Ha kane ka sngi la sam khusnam kyrpang sha ki ar ngut ki nonghikai na kane ka jylla ki la ioh khusnam national award ba kynthup ia u Bah Denis G Nongsiej u Headmaster ka Govt.
UP School, Mawsynram bad u Audrey R.Marak u Asst teacher ka Govt.
Boys HSschool, Tura.
Ki don 13 ngut ki nonghikai ba la ioh khusnam State Awardee na baroh 11 tylli ki district bad 33 ngut kiba ioh khusnam ha ka District Awardee jong une u snem 2016.
eng – 793113, Meghalaya SECONDARY SCHOOL TEACHERS Smt.
Audrey R.Marak, Assistant Teacher, Government Boys Higher Secondary School, West Garo Hills, Tura – 794002, Meghalayaeng – 793113, Meghalaya SECONDARY SCHOOL TEACHERS Smt.
Audrey R.Marak, Assistant Teacher, Government Boys Higher Secondary School, West Garo Hills, Tura – 794002, Meghalaya.
Shillong, 5 Nailur:Ka KSU Ranikor Circle ka la maham ia ka tnad sam bording jong ka MeECLba ka dei ban pyndep ia ki kular jong ka kata ban wanrah Transformer thymmai noh ia ka shnong Phodkroh, lym kumta ka la ong ba kan shim da ki lynti ia khih.
Ka kyrwoh na u General Secretary katei ka seng u Brandon Jyrwa u la ong ba ka KSU Ranikor Circle hapoh ka jingialam u President jong ka, Samla Marconi Thongni ryngkat ka jingsynran u General Secretary ka KSU South West Khasi Hills District, u Samla Truelywell Lyng-doh, ka la ia kynduh ia u Director ka tnat Distribution, U CEO bad u Executive Engineer ka MeECL ban dawa na kane ka corporation ban pynbha lane ai transformer thymmai ia ka Shnong Photkroh kaba la sah ha ka jingdum mynta la bnai kynthih.
U la ong ba kitei ki heh ka MeECL ki la pyntip ba ka Corporation kam pat don kor transformer hynrei kan ai noh mar syn ioh ia ki.
Hynrei mynta wat hadien ba ka Seng ka la ioh jingtip ba ka la ioh ia ki transformer thymmai, ka MeECL kam pat lap ban pyndep ia la ka kular ba ka la khlei, kata ban ai transformer thymmai ia ka Shnong Photkroh.
Amlarem, 5 Nailur:Ka KSU War Jaintia Circle ha ka 1tarik mynta u bnai, ka la leit ia kynduh ia ka kong I.W Laloo SDO (civil) jong ka Amlarem Sub – Division ha kamra trei kam jongka, halor ka jingkhapngiah palat u surok NH40, namar ba ka jingbun palat ki trok kit mawshun haduh ba u surok u la kylla long ban iaid tang shi lain haduh kumba 22 km ei ei,kata naduh Lad Amtapoh shaduh Dawki.
Ka daw kaba kongsan mynta ka long namar ia u surok ba la shna ba ki paidbah kin ioh pyndonkam, ka la kylla long pynban, kum ka jaka ieng jong kine ki trok kit maw lieh.
Halor ka jingud jong ki paidbah ka thain ia ki jingeh ba ki ia kynduh na ka por sha ka por ka KSU WJC kaba peit ia ki jingeh jong u paidbah ka thain, ka la dawa ban ym shah shuh ia ki trok ban ieng, ha une u surok namar ka buh ia ka jingma ia ki paidbah nongleit lyngba kane ka surok.
Shuh shuh la dawa ban ym shah shuh ba ki trok kin ieng line naduh Sohkha shaneng, namar ka ktah palat ia ki paidbah khamtam ia ki bapang ba shitom kiba leit shim bad thiah pang sha CHC Nongtalang bad ym tang katta, hynrei ka jingjrong u lain jong ki trok, ka buh ia ki nongleit jingleit ha ka jingma namar ki trok ba wan theh maw sha Bangladesh ki kiew ban beh trip bad ki local taxi bad kiwei kiwei ki kali paidbah kiba leit sha ki shnong kum sha Dawki, Shnongpdeng, Darang, Sohkha, Lamin, Kudeng thymmai, Nongtalang bad kiwei ki rit mynsiem shibun ha ka leit ka wan.
Ha ka por na ka liang ka SDO ka la kular ia ki nongialam jong ka KSU,WJC ban shim khia halor kane ka bynta bad lada ka jingiakren kan kut tang ha ka miej, ka seng kam banse ban iaid sha ki bor ba kham halor, pynkut ka kyrwoh na u samla W.Khongiong President ka KSU War Jaintia Circle.
Shillong, 5 Nailur:Ka kot Khasi halor ka jingim bad jingkyntang Riewkhuid ia ka Mother Teresa, kaba kyrteng ‘Ka Mother Teresa: Ka Riewkhuid Ki Barangli,’ ba la thoh da u Bah B.M.Lanong, uba la iakynduh ia ka Mother Teresa markhmat ha Calcutta, ka la mih, ha kaba la pyllait paidbah da u Parish Priest Fr.Richard Majaw, ha Ingmane Bah Cathedral Laitumkhrah, ha ka sngi kyntang Riewkhuid ia ka Mother ha ka 4tarik Nailur 2016.
Kane ka kot ka kynthup ia ka shithi ka Mother Teresa kaba ka la shyit ia u Prime Minister Morarji Desai ha u snem 1979, halor ka jingthmu ka sorkar jong u ban pyrkhing ia ka jingmane Blei laitluid, ia kaba la tyrwa ha Dorbar Lok Sabha da u MP O.P.Tyagi.
Don ruh shibun kiwei ki bynta ki bym pat mih ha kano-kano ka kot, shaphang jong ka haduh mynta.
Shillong,6 Nailur:U bah HDR Lyngdoh, myntri sorkar ryngkat ka u bah P.T Sawkmie MDC Mawlai ha ryngkat ka jingdonlang ka Director Veterinary, Officer Veterinary Rangbah Shnong Mawiong Umjapung Bah T.Kharkongor, ki riew rangbah na ka shnong, lem ki nongkitkam ka Mawlai Block Congress Committee kaba kynthup na ki Mahila Committee, bad Youth Wing kila leit jurip ia ka ABATOIR ne ka jaka ot doh kaba don ha Mawiong Umjapung.
Katei ka jingleit ia kynduh ka dei namar ba u bah HDR Lyngdoh u kwah ban plie noh ia katei ka projek.
Ha katei ka jingleit jurip u MDC ka Mawlai u la kyntu ia u bah HDR ba katei ka jaka ot doh kan ym ktah ia ka umbam umdih jong katei ka shnong bad u la kyntu ruh ban buh ia u Rangbah Shnong Mawlai Umjapung Mawiong rim kum u dkhot ka Management Committee ban peit ia ka jingdonkam katei ka projek, namar ba ha ka jingpynbna ka sorkar kaba la dep kam shym la buh bynta lang ia ki bor shnong.
Ha kajuh katei ka sngi u bah HDR ryngkat bad u MDC ka Mawlai ki la leit jurip ia ka jingdheng kali hapoh Mawlai Petrol Pump.
U Bah Sawkmie ula kyrpad ia u Bah HDR Lyngdoh ban iarap lem ban peit bad thaw ia kane ka jingdheng kali kaba sdang na Petrol Pump shaduh shapoh Mawiong Umjapung, Nan Kabrin, Marten bad teng teng ka poi wat shaduh Dairy Milk.
U Bah HDR lyngdoh Minister Home ula kyntu ia u SP Traffic ban peit lem ha kano ka rukom ban weng ia kane ka jingeh, kumjuh ruh na kaliang u SP Traffic ula kular ban shimkhia ia kane ka jingeh.
Shillong, 05 Nailur:Ka sorkar NDA ba ialam da u Myntri Rang-bah Duh ka ri u Narendra Modi ka la pynkiew ia ka skhim shna iing ia kiba duk sha ka T.1.20 lak na kaba mynshwa kaba long tang T.75 hajar.
Ia kane la pynbna da u BDO ka Jirang u Bah HK Thabah ha ka jingpynshai paidbah ia ki skhim sorkar ha shnong Center Village, New Jirang ha ka sngi Palei ba la dep.
U BDO ula ong ba ia ka skim shna iing baduk la pynkiew sha ka T.1.20 lak na ka T.75 hajar hadien ba ka sorkar kmie ka la kylla kyrteng noh na ka IAY sha ka PMAY, ka Old Age Pension skim ia ki tymmen ba la 60 snem shaneng, ka Nationai Wodow and Disability skim ia kiba iap lok bad ba anna ba T.250 shi bnai, ka small farmer and marginal farmer ba T.40 hajar haduh T.50 hajar ia ki nongrep, ka National Family Benefit Scheme (NFBF) ia kiba khlad lok, ka Rashtriya Swasthya Bima Yojana (RSBY) na bynta kiba pang ba shitom, ka Swach Bharat Mision na bynta ban lehkhuid bad ka MGN REGS ka skim bylla ba 100 sngi kiba don job card bad kiwei kiwei.
Ula ong kiwei pat ki skim MLA ba ka sorkar ka ai lyngba ki nongmihkhmat ban iarap ia ki paidbah ki long ka Special Rural Work Programe (SRWP) ba T.2,50,000 shi snem, ka Construction of Rural Road Programe (CRRP) ba T.5 lak shi snem, ka skhim MP ka Member of Parliament Local Area Development (MPLAD) na bynta ki kam pynroi ha ki shnong ki thaw bad kiwei kiwei.
U Bah Thabah ula pynshai ruh ba ki paidbah ki lah ban ioh ia ka jingiarap na ka tnad Basin Livelyhood Programe na bynta ban ri sniang ri syiar, suih jain bad man u snem ka ophis jong ka block ka jied ia ki briew ban leit training ha ka kama ri jingri bad suh jain, katba ka Relief Scheme ka dei na bynta kito kiba shah pynjulor ia ki mar rep, ki jingri ne ki iing ki sem bad kiwei kiwei, ka jingmang pisa ia kane ka skim ka shong katkum ka jingjulor.
Kumta ula kyntu ia ki paidbah bad ki dei ban pyntip mar mar sha ophis lada don kino kino ki jingjia shah pynjulor khnang ba ka ophis kan ioh ban jurip ha ka por ba biang bad lada slem palat kim ym lah shuh bad ki shem jingeh ban jurip.
“Ka “Clean and Green Campaing" ka dei kawei pat ka thong jong ka sorkar ban ai khusnam ia ki shnong ba lehkhuid bad ka shnong Iosohksang ka la ioh ia ka khusnam ba T.5 lak ha u snem ba ladep halor ka jinglah jongka ban lehkhuid, kumta ula kyntu ia ki shnong ban lehkhuid ba ka khusnam kan long T.10 lak" ula ong.
Ha kajuh ka por, ula kyntu ia ki kime ki kpa ba ki dei ban shimkhia ha ka ban kyrshan ia ki khun bad kim dei ban shu ap tang ia ki skim sorkar hynrei ki dei ban trei shitom kum ha ka rep ka riang, ka khaii pateng bad kiwei.
Kham hashwa ka Kong B Syiem ka la ong, ka skim MGNREGS ka dei ka skim bylla ba 100 sngi ia ki longiing baduk, ka sorkar ka la pyntrei ia kane ka skim ban ai bylla ia ki longiing baduk ha ka por ba kim ioh bylla bad ka bai bylla ka la nangkiew katkum ka jingiaid ka por.
Ki lah ban ioh jingiarap na ka live stock preject kum ki sem sniang, syiar, masi bad blang ban ri jingriKiwei pat ki rangbah kiba la ai jingkren ki long u Pastor (Rev) F Sancley, Bah J Wahlang bad Bah OS Thangkhiew kiba la pynpaw kiba la pynpaw ka shnong ka dang donkam bun ki lad jingiarap na ka sorkar ban pynlong kum ka model Villge ia ka shnong Centre Village, kum ki lynti iaid kjat ki surok shnong bad kiwei kiwei.
Ia ka jingialang la pyniaid da u Bah D Rani Sordar ka shnong Centre Village uba la sam ruh ia ki momemto ia u BDO bad ki ophisar ka block ha ka jingdonlang dkhot ka dorbar bad ki riew rangbah.
Ha katei ka sngi ka shong ka la pynlong ruh ia ka jingpynkhuid shnong mynstep shwa ka jingialang bad la pynphuh pynphieng ia ka prokram da ki jingrwai ki khynnah bad ka iakop kyntip naduh ki khynnah, ki longkmie ki rangbah bad baroh ki paidbah kiba la wan sha katei ka jingialang.
Ha kane ka sngi, u BDO u la ong ba ki paidbah ki dei ban leh ia u Aadhar Number, namar shen ka sorkar kan pyntreikam ban pyllait pisa ia ki skim da u Aadhaar number sha paidbah ne kito ki longiing kiba dei ban ioh jingiarap" laong u Bah KH Thabah, BDO Jirang C&RD Block.
Ula ong ba ka skim PMAY ban shna iing baduk ka donkam ia u Aadhaar number ban pyllait pisa bad lada ym don adhar number kim lah ban pyllait pisa.
U Bah Thabah ula pynshai ba kim dei ban sngewthuh bakla ne tieng ia u adhar number, namar ba jingthmu ka sorkar ka long ban lait ki nongthok ne ki nongtuh, ha u adhar number ka don ja finger print ha ka smat card kaba kiwei kim lah ban leh thok ne shukor.
Kumta ula kyntu ba ia ki paidbah ban shimkhia ban ai kyrteng ban ioh adhar number ba kin suk ban treikam ha kaba iadei ophis sorkar bad khamtam ban pyntrei ia ki skim ka sorkar.
Nga kyrpat ia phi lada phi ban ai jing iarap lem na kabynta ka iing jong ngi ba lah shoh jur u phria, ha kajing bym don lad ngi lah shu sah kumto khlem lah leh ei ei namar ngi long tang ki nongbylla sngi.
khublei shibun tang kane nga kyrpat.
Nongpoh, 06 Nailur:Ka KSU, North Khasi Hills District, mynta ka sngi ka rai ban pyrshah jur bad ban khanglad ba ka bor District na Ri Bhoi, haba ia dei bad ka kam pynrung kyrteng ia u Aadhar number bad kumjuh ruh ban pynrung kyteng ha ka thup jong ka National Population Register (NPR).
U President ka KSU, North Khasi Hills District, u samla Ferdynald Kharkamni, haba iakren bad ki nongthoh khubor, u la ong ba naduh ba sdang ka seng la pyrshah halor ka jingthmu pyntreikam ia u Aadhar Number bad kumjuh ruh ban pynrung kyrteng ha ka thup jong ka NPR, namar kane kan long pynban kum ka jingplie lad ia ki mynder ban ioh bsuh khlieh da kaba suk ha ka jylla.
U la iathuh ruh, ba seng ka la dep phah da ka Dorkhas sha ka DC ka Ri Bhoi, ka Dr.Pooja Pandey, halor kane ka jingpyrshah ha kaba na ka liang ka District ka la khot iakren ruh naduh ki nongialam ka KSU, ki riew rangbah bad ki nongialam niam bad ha katei ka jingiakren u Bah P.S Kharkongor, u la khlieh ia kane ka Komiti bad ha kajuh ka por u la shim ruh ka rai ban pynsangeh shuwa ban pyntreikam ia u Aadhar number bad NPR.Hynrei kum ka seng pat ka sngewlyngngoh ba ka bor District, mynta ka la thmu ban pyntreikam noh da kaba la leh klet pat ia kane ka rai ba la shim ha ka Komiti, ong u Bah Kharkamni.
Ka seng ka pynrem ruh ia u BDO ka Jirang Block, uba la pynbor ia ki paidbah ban pynrung kyrteng khlem da bishar bniah bad u klet pat kumno ban pyntreikam ia kiwei kiwei ki skhim ba ki paidbah ki dei ban ioh jingmyntoi.
U la ong ruh halor u Aadhar Number wat ka Supreme Court ha ka 15 tarik u Risaw, 2015 ka la pynbna ban pyntreikam ia u Aadhar number um pat da donkam haduh katta katta (Not mandatory).
Khadduh eh ka seng kan buh beit ia ka jingpyrshah halor kane ka jingthmu ban pyntreikam noh ia u Aadhar number bad NPR, ha kajuh ka por ka seng kan shim ruh da kiwei pat ki lad ki lynti lada ka bor District kan bteng ban pyntreikam ia u Aadhar bad NPR ha ka District, u la bynrap.
Shillong, 06 Nailur:Ka sorkar mynta ka sngi ka la rai ban pynkiew ia ka khajna ha Municipal ia ki jingwah jingpynbna bad kiwei ki jingdonkam.
Ka jingialang ka kynhun myntri, ka la rai ban pynkylla ia ka Amendment ka Meghalaya Municipal Act 1973 khnang ban pynmih khajna ia ka Municipal kaba kyrduh pisa palat hadien bun snen.
Na ka liang u myntri ka tnad Municipal u Bah Ronnie V Lyngdoh u la ong ba na ka bynta ban pynmih khajna ia ka Muncipal,la donkam ban wanrah da ka jingpynkylla ia ka Meghalaya Municipal Act 1973 bad ka sorkar ka la pdiang ban leh ia kane.
U la ong ba ki jaka sor ki donkam ban don ki jingdonkam paidbah paidbah kum ki ding surok, ki jingkhuid, bad kiwei.
Jowai, 6 Nailur:Ka jingshalan tuh ia u dewiong na ri lum Jaintia da kaba pynkhein ia ki kyndon ka NGT, ka dang iaibteng jan man la ka sngi.
Mynta ka sngi, ki pulit ka WJH ki la ioh ban kurup biang sa kawei ka trok kaba kit dewiong ban shallan sha Beltola Assam.
Katei ka trok kaba don ia u No.ML04C-0832 kaba niah da u trai hi, u ma Arki Sungoh na Nangbah uba dei ruh u trai jong utei u dewiong ba la shah kurup.
Ki pulit ki la kem ia utei u ma Arki ha ryngkat u nongbud jong u, u Bawanmi DKhar na ka shnong Niriang.
Ki pulit ki la pynngat ia kitei hapoh ka kyndon pynkhein ia ka hukum jong ka NGT.Shillong 06 Nailur:Ka BJYM mynta ka sngi ka la pynher shithi sha ar ngut ki myntri sorkar kynthup u myntri kali Bah HDR Lyngdoh bad u myntri ba peit ia ki bos saw (JNNURM) u Bah Ronnie V Lyngdoh.
Ha ka dorkhas, ka BJYM ka la pynkynmaw ba ha u bnai ba la dep, ban pynkylla noh ia ki number jong ki bos saw (SPTS), na ka ML01 sha kiwei ki number khnang ba kine kin hap siew khajna katkum ka Motor Vehicles Act, 1989.
U President ka BJYM u Bah Egenstar Kurkalang u la ong ba kine ki kali sorkar ki kamai sahuh khlem siew khajna eiei sha ka sorkar kaba long pyrshah ia ka Motor Vehicles Act, 1989, katba ki khrong ia ka pisa na ki paidbah.
Shillong, 6 Nailur:U Chairman jong ka Meghalaya Tourism Development Corporation (MTDC) u Bah David Nongrum , u iathuh ba ka MTDC, ka la pan jubab hapoh 15tarik jong une u bnai, na U bah Lessly Shylla, u nongshimwai ia ka Crowborough Hotel.
Ka jingbuh ia u Mawnongrim ban tei ia kane ka Crowborough Hotel,ka dei ha u snem 1980.
Kane ka jingtei ka la iaid lyngba ruh ia ki jingia khun mukotduma bad ki ar tylli ki company kiba la shim contrak ban tei ia ka.
Ha dien ba ka sorkar ka la dep ban ia pynbeit bad ki company shabar jong ka iing bishar da kaba siew ia ka bailut ksan jong ki kum sha ka M/S Asthra Construction Pvt Ltd kaba la kot haduh T.2.65 klur bad ia ka MSS Builders ka la siew haduh T.1.95 klur.
Ha dien kane ka jingsiew ka sorkar kala ioh biang ia kane ka jaka n aka kti jong ki Company.
Ha kane ka jingaiwai kaba mynta, ka MTDC ka la ai sha u Bah Lessly Shylla ha dien ba u la tyrwa ban siew sha ka MTDC T.98.997 klur ha ki 33 slem nalor ba ynshan ban pyndep ia kane ka hotel.
(SP News).
Shillong, 06 Nailur:Ka sorkar MUA-II ka Congress ba ialam da u Myntri Rangbah u Dr Mukul Sangma ka la rai ban pdiang ia ka Goods and Services Tax (GST) katkum ka kyndon 122 amendment ka Riti synshar ka ri kaba la leh da ka sorkar jong u NDA ba ialam da u Narendra Modi ban pyntreikam ha kane ka jylla.
Ia kane ka rai la shim ha ka jingialang jong ka kynhun myntri hynne ka sngi.
“Ngi la rai ban pdiang ia kane ka GST da kaba wanrah da ka Rai hapoh ka iing dorbar thawain.
Ngin shim ia kane ka rai ha kane ka dorbar ban long shen", la ong u Myntri Rangbah ka jylla.
Kane ka dei ka sorkar Congress kaba nyngkong ha dong mihngi ban pdiang ia kane ka GST ka sorkar BJP jong u Modi hadien ka Assam kaba la dep pdiang nyngkong duh ia kane ka GST ka sorkar pdeng.
Ka GST ka thmu ban shim khajna na ki tiar, ki jingdie bad ki mar ba pyndonkam bad na ki kam ha ka ri baroh kawei.
Kan mih bujli noh ha jaka ka ain ba mynshwa ha baroh kawei ka ri bad ha ki jylla.
U Myntri Rangbah u la ong ba ka sorkar jylla ka la shim ia ka rai ban pdiang ia ka GST hadien ba la pynlong ia ka jingiatai ka jingiathir kaba la slem bha bad ka sorkar pdeng ha kaba ka la don ka komiti jong ka sorkar pdeng ba la don lang baroh ki myntri pla tyngka jong ki jylla.
Katkum ka jingong u Myntri Rangbah kane ka GST kan kham pynsting ia ka jingkit khia jong ki nongpyndonkam ne ki paidbah ba pyndonkam ia ki tiar ki tar.
“Ka sorkar jylla kan sa ioh jingburia lada ba ka duhnong hadien ba la pyntreikam ia ka GST, kumba la pynbeit ka sorkar pdeng katto katne snem", la ong u Mukul.
Ia ka GST Constitution Amendment Bill donkam ban pdiang kumba 16 tylli ki jylla napdeng 31 tylli kynthup ia ki Union Territories Delhi bad Puducherry.
Kan sa ioh ia ka jingmynjur jong u President ka ri haba la dep pdiang ki jylla bad yn ai bor ha ka Empowered Committee jong ki Myntri pla tyngka ban thaw ia ka kyndon ka GST ha ka sorkar pdeng bad ha ki jylla.
Ka sorkar pdeng ka la buh thong ban pyntreikam noh ia kane ka GST naduh ka 1 tarik Iaiong 2017.
Shillong, 6 Nailur:Mynta ka sngi ka FKJGP Central body ka la hiar ban jurip kynsan ia ka iew die masi kaba don ha Khanapara bad ha katei ka jingleit jurip ka la lap ba ki don da ki hajar tylli ki masi ha katei ka iew kaba heh bad katei ka jingdon ki masi ka la biang bha na bynta kane ka jylla, “Balei pat ka doh masi ka remdor haba kiba don ha Khana-para ki la biang bha ia ngi?" ong u Chief Organiser ka FKJGP u bah Marbud Dkhar.
Ha kajuh ka por ka la lap ba hapdeng kitei ki hajar tylli ki masi ki don ruh kiba dkoh,kiba la iap hangtei, haba ia kren bad u bah Marbud u la ong ba kiba don ha katei ka iew ki la ong ba kim die ne pyndonkam shuh ia kitei ki masi iap ne ki masi dkoh hynrei ki ai ia ki sha ki jaka ri mrad.
Utei u nongialam ka FKJGP u la ong ba ka jingiakhleh jaktung hapdeng kitei ki masi ba mynsaw,ba pang ba iap bad ki masi kiba shait ba khlaiñ ka ktah lang ia ki masi kiba khlaiñ ruh ki ban phah sha kane ka jylla ban bam doh,bad shen u la ong ba ha kane ka taiew ban wan katei ka seng kan leit ia kynduh bad ka sorkar ba ka dei ban shimkhia ban eksamin shuwa ban ot doh ia ki.
Halor ka jingrem dor ka doh masi ha kane ka jylla u bah Marbud, u la ong ba u la ia kren bad ki nongialam jong ki nongdie doh masi ka Khasi Jaintia Butcher welfare Association (KJBWA), hynrei ha ka jingiakren u la ong ba u bah Genrerous Warlapih Secretary katei ka seng u la ong ba la shu iohi ba ha ka por sngi ki bun ki masi, hynrei tang janmiet la die lut ia ki sha ki nongkhaii tuh sha Bangladesh bad dei na katei ka daw ba ka masi ka rem dor.
Shuwa ia kane ha ka por mynstep ka FKJGP ka la leit ban jurip ia ka jaka ot sniang kaba don ha Jaiaw Langsning, u bah Marbud u la ong ba la lap ba ka jaka ka long kaba isaitmet ban peit bad kaba jaboh hynrei ki nongialam ka Association ki nongot dohsniang ki la ong ba kim banse namar ba kim don ka jaka kaba biang.
Lah ban kdew ba katei ka jingleit jurip ka FKJGP ka dei da ka jingmut ban pynthikna ba ki doh kiba die ha iew ha hat ki dei ban long kiba bit ban bam bad ki bym don jingpang.
Katei ka seng ka kwah ba ki doktor na ka tnad Veterinary ki dei ban pynthikna ia baroh ki jait mrad ba bam doh ba ki dei ban long kiba shait ba khlaiñ shuwa ban ot doh ia ki.
Halor ka jinglap jong ka ia ka jingbym biang katei ka seng ka la ong ba kan leit ia kynduh sorkar ban ia kren na bynta katei ka mat kaba ktah ia ka koit ka khiah.
Shillong, 06 Nailur:U Myntri Rangbah ka jylla u Dr Mukul Sangma u la ong ba ka ain mait kyrteng ne ka ‘Prevention of Disqualification (Members of the Legislative Assembly of Meghalaya) Amendment Bill, 2015 kan treikam beit hadien ba pynkylla ia ka 6th Scheduled kaba dang sahteng mynta ha ka kti ka sorkar pdeng.
Watla um kren shai ba ki MDC ba la risain kin shah khang ne em ban iakhun biang ia ka elekshon hadien ba la risain hynrei u la ong ba ka sorkar jylla ka la dep thaw ia ka ain ka ‘Prevention of Disqualification (Members of the Legislative Assembly of Meghalaya) Amendment Bill, 2015 ban khang lad ia ka jinglait lan jong ki nongmihkhmat paidbah katkum ka riti synshar ka ri.
“Ngi la thaw ain ban khang lad ia ka jinglaitlan jong ki nongmihkhmat ka iing dorbar thawain bad ruh ban iada ia ki ioh shah trei kynsan ha ka ain ha kano kano ka por", la ong u Dr Mukul.
U la ai ksai ba kan long kaba ma ban long MDC bad MLA ha kajuh ka por hadien ba la treikam ka jingpynkylla ia ka 6th Scheduled kaba dang don mynta ha ka sorkar pdeng.
Kane ka jingjubab jong u Myntri Rangbah ka long hadien ba la twad jingmut la ki MDC ba la risain ki dang lah ne em ban iakhun biang ha kane ka elekshon MDC shiteng samoi khamtam hadien ba u Bah Pynshngain N Syiem u la jop ha ka jingiakhun pyrshah ia ka ain mait kyrteng ka sorkar.
Haduh mynta bun ki MDC ba la risain ki la don ha ka jingbynnud hadien ba la risain ia ka jinglong MDC hynrei ki don ki bym sngew dei shuh ban iakhun biang hadien ba ki la dep leh ia kane ka jingbakla, kaba ki la kynnoh ba ka dei ka jingshah pynbor ha ka sorkar.
Hynrei dei tang u Bah Sanbor Shullai uba la pynher shithi sha ka sorkar jylla ba dei ban pynim biang ia ka jinglong MDC hadien ba ka ain mait kyrteng ka sorkar kam shym la treikam satia.
Jowai, 6 Nailur:Ki pulit ka special team ka WJH ha ryngkat ka jingiatreilang ki pulit Ummulong, mynta ka step phyrngap ki la iohkem ia ki ar ngut ki briew kiba donkti ban lute ia uwei u trok driver ha Petrol Pump, Mukhla Umsuwe.
Kitei ki ar ngut ki dei kiba la tip kyrteng kum u Mechanki Pala na Ummulong bad u Firstman Suting na Wahiajer.
Katkum ka khubor na ki pulit, kitei ki ar ngut ki la lute haduh 40 hajar tyngka, ar tylli ki mobile phone ba shongdor T.1100/- bad T1300/- ha ryngkat ki kot ki sla kiba donkam napoh kawei ka trok NL-02N-0295 kaba niah da u Babu Ram na Jammu & Kashmir.
La iathuh ba dei ha ka 13 tarik une u bnai ba ladep ba utei u Babu Ram ha ryngkat u nongbud jong u, u Amrik Singh ki la pynieing ia katei trok jong ki ha jan Petrol pump ha Mukha Umsuwe bad ha ka por 12:30 am eiei lai ngut ki briew kila wan ban prong jubor bad shah ia u driver da ki tiar pynmynsaw bad ruh da ka wait kukri.
U driver katei ka trok u la mynsaw bad u la hap ban shah sumar ha Woodland Hospital Shillong.
Ki pulit hadien baki la iohkem ia kitei ki ar ngut, ki la phla ba ki la leh ia katei ka kam bad ki la ialam lynti ruh ia ki pulit ban kurup ia katei ka wait kukri.
Uwei pat u paralok jong ki u dang jahrngai bad ki pulit ki dang thwet ban iohkem ia u.
Jowai, 06 Nailur:Ki pulit Traffic ka nongbah Jowai, mynta ka sngi ki la pynkup burom ia u driver ba niah kali tourist uba la pyllait im ia uwei u lanot ba hap kali sha synran ha Treiong-riang JAD Road kaba la jia  ha ka 31 tarik u bnai Jymmang mynta u snem.
Utei u nong Samaritan u dei u ba la tip kyr-teng kum u Ricky Pyrtuh na ka shnong Sohmyn-ting.
Ha ka 31 tarik u bnai Jymmang por 10:30 pm, kawei ka maruti car ka la hap shapoh riat kaba jylliew 100 phut eiei ha kaba u driver bad uwei pat u nongshong ki la mynsaw jur.
Namar ba ym don  ba iohi ia katei ka jingjia, kitei kiba mynsaw ki la neh baroh shimiet hapoh synrang ha kaba u nongniah uba la tip kum u Md.
Reyaz Ali u la khlad noh naki jingmynsaw katba ia u Susanto Das pat la pyllait im da utei u driver kali kamai ha kaba u la sei ia u napoh katei ka riat ban kit sha Hospital.
Na ka liang u SP bad ki heh ka Pulit Traffic kum ka dak ban ai ka jingiaroh bad ban pyni nuksa ruh sha kiwei pat ba kin dei ban iarap ia ki para briew haba don kano kano ka jingjia ha surok, mynta ka sngi ki la pynkhup burom ia u.
Shillong, 6 Nailur:Ka kynhun ba ialam da ka seng Congress ha Garo Hills Autonomous District Council (GHADC) kaba la tip kum ka Garo Hills United Alliance (GHUA) ka la shim kabu bad ñion ia ka seng NPP kaba ialam ia ka kynhun synshar da kaba ia snohkti lang bad ki nongtrei jong ka GHADC kiba dang ia khih mynta namar ka jingduh tulop kaba 10 bnai.
Katei ka kynhun ka la pynrem ia ka seng NPP, kaba ialam ia ka kynhun synshar.
U nongaiktien jong katei ka kynhun u Rupert M Sangma , MDC na Tura konstitwensi u la ong ba ka GHUA ka kyrshan tylli ia ki nongtrei ka GHADC, kiba ia khih mynta na bynta ka hok jong ki.
Ula ong ruh ba katei ka kynhun kan kyntur sha ka sorkar jylla bad kumjuh ruh sha u Lat ba un tuklar ia ka jingleh katei ka EC ka bym shym la siew tulop la 10 bnai mynta ia ki nongtrei.
“Ka dei ka jingpynkheiñ ia ka hok longbriew manbriew, ngi kyntu ia ka sorkar bad u Lat ba kin shim ka lad ka lynti ban pynkut ia katei ka jingleh bym hok da kaba wanrah da ka synshar Administrator ha ka Council" ong u Rupert.
Katei ka kynhun ka la dawa ruh ba u CEM ka GHADC u Denang T.Sangma u dei ban hiar shuki noh naba um lah ban pynioh ia ka hok jong ki nongtrei.
Ki la kynnoh ruh ba katei ka EC ba ialam da ka NPP kim lah ban ai jingkheiñ mynta la saw bnai tam ia ki jinglut jingsep jong ka Council , “Kam don shuh ka jingtreikam kaba shai hapoh ka council,ngi shu sahdum sah lyngngoh kaei ka ripod jong ka jinglut jingsep ne ka jingmih, ngi pynrem jur ia katei ka jingleh jong ki" pynkut u Rupert.
Shillong, 6 Nailur:Ka Khasi Student Union (KSU) ka la dawa ia ka sorkar jylla ba kan tuklar khnang ban pyllait ia ki samla pule Ph.
D ne ki Research Scholar na u Aadhaar Nombar na ka bynta ban ioh ia ki Fellowship bapher bapher.
Katei ka jingdawa ka KSU ka dei hadien ba ka University Grants Commission (UGC) ka la pynmih ia ka jingpynbna kaba salonsar na bynta ki Ph.
D Scholar ba ki dei ban suhlang bad u Aadhaar nombar ha ka por ba ioh ia ka Junior Research Fellowship (JRF) ne kiwei pat ki Fellowship.
“Ngi kyntu ia ka sorkar ba kan tuklar da kaba ia kren bad ka sorkar pdeng ban pyllait ia kane" ong u Education Secretary ka KSU u samla Donald V Thabah hadien ka jingialang jong katei ka seng bad u Commissioner & Secretary in-charge Education u bah DP Wahlang mynta ka sngi hat majai.
Utei u nongialam ka KSU u la ong ba dang shen ka sorkar pdeng ka la weng ia katei ka jingeh kaba ki samla pule ka Assam ki ia kynduh hadien ka jingiakren jong u myntri rangbah ka Assam u Sarbananda Sonowal.
U samla Thabah u la ong ba la dawa na ka sorkar ba kan tuklar namarba kiba bun kiba ngat ha katei ki dei ki hajar ngut ki samla pule na ka skulbah NEHU nalor kiwei pat.
U la ong ba ka KSU kan ai ruh da ka jingthoh sha u myntri sorkar pdeng uba peit ia ka tnad MHRD u Prakash Javadekar, u ban sa wan shen ha nongbah Shillong ha ka 20 tarik u Nailur.
Ha kaba ia dei pat bad ka Post Matric Scholarship u la pyntip ba u Commissioner and Secretary u la iathuh ba ka sorkar ka la pynmih jingpynbna ban pyllait ia ki samla pule na u Aadhaar nombar.
Shillong, 7 Nailur:Mynta ka sngi, ha ka por 3baje mynstep, ki nong Mawlyngngad bad ki nong Sohryngkham, ki la ioh bat ia arngut ki briew, kiba kyrteng U Lalkhawing Khun (26) bad U David Hmar (22) kiba shong ba sah ha Happy Valley, Shillong.
La lap na ki ia ki knah jri, ia ki plastic bad la suba ba kitei ki dei ki nong-shohnoh ksew.
La aiti ia kitei ki arngut ha ki pulit jong ka Sohryngkham.
Nongpoh, 07 Nailur:Shi bynta ban pynshlur ia ki samla kiba la pyndep ia ka jingpule na ka Indira Gandhi Open University (IGNOU) lyngba ka Centre kaba don ha Morningstar Secondary School, Nongpoh, hynnin ka sngi ki bor pyniaid jong katei ka Centre, ha ka sien kaba nyngkong eh ki la pynlong da ka jingpynkup burom ia ki samla kiba la pass na ka IGNOU, kata naduh ia kiba pass ia ka Matrik, BA bad MA.Ha katei ka jingpynkup burom ia ki samla pule ha katei ka Centre, ka Kong Rona Khymdeit, MDC ka Nongpoh Constituency, ka la long kum ka kongsan, ha ryngkat ka jingdonlang u Bah C.Nongrum, Principal ka Morningstar Secondary School, ki nonghikai bad ki samla kiba dang pyndep mynta ia ki kyndan bapher bapher lyngba ka IGNOU ha katei ka Centre.
Ha katei ka sngi, ki bor pyniaid ia katei ka Centre ki la pynkup burom ia 7 ngut ki samla ba pass Matrik, 5 ngut kiba pass class XII, 12 ngut kiba pass BA bad 7 ngut kiba pass MA, kine kiba shah pynkup burom ki dei tang kito kiba la wan shim bynta, hynrei ki don ruh kiba la pass bad khlem wan shim bynta ha kane ka jingpynkup burom bad kynthup ruh ki samla ba pass ha ka Computer.
Ka Kong Rona Khymdeit, haba kren kum ka kongsan ha kane ka sngi, ha kaba nyngkong eh ka la pynpaw ia ka jingsngewkmen halor ka jingdon jong kaba kum kane ka Centre ha ka Constituency, namar lyngba jong kne ka Centre kan long ruh ka kabu na ka bynta jong kito kiba don jingthrang shisha ban pyndep ia ki jingpule lyngba ka IGNOU.Kumta na ka liang jongnga kum ka nongmihkhmat paidbah, nga kyntu ia ki bor pyniaid jong kane ka Centre ba phin dang pynbit pynbiang shuh shuh ia kane ka jaka pule, namar dei lyngba jong kiba kum kine ki jaka pule, kiba plie lad plie lynti ia kito ki khun samla kiba la kutlad ban pule ha kiwei pat ki jaka pule kum ha ki Kolej sorkar ne kolej shimet, bynrap ka Kong Rona.
Ka jingpass na ka IGNOU, la ka long ha kano kano ka kyrdan la pdiang ha kylleng ka ri India, hynrei ka shong pat sa ha ki samla pule ba kin pyndonkam hok ia ka jingpule jong ki, ka jingdon jong ka IGNOU ha kane ka thain, ka la long shisha kum kawei na ka lad bah ia ki samla ba la kutlad ba kin lah ban pyndep ia la ki jongpule ka jong ki, pynkut ka Kong Rona.
Shillong, 7 Nailur:Ki nongkitkam jong ka Nongkrem Block Congress Committee NBCC, ha ka 7 tarik Sept 2016, ki la ia kynduh ia u Bah Kennedy Khyriem, MLA, President ba thymmai ka East Hills District Congress Committee, (EKHDCC), bad ha shwa kane ki la ia kynduh ruh ia u Bah Prestone Tynsong, Minister DCA, ha ka jingiadon lang u Bah Ronnie V.Lyngdoh, Minister Urban Affairs, ha Secretrait mynta ka sngi, ha kaba ki la ai ia ka jingthoh ban kyrpad ia ki heh jong ka MPCC, ka party, kumjuh ia ki bor Sorkar Jylla bad KHADC kiba la ialam da ka Seng Congress ban shim khia ban bad ia kren halor ka jingeh jong ki paidbah ka Nongkrem Constituency, bad ki la ai katto katne ki jingai jingmut nalor kiwei kiwei ban thaw ki lad ki lynti ban khmih bniah ia ki policy treikam na ka liang ka jingduna ki kam pynroi ha ka PWD, Health, Agriculture, Education, Power, Sports & Youth Affairs, Sports & Youth Affairs, Art & Culture, Tourism, bad Transport.
Ki nongialam ka NBCC, ki dawa ruh ban iarap ban plie ki lad ban pynheh bad ban thaw thymmai ia ki surok na Nongkrem – Mawkynrew sha Jaintia Hills bad na Pynursla – Dawki, ban pynheh na Nongkrem sha Mylliem bah lyngba ka thain Umsaw Pomlakrai na ka bynta ban kyntiew ia ka roi ka par jong ki paidbah kane ka thain.
Ban kyntu ia ka Education Department ban wad ki lad ban buh ia ki residential school ban ioh Seng bad ban buh ia ka College hapoh Nongkrem Constituency ha Smit kaba haduh kine ki sngi kam pat don kano kano ka College kaba don bad ka Hostel (ka jaka sah na ka bynta ki khynnah pule college) haduh kine ki sngi.
Ban kyntu ia ka Sorkar Jylla ban thaw ki lad ban thaw thymmai ia ka Iew Smit ha ryngkat ki jaka ieng Kali kiba biang ha ka jingia syllok lang bad U Paiem Syiem ka Hima Khyrim bad ban kyntu ia ka tnad Department of Health ba kin thaw lad ban pynkiew kyrdan noh ia ka Smit PHC sha ka CHC namar ka jingdawa jong ka por kum shibynta ban kynthup ia ki saw tylli ki PHC naduh Mawkynrew, Jatah, Jongksha, bad Smit kaba kynthup haduh palat 250 tylli ki shnong ba Rit bad ba heh bad kumjuh ban pyntreikam ia ki ba bun ki sub center kynthup ka Mawmuthoh, Laitkor bad kiwei kiwei ki Sub-Center hapoh ka Nongkrem Constituency bad ban buh ia ki jaka buh mar rep ha ka thain Nongkrem na ka bynta ka bit ka biang jong ki Nongkrem.
Shillong, 7 Nailur:U Vice Chancellor jong ka North Eastern Hill University, Shillong U Prof.S K Srivastava, ula thung ia ka komiti, na ka bynta ban pyniaid shakhmat ia ka jingplie jong ka shnat pule jong ka University, ha ha ka Shnong Wahiajer West Jaintia Hills.
Ia kane ka Committee kaba la thung bad pynbna paidbah mynta ka sngi da U VC la tip kum ka “Task force committee for Community College Wahiajer, Jowai, West Jaintia Hills" ha kaba u Prof.Henri Lamin u long kum u Chairman jong kane ka Committee ha ryngkat lang kiwei pat ki Professor bad ki Engineer jongka Engineering wings/ Dept jong kane ka Skulbah.
Kum ka jingpynkynmaw, kane ka dei kawei na ki mat jingdawa jongka JSU kaba larim bha kaba la sdang naduh u snem 2001 ha ka por ba long President u Charles Phawa bad ia kane ka tnad pule jongka NEHU kaba la dawa naduh ki por mynshwa la tip kum ka NEHU Compus, hynrei namar ka jingpyndam noh ka Sorkar kmie lyngba ka HRD Ministry ia ki Univesity ban plie ia ki Campus naduh mynta u snem kumta la hap ban buh noh da ka Community College, ha ka Shnong Wahiajer West Jaintia Hills.
Ka JSU na ka por sha ka por ka la iai bud dien ia kane ka mat bad ha ka 24tarik Nailar 2016 ki noingialam ka JSU haka jingiadonlang u President bad Vice President ka NEHUSU ryngkat u Prof.H Lamin, ki la ia kynduh ia u VC ka NEHU u Prof.S K Srivastava ha kaba u la kular ban thung ia kane ka Committee na ka bynta ban pyniaid sted ia ki kam ki jam naka bynta kane ka tnad pule kaba la dep mang pisa kumba 600 lak daka NEHU ha ka Shnong Wahiajer.
Ka dorbar Shnong Wahiajer, ka la ai sngewbha iaka jaka kaba haduh 6.46 hecter na ka bynta kane ka jingthmu babha.
Shillong, 06 Nailur:U Lat ka jylla u V Shanmuganathan um pat pdiang ia ka jingtyrwa ka District Council Affairs (DCA) ban pynlong elekshon MDC shiteng samoi bad u la pan jingpynshai na ka sorkar halor ki katto katne ki bynta halor kane.
Ia kane la iathuh da u Myntri Rangbah ka jylla u Dr Mukul Sangma haba kren sha ki nongthoh khubor hadien ba la wai ka jingialang ka kynhun myntri mynta ka sngi.
“Ka jingialang ka kynhun myntri ka la shim biang ia ka rai mynta ban phah ia ka jubab halor ka jingpan jingshai u Lat ka jylla", la ong u Myntri Rangbah.
Hynrei u la kyntait ban iathuh ia ki jingpan jingshai u Lat ka jylla halor kane ka kam da kaba ai daw ba kam pat long ban iathuh namar ba ka dang long rieh katba ym pat ioh ia ka jingmynjur na u Lat ka jylla.
“Ngi la phah ia ka jingpynshai sha u Lat tangba ngim pat lah ban iathuh ia mynta", la ong sa u myntri ka DCA u Bah Prestone Tynsong.
Hynrei katkum ka jingtip, u Lat ka jylla u la pan jingshai na ka sorkar jylla la ki bym dei Khasi ki lah ne em ban iakhun elekshon ban iashim bynta ha ka jingjied ia ki MDC nalor bun kiwei pat.
Ym tip ha kano ka dur ka DCA ka la ai jubab halor kane namar ba kim pat kwah ban iathuh eiei halor kane ka kam.
U la ai dak ba ka sorkar jylla ka la phah ia ka jingtyrwa ban pynlong elekshon hapoh u bnai Nohprah mynta u snem.
Ha ka jingshisha, ka jingialang ka kynhun myntri ka la dep phah ia ka jingtyrwa ia ka jingthmu ban pynlong ia ka elekshon MDC shiteng samoi ha ki 7 tylli ki konstitwensi ba la risain da ki MDC hynrei ka sahteng noh hadien ba u Lat u pan shwa ia ka jingpynshai halor ki katto katne ki bynta kiba iadei bad kane ka kam.
Kham mynshwa la iathuh ba ka sorkar jylla ka la tyrwa sha u Lat ka jylla ban pynlong noh ia ka elekshon shiteng samoi ha ka 13 tarik Nohprah.
Ki don 7 ngut ki MLA ba bat lang ia ka kam MDC kiba risain noh ha u bnai Nailur mynshem snem, hadien ba ka sorkar ka la pass iaka ain mait kyrteng ka ‘Prevention of Disqualification (Members of the Legislative Assembly of Meghalaya) Amendment Bill, 2015’.
Ki MLA ba long MDC kiba la iehnoh ia ka kam MDC kynthup Bah HDR Lyngdoh, Bah Ardent M Basaiawmoit, Bah Metbah Lyngdoh, Bah KP Pangiang, Bah Sanbor Shullai bad Bah HB Nongsiej ka KHADC bad u Bah Stephanson Mukhim na JHADC.Katba u Bah Pynshngain N Syiem um shym la iehnoh bad u la pyneh beit triang ban iakhun ia kane bad u la rai ban iakhun beit halor kane.
Shillong, 7 Nailur:U Bah Adelbert Nongrum Chief Executive Member barim jong ka Khasi District Council, mynta ka sngi, ula rai ba un ia said dalade hi, khlem da donkam shuh ia ka jingiarap jong ki riewsaid ain, halor ki jingshah kynnoh, ba ula kren pyrshah ia ka kashari ha u snem ba ladep.
Ha ka jingleit shah bishar mynta ka sngi ha katei ka kashari, U bah Nongrum, ula iathuh ba un nym donkam shuh ia ki riewsaid ban iarap ia u nangne shakhmat.
Kiba mihkhmat ia u mynta, ki long U Bah GS Massar bad U bah HS Thangkhiew, ki muktiar ba rangbah, ha ryngkat U bah P Nongbri, Advocate, kiba la pyntip ba U bah Nongrum, u kwah ban mihkhmat noh dalade hi, ha kaba iadei bad katei ka mukotduma bad ki la rai ruh ban weng noh ialade na kaba ia said ha kashari.
U bah Adelbrt, uba dei ruh u nongialam jong ka KHNAM, ula shah khot hajir ha kashari, namar ba u pynmih ia ki ktien, kiba long pyrshah ia ka kashari, ha kaba ula pynpaw ruh ia ka jingsngew pyrshah jongu, ia ka rai jong u nongbishar SR Sen, ha kaba u khang ia ki Rangbah Shnong, ba kin ai jingbit lyngba ki syrnot jong kiba iap ne kiba dang shu kha lane ha kaba ia dei bad ka jingpan jingbit ba kin ia tei iing tei sem lane ba kin pan ram na ki Bank.
Kiba don lang ha ka jingshah bishar mynta ka sngi, ki long ki 5ngut ki nongialam ka HYC bad kitei ki kynthup ia U bah Robert June Kharjahrin General Secretery, U bah Nickson Dohling, Vice President, U bah Donboklang Kharlyngdoh, Vice President, U Anthony Kharbuli, Adviser bad U Issac Basawiamoit, Asst.Organizing Secretary.
U riewsaid VK Jindal, uba iasaid na bynta ka CBI, u iathuh ba ula ioh ia ki jingpynshai na kitei ki 5ngut mynta ka sngi bad kumta, u pan por ar sngi, ba un jubab halor ki jingthoh jong kitei ki san ngut bad kumjuh na ka liang jong U Bah ND Chullai, u iathuh ba ula ioh ia ka jubab jong kitei ki san ngut mynta ka sngi, tangba um pat ioh ia ka jubab jong u nongshah ujor ba ha khmat duh, U bah Adelbert Nongrum bad la buh ia ka jingbishar halor katei ka mukotduma, ha ka 15tarik Nailur 2016.
Shillong, 07 Nailur:Ka Meghalaya Board of School Education (MBoSE) ka la pynmih ia ka jingpynbna ha ka website jongka, ba ki bor skul ki dei ban set jingkylli hi noh ia ki khynnah klas IX ym shuh ban set da ka Board.
Kane ka jingpynbna ka MBoSE la pynmih ha ka 5 tarik Nailur, 2016 da u Executive chairman u Pravin Bakshi.
Ha ka jingpynbna la kdew ba katkum ka jingialang kaba la long ha ka 22 tarik Nailar, 2016, ka MBoSE ka la rai ba ka jingpynialeh ia ka eksamin jong ka klas IX kan iai bteng ha kaba ka Board kan nym ai shuh ia ki jingkylli mynta u snem hynrei dei ban set hi da ki bor pyniaid jong ki skul.
Tangba ka jingset jingkylli kan long katkum ka syllabus bad ia ki jingkylli dei ban buh haduh lai bnai khnang ba ka Board kan ioh ban pynshisha.
“Ka jingpynshong dor ia ka jingai mark bad ka jingpynbna ia ka result kan shong ha ka bor jong ki skul", la ong ka jingpynbna ka MBoSE bad bynrap ba ha ka por ba pynlong ia ka eksamin, ka Board kan phah ia ki nongleit peit ban pynthikna ba ka eksamin kan long kaba khuid, la ong ka jingpynbna na u Exceutive chairman ka Board.
Lah ban kdew ba ki nonghikai kham mynshwa, hapoh ka lama ka JACATAM ki la dawa ba ka Board ka dei ban aiti beit ha ki bor pyniaid jong ki skul ban set ia ki jingkylli jong ka klas IX hadien ba ka jingleh jong ka MBOSE ban set hi ia ki jingkylli ka la wanrah ia ka jingdkoh kaba bun haduh ba la lait tuh bun ki jingkylli ha man ki skul.
Tura, 7 Nailur:Ki don 80 tylli ki longiing, kiba hap ha ki 15 tylli ki shnong, kiba hap shong hap sah mynta shabar jong ka jingker sainar, kaba dang iaid na Baghmara sha Moheskola jong ka South Garo Hills District.
Halor kane ka jing-shah ktah jong kitei ki long iing, kumta ka India – Bangladesh Border Grievance Committee, South Garo Hills, ka dawa ba ka sorkar India, kan dei ban siew bai lutksan sha ki longiing, ba la shah ktah bad kiba la dei ban mih noh na kitei ki bynta jong ka jingker sainar shiah.
Ka komiti, ka pynsngew ba ka sorkar India, ka dei ban ker sainar ha u mawpud jong kitei ki ar tylli ki Ri bad ba kan siew bai lutksan sha ki longiing, kiba la duh noh ia ki iing ki sem lane ki jaka rep jaka riang jongki bad ban ai ia ki jingiarap sha kitei ki briew, kiba don ha u pud jong ki ar tylli ki Ri.
“Ki don bun bah ki jingtrei, kiba palat ia ka 150 yard bad ki don da ki spah ki long iing, kiba la shah ktah bad ki don sa 80 tylli ki long iing, kiba shong mynta sha lyngba jong ka jingker sainar shiah ha South Garo Hills" ong U Skillson M.Sangma, Secretary jong ka India – Bangladesh Border Grievance Committee.
Uwei na ki nongialam jong katei ka komiti, U Rakkam Sangma, ula ong ba ka Bangladesh, kam shym la pyntreikam ia ka jingiatreh ha ki snem 1972 bad 1975, kaba la iasoh hapdeng ki ar tylli ki Ri, na ka bynta ban tei ia ka jingker sainar shiah na ka jingjngai kaba 150 yard na u mawpud.
U Rophul Marak, uba dei U MLA jong ka Siju – Rongara, ula pynsngew ba un iakren ia kane ka kam bad ka sorkar Jylla, ba kan iakren bad ka sorkar India, halor lanot jong ki riew paidbah.
Shillong, 07 Nailur:Ka United Democratic Party (UDP) kan shong jingialang Parliamentary Party (PP) lashai ka sngi ban iathir ia ki buit ki lad bad ki mat ban rah hapoh ka iing dorbar kaban sdang naduh ka 9 tarik Nailur.
Haduh mynta ka UDP ka nongialam liang-pyrshah ba kham heh, kam pat kren shai da kano ka lynti ba kan leit rah da ka Non Confidence Motion (NCM) pyrshah ia u Lamphang ka iing Dorbar u AT Mondal.
U General secretary ka UDP u Dr Jemino Mawthoh haba iakren hynne ka sngi u la iathuh ba ka jingialang lashai ka long kaba donkam na ka bynta ban pynkhreh ban iathir ia ki mat kiban leit rah ha ka dorbar synrai kaban sdang ha kane ka sngi Thohdieng.
Halor ka jingthmu ban rah ia ka jingbym shaniah shuh ia u Lamphang, u Dr Mawthoh u la ong ba ka party kan iakren halor kane ka phang lashai ka sngi da kano ka lynti kaba biang eh.
“Ngin iakren ia ki mat kiba ktah ia ka jylla ban rah ha ka iing dorbar bad ngin sa iakren ruh ia ki lynti halor ka NCM pyrshah ia u Lamphang", la ong u Dr Mawthoh.
Hynrei ha ka jingialang ka kynhun liangpyrshah MPF kham mynshwa, ka la rai ban rah da ka NCM pyrshah ia u Lamphang bad la aiti ha u secretary u James K Sangma ba un rah ia kane ka mat.
Khlem pep, lada ka liangpyrshah ka lah ban pynkhyllem shisha ia u Lamphang, ka shuki myntri rangbah ruh jong u Dr Mukul Sangma ka lah ban don ha ka jingsyier.
Ha kawei ka liang, ka jingialang kan iakren ruh ia ki kyrtong na ka bynta ka elekshon MDC shiteng samoi ha ki 7 tylli ki konstitwensi ba lait.
U Dr Mawthoh u la ongba ka party kan twad jingmut shwa na ki MLA ka party kiba la risain MDC ha kito ki jaka ba ki la risain bad hadien kata, kan sa pynbna ia ki kyrteng da kaba sngap bad pynshong nongrim katkum ka sur jong u paidbah.
“Ngim pat rai ban pynbna kyrtong hynrei ka State Electon Committee kan sa pyrkhat ia kaba donkam halor kane ka bynta.
Ha kito ki jaka ba ki MLA ka party ki la risain noh, ngin hap twad jingmut shwa na ki namar ba ki dei ki trai", la ong u Dr Mawthoh.
Shillong, 7 Nailur:Mynta ka sngi, ki Sister jong ka Missionary of Charity ki la pynlong ia ka prokram pynkup burom ia ka Mother Teresa na ka bynta ka jingioh ia ka kyrdan Riewkhuid (Saint) ha ka Shnong Leprosy Colony, Nongpoh, Ri Bhoi DistrictHa kane ka jingia-lang u nongaibuit ba Rangbah ka Sorkar Me-ghalaya, u la long u Kongsan ha ryngkat ka jingiadonlang u Arch Bishop ka Balang Catholic u Rev.Dominic Jala, Ki Phadar, ki Parish Priest, U Deputy Commissioner ka ri Bhoi District, Bah Mayral Born Syiem, baroh ki Sister ka Missionary of Charity ryngkat bad kiwei kiwei de ki riew rangbah, kynthei bad Shynrang jong ka thain.
Haba kren ha ka jingialang kum u kongsan u Dr.DD Lapang, u la iathuh khyndiat shaphang ka jingim jong ka Mother Teresa ryngkat bad ki nuksa kum ka jingai mynsiem bad ka jinghikai ia kiwei pat, u la ai ka jingkyrkhu kyrdoh ia ki Sister ki ba don hapoh ka shatri jong ka Missionary of Charity bad kular ban ia treilang bad ki bad ban peit lem ia ka khia ka shon ka jong ki.
Shillong 07 Nailur:U General secretary ka UDP u Dr Jemino Mawthoh u la ong ba ka snem 2018 kan dei ka pali jong ka jingkylla ha ka sorkar bad kane ka pali kan dei jong ka UDP.“Ha ka jingsngew jong nga na ka sur jong u paidbah, ka snem 2018 kan dei ka pali jong ngi", la ong u Dr Mawthoh haba iakren ha kane ka sngi Balang.
U Dr Mawthoh u la kren ruh ia ka jingdonkam ban don ka jingiatylli ka jingiatreilang jong baroh ki seng sain pyrthei bym dei Congress ban wanrah ia ka jingjop ha kane ka elekshon ban wan.
“Ngi donkam ia ka kynhun kaba khlain, bad ka UDP kum ka party kaba heh duh ha ka jylla ka long kaba jynsur mynsiem ban khot lang ia baroh kiwei ki party ban iatreilang", la ong u Dr Mawthoh.
U la ong ba kiwei ki party kum ka KHNAM, HSPDP bad kiwei kim dei ban khim jingmut than hynrei ki dei ban pyrkhat ia ka jingdawa bad ka sur jong u paidbah uba kwah iaka jingkylla.
“Haba iaid sharumg shaneng, ki paidbah ki kwah ia ka jingiatylli, ngi long kiba jynsur mynsiem namar ba ngi pyrkhat na ka bynta kaba shakhmat hynrei lada ngin iapra shaei kan ialam.
U la ong ba ka jylla Meghalaya kaba rit kam don jingeh ban wanrah ia ka jingroi sted ym kum kiwei ki jylla bah eh.
“Ngi donkam ban wanrah ia ka jingkylla ha ka synshar bad ruh ha ka khadar khnang ban pynkylla dur ia ka jylla", la bynrap u nongialam ka UDP.U la ong ba ban pynurlong ia kane ka jingiatylli, ka UDP ka la dep thung ia ka Special Committee ban iathir iathain halor kane ka bynta bad kiwei ki seng sain pyrthei.
Ha kawei ka liang, ka jingiatylli bad ka jingiatreilang ki seng sain pyrthei ha kane ka jylla ka lah ban buh jingeh namar ba kumba ka long mynta ka KHNAM bad ka HSPDP ki leh jngai ban don ka jingiatylli bad ki la dep pynbna ruh ia ki jong ki kyrtong na ka bynta ka elekshon.
Shillong, 7 Nailur:Ka sorkar Megha-laya, ka la pynbna ia ka 13tarik Nailur 2016, kum ka sngi shuti, na ka daw jong ka Id-Ul-Zuha (Bakrid), ha ka jaka jong ka 12tarik Nailur 2016.
Ka 12tarik Nailur 2016, kan long namarkata ka sngi trei, ong ka khubor Sorkar.
Shillong, 07 Nailur:Ka BJYM Megha-laya ka la pynher shithi sha ka Sujata kaba dei ka General Manager ka Bharat Sanchal Nigam Limited (BSNL) Megha-laya SSA, Shillong halor ka jingbym ler ka jingai shakri jong kane ka tnad lyngba ka kor ka bor internet ha ka jylla kaba la buh jingeh shibun ia ki paidbah nongtreikam khamtam ia ki samla pule ka jylla.
Ha ka dorkhas ba la phah sha ka Sujata, u President ka BJYM u Bah Egenstar Kurkalang u la ong ba ka long kaba donkam ba kane ka tnad ka dei ban pynsted ia ka Internet, Wimax bad Quality GSM Coverage ha ka jylla.
“Ngi buh ia ka jingkyrpad ba phin leh mardor halor ki jingeh jong ki paidbah bad ki samla ha kaba iadei bad ka jingpyndonkam internet kynthup kaba pyniaid da ki waiar bad na suin (wired & wireless Broadband bad ruh ka GSM ha Meghalaya’, la ong u President ka BJYM.Ka la ong ba ka WIMAX kaba ai jingshakri lyngba ka kor internet ia ki paidbah ka sor bad nongkyndong ka long kaba sniew bha ha kaba la ioh tang ka 2G service watla khmih lynti ban pyntreikam da ka 4.5G.Ka BSNL Broadband ha ka jylla kam long kumba la khmih lynti jong ki paidbah ha kaba ki paidbah ba kwah ban shim ia ka konekshon la shah kyntait ha ka PSU da kaba ai daw laiphew jait.
Nalor ka WiLL ka la iap bad kam treikam shuh ha ki jaka nongkyndong ha kaba ka BSNL ka la ieh jyndat noh ha kiba bun ki jaka ha nongkyndong ha jaka ba ka dei ban pynbha bad pynkhlain da ka NGN bad ka FTTH.Halor ka Cellular GSM, ka BJYM ka la ong ba ka BSNL ka la shu kah ha kiba bun ki jaka ha ki Civil Sub-Divisional ha ka jylla Meghalaya.
Nalor, ka jingtlot network, ka la pyni ba ka sorkar lyngba kane ka tnad kam shym la lah ban ai ia ka jingshakri ia ki paidbah.
Kane ka jingbym ler ka BSNL ban ai ia ka jingshakri ia ki paidbah, ka la pynbitar bad pynlynga mynsiem ia ki paidbah khamtam ki samla pule ba donkam ban sei bad ban thep ia ki jingdonkam ka sorkar kum ka phom baibam, aplai kam bad kiwei ki jingdonkam.
Halor kine ki jingeh jong ki paidbah, ka BJYM ka la dawa ba ka BSNL ka dei ban shim khia mardor ban pynbeit noh ia kine ki jingduna na ka bynta ki paidbah, la ong u Bah Kurkalang.
U la ong ba halor kane, ka BSNL ka la pynthikna ba kan pynbeit nohn ia kine ki jingduna hapoh u Kyllalyngkot u snem ban wan.
Jowai, 8 Nailur:Haba kren halor ka jingrakhe ia ka World Literacy Day mynta ka sngi ha nongbah Jowai, u Symbud Myntri Rangbah, u Dr.RC Laloo u la ong ba ngi ki nong Jaintia ngi dei kiba ‘kom’ tam ha ka liang ka pule puthi namar haduh mynta ngi dang don sha trai duh haba ia nujor bad ia ka jingdon ki briew kiba la nangthoh nangtar ha kiwei pat ki District hapoh ka jylla.
“Nga dei u Minster bad dei peit ia ka tnad Pule, nga dei u Deputy Chief Minister uba na Jaintia Hills, nga lehrain ban iohi ia ka jingdon ka Jaintia Hills sha trai duh ha kaba iadei bad ka pule dangle.
Ka Jaintia Hills ka don tang kumba 61.64 percent kiba nangthoh nangpule, katba 39 percent eiei ki dei ki bym pat nang ban thoh lane pule.
Ka long ka jinglehrain ia ka Jaintia Hills kaba riewspah ha kiba bun ki liang, la ong u ma Roy.
U ma Roy u la kyntu ia ki paidbah ban iatreilang ban wad ia kitei ki 39 percent ba ngin iarap ia ki ban kin nang ban thoh ban pule.
U la kyntu ia ki khynnah skul ba ki ruh kidei ban iarap ia kito ki bym nang thoh nangpule ha la ki don ki shnat lane ki shnong ki thaw jong ki.
“Ki Rangbah shnong ki don ka bynta ba kongsan halor kane khnang ka jingdon kiba nangthoh nang pule ha kane ka district kan kiew", la bynrap u ma Roytre.
Khamhashwa, u DP Wahlang u badei u Commissioner & Secretary, Education Department and State Mission Director, SEMAM( SSA) u la ong  ba la jylla ka don 5000 tylli ki skul bad 1000 ngut ki nonghikai SSA hynrei katkum ka Census 2011 ka Jaintia Hills ka don tang 61.64 percent kiba la nangtoh nangpule.
“Ngi khmih lynti ba kan kiew sha ka palat 80 percent ha ki ne ki snem ban wan", la ong utei u heh sorkar.
“Ngi don ki skul Mission, ki Skul Sorkar, ki School Private bad balei ngi dang duna ha ka liang ka jingnang jingstad".
“Ngi donkam ban iatreilang bad trei shitom ban pynlong ia baroh ki khynnah ba kin don ha skul", la ong u bah Wahlang.
U Deputy Commissioner ka West Jaintia Hills, u Arun Kumar Kembhavi, haba kren ha katei ka sngi rakhe ia ka World Literacy Day, u la kyntu ia ki nonghikai ban long kiba pyntbit man ka sngi khnang ba kin lah ban hikai khambha ia ki khynnah.
“Tang kito ki Nonghikai kiba lah ban update ialade, kiba bang ruh ban pule kot kiba lah ban trei ia ka kam khambha shuh shuh", la ong u DC.Ha kane ka sngi la don ruh ki heh ka tnad SSA Jowai bad kumjuh ruh u Dy, Chief jong ka JHADC, u ma A.Andrew Shullai.
Ha kane ka sngi la pynrung skul bad sam kot ia kumba 2144 ngut ki khynnah bym ju leit bad kiba la pep skul shiteng, la sam ruh ia ki tiar na ka bynta kito kiba don jingduna ha ki dkhot met.
Shuh shuh la sam ia ki khusnam sha ki nonghikai ba la trei shitom bad ki nongtrei jong ka SSA WJH.Ki nonghikai kiba kynthup ia u Railingson Dhar jong ka  Nongbareh Lyntiar ‘B’ LP School,  Shonty Shylla jong ka Kharkhana UP School hapoh Amalarem  Block, ka Sngewbiangmon Shadap jong kaDongpynthorsuwei Umsalait  LP School, ka Marka Suchaing jong ka Maitlein UP School of Laskein Block bad u Saaty Giri Dkhar jong ka Kiang Nangbah LP School, Mukhla bad u Kyrmenlangi Lyngdoh jong ka Ladthadlaboh UP School ki la ioh pdiang ia ka khusnam ka jingtrei shitom jong ki.
Ha kane ka sngi la pynlong ruh ia ka jingiaid paidbah ki khynnah skul ha ryngkat ki placlard kiba la thoh bun jait kiba iadei bad ka pule puthiKa St.Micheal and All Angel’s Secondary School, Jowai ka la ioh ia ka kyrdang ba nyngkong ha ka jingthoh placard kaba ong “ Wat shah ba u khynnah u bat ia ki tiar (tools) hynrei phah ia u sha skul" (Don’t ask the Children to take tool instead send them to school", ka second Prize la ioh da ka Dongmihsngi SSA LP School bad ka prize kaba lai pat la ioh da ka Thadlaboh UP SSA School.
Nongpoh, 08 Nailur:Da kaba sngewkhia halor ka jinglip khah khah jong ka bording ilektrik ha ka Distrik hi baroh kawei, kaba la wanrah jingeh ruh ia ki paidbah na ka jingbymbiang bording, mynta ka sngi ka Ri Bhoi Youth Federation (RBYF) Sengkmie, ka la mih pyrthei ban pynrem jur ia ka MePDCL, halor kane ka jingbym lah ban ban ai ia ka jingshakri kaba paka ia ki nongpyndonkam bording.
Halor jong kane ka jinglip bording, na ka liang u Bah Liander Nongshli, Finance Secretary ka RBYF, Sengkmie, u la ong ba kane ka jingthut ka bording hapoh ka district ka la kylla long pynban kum ka jingmlien, ha kaba ka jinglip bording ka la jia jan manla ka sngi bad kaba kham pynlyngoh eh ka long ka ka bording ka lip wat haba don jingpynthut da ki bor mariang ruh.
U la ong ruh, ba ka seng la bunsien ka la iohsngew ia ka jingud na ki paidbah ha Ri Bhoi, halor jong kane ka jingthut ba khah khah jong ka bording ilektrik bad kaba kham sngewkhia halor jong kane ka long ba ka lah ruh ban ktah wat ia ki samla pule, namar khlem ka bording ka long kaba eh ba ki pule kot, khamtam ha ka por mynmiet, la bynrap u Bah Liander Nongshli.
Kumta, haba iadei bad kane ka jinglip khah khah ka bording, ka seng ka buh ruh ia ka jingdawa sha ka sorkar jylla ba ka dei ban tuklar lem ia kane ka jingeh kaba la iakynduh da ki paidbah ha Ri Bhoi, katba ia ka bai bording pat ki paidbah ki hap ban siew beit manla u Bnai, u la bynrap.
Nongpoh, 08 Nailur:Ka Confederation of Ri Bhoi People (CoRP) Sengkmie, ka la pynpaw ia ka jingsngewkhia halor ka jongdon jong ki katto katne ngut ki Rangbah shnong hapoh ka Distrik, kiba shim kabu da kaba shim ha ka dor kaba rem ia ki nongthied jaka bad ia ki briew kiba kwah ban rung shnong.
