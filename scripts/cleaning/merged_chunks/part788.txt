U bah Rymbai u la ong ruh ba na ka liang ka association ka la buh ruh ka por ia la sorkar ba kan pynurlong ia ki jingdawa jong ki hapoh la 18 tarik mynta u bnai, lem kumta ki nonghikai SSA kin mih madan biang ban pynurlong ia kine ki jingdawa jong ki 12,541 ngut ki nonghikai SSA ki ba kynthup ia ki lower primary bad upper primary.
U bah Rymbai u la ong ba ka jingdawa jong ki ia ka salary structure bad ban siew tulop ia ki nonghikai SSA kum ba siew ia ki nonghikai regular ka long kat kum ka provision jong ka RT act 2009 bad jong ka State RT Rule 2011 ka ba la byhah ia la sorkar jylla ba kan pyntrei kam ia ki salary structure bad ka tulop kan long ki nonghikai regular.
Katkum ka jingpynshai jong  u symbud myntri rangbah ka jylla u bah Prestone Tynsong ba ka tax jong ka umphniang ka dei na ka bynta ka tnad pule puthi na ka liang ki nonghikai SSA ki la pan ia ka jingpynshai ba ia ka T.367 klur ka khajna, ba ki la lum ki pynlut ha kano ka bynta jing ka tnad pule puthi.
Shillong: Mynta ka sngi ka 9 tarik u Rymphang 2021, la iohi sa ia ki nongniah kali kamai na Upper Shillong kiba la ia iaid paidbah ban pyrta shlan ia ki jingdawa kiba ki dawa na ka Sorkar Jylla ha kaba iadei bad ka petrol bad diesel ha ka Jylla.
Kine ki nongniah kali kamai ki la mih sha surok ban iaid paidbah ryngkat bad ki placard kiba ki la dawa na ka sorkar ba ka dei ban pynhiar noh mardor ia ka dor jong ka petrol bad diesel.
Hadien kane ka jingiaid paidbah ka jong ki, ka la don sa ka jingialang,   ban pyni ia ka jingsngewkhia ka jong ki ban iohi ba ka sorkar ka iai sngap mynthi sah haduh ka sngi ba 7 jong ka jingiakhih jong ki seng kiba na kane ka jylla kiba la iakhih naduh ka 3 tarik mynta u bnai ha kaba ki kali kamai, baroh ki la sangeh kamai ha baroh kawei ka jylla.
U Syiem Ahasueros- u la synshar naduh India haduh Ethopia.
U dei u syiem Persia u la shong kurim ia ka jaid bynriew Jiw kaba kyrteng ka Esther.
Ka Esther ka don u bakha (cousin) u ba kyrteng u Mordekai.
U Haman u dei kum u Prime Minister ha kata ka Hima.
U Haman u dei ruh u nongshun jong ka jaid bynriew Jiw u ba la thaw lad kumno ban pynduh pyndam ia kane ka jaid bynriew hapoh ka jingsynshar u syiem Ahasueros.
Ka jingthmu jong u Haman ka long ka juh ka case jong ka Nazi Germany, kata ban pynduh jaid ia ki Jiw na sla pyrthei.
Ha kata ka hima ka don ka jingkhawai kaba ki ong ka purim (a feast called Purim).
U Ahasueros udei u syiem Persia (Persian king) (Xerxes I) Xerxes u dei hi u syiem Ahasueros, bad la tip ruh ia u kum u Artaxerxes.
U ne u syiem Ahasueros u la synshar hapdeng ki snem 486- 465 B.C ne shwa u khrist.
U la synshar naduh India haduh ka ri Ethiopia ka la long ka hima bakhraw ha kata ka por.
La ai nam ruh ia u syiem Ahasueros kum u “Shahanshah" kaba mut “Emperor ne u patsha kaba mut u syiem ki syiem.
Usyiem Ahasueros u la shong kurim ia kawei ka kynthei bhabriew sat kadei ka jaid bynriew Jiw na Israel kaba kyrteng ka Esther.
Esther 2:1-18.
Kine ki jaid bynriew Jiw ki la julong kiba la ibein da ki bynriew ka pyrthei khamtam eh ki nong Arab.
Kane kajuh ka case ka jia ha iing syiem u Ahasueros.
Haka Hima u syiem Ahasueros u don u Haman u nongshun jong ki Jiw (Ka Esther, u Mordekai ki dei ki Jiw).
Hynrei ka jingle shalak u Haman, u syiem u la kyntiew kyrdan ia u, bad ba ki Jiw baroh kin burom ia u Haman da ka buit arsap u Haman.
Ki Ain ba la thaw ha ka Hima u syiem Ahasueros ki long ba u Haman un ioh burom ma u.
u Haman u la niewbein bad ktah kti ia u Mordekai.
U Haman u la thew ban pynjot ia ki Jiw baroh, ki briew u Mordekai kein kiba don ha kylleng ka hima u syiem Ahasueros.
Esther 3:6.
Kaei ba la jia ha kata ka por? Ka hukum na u syiem la phah ia ki shithi ha ki nongphetdak (Nongrah shithi) sha kylleng ki shnat ka hima u syiem ban pynjot ban pyniap bad pynduh noh ia ki Jiw, samla tymmen, khynnah bad kynthei.
Esther 3:13.
La jia aiu pat? Haba u Mordekai u la tip ia kata ka khubor, u la sngewsih sat, ki Jiw ki la shah jingit ki la duwai, ka syiem Esther ruh ka la khuslai.
U Mordekai u la ong ia ka Esther- To wat pyrkhat ba pha phan lait ha ka iing u syiem ban ia ki Jiw baroh.
(namar ka Esther ruh kadei hi ka Jiw).
Kumta ka Esther ka la phah ia ki Jiw baroh badon ha shushan ban shah jingit naka bynta jong ka, khlem bam khlem dih, ba kan lah ban iasaid bad u syiem Ahasueros n aka bynta ka jaid bynriew Jiw bad ka da ong artad – “Lada kadei ianga ban iap ai ngan iap".
Esther 4:16.
Kaei kaba ngi iohi hangne ka long ba u Blei u don ki plan naka bynta ka jaid bynriew Jiw kiba don shabar na Ri Israel kiba la shah ringmraw sha kylleng ki Ri ka pyrthei.
La pynpheil (fails) ia ka phasti syiem, u Blei u la jied ia ka Esther ban long ka lok u syiem.
U soitan u buddien sia lyngba u Haman ban phah pyniap ia ki Jiw, u Blei u shah kata kanjia.
Jin lada kata ka jia, ka syiem esther ruh ka la shah pyniap lang.
Hynrei ka plan u soitan ka fails lut.
Ha kaba khadduh la mih ka hukum ba u Haman pat u dei ban leh burom ia u Mordekai.
U Haman u la jew sleh (lehse un ong ka soh grape kaba jew), mynta la pynjah burom ia u Haman, la leh burom pat ia u Mordekai.
Ha ka jingshisha u Mordekai bad kiwei kiwei ki Jiw ki la dei ban shah ia kata.
U Haman u lyngngoh ngain namar ka hukum ka la mih na u syiem Ahasueros ban leh burom ia u Mordekai u ba dei u Jiw katba u Haman pat u la sngewsih kylla u la leit noh sha iing u la tap noh ia ka khlieh namar ka plan jong u ka la fails.
Ia ka jingkhawai la khreh, la lap ia ka buit arsap u Haman pyrshah ia ki Jiw, ia u Haman la nongshun ki Jiw LA PHASI, ka Esther ka la ong – “u nong ialeh pyrshah u nongdusmon, u ne u Haman bymman kein.
U syiem u la bitar jur ia u Haman, u syiem u la ong – “Ha khmih ka dieng phasi kaba 50 pruh ka jingjrong ia kaba u Haman u la thaw ia u Mordekai ………… TO PHASI IA U HA KATA.Esther 7:9.
U syiem Ahasueros u la ai jing iada (strong protection) ia ki Jiw ha kata ka hima.
U syiem Ahasueros u la ong ha ka Esther syiem bad ha u Mordekai u jaid Jiw- u la ong, “Nga la ai ha ka Esther ia ka iing u Haman bad ia u la phasi ha u dieng phasi namar u long u nongshun ki Jiw.
Esther 8:7.
Kumta kat kum ka kitab ka Esther ngi iohi ia ka kti u Blei bad ia ka jingthmu (plan) jong u kumno ban iada ia ka jaid bynriew Jiw (Jewish people) kiba don shabar na la ka Ri kiba lashah ring mraw ha sawdong pyrthei ha kito ki por.
Hadien ka jingiap u Haman, ia u Mordekai (U Jiw) u la long uba khraw ha ing u syiem, ka nam jong u ka phriang kylleng, ki Jiw ki la shoh ia ki nongshun jong ki.
Esther 9: 11-12.
Kat kum ka history ka Esther, ngi iohi ba Blei u long u nongiada ia ka jaidbynriew Jiw namar ba ki la buh ka jingshaniah ha u, kampher wat la ki don ha ri nongwei.
U Haman u la tih liew lep ia ki Jiw hynrei u Blei umshah, u la hap ialade pynban ha ka.
"Jar uba tih ia ka liew lep, un hap ha ka, uta u ba pyntyllun ia u maw, un wanphai halor jong u, Proverb 26:27.
Kane ka long ka jingshisha bakhraw, namar u Blei u iohi ia ki Jingshisha (God sees the Truths).
Shillong: Mynta ka sngi ka 9 tarik u Kyllalyngkot 2021, da ki spah ngut ki nongniah kali kamai ki la shong kyllaiñ myngngor ha madan Malki naduh ka por 1 baje nohphaisngi hapoh ka jingialam jong ka Meghalaya Joint Action Committee of Commercial Vehicle(MJACCV).
Ha kane ka jingiashong kyllaiñ myngngor, la iohi da ki spah ngut ki nongniah kali ha ryngkat ka jingiasynran lang da ki kynhun bapher bapher ki la wan ha kane ka jingiakhih kaba jai jai.
Haba kren sha ki lad pathai khubor, u Chairman jong ka MJACCV, u Bah Wandonbok Jyrwa u la ong ba kane ka jingshong kyllaiñ myngngor ka jong ki ka la sdang naduh ka por 1 baje nohphaisngi bad kan kut haduh ka por 4 baje janmiet bad ia ka meeting yn pynlong ha ka por 3 baje janmiet.
Na ka liang jong u ne u Chairman, u la khublei ruh ia baroh ki ba la poi ha kane ka sngi kiba la wan na kylleng kylleng ka jaka kiba na sor bad na khapsor ban pyni ba kim hun satia ia ka jingsngap mynthi jong ka Sorkar ban shu pynhiar tang da 2 tyngka ha kaba iadei bad ka petrol bad diesel.
Shillong:Dang shen ka Sorkar jylla, ka la pynmih sa ka khajna ha kaba iadei bad ka Covid 19 bad mynta ka sngi, ki trai jong ki petrol pump kiba la mih shakhmat ban dawa na ka sorkar ba ka dei ban weng noh mardor ia kane ka jingkhrong khajna khamtam lei lei haba la iohi ba kane ka jylla ka jong ngi ka la iaid beit iaid ryntih, ha kaba iadei bad ka jinglong jingman kaa pyrthei ka mariang na u Covid 19.
Shillong: Ka Meghalaya Board Of School Education(MBOSE) ka la pynkhreh ban pynlong ia ka eksamin jong ka Secondary School Leaving Certificate(SSLC) bad Higher Secondary School Leaving Certificate(HSSLC) ha kaba palat 1 lak ngut ki khynnah kin iakhun ia kane ka eksamin mynta u snem.
Ka eksamin SSLC kan sdang naduh ka 19 tarik u Iaiong 2021 bad kan kut haduh ka 3 tarik u Jymmang 2021 bad ka HSSLC pat kan sdang naduh ka 16 tarik u Iaiong 2021 bad kan kut pat haduh ka 12 tarik u Jymmang 2021.
Ki khynnah pule ki ban iakhun ha ka eksamin SSLC kin don kumba 78 hajar ngut eiei ki khynnah ha kumba 144 tylli ki jaka thoh eksam (Centre).
Na kitei ki 144 tylli ki jaka thoh eksam kumba 84 tylli kin don ha Ri Lum Khasi bad Jaintia bad 60 tylli ha Ri Lum Garo.
Haba phai pat sha ka HSSLC, kin don kumba 40 hajar ngut eiei ki khynnah pule ki ban iakhun ia kane ka eksamin kiba kynthup ia ki khynnah na ka Science Stream, Arts Stream, Commerce Stream bad Vocational Stream.
Kin don kumba 104 tylli ki jaka thoh eksam(Centre) ha kaba 65 tylli ha Ri Lum Khasi bad Jaintia bad 39 tylli ha Ri Lum Garo.
Ban ia kaba ianujor ha kine ki snem kiba la leit dang kham kiew ki khynnah mynta u snem ki ban iakhun ia kine ki eksamin namar ba khlem shim la don ka selection test ka ban jied ia ki khynnah.
Ka Sorkar Jylla kum ban shu pynkynmaw ka la shim ia ka rai ban khate noh 30 % na ka syllabus jong ki khynnah SSLC bad HSSLC namar ba ki skul ki khlem shym la ioh pynlong skul naduh ba wan lynshop u Covid 19 bad ki la hap ban shim da ki online class ha kaba la buh jingeh bha ia ki khynnah bad ia ki nonghikai ban sngewthuh bad ban batai ia ki lynnong.
Shillong: Na ka liang jong ka Meghalaya Joint Action Committee of Commercial Vehicle(MJACC) mynta ka sngi ka la rai ba kan sa don biang ka jingialang ha ka sngi Saitjaiń ban iakynduh bad iashong biang ha kaba ia ka por bad ka jaka ban pynlong ia ka jingialang kan sa pyntip paidbah.
U Chairman jong kane ka seng, u Bah Wandonbok Jyrwa u la ong, ba na ka liang jong ka seng kan sa shim da kiwei ki sienjam jong ka jingiakhih lada ka Sorkar Jylla ka dang iai kuman sah kumne ban pynhiar dor ia ka bai petrol bad diesel ha ka jylla.
U Bah Wandonbok u la ong, ha ka sngi Saitjain kin sa pynbna ia ka por bad ka jaka ba kin khot lut ia ki President, ki Secretary bad kiwei kiwei ki nongialam jong ki Distrik bapher bapher kiba hap ha u pud u sam jong ka Jylla Meghalaya ban ia pyrkhat sa kiwei pat ki sienjam jong ka jingiakhih na ka bynta ki taiew ki ban sa wan.
Na ka liang jong ki nongniah kali kamai baroh ki la rai ba kin dang iai sangeh ka kamai ha kane ka taiew baroh shi taiew, katba ka sorkar kam pat lah ban ai ia ka jingdawa ba ki dawa.
Kum ban shu pynkynmaw kane ka jingiakhih ka la iaid kumba 7 sngi lynter mynta.
Jowai:Ka JHADC myn hynnin ka sngi ka la iasoi ia ka soskular kaba la tip kum ka memorandum of Understanding, hapdeng ka JHADC bad ki Dolloi na ka bynta ban ai bor ia ki dolloi ban lum khajna noh na ki paidbah ka ri lum Jaintia khamtam ia u mar rep kiba pynmih na khlaw bad kumjuh ia u Shyiap, u Mawria bad kiwei kiwei.
Kane ka long katkum ka jingrai ka iingdorbar kaba la dep ha kaba ka iing dorbar ka la mynjur ia ka resolution kaba la wanrah, wat hapdeng ka jingpyrshah jur kaba na ka liang pyrshah, kat haduh ba ki dkhot ka BJP ki la hap ban mih jyndat noh na iing dorbar.
Katkum katei ka resolution la aibor ia ki Dolloi ban lum khajna bad ka jingmih baroh kan long 40 la 60 ka bhah hapdeng ki Dolloi bad ka JHADC.Halor kane ka jingiasoi ia katei ka ‘Soskular ia sngewthuh Jingmut’, na ka liang bad kumjuh halor katei ka rai ban ai bor ia ki dolloi ban lum khajna na u paidbah ka rilum Jaintia da kaba buh ia ki khyrdop ha man la ki Elaka ka la wanrah ia ka jingpyrshah jur na ki lai ngut ki MDC ka BJP, u ma Lakhon Biam, u ma Dawan Lyngdoh bad ruh na u ma Krison Langstang.
“Ngi la lait na ki kti jong u phareng uba la wan ban lum khajna na ngi bad mynta da ka District Council ha ka jaka ban kan iada ia ngi na ki khajna ka sorkar India nalor ba ngi dei ki riewlum, la wanrah pynban da kum katei ka ain ban khrong khajna kum ha ka por jong ka British Raij", la ong u ma Lakhon Biam.
Kitei ki lai ngut ki la pynpaw shuh shuh ba kane ka Executive Committee ka JHADC hapoh ka jingialam u Ma Thombor Chiwat CEM JHADC, ki la hiar sha ki Cement Factory ha Lumshnong ha u snem 2020 da ka jingthmu ban buh ia ki monitoring gate, hynrrei hangne kim nud ki la buh pynban ban khrong na ki mar rep kiba mih kamai da ki tyngka ki leh klet pat ia Kine ki Factory kiba pynmih da ki klur.
“Ngi ki MDC ka BJP, ngi pyrshah jur ia kane bad ngi pynrem ruh ia kane ka EC kaba nang ban wad da kiwei ki lad nan pynmih pisa hynrei ki shu lute na u rit u ria" ong ka khubor na ki MDC, ba kynthup ia U Ma Dawan Lyngdoh, Krison Langstang, Lakhon Biam.
Shillong:U Executive Engineer, PWD (Roads), Sohra Division, ula pyntip ba ka don ka jingkhang kaba shipor ia ka surok Sohbar-Tharia bad katei kan dei naduh ka por 8baje mynstep, haduh ka por 12 baje nohsngi bad nangta, naduh ka por 1baje nohsngi, haduh ka por 5baje janmiet.
La iathuh ba ki kali kiba donkam kyrkieh, ki lah ban iaid lyngba ka surok Ichamati-Bholaganj-Tharia.
Nongpoh:Ki nongialam ka HNYF, Northern Region, ki la ther tyngeh ia ka sorkar jylla, halor ka jingmynthi jong ka ban kren ia ka jingeh kaba la iakynduh da ki paidbah bad ki nong niah kali kamai, namar ki nongniah kali kamai ki iakhih ba la kiew dor palat ka Umphniang Petrol bad Deisel, katba ki paid bah pat ki shem jingeh ban ioh kali, haba ki thmu ban leit sha kano kano ka jaka bad kaba la pynthut eh ha ka leit ka wan u paidbah.
Haba kren sha ki lad pathaikhubor, u Bah Marcus Marten, President ka HNYF, Ri Bhoi lem bad u Bah Donroy Kshiar, ki la pynpaw ba kane ka jingsangeh mih surok ki kali kamai, ka la wanrah jingeh ia ki paidbah bad khamtam eh na bynta kito kiba thmu ban leit shim dawai, ia ki khynnah skul, college bad ia kito kiba thmu ban leit sha ki jaka trei bapher bapher.
Kitei ki nongialam ka HNYF, ki la pynrem jur ia kane ka sorkar, da kaba kynnoh ruh ba kane ka sorkar, ka la shu bunkam tang ha ki kam bamsap khlem da pyrkhat shuh ia ka jingeh kaba la iakynduh da u paid ba bun balang, u kup u sem shiliang, uba im da kaba bylla sngi ban pyndap ia ki jingdonkam ha iing ha sem.
Shuh shuh, kitei ki nongialam ka HNYF, ki la buh jingkylli ia ka sorkar jylla ba shano jah ki khajna mar por khyndew naduh u Dewiong, Mawshun bad kiwei kiwei kiba ka khajna ba la ioh lum na ki khyrdop Weighbridge lem na kiwei ki jaka, ha kaba ki la pynpaw ruh da kaba ong ba imat ba baroh ki Khajna kiba la sorkar ka dei ban ioh, ki la leit lut sha ki pla jong ki riew shimet jongno re jongno, katba ki khajna pat ki nangkiew katba nangmih ki sngi bad kaba la ktah eh ia ki paidbah ha ka jylla hi baroh kawei.
Kitei ki nongialam ka HNYF, ki la kren shai sha ka sorkar ba lada ka sorkar kam ioh khajna na ki marpoh khyndew, ka seng kam banse ban lum ia ki dkhot ka seng, na ka bynta ban leit sha ka khyrdop Weighbridge, na ka bynta ban peit ba haduh katno ka jingduna khajna jong ka sorkar bad khamtam eh ia ka khajna na u dewiong.
Namarkata, na ka liang ka HNYF ka kyntu jur ia ka sorkar jylla ba ka dei ban shimkhia halor kine ki kynrum kynram, kaba ki nongniah kali kamai ki la hap ban shim ia ka sienjam ban sangeh mih surok bad kaba la pynjynjar eh ha ka leit ka wan ki paidbah.
Shillong:U Lt Gen T K Aich, AVSM, Director General NCC u la leit ban jngoh ïa ka NCC Directorate North Eastern Region naduh ka 5 tarik mynta u bnai haduh ka 8 tarik mynta u bnai, snem 2021.
Ha jingleit jngoh u tei u DG u la ïaroh ïa ki kam ba la leh da ka NCC Directorate North Eastern Region halor ka jinglah ban leh ha ka RDC 2021 ha ka lah ban poi sha ka kyrdan ba 4 hapoh baroh kawei ka India ha ka sien kaba nyngkong eh.
U tei u DG u la ïakren ruh kham bniah kumno ban pynïar ïa ki thaiñ khappud kum shi bynta na ka thmu jong u Myntri Rangbah duh ka ri kum shi bynta ban pynïar ki jingtrei kam ka NCC sha man la ki kyndong kynshrot jong ka ri.
U DG u la banjur halor ka jing donkam ban don bynta bad ïoh rung khamtam ki khun samla ha ka thaiñ Shatei Lammihngi hapoh ka NCC.U DG u la leit ban jngoh ïa ka Shillong Group Headquarter bad u la shim bynta ruh ha ki jingleh burom ki Guard.
U la banjur halor ka jingdonkam ban thaw ïa ka NCC training academy ha Meghalaya na ka bynta ban ïoh jinghikai kum ki cadet bad ban buh ruh ki camp.
Na ka liang u DG kumjuh u la leit kynduh ruh ïa u Lat ka jylla Meghalaya u Sri Satya Pal Malik bad u la ïathuh ruh ha u halor katei ka thmu ban pynïar ïa ka NCC hapoh jylla Meghalaya.
Shillong:Ka Crime Branch Police Station, East Khasi Hills, Shillong kaba long ruh ka thanat ba lah ïoh ki jinghikai pynkyrpang, kaba juh peit ruh khambun ki jingtohkit halor ki kam pyntriem ne ki criminal case, la plie mynta ka sngi da u R.Chandranathan, IPS Director General of Police, Meghalaya ha ka jingïadonlang ka Kong I.Nongrang, IPS Addl.Director General of Police (L&O/TAP), nangta u Bah H.Nongpluh, IPS Addl.Director General of Police (SB/CID), U Bah M.K.Dkhar, IPS Inspector General of Police (ER/TAP) bad kiwei pat ki pulit ophisar ba la kham rim.
Katei ka Crime Branch Police Station, kan treikam hapoh superintendent of the Inspector General of Police (Eastern Range) bad kan treikam shaduh u pud Jing ki 6 tylli ki Distrik jong ka Eastern Range jong ka jylla, kiba dei kum ka East Jaiñtia Hills, West Jaiñtia Hills, East Khasi Hills, Ri-Bhoi, West Khasi Hills bad South West Khasi Hills.
Ki nongtrei jong ki Police Station kin pynlong ki jingtohkit halor ki jingjia ha ki jaka kiba hab hapoh kitei ki Distrik.
Katei ka Police Station kaba dang plie thymmai kan long ka Police station kaba 75 hapoh ka jylla bad kan don marpyrshah ka State Forensic Laboratory barim, kaba don hajan ka Shillong Bar Association.
Shillong:U Bah Ardent Miller Basaiawmoit, u Convener jong ka Revolution Ïada La Ka Ri, u la pynpaw ba ka long kaei kaei ka ba sngewkhia ba ki paidbah kin hap ban mih shakhmat ban pynpaw ia ka jingdawa halor ka jing nion bein jong ki briew ba shimti ia ka kam (helm of affairs).
U la ong ba ka rai jong ka sorkar jylla ban lum ia ka khajna ia ka umphniang, ka dei ka ain niew bein paidbah, kaba la wanrah ia ka jingktah kaba jur ia ki paibah ka jylla kham tam ia u duk u suk uba kamai jakpoh da la ba shu bylla bad kane ka la ktah ia ka ioh ka kot jong ka jylla.
Ka nia ka ba la pynmih na ka sorkar jylla halor ka jinglum jong ka, ia ka khajna na ka um phniang ka long ka bym lah ban pdiang da leilei ruh,dang shen ka sorkar jylla ka la pynbna ba ka sorkar ka la pynduna ia ka bai umphiang da T.2; kane ka long ka ba duna palat bad ka ba la dier pat bad kadei ruh tang ka kam pynthame jong ka sorkar ia ki paidbah.
Ha ka jingshisha, lada ka sorkar ka don shisha kata ka jingthmu ban pynsting ia ka jingeh jong ki riewpaidbah ka la dei ban shim shuwa ia ki katto katne ki lad ki lynti ban ia kaba ki pyntreikam ia kum kane ka rai ba eh.
Kaba nyngkong ka sorkar ka la dei ban pynsangeh shuwa ia ka kam pynlutphut ia ka pisa jong ki paidbah, ka sorkar ka la dei ban weng noh ia ki political appointees ki ba kynthup ia u Chairman, Co-chairmen, vice chairmen hapoh ki boards bapher bapher bad ki Corporations bad ruh ka sorkar ka dei ban weng noh ia ki Political Advisers.
Kaba ar ka long ba ka sorkar jylla ka dei ban tehlakam ia ka jinglaittuh jong ka khajna (leakages in revenue collection).
Ka jingbym lah jong ka sorkar jylla ban tehlakam ia ka kam khaii beain ia u dewiong (illegal transportation of coal) ka la wanrah ka jingkyrduh ka ba khraw ha ka jingioh lum khajna jong ka sorkar jylla bad ka wan rah ruh ia ka jingduhnong ia ka pla jong ka sorkar bad la ong ruh ba ka sorkar ka khlem lah ban bud pyrkhing katkum ka ain (adopt strict Austerity Measures) ban pynthikna ba kan ym don kano kano ka jingpynlut phut ia ka pisa jong u paidbah.
Shillong: Ka FKJGP Mawsikar -kyrdum-umbyrsit unit, ka la pynmih ia ka jingthoh ha ka facebook peij jong ka FKJGP West Khasi Hills District, ha kaba katei ka seng, ka pynrem jur,  ia ka jingthmu ban thombor jong ki lai ngut ki pulit Assam kiba Don ha Mawsikar out post ban batbor ia ki lai ngut ki khynnah samla khasi kiba na ka shnong Mawsikar katba ki dang thmu ban leit jingiaseng miet kata ha ka 7.02.21, ha ka por 6 baje janmiet.
Hynrei U Blei u dang da ia ki bad ki la ioh lait na ka kti jong kitei ki runar kiba thmu ban leh ia kane ka kam kaba sniew.
La iathuh ba ha katei  ka sngi U Blei katba kitei ki samla kynthei 3ngut ki dang thmu ban leit jingiaseng miet ha Mawsikar bad katba ki dang leit sha jingiaseng 3 ngut ki pulit Langrut jong ka Assam ki la ap thap ban ioh leh ia kane ka kam sniew ia kitei ki samla kynthei bad ha katei ka por kine ki pulit ki la kynrup ia kitei ki samla ba dang 20 snem ka rta, iwei ba dang 18 snem bad iwei ba 17 snem.
Ha kane ka jingthmu ban batbor, kine ki kynthei ki la ialeh bad ksaid bad lait na kane ka jingthmu basniew jong ki.
Ki bahaing jong kine ki samla ki la ujor sha ki bor shnong bad ka shnong ka la shong iak a dorbar haka step ba bud kata ha ka 8.02.21.
bad ki bor ka ain kata u OC jong ka langpih Out-Post bad u SDPO jong ka mawshynrut kiba bad ia ka tnad pulit jong ki kynthei na nongstoin, ki la wan poi lang ha kane ka Mawsikar ban tohkit halor kane ka jingjia bad ki bahaing ki la ujor ehajar pyrshah ia kine ki pulit Assam, ong ka kyrwoh na U Bah Grassful Nongrang, President FKJGP Mawsikar Umbyrsit kyrdum unit bad  U Bah Skenly Lyngdoh, General Secretary, FKJGP, Mawsikar Umbyrsit kyrdum Unit.
Shillong: U MLA jong ka North Shillong, u Bah Adelbert Nongrum u la dawa na ka sorkar ba ka dei ban pynhiar mardor ia ka bai petrol bad diesel ha ka jylla bad ban khot noh mardor ia ki nongialam ban iakren halor ka jingeh kaba ki shem kum ki nongniah kali kamai.
U Bah Adelbert u la ong ba na kawei ka por sha kawei ka por haba don ki jingiakhih, ka Sorkar kam patiaw satia ban peit ia ka jingeh jong u paidbah hynrei hap ban da mih da ki sengbhalang bad ki paidbah ha madan bad kane ka pyni shai kdar ba ka Sorkar kam pat long kaba bit ban synshar namar ba ka pyrkhat tang ialade shimet.
Shuh shuh u Bah Adelbert, u la buh ka jingkylli na ka sorkar ba balei kam shim khajna na ki trok kiba iaid da ki phew hajar tylli man ka sngi, balei ki shim khajna pynban na u paidbah? Balei kim lah ban sei ia ka mining policy jong u dewiong haduh kine ki sngi? Ka daw ba ka Sorkar kam lah ban ai jingshai halor u dewiong ka long namar ba bun na ki, ki don la ki jong ki jong ki par dewiong kumta kim shna ain dalade ialade.
U la ong ruh kum ka Sorkar ka dei ban rat ia ki jingeh jong u paidbah ym ban nang tang ban thaw ia ki jingeh da kaba leh hok tang ha iingdorbar thawain shabar pat da ki kam beain suda.
Shillong: U Chairman jong ka Meghalaya Joint Action Commitee of Comercial Vehicle u bah Wandonbok Jyrwa, u la ong ba ka sorkar jylla ka dei ban pynhiar ia ka khajna jong ka Petrol bad Diesel, ka jingpynhiar da ka T2 kan ym lah ban weng ia ka jingeh jong ki nongniah kali.
Haba kren ha ka jingialang ban pynpaw ia ka jingpyrshah halor ka jingshim ka sorkar 31% ia ka khajna na ka petrol bad diesel u bah Jyrwa u la ong ba halor ki paidbah ki la mad ia ka jingeh na ka jingkhang dam, hynrei ka sorkar ha ka jaka ba kan weng ia kine ki jingeh ka dang nion bein shuh shuh ia u duk u suk u ba la duh ia ka bylla na ka jingkhangdam.
U la ong ruh “Ha shuwa ka jingkhang dam ka sorkar ka la shim ia ka khajna 22% hynrei ynda la lait ka jingkhangdam ka sorkar ka pynkiew beit sha ka 31% kane ka paw ba kane ka sorkar ka dei ka sorkar jong ki biej, ka sorkar jong ki lun daitmaw, tip ki la pass aiu kine ki minister ha secretariat, ki bym tip ia ka ain ka kanun lane ka lah ban long ba ha ka tnad transport ym shem don kita ki expert ki ban pyrkhat ia kane.
"U la kynthoh ruh “U myntri ka tnad transport, u dei u ba leh ia ka kam khaii bad u don bun ki kali hato kane ka jingkiew jong ka petrol bad diesel kam ktah eiei ia u balei ba u myntri um sngewthuh ia ka jingshah ktah lane u pyndonkam bakla ia ki skim sorkar ha ka ba theh umphiang".
U la ong  “Haba ki paidbah ki dawa ban pynhiar dor ia ka khajna ka sorkar kumba  tyrwa bai mitmit, ki pynhiar ia ka khajna umphiang tang 2 tyngka hato ka sorkar ka hun ia ki paidbah ba kin siew ia ka bai kali  2 tyngka na ka bynta ki kali sorkar  hato kane  lah ban pynim ia ka sorkar “.
“Nga kyntu ia ka sorkar ba ka dei ban pynhiar ia ka khajna sha ka 15 tyngka, namar ba 90%  ka sorkar kmie ka ai ia ka bhah sha ka jylla bad  lada ka sorkar ka dei ban lum ia ka khajna, ka dei ban long tang 10%  hynrei ka sorkar ka la shu pynkiew ia ka khajna namar  ba ka sorkar  ka  kwah ban pyniashrut ia ki paidbah bad ki nongniah kali.
".
Ka jingiaid lynti jong ka Somy Ali, ha ki kam ak phlim, ka dei kaba khlem khmih lynti satia.
Ka dei ha u snem 1991, ba ka Somy, kaba dang 16 snem ka rta, ka la leit sha Mumbai  bad ha katei ka por, ka don kawei ka thong bad kata ka long ban ioh ia poi kha bad U Salman Khan bad hadien shisnem, ka ioh lad shisha ban ia iaid samla bad U Khan.
La kha ia ka Somy ha  Karachi, Pakistan.
Ka kmie jongka, ka  Tehmina, ka dei kaba na Iraq bad u kpa jongka, u dei uba na Pakistan.
Hadien ba ka la dep pule  ha ka Convent of Jesus and Mary, Karachi, ha ka rta kaba 12 snem, ka la leit sah noh bad ka kmie sha Florida.
“Nga iohi, ia ka phlim  Maine Pyar Kiya, bad mar kumta, nga la rai halade, ba nga dei ban ioh ban ia poi kha bad une u briew.
Nga ong ia I Mei, ngan leit lashai lashai hi sha India bad nga da ong, ba ngan ia poi kha bad une u khlur ak phlim, U Salman Khan.
Nga phone ia I Pa, nga khlem iathuh ia ka daw, ba nga kwah leit sha Delhi bad nga shu iathuh, ba ngi don ba ha iing ha Mumbai bad mar kumta, nga leit sha Mumbai bad nga sah ruh ha ka five star hotel.
Ki don bun kiba kren niew bein ianga, namar ba nga dang pyrshang ban ak phlim, katba nga sah ha ka hotel ba remdor, ong ka  Somy, haba iakren bad ka  Bombay Times.
Ha Mumbai, ka Somy, ka leh ia ki kam model bad ka la ak ruh ha ki shiphew tylli ki phlim hindi, naduh ki snem  1991 bad 1998.
Ki phlim jongka, ki long ka  Anth (1994) Krishan Avtaar (1993) bad ka Aao Pyaar Karen (1994).
Ka jing ia ieid samla jongka bad U  Salman, ka shu kut noh ha u snem 1999, haba ka Somy, ka leit phai noh sha US, ban bteng ia ka jingpule jongka.
“Ngam sngew iahap jingmut satia ban ak phlim ialade bad nga don hi ruh tang kawei ka thong bad kata ka long, ban ioh ia poi kha bad U Salman" ka la ong shuh shuh.
Ka Somy, ka pyniaid mynta ia ka seng, kaba ai kyrteng   No More Tears,  kaba iarap ia kito kiba anna ka met ka phad bad ia mynta, ka kren shai, ba kam kwah shuh ban dang leit phai sha ki kam ak phlim.
Nongpoh: Hadien ba ar-ngut ki Longkmie Khasi kiba trei ha Central Agricultural University, Imphal, kaba don ha ICAR Umiam, Ri Bhoi, ki la ujor ejeher pyrshah ia u Jitendra Chauhan, Dean katei ka Univerity, namar ki kam leh kynshlein ia kitei ki Longkmie, hynne ka sngi ki Nongialam bad dkhot ka Khasi Student Union (KSU, ki la leit sha katei ka jaka, ha ryngkat ki jingpyrta shla ban pynrem ia utei u Dean bad nalorkata ban kem shisyndon ia u Dean jong katei ka University.
Ha katei ka sngi, nalor ka jingdon ki dkhot ka KSU, ki la don kiwei ki nongtrei lem bad ki nonghikai ha katei ka jaka, ki la ai jingkyrshan ia ka KSU, ha kaba ki la pynmih ia kajuh ka sur bad kata ka long ban weng shisyndon noh ia utei u Dean na katei ka jaka.
Haba kren sha ki lad pathaikhubor, u Samla Stevenson Kharkrang, President ka KSU Umiam Circle, u la pynpaw ia ka jingsngewkhia bad pynrem jur halor katei ka jingleh da u Dean jong katei ka CAU, ha kaba u la ong ba kum kitei ki jait briew kiba thmu ban leh ia ki kam pohjait pohrati, ki dei ban shah kem mardor bad ban ioh ia ka jingpynsaja, kiba katkum ki kyndon Ain.
U Samla Stevenson Kharkrang, u la ong ruh ba ka jingpynrem kam dei tang ia u Dean jong ka CAU, hynrei wat ia uwei u briew uba trei ha katei ka jaka, uba la tip kum u Ram Sing, ka seng ka pynrem jur ia u, namar utei u Ram Sing, udei uei na kiba la leit ban tyrwa pisa sha kitei ki Longkmie, na ka bynta ba ki dei ban sngapjar noh halor katei ka jingshah jrongkti jong ki.
Kum ka seng kam lah ban shu sngapjar ban iohi ba ki longkmie na ka jaidbynriew ki shah khein poh lane shah niewbein ha ki briew kiba nabar bad namarkata ka seng ka kyntu ia ki bor ka Ain ba kin leh ia kaba donkam pyrshah ia u Dean jong ka CAU,la bynrap u Samla Steven Kharkrang.
Ha kawei pat ka liang, la ka long na ka liang ka KSU bad na ka kynhun ki nongtrei kiba trei ha katei ka CAU, ki la dawa ban kem mardor ia utei u Dean, ban pynshitom ia u katkum ki kyndon ka Ain bad ha kajuh ruh ka por ban weng noh shisyndon ia u na katei ka jaka.
Nongpoh: Lehse kan dei ka sngi kaba donbok ia utei u Jitendra Chauhan, Dean ka Central Agricultural University, Imphal, kaba don ha ICAR Umiam, Ri Bhoi, namar ha ka por ba ki dkhot ka KSU ki leit wad ha kamra trei kam jong u, la lap ba utei u Dean um don ha ka kamra treikam, hynrei u la phetrieh sha kawei pat ka jaka.
Ka nongrim kaba lehse lah ban pynpaw ba utei u Dean ka CAU, u la lait thaw da ka said, ka dei ba hynne ka sngi la iohi ba ki dkhot ka KSU, ki la bitar shikatdei eh halor ki kam leh kynshlein jong u ia ar-ngut ki Longkmie kiba trei ha katei ka jaka bad kaba la pynlong ia kitei ki longkmie ba kin ujor da ka Ejahar pyrshah ia utei u Dean.
Ki la don ki Dkhot ka KSU, kiba la pynpaw ba lada kin lap ia u kin ai da ka jingsngew kaba kham tyngeh haduh ba un da sngewthuh bad ba u dei ban nang ha ka ban burom ia ki Longkmie Khasi.
Ha ka sngi kaba kitei ki dkhot ka KSU na Umiam, ki la leit sha katei ka jaka, ki la leit mar mar sha ka kamra treikam jong u bad haba kim lap, ki la shu phun ia u bad uba la ong ba u don ha Nongbah Guahati, wat ha ka jingiakren lyngba ka phun, kitei ki dkhot ka KSU, ki la byrngem ia u ba u dei ban wan iakren, lym kumta kim banse ban leit sei na iing watla u sah ha kano kano ka jaka.
Shillong: Ki kong nongiew ki ong ba ki donkam tang ka bishar hok bad kum u Bah Prestone, u Conrad Sangma bad kiwei kiwei kiba don ha ka Sorkar ki dei ban ithuh ia u paidbah, namar ki dang donkam ia u paidbah bad lada kim donkam shuh ia u paidbah ki ruh kin nym thep vote shuh ha ka por elekshon.
Ki nongiew kiba ia lum lang mynta ka sngi ha Motphran, ki la ong ruh, “Ngi la sngew kum ki nongkhrong ba shong ha surok, ngi la kham pohjait man mangi ki paidbah, te lada ka sorkar ka kheiñ ia ngi ba ngi pohjait haduh katta katta, u mat sa pyrkhat pat ha kawei ka elekshon ioh u donkam pat ia ngi ki paidbah.
"Shuh shuh ki la ong ba lada u paidbah um thep vote ka Sorkar kam ioh shong shuki satia te kumta ka dei ban pyrkhat bha ia u duk u suk.
Ka kali ka dei kawei kaba donkam man la ka sngi ban rah, ban kit, ban leit, ban wan.
Na ka liang jong kine ki kong nongiew ki la kypad ba ka sorkar ka dei ban pynhiar marshiteng ia ka petrol bad diesel ha ka jylla.
Nongpoh: Hadien ba la ioh shibun ki jingud jingnam na ki paid bah, kiba la shah ktah jur ha kine ki sngi ba sangeh kamai ki nongniah kali kamai, ka Ri Bhoi Youth Federation (RBYF) Seng kmie, ka la mih shakhmat ban dawa na ka sorkar jylla, ba ka la dei ban pynbeit noh mardor bad ki nongniah kali kamai, khnang ba ki paidbah kin nym shem jingeh ha ka leit ka wan.
Haba pyntip sha ki Lad pathaikhubor, u Bah Wanpher S.Wahlang, Publicity Secretary ka RBYF Sengkmie, u la ong ba kum ka seng ka sngewkhia ban iohi ia ka jingshah ktah ki nongleit nongwan ha kine ki sngi ba sangeh kamai ki kali kit ia ki paidbah, namar naduh ki Auto Rickshaw, ki Sumo, ki Bus, ki local Taxi bad kiwei, ki la shu set beit ha iing khlem da mih surok shuh.
Utei u Nongialam ka RBYF, u la ong ruh ba ka long ka jingshisha ba ka jingkiew kaba man ka por ha ka Petrol bad Diesel, ka la wanrah jingeh shisha ia ki nongniah kali kamai bad ia ki trai kali, namarkata ka donkam ia ka sorkar ba ka dei ban ia pynbeit noh bad kitei ki nongialam ka synjuk ki nongniah kali ha ka jylla.
“Lada ka iai long ha kane ka rukom ka jingeh ka leit sha ki paidbah, namar tang ha kine ki sngi, ki la don shibun ki paidbah kiba la hap ban iaid da ka kjat bad katno tam ia kito kiba wan na ki shnong kiba jngai" bynrap utei u nongialam ka RBYF.Shuh shuh, utei u nongialam ka RBYF, u la ong ba ka jingbym don kali kamai ka la ktah ruh khamtam ia ki khynnah skul, ki samla pule bad khamtam eh ia kito kiba pang ba shitom bad kiba donkam ban leit sha ki jaka sumar, kiba la hap ban iaid da ka kjat, tang namar ka jingbym don ki kali kamai.
Namarkata, ka seng RBYF ka kyntu jur na ka sorkar jylla bad khamtam u Myntri ba dei peit ia ka tnad Transport, ba ki dei ban shimkhia bad ban pynbeit noh mardor bad ki nongniah kali kamai, la ka long da kano kano ka lynti, khnang ban weng ia ki jingeh jong ki paidbah nongleit nongwan, u la bynrap.
Shillong:Ha ka janmiet sngi saitjain, ki paidbhur, ki la ioh bat ia uwei na ki nongtuh, ha ka iew Tapa bad ki pulit, ki la leit mar mar sha katei ka jaka jong ka jingjia, ha kaba ki la ioh ban bat noh ia utei uba shah kynnoh bad uba la shah ktah kti ruh.
La leit phah sumar ia u sha Resubelpara CHC.Hynrei ka khubor jong ka jingjia, ka la nang pur stet, ha katei ka jaka bad ki la nang mih da ki bun spah ngut, kiba leit ia lum lang ha kawei ka jaka, kaba la tip, kum ka Tapadarengchi Operation Group Centre, ha ka por 9.30 mynmiet bad la dawa ba dei ban pyni dur ia utei u nongtuh sha ki paidbah bad ki la sdang ruh ban pynpra ia ki jingker jong katei ka jaka.
Ki pulit, haba ki la iohi, ia ka jingma, kaba nang jur, na katei ka jing ia kynad, ki la hap ban siat suloi sha suin, ban pynpra ia u paidbhur uba ia lum lang ha katei ka jaka.
La iathuh ba ym don mano mano ba mynsaw, na kano kano ka liang bad ki pulit SF-10, ki la pahara bha ha katei ka jaka, ban lait na kano kano ka jing nang jur, ka jing ia kynad.
La kem ia 2ngut ki briew, ha katei ka jingjia bad la rejister, ia ar tylli ki ejahar, halor katei ka jingjia, ong shuh shuh ka khubor.
Shillong:Ka KSU Mairang circle ka kyrshan pura ïa ka jing dawa ki association kali kamai (JACCV Join action committee of commercial vehicles).
Ha ka jing ialang ba la khot da kaJAC Mairang ha ka 6tarik,ka ksu ka la pynpaw da kaba shai ha katei ka jing ialang ba ka kyrshan pura ïa ka association halor ka jing dawa jong ki ïa ka hok ba dei ban pynhiar ïaka dor umphniang, namar kane ka ktah jur ym tang ïaka pliang ja ki nong ñiah kali, hynrei kaba kham palat ka dei ia u paidbah hi ka long kaei kaei, ka bym lah ban shu pdiang ba ka sorkar kan shu pynkiew dor khlem buh por ïa ka dor umphniang tang ha ki khyndiat bnai.
Ka seng ka sngew ban kyntu jur bad kumjuh ruh ka dawa na ka sorkar ba ka dei ban pynhiar dor shi syndon ia ka petrol/diesel bad la ong ruh ba kan myntoi aiu ba ka sorkar kan ai ei ia uta u khaw ha ka por ba don lockdown bad ñion pat ia u paidbah da kane ka bynta kaba kham khia shuh shuh.
Shillong:Ka seng Congress, ka la ther tyngeh ia ka sorkar Meghalaya Democratic Alliance, halor ka jingbymlah jong ka sorkar ban pynlong ia ka Meghalaya Teacher Eligibility Test (MTET) examination; halor ka jingjia ba lait tuh ki jingkylli.
Lah ban pyn kynmaw hangne, ba ka jinglait tuh jong ki jingkylli ka la paw sha khmat lyngba ka jingujor ejahar ha Tura police station ha u snem 2019, hadien ba ki dur jong ki jingkylli kiba dei na ka bynta ka MTET examination ki la paw ha ki social media.
Haba iakren bad ki lad pathai khubor ha ka sngi saitjain u nongai ktien jong ka Congress u Zenith Sangma, u la pynkynmaw ba ka jinglait tuh jong ka jingkylli jong ka MTET ka dei na ka centre hapoh ka Dadenggre sub division.
“Ka sorkar ka la pynsangeh shuwa ia ka results jong ka MTET na ka bynta ka Dadenggre sub-division, hynrei ha kiwei ki bynta jong ka jylla,ki la pynbna ia ka results bad ban thung ia ki nonghikai ka la iaid shakhmat ,"la ong u Sangma.
Haba pynpaw halor ka jingsngewkhia halor ka mat jong ka MTET exam ka ba la dep long, u la ong ba ka jing pynlong jong ka sorkar jylla ia kane ka interview ka long ka ba bakla.
U la ong “La dei ban pynlong biang bad da kawei ka exam “Na ka liang u myntri ka tnad ka pule u bah Lahkmen Rymbui u la iathuh ba ka jingpynkhreh  ban thung kumba palat  1,000 ki nonghikai, ka dang iaid shakhmat ha kiwei ki district,  lait noh ha East Khasi Hills ha ryngkat ka interview ka dang iaid  bad ka Dadenggre subdivision, ha kaba ia ka eksamin MTET, yn sa pynlong biang.
U bah Rymbui, u la ong ba ka dei ha u snem ba la dep ba ka sorkar jylla ka la rai ban pyndap ia baroh ki jaka ba thylli bad ladep ban pynlong ia ka Meghalaya Teachers’ Eligibility Test (MTET) kat kum ki kyndon ka NCTE.U myntri u la pynpaw ka jingsngewdiaw ba bun na ki sub-divisions bad ki Districts kum ka East Jaintia Hills, Amlarem, Baghmara, Williamnagar, Resubelpara, Mawkyrwat, ha kaba ki jaka ba thylli ki bun ban ia ki nonghikai ki ba pass ia kane ka exam.
“Ngi la rai ban pynlong biang ia ka MTET examination ha u bnai ban wan khnang ba kine ki jaka ba thylli yn lah ban pyndap kloi.
Ka jingpynkhreh ka dang iaid sha khmat,ha kine ki por ba khyndiat, ngin lah ban pyndap ia ki ne ki jaka ba thylli jong ki nonghikai ha baroh kaeei ka jylla" u la ong.
Nongpoh: Ka Hynniewtrep Achik National Movement (HANM) Ri Bhoi, ki la ujor da ka ejahar pyrshah ia Lai ngut ki samla, ki la pyndonkam bakla ia ka muhor ka seng, da kaba leit ban lum pisa ha kiba bun tylli ki karkhana kiba don ha ka thain Byrnihat ha Ri Bhoi.
Katei ka jingjia ba la pyndonkam bakla, da kitei ki Lai ngut ia kyrteng ka HANM ban leit lum pisa na ki Karkhana ha ka thain Byrnihat, la lap noh myn hynnin ka sngi, ha ka por ba ki dkhot ka HANM Byrnihat Circle, ki la ioh jingtip na u briew uba trei ha kawei ka Cyber kaba don ha Byrnihat bad ha katei ka sngi, ki la ioh ban bat noh tang ia uwei, hynrei arngut pat ki la lait phet noh na katei ka jaka.
Ka jingioh ban bat lut ia kitei kiwei pat kiba la donkti ha ka ban pyndonkam bakla ia kyrteng ka seng, ka la dei hynne ka sngi, kata hadien ba ki dkhot ka HANM, ki la pynap shrip lyngba utei u khynnah, uba la ki la ioh ban bat hynnin ka sngi, namar ki la phah phun ha u ba u dei ban khot ia kitei ki paralok jong ba ki dei ban wan sha Byrnihat, da kaba kam ialade ba u la lait noh na kti ki Pulit.
Ki dkhot ka HANM Ri Bhoi, haba ki la ioh ban bat lut ia kitei ki lain gut, ki la pyrshang ban kylli pyrthew na ki, ba haduh katno tylli ki Karkhana ha ka thain Byrnihat, ki la leit ban lum pisa, kitei ki lat ngut, ki la iathuh ba ki la leit ban lum pisa la jan lut ki karkhana heh kiba don ha katei ka thain.
Haba iadei bad katei ka jingpyndonkam bakla da kitei ki 3 ngut ia ka muhor ka seng ha ka ban leit lum pisa na ki Karkhana, ki HANM ki la ujor da ka Ejahar pyrshah ia ki bad ha kajuh ruh ka por ka la buh ruh ia ka jingmaham, ba nangne shakhmat ka seng kan nym mad lada don mano mano kiba pyndonkam bakla ia kyrteng ka Seng, khamtam haba iadei bad ki kam leit dawa pisa.
Guwahati:  U Debabrata Saikia, nong ialam ka liang pyrshah ha Assam, u kam ba ki don bun bah ki nong Assam, kiba shong ha khappud jong ka Mizoram, kiba shong syier mynsiem ha kine ki sngi.
“Ngi lap ba ki don kiba dei ki riew paidbah, kiba dei hi ki Mizo lem bad ki pulit Mizo, kiba shong ba sah ha u pud u sam jong ka Assam" ong U Saikia,  hynnin ka sngi.
Utei u heh Congress, u kam ba ka sorkar Mizoram, ka la khang noh ia ka jingkieng, kaba la shna da ka sorkar Assam, ha u snem 2011-16, ha ka por ba U Girendra Mallik, u dei U MLA jong katei ka thain.
La iathuh ba haba ki nongialam jong ka seng Congress, ki leit sha katei ka jaka bad ki la pan bor, ban shah ia ki 5-10 ngut ki briew, ba kin iaid lyngba katei ka jingkieng, hynrei ki bor sorkar jong ka Mizoram, kim shym la shah satia.
La iathuh ba kito kiba shong ha ki khapud bad ka Mizoram, ki ju shah pyntieng pynsmiej, ha kaba ki ju wan ki riew paidbah, kiba  byrngem bad nangta ki don ruh kiba pyntieng ban pynbthei bom ia kitei ki briew kiba don ha ki khappud.
Shillong:U Symbud Myntri Rangbah ka jylla u bah Prestone Tynsong, haba jubab ia ka jingkylli jong ka Dr.Mazel Amapreen Lyngdoh, na ka seng Congress, u iathuh ba ha kaba ia dei bad ka jaka kaba don ha Barik, ka jingthmu ban thaw ia ka Iconic Infrastructure ha ka jaka ba don ka PWD Complex ha Barik ka dang don ha ka jingpyrkhat ha ka sorkar kam pat shim kano kano ka rai.
Haba buh ia ka jingkylli na ka liang ka Dr Lyngdoh ka la buh ba kaei ka kyndon kaba don ha ka ne ka jingpynkhreh; U bah Prestone u la ong ba ki kyndon ki dei ba ka ne ka Project na ka liang ka sorkar ka sngew ba ka dei ban pynbha ia kane ka jaka bad ka dei ban shim ia ki jingai jingmut na ki paidbah bad ka sorkar halor kane ia mynta ka dang pynkhreh sha khmat bad u ong ruh ba yn sa lah ban jubab yn da la dep ka sorkar ban sa shim ia ka rai ba khatduh.
Haba jubab ia ka jingkylli bynrap jong ka Dr A.Lyngdoh, na ka liang jong u bah Prestone, u la ong ba ka dei ka jingshisha ba ka tnad pynroi sor ka la khot ia ka jingiakop dro ha kaba ia dei bad katei ka jaka bad ki nongdro ki don san ngut bad ka sorkar ka la jied kawei kaba i tynnad.
Halor ka jingkylli bynrap, ba la buh da u MLA ka Nongthymmai Constituency u bah Charles Pyngrope ba hato ha kane ka Design kan kynthup lang ia ka Shopping Mall,na ka liang u bah Prestone ba kan kynthup lang baroh.
Shillong:Myn hynnin ka sngi ka iing dorbar thawain ka jylla, ka la pdiang ia ki san tylli ki Bill, kiba la wan rah da ka sorkar MDA ha khmat ka ing dorbar.
Kine ki Bill ki long ka Meghalaya Right to Public Services Bills, 2020, ka Meghalaya Settlement of Arrears (Under the State Taxation Act) Bill, 2020 bad ia ka St, Xaviers’s University Shillong, Bill, 2020 bad ka Meghalaya Minerals Cess (Amendment) Bill, 2020 bad ka Meghalaya Farmers’ (Empowerment) Commission (Amendment) Bill 2020.
Ia ka Meghalaya Right to Public Services Bills, 2020 la wanrah da u myntri rangbah ka jylla, u Conrad K Sangma haba ia dei bad kane ka Bill na ka liang jong u Myntri rangbah ka jylla u la ong ba baroh ki dei ban long kiba kitkhlieh, ka sorkar ruh ka dei ban long ka ba don ka jingkitkhlieh bad ki ophisar haba ki shakri ia ki paidbah ki dei ban don ruh ka jingkitkhlieh dei na ka ne ka daw ba ki briew ki donkam ia kane ka Bill.
U bah Mayralborn Syiem, na ka seng Congress, u la ai jingmut ia ka sorkar ba ka dei ban ban pynhap ha ka jingshitom ia ki ophisar kiba lap ba ki pynslem ia ka kam la da khlem kano kano ka daw bad na ka liang u Myntri rangbah u la jubab ba ka jingbuh da ka dor ka long ba ki briew kin ym ujor madei mata, namar kane ka lah ban pynkhia ia ka system bad ia ka dor ka long ka ba rit ban ia nujor bad ka RTI, hynrei ha dien ka jingpynshai na u Myntri rangbah ki la weng noh ia ka ne ka jingpynkylla bad ka iing dorbar ka la pdiang ia kane ka Bill.
Ia ka Meghalaya Minerals Cess (Amendment) Bill 2020 ba la wanrah da u Myntri Rangbah ka jylla u Conrad K Sangma, ha kaba u bah PT Sawkmie bad ka Dr Mazel Ampareen Lyngdoh, ki la wanrah ia ka jingpynkylla, hynrei ha dien ba la ioh ia ka jingpynshai na u myntri rangbah ka jylla ki la weng bad ia kane ka Bill la pdiang da ka ingdorbar.
U James K Sangma U Myntri ba dei peit ia tnad lum khajna u la wanrah ia ka Meghalaya Settlement of Arrears (under the State Taxation Acts) Bill, 2020 ha khmat ka ingdorbar bad ia kane ka Bill u bah PT Sawkmie, u la wan rah ia ka jingpynkylla, hadien ba la ioh ia ka jingpynshai na u myntri u la weng noh bad ka iing dorbar kala pdiang ia kane ka Bill.
U Myntri ba dei peit ia ka tnad pule puthi jong ka jylla u bah Lahkmen Rymbui u la wanrah ia ka St.Xaviers’s University Shillong, Bill, 2020, haba ia dei bad kane ka Bill kam shym la don kano kano ka jingiakren bad ka iing dorbar kala pdiang ia kane ka Bill ban don kane ka skul bah ha kane ka jylla Meghalaya.
Shillong:Na ka liang jong u symbud Myntri rangbah ka jylla u bah Prestone Tynsong, haba jubab ia ka ka mat ba la wan rah da u MLA ka Umroi Constituency, u bah George B Lyngdoh u la iathuh ba hadien ba na ka liang ka NHAI bad ka tnad PWD ki la leit ban jurip bad ki la lap ba kane ka jingkieng Dwar Ksuid, ka la don ka jingorpait bad kam long shuh kaba shngain ban iaid lyngba ka ne ka jingkieng.
Na ka liang jong u bah Prestone u la ong ba dei halor kane, ba na ka liang ka sorkar ka la shim ia ka rai ba mynta shipor kin shna shuwa da ka jingkieng nar ha katei ka jaka ha kaba la dep ban bthah ia U Chief Engineer ka NHAI bad ia u secretary ka tnad PWD ban bud dien ia kane ka bynta.
Ha kaba ia dei halor ka jingshah ban iaid ia ki kali heh na ka jingkieng Damsite u bah Prestone u la ong ba ban weng ia ka jingdheng kali na ka jingiaid ki kali heh la bthah ba kine ki kali kin iaid tang ha ka por 9:00 baje mynmiet haduh ka 6 baje Mynstep bad ka jingkhia kam dei ban palat ia ka ka 40 MT.U Symbud Myntri rangbah u la ong ruh ba ka jingshna bha ia ki surok bah shilynter ka hap haka jingpeit jong ka NHAI, ym ha ka tnad PWD, jong ka sorkar Jylla, hynrei na ka liang jong u la dep ban bthah ia ka NHAI ba ka dei ban shna pynbha noh ia kine ki surok ki ba la jot lapra.
Ka mat iakren kaba la wan rah da u MLA ka Umroi Constituency u bah George B Lyngdoh kalong halor ka jingorpait jong ka jingkieng Dwar ksuid bad ka jingpra jong ki surok bah na ka daw ka jingkit palat pud jong ki truck ki ba iaid lyngba na ki ne ki surok man ka sngi.
Na ka liang u bah George B Lyngdoh, u la iathuh ba hadien ka jing leit jurip jong ki briew ka NHAI bad ki katto katne sengbahlang ia ka jingkieng dwar ksuid, ki la lap ba kane ka jingkieng kam long shuh kaba shngain ban iaid kali bad kane ka long na ka daw ba ki truk kiba iaid lyngba na kane ka jingkieng ki kit palat pud.
U bah George u la ong ruh ba ka jingkit palat pud jong ki truck, ym tang ba ka la buh ia ka jingma ia ka ne ka jingkieng hynrei ka la pynpra lut ruh ia ki surok ha lynter ki lynti.
U la ong ruh ba kane baroh ka dei na ka jingbym kit khia jong ki jaka thew jong ka tnad Transport.
U la iathuh ruh ba baroh ki trok ki ba iaid lyngba mynta na jingkieng Damsite ki hap ban sangeh ha lad Umroi katba ym pat dei ka por ban iaid bad don ruh na ki truck kiba haduh mynta ha ka por mynmiet ki dang iaid na ka jingkieng Dwar Ksuid wat la la dep khang pyrshah ia ki ban iaid na ka ne ka jingkieng.
U la ong ruh ba ka jing orpait jong kane ka jingkieng Dwar ksuid ka long ruh namar ba na ka liang ka NHAI ka khlem shna la ka jong ka jingkieng na ka bynta ka surok bah bad ka la pyndon kam ia kane ka jingkieng.
Nongpoh: Kiba haiing jong kawei ka samla ha ka thain Bhoirymbong ha Ri Bhoi District, ki la pynpaw ka jingsngewsih kthang, hadien ba ka khun jong ki, ka la shah thad pynjah burom ha ki Social Media, ia kaba la leh da ki katto katne ngut ki riew shimkabu, ki la thad pynjah burom, khlem da tip ia ki jingshisha baroh.
Katei ka jingshah thad ia ka khun jong katei ka longiing, ka la jia mynha ka 29 tarik u Risaw, 2020, ia kaba ki riew shimkabu ki la thad ia ka dur jong katei ka samla ha Whatapp group bad ha ka 31 tarik u Risaw, 2020 ha Facebook, ia kaba la thad da u Stevebass Nongrang bad u Mac Nongrang.
Haba iadei bad katei ka jingshah thad pynjah burom ia katei ka samla, kitei kiba la thad pynjah burom, ki la kynnoh ba katei ka samla, ka la iashongkha bad u bar jylla uba ka rta jong u ka la pher bakly-bak, hynrei ka jingshisha hi ka long ba ym don kaba kum kata, hynrei ka dei ka ka jingshah thad burom ia katei ka samla.
Ki kmie ki kpa jong katei ka samla, ki la iathuh ba ia katei ka dur kaba katei ka samla ka la shah thad, ka dei ka dur kaba ki la leit jingkhawai ha ka ing utei u bar jylla, uba ki shah khot na daw ba u khawai ban kiew ing thymmai, hynrei ha ka social media pat la pynkam ba utei u bar jylla u dei u long jong katei ka samla kaba la pynlehrain shisha ia ka longrynieng jong katei ka samla.
Haba iadei bad katei ka jingjia shah thad pynjah burom ia katei ka samla, kiba haiing, ki la iathuh ba ki la don kiba la wan ban pan map, hynrei watla katta na ka liang kiba haiing ki ki kyntu ia ki briew ka Ain, ba ki dei ban shimkhia ha ka ban kem mardor ia kiba donkti ha katei ka kam pynjah burom ia ka khun jong ki bad nalorkata ba kum katei ka jingjia ban thad kulmar ia ki kynthei kim dei ban jia shuh nangne shakhmat.
Shillong: Ka seng Hynniewtrep youth council, (hyc) Narpuh circle mynta ka sngi kumba 11baje eiei hapoh ka jingialam u General secretary Rangbah Albinus lyngdoh ki la leit dawa ia ka company Black tiger cement (Gold stone cement) ban pyntrei kam mardor ia ka minimum wage act, katkum ki notification ba la phah da ka tnad labour department bad ruh ia ki policy pynrung kam ia ki trai jylla, kat kum ka soskular hapdeng ka sorkar jylla bad ka company.
Shuh shuh la ong ba katei ka seng ha shwa ban dawa ia katei ka jingthmu ka jong ka,ka seng ka la khang khyrdep lut ruh baroh ia ki office trei kam jong ka tei ka company bad da ka ba phah mih ia ki nongtrei jong ka shabar baroh bad kumta hadien ba la shah khang katei ka company ka la khot ia ka seng ban ia kren bad ka la kular ban pyntrei kam bad ban pdiang ia ki jingdawa ka seng, hynrei ka la pan por pat kum ba arphew sngi eiei na ka seng, ong u wei na ki ba long heh ha katei ka company U S.Prasad.
Kumta tang hadien 3 kynta ka seng ka la shah ban plie biang ia katei ka company bad ka seng ka la ong ruh ba lada kumba la dep ia kren bad ka tei ka company lada kam patiaw ka seng kan leh tyngeh ia kaba donkam, ong ka kyrwoh na U Publicity Secretary ka seng, u samla P Syiemlieh.
Nongpoh: Uwei u rangbah uba la tip kyrteng kum u Bah Plo Lyngdoh 70 snem ei ei ka rta, u la duh noh ia la ka jong ka jingim hapoh ka iing kaba u shong, kata hadien ba katei ka iing kaba u shong, ka la kem ding kynsan ha ka por kaba u shong marwei hapoh katei ka iing.
Katei ka jingjia ba sngewsih ka la jia ha ka por 1 baje ei ei, ha kaba katei ka iing kaba u Bah Plo Lyngdoh, u don marwei hapoh katei ka iing, kumta khlem da tip ia kano kano ka daw, katei ka iing ka la kemding kynsan, tad haduh ba kan da shim syndet ia ka jingim utei u rangbah.
Khyndiat halor katei ka jingjia, la ioh jingtip ba u Bah Plo Lyngdoh, la ong ba u sah tang arngut shilok hapoh katei ka iing bad ha katei ka por ba jia katei ka jingpluh, la ong ba u don tang marwei, namar ka lok jong u dang leit trei sha khlaw.
Wat ki briew hapoh katei ka shnong, kim shym la tip lane iohi halor katei ka jingjia, hynrei ki lap tad haduh ba katei ka iing ka la jan shah bamduh ha katei ka ding, ha kaba ki la pyrshang ban ai jingiarap ban pynlip ia katei ka ding, hynrei watla katta kim shym la lah ban iarap ne ban leh ei ei, kaba la pynlong syndon ia utei u rangbah ba un khlad noh bad kumjuh ruh ba ki jingdon jingem hapoh katei ka iing ki la julor lut khoit.
La ioh jingtip ruh, ba ka nongrim kaba la pynlong ia u Bah Plo ba un shah bamduh ha katei ka ding, ka dei namar ba u don hapdeng ka jingshitom, kumta haba la jia katei ka jingpluh kynsan katei ka iing jong u, la tharai ba um lah wat tang ban mih lane ban phet napoh katei ka iing, kaba la pynlong syndon ia u ba un shah bamduh hapoh katei ka ding.
Tang mar ia tip halor katei ka jingjia, ki Pulit ka Byrnihat Police Outpost, ha ryngkat ki kali pynlip ding na Nongpoh, ki la leit mar mar sha katei ka jaka, hynrei kim lah shuh ban ai jingiarap, namar kim shym la poi shuh ha ka por kaba biang.
Shillong: Na ki 144 ngut kiba ioh pang covid thymmai mynta ka sngi, ki kynthup ia 54 ngut na Ribhoi District bad kitei ki kynthup ia 6 ngut ki high risk, ar ngut ki ILI Case, uwei u shipai, 40 ngut ki pulit bad 5 ngut na Umroi Madan.
Ha East Khasi Hills, ki don 38 ngut ba ki high risk contact, ki don 32 ngut, ki pulit 4 ngut bad kiba wan phai 2 ngut.
Ha West Khasi Hills, ki don 22 ngut bad ki dei kiba wan phai na shabar.
Ha East Garo Hills, ki don 10 ngut, ha West Garo Hills 8 ngut.
Ha West Jaintia hills 6 ngut, ha East Jaintia Hills 3 ngut bad ha South Garo Hills 2 ngut.
Shillong: Mynta ka sngi, ki don 144 ngut kiba ioh pang corona virus.
Ka Ribhoi ka kiew, da ka jingdon 54 ngut kiba ioh pang bad kitei ki kynthup ia 53 ngut ki riew paidbah.
Ka East Khasi Hills, ka don 38 ngut kiba dang ioh pang thymmai katba ka West Khasi Hills, ka don 22 ngut, ka East Garo Hills 10 ngut, ka West Garo Hills 8 ngut, ka West Jaintia Hills 6 ngut, ka East Jaintia Hills 3ngut, ka South Garo Hills 2 ngut bad South West Garo Hills iwei.
Kiba la jem na katei ka jingpang, ki long 56 ngut bad ha West Jaintia Hills, ki don 27 ngut, ha East Khasi Hills 19 ngut, kynthup ia 17 ngut ki riew paidbah, ka West Garo Hills 4 ngut, ka North Garo Hills 3 ngut, East Garo Hills, East Jaintia Hills, Ribhoi District mar iwei.
Kiba iap mynta ka sngi, ki long 4 ngut bad kitei ki kynthup ia 2 ngut na West Garo Hills, iwei na Ribhoi District, iwei na East Khasi Hills.
Kiba dang don ia ka jingpang mynta ki long baroh 1,045 ngut bad ha East Khasi Hills, ki don 283 ngut, ha Ribhoi 306 ngut, ha West Garo hills 116 ngut, East Garo hills 101 ngut.
Baroh kiba la jem ki long 9,368 ngut bad kiba iap baroh ki long 98 ngut.
Ka India, ka don ha kine ki sngi, ha ka jinghiar ka ioh ka kot kaba jubor shi katdei, ong ka kaiphod jong ka Reserve Bank of India.
Katei ka jinghiar ka kamai kajih, ka dei namar ka jing sangeh jong kiba bun bah ki kompeni, ban pynmih ia ki tiar ki tar, kiba ai kamai ia ki nongdie bad kiba ki nongthied ruh ki donkam.
Katba kum katei ka kaiphod, ha kaba la don ki stad kiba peit ia ka ioh ka kot, ba kynthup ia U Michael Patra, Deputy Governor jong ka RBI, la lap ba ka jing pynmih kamai jong u briew shimet lane ka  Gross domestic product, ka hiar haduh 8.6 percent ha kane ka mang pisa kaba kut ha U Nailur 2020.
Katei ka kham kiew, na ka ka jinghiar kaba 24 percet hapdeng U Iaiong haduh U Jylliew 2020.
La iathuh ba kane ka jinghiar kamai jong ka India, ka dei ha ka sien ba nyngkong eh, ha ka khana samari jong ka Ri haduh ha kine ki sngi.
Ka dei ka jingjia kaba pyn lyngngoh ia kiba bun bad kata ka long ba ki kjat robot, ki pyn kynriah ia kawei ka iing bah ha China.
Katei ka dei ka skul kaba 85 snem ka rta bad la rah naduh na tynrai jongka, ha ka shnong Huangpu, kaba don ha jylla Shanghai bad la pyn kynriah ia katei ka skul sha kawei pat ka jaka, da kaba pyn donkam da ki kjat, ban pyniaid ia katei ka iing.
Ki nong ialehkai PUBG, kin sa ioh shen ban sdang biang ia ka kam ialehkai jongki, namar ba ka la mih mynta ka  PUBG Mobile India.
La khang ia ka PUBG na India, ha U Nailur 2020 bad hadien kata ka PUBG, ka pynbna ba kan nym buh shuh ia katei ka jing ialehkai ha India, ha kaba la pyniaid lyngba ka  Tencent Games.
La pynbna ruh ba la khang syndon ia katei ka jing ialehkai, naduh ka 30tarik Risaw 2020.
Mynta ka PUBG, ka pynbna ba kan sdang noh da ka  PUBG Mobile India, ha kaba la shna khnang bynta ki nong ialehkai ha India.
Ka PUBG Corporation, ka pynbna ba kan don ka jing peit ryntih kaba man ka por, halor ka jingbuh ia kitei ki jing ialehkai, ba kan nym mih satia kano kano ka jingma, lyngba ka jingdon kitei ki jing ialehkai ha ki mobile.
Haduh mynta, ym pat shym la buh tarik satia, lano ba katei ka jing ialehkai, kan sdang biang ha India.
U Asif Basra, u aktor ka  Bollywood, ula pyniap ialade, da kaba sdien phasi ha ka iing sah jongu ha  Dharamshala.
Ula don 53 snem ka rta.
U Basra, ula pyniap ialade ha ka iing sah jongu ha Himachal Pradesh.
Ym shym la tip satia, ia ka daw, kaba ula pyniap ialade.
La sngewthuh ba utei u aktor, u sah ha  ka iing kaba u shu shim wai, mynta la san snem kynthih.
U Asif Basra, u paw nam bha ha ki phlim television bad ula ak ruh ha ka phlim Kai Po Che, ka Hicki, ka Krrish 3, Jab We met, Black Friday bad kiwei de.
Khliehriat: Ki ar tylli ki sengbhalang ha ka thain East Jaintia ka EJNC bad ka HYC ki la pynlong ia ka jingiakhih paidbah da kaba rah lama iong bad ki placard ban pyrshah jur ia ia ka jingthmu ban pynlong ia ka Public hearing halor ka par tih mawshun ka Star Cement kaba don ha Brishyrnot, Elaka Narpuh ha East Jaintia Hills.
Ki nongialam kitei ki ar seng ki la pynpaw ia ka jingpyrshah halor ka jingthmu ban pynlong ia katei ka jingpynsngew paidbah ha Khliehriat ha jan DC Ophis ha ka jaka ban pynlong ha ka jaka ba don katei ka par.
“Ngi pyrshah ia ka rai ban pynlong ia ka public hearing ha Khliehriat ha jan ka DC Ophis namar ka Khliehriat kam dei satia ka jaka ba shah kthah na kateinka par mawshun bad ka hap ruh ym ha Narpuh Elaka hynrei ha Rymbai Elaka", la ong u nongialam ka EJNC, u Sambormi Lyngdoh.
“Kane ka jingthmu ban pynlong ia ka public hearing ha Khliehriat ha ka jaka ha Brishyrnot kaba don katei ka par ka la pynsuba jur ianngi ba kandon kaei re kaei kaba sha lyndet", u la bynrap.
Na ka liang kitei ki ar seng ki la pynpaw ruh ba kin ieng ban pyrshah ia kanpublic hearing lada pynlong ha kano kano ka jaka namar ba ka jingdon ki company dewbilat ha ka thain kim shym la ai kano kano ka jingmyntoi ia ki trai shnong hynrei ki la wan kjit pynban ia ka spah ka phew jong ki paidbah ka thain.
Kum ban shu pynkynmaw ba katei kanpublic hearing ka Star Cement ka la pulom haduh ar sien na ka daw ka jingpyrshah jur ki sengbhalang haba la pynlong shisien ha Brishyrnot bad shisien pat ha Lumshnong bad mynta pat la thmu ban pynlong ha Khliehriat.
Ia kane ka public hearing la rai ban pynlong ha ka 21 tarik une u bnai.
Na ka liang u DC ka EJH u bah E Kharmalki u la ong ba kane kam dei ka rai jong u ban pynlong ia ka public hearing ha Khliehriat hajan SC Ophis hynrei kadei ka jingbthah ka Ministry ka Forest and Environment ka sorkar kmie.
Shillong: Hynnin ka sngi ha East Khasi Hills ki don 22 ngut kiba kynthup 11 ngut ki high risk, iwei na ka Armed Forces, 8 ngut kiba wanphai na shabar, iwei i ILI case bad iwei i health worker.
Ha East Jaintia Hills ki don 11 ngut kiba kynthup 9 ngut ki high risk, iwei i SARI case bad iwei iba wanphai na shabar.
Ha West Jaintia Hills ki don 10 ngut kiba kynthup 9 ngut ki high risk bad iwei iba leh ia ka screening.
Ha Ri Bhoi ki don 6 ngut kiba kynthup iwei i high risk, 3 ngut ki ILI case bad 2 ngut ki pulit.
Ha West Garo Hills ki don 6 ngut kiba kynthup 3 ngut ki high risk, iwei ba leh ia ka screening bad 2 ngut kiba wanphai na shabar.
Ha South Garo Hills ki don 6 ngut kiba dei ki high risk.
Ha East Garo Hills ki don 6 ngut kiba dei ku high risk.
Ha South West Garo Hills ki don 2 ngut kiba kynthup iwei i high risk bad iwei i health worker.
Ha North Garo Hills ki don 2 ngut kiba dei ki high risk bad ha West Khasi Hills i don iwei iba dei iba wanphai na shabar.
Kiba koit mynta ka sngi ha ka jylla ki la don 71 ngut ha kaba kiba la koit baroh ha ka jylla ki la don 9312 ngut.
Ha East Khasi Hills ki don 46 ngut kiba kynthup 17 ngut ki high risk, iwei I ILI case, 3 ngut ki Returnee, 13 ngut na ka Armed forces, 7 ngut na Golflink cluster, 2 ngut na Jail road cluster, iwei na Laitumkhrah cluster bad 2 ngut na Lapalang cluster.
Ha West Garo Hills ki don 12 ngut kiba kynthup 8 ngut ki high risk, 2 ngut na ka Armed forces bad 2 ngut ba leh ia ka screening.
Ha East Jaintia Hills ki don 5 ngut kiba kynthup 3 ngut ki high risk, iwei i ILI case bad iwei i returnee.
Ha Ri Bhoi District ki don 5 ngut kiba kynthup 2 ngut ki high risk bad 3 ngut ki pulit.
Ha East Garo Hills i don iwei iba dei i high risk.
Ha North Garo Hills i don iwei iba dei i high risk bad ha West Jaintia Hills i don iwei iba dei i high risk.
Katkum ka jingkhein antad ( population projection) jong ka sorkar, ka jingdon ki khlieh briew ha ka jylla haduh ba kut jong ka snem 2020, kan long 34 lakh, kata kynthup lang ia ki Khasi-Jaintia, Garo bad kiwei ki jaitbynriew kiba la ioh long traishnong jong ka Meghalaya kiba don ha baroh 11 tylli ki district.
Tang ka West Khasi Hills District bad South West Khasi Hills district ki khlieh briew ki la don 3.54 lakh bad 1.25 lakh lane kumba 5 lakh ngut duna.
Katba ka jingheh ka area jong kine ka long kumba 5300 sq km.
Hynrei, lada bishar bniah ia ka jingroi jong kine ki District hapoh kine ki 48 snem jong ka jingioh state ki dang duna palat lane ki dang sahdien bha ha baroh ki liang namar ka jingleh klet bad leh lyndet, jingbym suidniew ban don ka plan, ka thong ka mir bad ka jingbym iatylli hapdeng ki MLA, MDC bad ki nongialam jong ki shnong, ki hima, ki kynhun niam bad ki nongialam jong ki political party.
Namar kine ki daw ki paidbah ki saphret saphrong bad ki District ki kylla lyngkrang.
Ki phang kiba hakhmat bad kiba dang duna palat ne dang sahdien eh ki dei ha ki lynti ki synkien bad ki surok kiba khohruh khohram, ki jingkieng kiba la tor bad don bun ki jaka ki bym pat don surok lane ki lynti ki synkien kiba paka (bad or lack of connectivity), ki lad pule puthi kiba madei mata (poor facilities and quality of education), ki lad bym ler ha ka liang jong ka koit ka khiah (poor health facilities and quality), ka umbam umdih ka bym khuid (low quality potable drinking water), ka ding ilektrik kaba duh Khah khah (interrupted power supply), ka kam ka jam bad ka bam ka sa kaba kyrduh (lack of employment facilities and food insecurity).
Ban pynbiang bad ban pynjanai ia kine ki bynta jong ka roi ka par ngi donkam ia ka jingstad, ka jingtrei shitom bad ka jingiohi jngai jong ki MLA bad MDC, jong ki nongsynshar hima, jong ki nongsynshar shnong, ki nongialam jong ki kynhun niam bad ki nongialam jong ki political party jong ka West bad South West Khasi Hills District.
Kaba donkam eh ka long ka jingiasyllok bha bad ban iasngewthuh jingmut bad ki paidbah, da kaba shonshap bad ban buhthong ia kine ki mat pynroi kiba kham kongsan eh.
Ki bynta kiba kham hakhmat duh ki dei kine:ka don tang shi Trade ne ar trade ei ei.
shongsuk shongsain.
La donkam ban pynskhem bad pynklain ia ka Police Out Post ha Langpih, ha Athiabari bad ban buh ruh ia ka Entry bad Exit Point, ban pynkhlain ia ka Kyrshai O.P, ha Nongshram OP, ha Malangkona, ha Moheskola, ha Balat, ha Phodkroh, ha Rambrai, Maweit, Mawdonglang bad ban buh P.Out Post ha Nongshillong, Markasa lane ha kano kano ka jaka ba long pdeng hapoh ka Mawthadraishan Block.
Nga kwah tip mano ba dei Assistant Engineer ha PheDivision Kyrdum Nongstoin.
Shillong:Ki dkhot ka ABVP Meghalaya, ha ka jingialam ka Darilin Tang, State Secretary, myn hynnin ka sngi ki la leit ban ia kynduh ia u Vice Chancellor Nehu, U SK Srivastava, ha ophis trei kam jong u ha ka jingdon lang ruh u Pro- Vice Chancellor, U Ma Henry Lamin.
Ha kane ka jingleit jong ki, ki la ai ruh ia ka jingthoh ha u V.C ban pynsngew ia ki jingeh bad jingkhuslai ki khynnah pule jong ka University bad ki College, ki mad ha kine ki por.
Ka ABVP ka kyrpad ia ki bor ka University ba kin pynmih noh ia ki result jong ki graduate namar ba kat kum ka jing buh jong ka UGC haduh 31 u Risaw 2020 ban mih ki result, hynrei haduh mynta ruh ki result kim pat mih.
La ong shuh shuh ba ki khynnah pule ki khuslai ban ioh rung skul, namar sha kiwei ki University ki lah mih ki jing pynbna na ka bynta ka master degree; kumta na ka liang ka ABVP Shillong ka la kyrpad ia ki nongpyniaid ka University NEHU, ba kin leh kat ba lah ban pynmih noh ia ki result.
Shillong:U Myntri Rangbah ka jylla u Conrad K Sangma haba jubab ia ka jingkylli jong u Zenith M Sangma ha kaba ia dei bad ka jingpynlong ia ka jingialang kabinet sha ki District, u myntri rangbah u la ong ba ka sorkar ia mynta ka la pynsangeh namar kane ka khlam COVID.Haba ia dei bad ka jinglut na ka bynta ki ar tylli ki jingialang kabinet kaba la long ha Tura bad Jowai u myntri rangbah u la ong ba ka jinglut ka long T.19, 18, 221 /- tyngka bad ka jingthmu jong kane ka long ban pynjan ia ki jingtrei kam jong ka sorkar sha ki paidbah.
Haba jubab ia ka jingkylli bynrap jong u Zenith, na ka liang jong u myntri rangbah, u la ong ba kam shym don kata ka jingpynthut ia ki ophisar ha ki District ia ka jingtrei kam jong ki bad kane ka jingleit ka long ban sngewthuh kham bha lada ioh da la ki jong ki khmat.
U Myntri rangbah u la ong haba ki leit ban pynlong ia kine ki jingialang cabinet ki don ruh ki jingialang ban ia kren ha kaba ia dei bad ki skhim bapher bapher kiba la pyntrei lyngba ki tnad sorkar bapher bapher ha ki district bad kane ka jingleit ka pynlong ruh ia ki ophisar ba sngewhun ba ki myntri ki shim khia ban wan peit ia ki kam.
Shillong:Ka KSU Mairang circle, myn hynnin ka janmiet hapoh ka jing ïalam u general secretary samla ïohdapmiar L.Mawlong ryngkat ka jing don lang ki nongïalam ka Bynther area unit bad ki dkhot jong ka circle ki la leit khang tala noh ia u tnum jio ha nongbah bynther hadien ba ka seng ka la ai por ïa kane ka company la kumba katto katne bnai ban pynbiang ïa ka network ha kane ka shnong.
Kane ka jing pynlong ïa ka seng ban khang tala shi syndon ia une u tower ka dei ba ka seng hi ka la ai por ïa ki nong trei jong kane ka company ba kin pynbiang ïa ki jing donkam ha kaba iadei bad ka rukom pyn trei kam ia une u tower hapoh shnong,ka jing buhteng jong ki nongtrei kane ka company ka la pynbor ïaka seng ban leh syndon da ka kam.
Kum ban shu pyn kynmaw ki paid nong shong shnong khamtam ki khynnah pule kiba don ïa ki online class kaba dang ïaid shaid shaid, ki la ud bad ujor sha ka seng na ka por sha ka por.
Ka seng ka maham ïa ki nongtrei ba kim bit ban plie ia une u tnum, tad haduh ba kin da pynbiang shwa ïa ki tiar trei kam khnang ba kan nym ktah shuh ïa ki paidbah kumba ka jia long mynta la kumba 4bnai ei eiei, ong ka kyrwoh na u general secretary KSU Mairang circle.
Shillong: U MLA jong ka Gambegre Constituency, U Saleng Sangma ha ka jingkren jong u myn hynnin ka sngi ha Ïingdorbar, u iathuh ba ha ka constituency ka jong u, ki don ki shnong kiba ioh pdiang ia ki bill light wat hapdeng ka jing bymdon jong ka bording ha ki iing ki sem.
U MLA jong ka Gambegre constituency, u la pyntip ba ki don ki shnong kiba marjan bad ka Gambegre kiba kynthup ia ka Badupara bad Mibonpara, kiba hap hapoh ka Dalu Block ki ioh ia ka bill light, wat la kim shym la don ia ka bording Elektrik.
Haba jubab halor kane, na ka liang u Myntri ka tnad bording, u James Sangma u la ong ba u ne u MLA ka Gambegre u kren ia ki shnong kiba la shah ban pynduh ka bording elektrik.
Ha kaba na liang u Saleng, sa shisien u la iathuh ba ki nongshong shnong ha kato ka thaiñ kim pat ju ioh bording wat tang shisien ruh, hynrei ki ioh pdiang tang ia ki bill light.
Ha kaba na ka liang u James Sangma u la ong ba kane ka long ka mat ka ba hap ban khmih bniah bad un sa pyntip sha ka tnad bording ba kin pynlong ia ka jingtohkit.
U MLA ka Gambegre u la ong ba u Myntri ka tnad bording u dei ban tohkit halor kane bad u la ong ruh ba ka don ka jingsngew ba kane ka bynta ka lah ban don ka jingleh shalak jong ki katto katne ki ophisar ha ka tnad.
Ha ba jubab u James Sangma u la ong ba ka tnad kan sa shim ia ka bynta ha ka ban tih bniah halor kane ka jingjia bad kan sa shim ia ka rai ban pynsaja lada don kano kano ka jinglehtuh ha ka tnad.
Shillong:Hadien ba la don ka jingiatai kaba jur hapoh ka ingdorbar myn hynnin ka sngi, ka Sorkar MDA ka la jop lyngba ka “Voice Vote" ia ka mat bym shaniah shuh, da ka kynhun liang pyrshah.
Ka jingiatai hapoh ka iing dorbar halor ka jingbym don jingshaniah shuh, la sdang ha ka por 11.15 baje mynstep bad kane ka jingiakren ka la neh haduh ka por 7.45 baje janmiet.
Haba jubab ia ki jingkynthoh jong ki liang pyrshah pyrshah ia ka sorkar, U Conrad K Sangma u la ong ba kane ka dei ka kabu ba ka sorkar ruh ka iohlad ban pynshai ia ka jingtrei kam jong ka, ha kine ki 2 snem shiteng.
U Myntri Rangbah u la ong ba ha kum kane ka por donkam ban ia nujor ia kaei ka ba la dep bad ia kaei kaba don mynta.
Halor ka jing kynnoh jong ka liang pyrshah ba kine ki 2 snem shiteng, kam don shuh ka shong suk shnong sait ha ka jylla, u myntri rangbah u la kyntait ia ka jing kynnoh ki liang pyrshah ba ka jylla kam don ha ka jing shong suk shongsain bad u la sei madan ia ki jingkhein haba naduh u snem 2015 haduh 2017, ha kaba haduh 66 ki lehnoh ki la shah pyniap, katba ha u snem ba synshar ka MDA tang 3 ngut kiba la shah pyniap, 36 ngut ki paidbah kiba la ngat ha ka jingduh ka jingim ha u 2015 -17, hynrei ha u snem ba synshar ka MDA tang 4 ngut ki ba la khlad, 9 ngut ki pulit ki la shah pyniap ha u snem 2015 -17 bad ha u snem 2018-20 uwei uba la shah pyniap, ki kam sniew pyrshah ia ki kynthei ki la hiar sha ka 33% ki case Pocso 30.1% ka la hiar bad kane ka pynpaw shai ba ka shongsuk shongsain ka kham khlain mynta ban ha ki por mynshuwa.
Na ka liang jong u myntri rangbah ka jylla u la ai khublei kyrpang ia ka tnad pulit kaba la trei shitom ban pynneh ia ka jingsuk.
Haba ia dei bad ka jingkynnoh ba ka don ka jingshalan beain ia u dewiong, u myntri rangbah u la pynshai ba u dewiong ba kit mynta dei kat kum ka jingioh jingbit na ka kashari bad ki dei kiba don ia ki kot ki sla kiba biang bad ban shu kynnoh ba man ka trok ba kit dewiong ka long beain kane ka jingkynnoh ka long ka jingkynnoh kaba bakla.
U Myntri rangbah u la pyntip ba mynta ka sorkar ka iohnong shuh shuh na u dewiong, na ka jingdie ia u dewiong, ka ioh sa na ka khajna bad kum juh na ka GST namar ka sorkar ka la leh katkum ki kyndon kiba la bthah, la ong ba ki don ruh ki seng bhalang kiba peitngor ia kane.
U Myntri rangbah u la kdew ba ka jingkit beain ia u dewiong kala paw shai wat ha ka kaiphot jong u CAG, na ka bynta jong u snem 2013-2014, haduh 2017-2018 bad ka jingduh ia ka jylla ha katei ka por ka long haduh T.180 klur tyngka ba du dewiong ba la kit beain ha katei ka por ka long haduh 27.78 lakh MT.U la ong ruh ba shuwa ban don ka ilekshon sha ka iing dorbar thawain ka jylla ha u bnai Kyllalyngkot ka sorkar ha kato ka por ka la lilam 6.9 Lakh MT khlem da leh ia ka GSP ha kaba la ai tang ha kawei ka agency haduh 5.4 lakh MT, hato hangne ruh ka jingiathong.
U Myntri Rangbah u la buh ia ka jingkylli ia ka sorkar ba la ialam da u Dr Mukul Sangma ha ka snem 2014 ha ba ka don ka jingkhang tih dewiong da ka NGT kam shem la lah ban leh ei ei hynrei tad haduh ba la wan ka sorkar sorkar MDA ha u snem 2018 ka la shim khia ban rah ia ka ne ka mat ha khmat ka ingbishar bad mynta ka ingbishar ka la shah ban sdang biang ia ka kam tih dewiong ha ka jylla ha ryngkat ban bud ia ki kyndon jong ka NGT.Haba ia dei bad ka MeECL u myntri rangbah u la ong ba ka sorkar ka la shim ia ki lad ki lynti baroh ban pynbha ia ka.
Haba ia dei bad ka koit ka khiah ka sorkar ka la pynlut na ka bynta ban iada ia ki briew jong ka jylla bad ka sorkar ka long kaba la khreh ban ia kynduh ia kino kino ki jingeh ki ban wan nangne sha khmat u Myntri rangbah u la iathuh ba 399 Klur kaba la dep ban pynlut ka dei na ka bynta u paidbah ka jylla ha kaba la iarap ia ki 5 lak ngut ki briew ha ka jylla, ka la thaw ia ki 25 tylli ki Corona Care Center, la buh ia ki jingthiah na ka 600 haduh 18 00 ki jingthiah bad ha kine ki Corona Care Center haduh 30,000 ki briew ki sah ha ryngkat ka bam ka ba shuai ei ka sorkar.
U myntri rangbah haba jubab ia ka jingkynnoh ba ka sorkar kala pynphai ia ka pisa T.9.2 klur na ka tnad rep, u la ong ba kane ka pisa ka dei kaba la sah naduh u snem 2001 ter ter ia kaba khlem pyndon kam, dei kane ka sorkar mynta ka pynduh noh ia ki skhim bad ka sei ia ka pisa ban pyndon kam mynta hapoh ka tand ka rep ka riang.
U Myntri Rangbah u la pyntip ruh hapoh ka iing dorbar ia shibun ki skhim kiba ka sorkar kan leh na ka bynta ka rep ka riang ha kaba la dep ruh ban mang pisa bad ka sorkar kan seng ruh ia kiwei na ka bynta ka jingmyntoi jong ki nongrep.
La ong dei kane ka sorkar ba la weng ia u synsar u ba la juh tip kum u markhlaw mynta u la kylla long u marrep.
Halor ka jingkynnoh ia ka tnad Pule puthi, u myntri rangbah la ong ba kane ka sorkar kala buh ia ka tnad pule puthi kum ka phang kaba ha khmat eh dei na kane ka daw ba ka sorkar ka la shim bun ki lad ki lynti ban shna ia ing ha ka ba ki 200 tylli ki L.P skul kan pynkhlain ka sorkar da ka jingmang pisa T.3000 klur bad ia ki 3 tylli ki College la mang T.12 klur kawei ka College ban shna bha bad ki Community College la mang ba kin pynneh ia ki ne College na ka bynta ban pynbha ia ki High Secondary school ka sorkar ka la mang pisa na ka bynta kine ki jaka pule namar ban kyntiew ia ka pule puthi ha ka jylla.
Na ka bynta ban pynshlur ia ki khynnah samla ban kyntiew ia ka kam khaii pateng ka sorkar kala pynshlur ia ki briew ha ki kam ban seng kam la jong da kaba ai khusnam ia kiba la kiew sha khmat kane ka long ban pynshlur ia ki briew ha ki kam khaii pateng.
Ka sorkar ka la shim khia ruh ha kaba ia dei bad ki samla.
Haba ia dei bad ki jingtei (infra structure) u myntri rangbah u la ong ba kane ka sorkar ka leh bun kiei kiei la ki dei ki skul, ki surok, ka umbam umdih ha baroh ki bynta jong ka jylla, haba ia dei bad ki skhim kiba ka sorkar mynshuwa kala sdang ia kiba khlem pyndep kane ka sorkar mynta kan bteng iaki.
Haba ia dei bad ka Ganol Hydel Power Project, u myntri rangbah u la batai ba ha u snem 2014 la mang ban tei ia kane ka jaka pynmih bor ding T.116 klur hynrei ha ka por ba ai ia ka tender la ai haduh T.248 klur iano yn kynnoh bad ban pyndep ia ka jingtrei kane ka jaka pynmih bor ding ka jinglut haduh ban da dep kan long T.350 klur.
Halor ka jingkynnoh ba ki la don shibun kita ki Consultancy, u myntri rangbah u ong ba don kam ia kine bad lyngba jong kine ka sorkar mynta kala ioh hynniew tylli ki kam pynroi kiba dei na sha bar jong ka ri kiba la kot sha ka T.5000 klur tyngka.
Halor ka jingkynnoh ia ka Meghalayan Age Company Pvt Ltd, u myntri rangbah u la ong ba don kam ban leh ia kane, ka jingkynnoh ba ka bai seng jong kane ka company ka long 50 klur ka long kaba bakla ka dei tang T.5 klur bad ka bad ka pisa ban sdang trei kam la kynnoh ba ka dei T.10 klur ka dei kaba bakla ka dei tang T.1 klur.
Haba ia dei bad ki nonghikai u la ong ba ka jylla ka don haduh 50000 ngut ki nonghikai; ka sorkar ka la shim khia ia kane bad haba phai sha ki SSA u la ong ba kane ka dei ka skhim jong ka sorkar pdeng ha kaba ka sorkar jylla ka bei pisa 10%, ia kane ruh ka sorkar kala juh siew wat la kam pat ioh ia ka pisa na ka sorkar pdeng.
Na ka liang pyrshah kiba la ia shim bynta ha kane ka jingiakren ia ka motion bym don jingshaniah shuh ki long u Bah HM Shangpliang u bala sdang ia ka jingiakren, Dr Ampareen Lyngdoh, bah Mayralborn Syiem, Dr Azad Zaman, bah George B Lyngdoh, bah PT Sawkmie, bah Mohendro Rapsang, u Zenith Sangma, bah Charles Pyngrope bad u Dr Mukul Sangma nongialam ka liang pyrshah.
Na ka liang synshar kiba la kren ban kyrshan ia ka sorkar ki long U S.G Esmatur momini , bah Lambor Malngiang, bah Samlin Malngiang, u Saleng A Sangma, bah Gavin Miguel Mylliengngap, u Rakkam A Sangma, bah Nujorki Syngoh bad u bah Sanbor Shullai.
Ka jinglong saw bad dait ka sniehdoh ka ju jia borabor ha shuwa ba ka tlang kan poi bad iakane lah ban sakhi lang da baroh.
Kine kilah ban wan jia ne mih na kiba bun ki daw kum ka jingsdang tyrkhong jongka sniehdoh, ka jingpynshah palat iaka met haka sngi, kajingshah haka lyer khamtam ha kapor khriat ka pynlong iaka sniehdoh ban tyrkhong bad dait.
Kidon ruh kiwei ki daw kum ka jingdih dawai palat bad ka jingtlot ka rukom tylliat jingbam kidei kiba lah ban pynmih khniang haka met.
Manla uwei pa uwei u briew u mad iakane ka jingeh haka jingim bad ka jingthrang kalong tang kumno ban wadlad naka bynta ki jingsumar ban lait naka jingtrud khah khah iaka sniehdoh.
KA DAW JONGKA JINGLONG SAW BAD DAIT KA SNIEHDOH HAKA POR TLANG.6.
KA RTA:—- Ka sniehdoh jongphi kalah ban nang tyrkhong bad stang katba ka rta ka nangheh.
Kiro kiba la heh rta ne kiba la rangbah ka rta ki kham iakynduh jingeh halor ka jingtyrkhong ka sniehdoh naka daw jongki hormones.
Teng teng ka jingtyrkhong bad dait ka sniehdoh haki kynthei ka kham ktah shibun ban iaki shynrang.
Kane kadei naka daw jongka jingshahktah ki hormones kiba thmu ban pawdak haka rukom ka menopause kumka hypothyroidism lane ka hyperthyroidism.
KINE HARUM KILONG KI KATTO KATNE KI LYNTI KIBA LAH BAN PYLLAIT NAKA JINGLONG SAW BAD DAIT KA SNIEHDOH.4.
PYNDONKAM DA U ALOE VERA:— U Aloe Vera idei u jait jingthung uba la ju pyndonkam naduh ki por mynshuwa ban sumar ia bunjait ki jingpang jingshitom.
U lah ban iarap bad ai jingmyntoi naka bynta ka sniehdoh.
Une u jingthung udei uba lah ban pyndonkam kum u anti-inflammatory, anri- microbial and antioxidants.
Ki gel kiba don hapoh ki sla jong u Aloe Vera kidei kiba lah ban ai jingiarap ban pynduna iaka jinglong saw bad dait ka sniehdoh bad uba lah ban pynkoit iaki jingmong haka sniehdoh.5.
PYNDONKAM DA U BAKING SODA NAKA BYNTA KA SNIEHDOH:— U baking soda u don iaka anti fungal properties uba lah ban pynjah iaka jinglong dait ka sniehdoh hangto hangto hi.
Kaei kaba phi dei ban leh kalong phi lah ban khleh khyndiat u baking soda bad ka umsyaid haka um ba phi sum, phi lah ruh ban khlehlang ia u baking soda bad khyndiat ka umsyaid nangta sa tah ha ki jaka ba long dait bad py duna iaka jingdait ka sniehdoh.6.
PYNDUNA IAKA JINGBANBOR HAKA JINGMUT JINGPYRKHAT:— Ka jingbanbor jongka jingmut jingpyrkhat kalah ban nang ktah bad pynsniew shuh shuh iaka sniehdoh jongphi.
Pyrshang ban pynleit jingmut haki kam kiba bha kiba ai jingmyntoi iaphi daka kilan met, ialehkai bad ki paralok, leh kino kino ki kam kiba pyllait iaphi naka jingbankhia ka jingmut jingpyrkhat.
Haba ka jingmut jingpyrkhat ka biang, philah ban pynleit jingmut haki kam kiba bha bad kiba donkam kiba lah ban pynklet iaka jing dait ka met ym ban pynleit jingmut tang ban trud.
Ka jingpyrkhat iakiei kiei kiba bha ymtang ba ka ai jingmyntoi iaka sniehdoh hynrei ka ai jingmyntoi ruh ka jingkoit jingkhiah jongka met bad ka mynsiem.
Shillong:U Myntri ba dei peit ia ka tnad bording,u James Sangma, haba jubab ia ka jingkylli kaba la buh da u MLA na Nongpoh constituency, u bah Mayralborn Syiem, u la iathuh ba ka sorkar jylla kan sa khmih, ba ia ki transformers ki ba la sniew ha ki nongkyndong yn sa shna pynbha tang hadien ba ladep ban siew 30% ia ki bill light kiba dang sahteng.
U bah May ralborn u la iathuh hapoh ka ingdorbar ba ki don na ki shnong bad ki dong kiba don ia ka bill light kiba dang sahteng kaba la kot palat ia ka T.10 Lak bad ba ki nongshong shnong kim don jingmut ban siew wat tang 30%.
Na ka liang u Myntri ka tnad bording u la ong ba ka sorkar kan sa ia shong pyrkhat biang halor kane bad yn sa lah ban weng noh ia kane ka 30%.
Na ka liang u Myntri ka tnad bording u la pyntip ba kan ym don kano kano ka jingmap halor ka bill light jong u bnai Ïaïong 2020 haduh u bnai Naitung 2020, hynrei ka MeECL ka la shim ia ka rai ba kan sa pynbeit da lade ia kane bad ha kajuh ka por u la pyntip ruh ba ia ka Delayed Payment Charges (DPC) la pyllait noh ia baroh ki paidbah nongsiew.
U Bah George Lyngdoh u la buh ia ka jingkylli bynrap halor ka jingkhein bai light, da kaba ong ba ki meter ha ka jylla kim shym la treikam bha satia.
U Myntri ka tnad bording u la jubab ba sorkar ka ladep ban tuklar halor kane ka bynta bad ka dang khmih bniah ia ka jingiaid beit ka jingkhein ia ki bai light ha ka jylla.
U Myntri ka tnad Bording u la pyntip ruh ba shen ka sorkar jylla kan sa pyntrei kam noh da ki smart meter bad na ka liang jong ka Asian Development Bank ka la dep ban mang pisa halor kane ka project ha kaba yn lah ban wanrah ia kine ki smart meter.
Guwahati: Hadien ka jing ia kynad bad ka Mizoram, mynta ka Assam, ka la ia tyngkhuh bad ka Nagaland bad kata ka dei hadien ba ki pulit jong ka Nagaland, ki la leit ban thaw ia ka ktem jongki ha khappud bad ka Assam, kaba la tip kum ka  Dissoi Valley Reserve Forest.
Ka Assam, ka kam, ba katei ka jaka, ka hap ha ka  Mariani Forest Range jong ka  Jorhat district.
Mar ia tip ia katei ka jingjia, ki pulit Assam ruh, ki la leit ban thaw ia kawei pat ka  ktem ha syndah jong katei kaba la thaw da ka Nagaland, ban khanglad ia ka jing ia kurup jaka, ong ka khubor.
Ka la don ka jing iakren jong ki bor district ka Jorhat bad ka Mokokchung jong ka Nagaland, ban poi sha ka jing ia sngewthuh halor katei ka phang.
La iathuh ba ki pulit jong ka Nagaland, ki thaw ia ka iing kaba kumba 20-25 phut ka jingjrong bad katei ka la bang ban sah kumba 25 ngut ki pulit  bad ka don ruh la ka jong ka kamra bam.
Shillong: Ka seng Bharatiya Janata Party, Meghalaya Pradesh, ka pynpaw ia ka jing sngewnguh ia u paidlang ka India, uba la kyrshan ia U Narendra Modi, myntri rangbah duh, ha ki elekshon ba dang shu dep ha ki khyndiat sngi ba ladep.
Ka seng BJP, ka iathuh ruh ba ka rakhe mynta ka sngi, halor ka jingjop jong katei ka seng ia ki elekshon ha  Bihar, Madhya Pradesh, Gujarat, Uttar Pradesh, Telangana bad ha Manipur ruh.
Ha Manipur, ka BJP, ka la jop ha baroh 5 tylli ki Constituency bad ha kaba la pynliem ruh ia ka seng jong ka thain ka NPP, ka pyni ba u paidlang ka thain shatei lam mihngi, u shaniah ia ka BJP, kaba ia khun pyrshah ia ka bamsap bad ban pynroi ia ka thain hi baroh kawei bad katei ka ai jing kyrmen bha ia katei ka seng ha ka Jylla Meghalaya ruh kumjuh.
Shillong: Ki lad khubor, ba la ioh lum, ki iathuh ba U Drishty Rajkhowa, uba dei uwei na ki snar jong ka seng ULFA (I), ula pyndem ialade ha ki pulit Assam, lyngba ki pulit jong ka Meghalaya.
La iathuh ba U Rajkhowa, u pyndem lem bad shibun ki tiar siat, kiba don ha u.
Mynta U Rajkhowa, u don ha kti jong ki pulit Assam, ha Guwahati bad ka jingtohkit ka dang iaid shakhmat, ong ka khubor.
U Rajkhowa, u dei uba don ha syndah jong U Paresh Barua, u nongialam ba heh duh ka ULFA (I) bad u ju pynlut por bha ban iaid sha Garo Hills, ha kaba u ju leit ju wan sha Bangladesh, na katei ka thain.
La iathuh ba mynta ka sngi, ka la don ka jing ia siat hapdeng ki pulit SF 10 ka Meghalaya bad ki ehrang, kiba don lang bad U Rajkhowa bad hadien ka jing ia siat, ula pyndem noh ialade, namar ba u iohi, ba kam don lad shuh ba un phet krad ialade.
Katei ka jing ia siat, ka dei hajan ka shnong Bolbogre, kaba don ha South Garo Hills bad U Rajkhowa, u bat ia ka kyrdan Deputy Commander In Chief jong ka ULFA (I), lane u wan ha ka kyrdan ba ar, hadien jong U Paresh Barua.
Khliehriat:Ki paitbah nongshong shnong jong ka Natbor East Jaintia Hills District, ha ka 9tarik Naiwieng 2020, ki hap ban iamih paitbah ban maramot ia ki nar ilekrik, kiba la jan khyllem bad ki wire kiba la dkut, namar ha ka jingbym shimkhia ka office MEPDCL wat hadien ba la dep ujor.
La ong ba kane ka jingkheinsting jong ka office ka buh jingma bha ia ki nongshong ha ka leit ka wan khamtam ki post kiba don hapoh shnong,te kumta ka shnong kam banse ka hap ban maramot ia ki khnang ban lait na ki jingjia ba sngewsih.
Shillong: Hynnin ka sngi, ka KSU Jowai Unit hapoh ka jingialam u samla Ewan Phawa,President bad katto katne ngut ki dkhot, ki la leit iakynduh ia u Ma W.Sungoh,EM incharge Trading License ka JHADC West Jaintia Hills District.
Ha kane ka jingiakynduh, ka seng ka la dawa na utei u EM ba kum ka Council ka dei ban shimkhia, halor ka jingkynrei ki Benami hapoh ka thaiñ bad ka seng ka la dawa ruh ban nym ai trading license shuh nangne sha khmat ia ki bar jylla ia kano kano ka jait kam kaba ki briew jong ngi ki lah ban trei.
Ka seng ka la dawa shuh shuh na u EM ba kano kano ka dukan jong u bar jylla ki dei ban buh nongtrei kumba 80% da ki briew jong ngi.
Kumta na ka liang jong u EM ruh u lah kular ban shim khia halor kitei ki mat jingdawa jong ka seng bad shuh shuh u la bynrap da kaba u ong ba un sa phah ia ka jingpyntip sha baroh ki Rangbah Shnong ba kim dei shuh ban ai pathar ia ka jing mynjur sha ki bar jylla, u EM u la kular ruh ba un shim action ban pynshitom ia ki Rangbah Shnong lada ki ai iaka NOC sha ki bar jylla khlem ki kot ki sla kiba biang.
Ka seng kan nym shong kli kti halor kitei ki mat jingdawa bad kan iai buddien ia kitei ki mat ba kin urlong.
[ba bteng] Kiwei pat ki bynta jong u jingthung kiba donkam ban batai lyngkot ki long u soh bad u symbai.
Ngi lah ban ong ba u symba u long u khun uba mih na katei ka jingiapoikha ha ki jingthung.
U soh u long tang ka sop kaba ri ia u symbai.
Ki rong u soh, bad wat ka dur ka dar jong u, ka shu iarap tang ban pynlong ia u symbai uba seisoh, bad uba lah ban pynmih khun lashai lashisngi.
Ka rong jong u soh ka iarap ia u ban ring pah ia ki sim ne ki mrad ban iohi ia u kumta ba kin leit rah ia u soh bad ki symbai kiba don hapoh jong u sha kylleng ki jaka.
Kane ka iarap ban pynroi ia uta u jingthung.
Kane imat ka long ka buit jong ka mariang ban ym pynduhjaid ia uno-uno u jingthung.
Ki nongrep ki donkam ban kynmaw ia kane ba ki jingthung baroh kiba long tang na u symbai kim lah ban long khlem u symbai; kumta lada ngi pynjot ia u symbai ngi la pynjot ia u jingthung uba lah ban long na u.
Kiba bun eh na ki niut kiba long ki nognshun jong u nongrep ki long na ki symbai.
Lada ngin ym shah ia kita ki niut ba kin pynmih symbai, kata ngi la lah ban pynduh ia ki.
La kumta ruh, don ki niut, kum u lang pur, kiba roi khlem symbai.
LYNNONG – 3KA KHYNDEW BAD KA JINGREPHa ka lynnong kaba ar nga la ong ba kaba bun na ka jingbam jong u jingthung ka wan na ka l’er kaba ki khot ka karbon daioksaid.
Hynrei u jingthung um lah ban im tang da ka jingbam kaba u ioh na ka l’er; u donkam ia ka um, kumba nga la ong ha katei ka lynnong, bad u donkam ruh katto katne ki jaid jingbam kiba wan na ka khyndew.
Ki jingthung baroh ki donkam la kumno kumno shiphew tylli ki met tynrai, bad khlem kita kim lah ban long.
Kine ki long ka karbon (carbon), ka haidrojen (hydrogen), ka oksijen (oxygen) ka phosphoros (phosphorus), ka potassiom (potassium), ka naitrojen (nitrogen), ka kalsiom (calcium), ka nar (iron), u kyndok (sulphur), bad ka magnisiom (magnesium).
Na kine ki shiphew tylli ki met tynrai, ka karbon ka wan na ka karbon daioksaid, kata ka l’er kumba la pyni mynshuwa; ka haidrojen bad ka oksijen pat ki wan na ka um, namar ba ka um ka long na kine ki artylli ki met tynrai.
Ki hynniew kiba sah pat ki wan na ka khyndew.
Kumta lada kano kano ka khyndew kam don kine ki hynniew tylli ki met tynrai, uno uno u jingthung um lah ban mih ha ka.
Kaba sngewbha ban pyntip ia ki nongrep ka long ba ki khyndew baroh ki don kyrhai ia kiba bun na kitei ki met tynrai.
Ki khyndew baroh ha kane ka ri India jong ngi baroh kawei bad ha ri Khasi-Jaintia ruh ki duna eh tang ia ka naitrojen.
Ki lah ruh ban duna ia ka phosphoros bad teng-teng ia ka potassiom bad kalsiom, hynrei ka biang ia ka nar, u kyndok bad ka magnisiom.
U nongrep namarkata u donkam ban ialeh katba lah ban pynroi ia ka naitrojen ha ka khyndew jong u lada u khmih lynti ban ioh ki jingthung kiba bha.
U donkam ruh ban ai habadei badei katto katne ka phosphoros bad ka potasiom.
Teng teng u donkam ruh ban ai katto katne ka kalsiom ne wat ka nar ruh.
U nongrep u lah namarkata ban kylli kumno un ai ia kine ki met tynrai ha ka khyndew khnang ba u jingthung un met bha.
Ngan pyrshang harum ban batai kumno ki riew sngewthuh ki leh ia kane.
Ngi la ong ha ka lynnong kaba ar ba kawei na ki bynta jong kane ka l’er kaba don baroh sawdong jong ngi ka long ka karbon daioksaid; kawei pat ka long ka naitrojen.
Kane ka naitrojen ka kham bun palat ban ia kiwei pat ki jaid l’er.
Kane ka naitrojen haba ka iasoh pat bad kiwei pat ki met tynrai ka lah ban long ka jingbam jong ki jingthung.
Ngi ju shem ia ka ha ka khyndew haba ka iasoh bad ka potassiom bad ka oksijen, ka da pynlong ka kynja met kaba ki khot ka potassiom naitret (potassium nitrate); lane ka lah ban iasoh bad ka sodiom (sodium) bad ka oksijen ka da pynlong ka kynja met kaba ki khot ka sodium naitret (sodium nitrate); lane ka lah ban iasoh bad kiwei-kiwei pat ki met tynrai kiba iapher-iapher ka da pynlong ka kynja met kiba don ka naitrojen.
Namar ba kine ki kynja met kim don biang ha ka khyndew, la donkam ban ai katto katne ki kynja sboh, lane ban leh ei-ei ban pynroi ia ka naitrojen ha ka khyndew.
Don la kumno-kumno saw jaid ki kynja sboh kiba don kane ka naitrojen, bad haba ai ia ki ha ka khyndew ki pynroi ia ka naitrojen bad kumta ka pynsboh ia ka khyndew.
Kine ki long : (1) Ka eit jong ki kynja mrad baroh, (2) Ki jingthung sboh, (3) Ki sboh dawai, (4) Ki sboh shaba.
Ki Eit Ki Kynja Mrad Baroh:Ha kane ka ri jong ngi ka sboh kaba ngi tip bha eh ka long katei kaba nyngkong.
Ka eit masi, eit kulai, eit sniang, eit blang ne langbrot, eit syiar, bad ka kai bri (night soil), ki long baroh kiba don kane ka naitrojen.
Ki nongep ha ri Khasi-Jaintia ki tip bha ia ka jingdonkam ka eit masi namar ba ki masi ki long kiba bun eh ha ki jingri ha ka ri.
Hynrei ha ka jingshisha ka eit masi ka long ka bym da bha eh kat ki eit na kiwei kiwei pat ki jingri.
Lada shim hi tang ia ka eit, ka jingdon jong ka naitrojen haba ianujor ka long kumne.
Ha ka 100 mon ka eit masi, 20 ser ha ka eit kulai, 24 ser ha ka eit sniang, 32 ser ha ka eit blang bad 40 ser ha ka kai bri.
Hynrei ka jingkordor jong ka sboh kaba ngi ioh na ka eit jong ki mrad ka shong eh ha ka jingiakhleh ka eit bad ka um pynjhieh.
Ha ka jingshisha, lait na ka um pynjhieh jong ka sniang, ka um pynjhieh jong kiwei pat ki mrad ka kham bun ka naitrojen ban ha ka eit jong kita ki mrad.
Ha ka 100 mon ka um pynjhieh don kumba 32 ser ka naitrojen ha ka um pynjhieh masi, 48 ser ha ka um pynjhieh kulai, 12 ser ha ka um pynjhieh sniang, 56 ser ha ka um pynjhieh ka langbrot ne ka blang, bad 24 ha ka um pynjhieh u briew.
Kane ka long kaba donkam eh ban sngewthuh namar ha ka ri Khasi-Jaintia jong ngi bad ha ri India baroh kawei u nongrep um da suidniew eh ia ka um pynjhieh ka masi ne jong kino kino ki jingri.
Lada ngim suitniew bad ngi iehnoh ia ka um pynjhieh ka masi ngi duh noh la kumno-kumno marshiteng na ka naitrojen kaba dei ban don ha ka sboh.
Shillong:U myntri rangbah ka jylla u Conrad K Sangma, haba iarap ban jubab ia u myntri ka tnad khlaw u James P.K Sangma, u iathuh ia U Bah Mayraldborn Syiem (Congress), ha kaba ia dei bad ka jingpyntrei kam ia ka Environment Impact Assessment, ha kaba u myntri ka tnad khlaw u James K Sangma u la jubab hapoh ka iing dorbar ba haduh mynta la ai jingbit lyngba ka EIA 2006, ki long 160 tylli ki project ha ka jylla naduh u snem 2008 haduh 2020, na kine 95 tylli dei kiba la ai da ki District Environment Impact Assessment Committee 26 ki dei jong ka Environmrntal Clearance Granted (Online).
Da ka SEIAA bad 39 tylli ki dei jong ka Environmental Clearance Granted (Offline) na ka state Environment Impact Assessment Authority (SEIAA).
U la iathuh ruh ba kiba dang don hapoh ka jingpeit bniah jong ka State Environment Impact Assessment Authority bad ha ka State Expert Appraisal Commitee ki long 36 tylli.
Halor ka jingkylli bynrap, ba la wan rah da u bah Mayralborn ba katno ka District Environmental Impact Assessment Authority, ka la long ka ba pynkhreh ban don ki dkhot bad ban tip ba ai ia ki clearance bad kano ka project kaba dei ban phah ha District level bad kano ka project ka ba dei ban rah sha ka State Environment Impact Assesment Authority, na ka liang u James sangma u la ong ba ia kane la dei ban phah shuwa ia ka jing pyntip, ha kaba yn lah ban rah ha ingdorbar.
U la ong ruh ba kane ka dei na ka bynta ka project ka ban pyntrei na ka bynta ka jaka ba duna ia ka 5 hectare kan hap hapoh ka District Environmental Impact Assessment Authority.
Ha kaba ia dei ban phah ha ka Environmental Impact Assesment kaei ba ka sorkar ka la leh halor ka jingpynbna jong ka sorkar pdeng ia ka EIA, 2020 na ka liang jong u myntri u la iathuh ba ka sorkar ka la dep ban phah ia ka jingthoh sha ka sorkar pdeng ba ka sorkar pdeng ka dei ban pynneh ia ka jingsngap paidbah 45 sngi ym ban pynhiar sha ka 40 sngi.
Haba ia dei bad ka jingaiwai ia ki par baroh shi katta ka dei beit 30 snem bad lah ban pynjlan shuh sha ka 20 snem haba ia dei bad kane ki la don shibun ki seng bhalang ruh kiba la ai da ki jingthoh ia kaba ka sorkar jylla ka la dep ban phah sha ka sorkar pdeng kumba ki long.
Jowai:Ka Synjuk ki Rangbah Shnong ka Laskein Block Unit ka la pynpaw ia la ka jingsngewnguh ia ka sorkar MDA hapoh ka jingialam u Conrad K Sangma halor ka rai ban pynkynriah ia ka ophis treikam ka tnad PWD North Division na Jowai sha shangpung.
U Finance Secretary ka Synjuk u Danny Shadap u la ong bun eh ka jingiadei kam halor kane ka Division kidei kiba hap hapoh ki ar constituency kata ka Shangpung bad ka Mowkaiaw Constituency bad kane ka rai jong ka sorkar kan iarap shi katdei eh ia ki paidbah jong ka thain hi baroh kawei.
Shillong: U Myntri Rangbah jong ka Jylla Meghalaya, u Conrad K Sangma u la ai khublei ia u Archbishop bathymmai jong ka Shillong Archdiocese, u Victor Lyngdoh.
Ka Vatican ka la jied ia u Victor Lyngdoh, u ba dei teng u Bishop barim jong ka Jowai Diocese, kum u Archbishop bathymmai ha u bnai Nohprah mynshem snem.
U Archbishop jong ka Guwahati, u John Moolachira u la buh ia u Victor Lyngdoh kum u Archbishop ha ka por ba don mass ha Cathedral of Mary Help of Christians ha Shillong ha ka sngi Saitjain.
U Myntri Rangbah u ba la don lang ha katei ka por u la sngewnguh ia ki jingleh ba sbun jong ki balang ha ka jylla Meghalaya, kiba la noh synniang ia ki marbam, ki jaka sah bad kiwei kiwei ki jingdonkam sha kito kiba donkam ha ka por ba ka khlam Covid 19 ka wan ban lynshop ha kane ka jylla ka jong ngi.
“Nga sngewnguh ba ngan don bynta ha ka ban buh ia U Most Reverend Archbishop Victor Lyngdoh kum U Archbishop bathymmai jong ka Shillong Archdiocese, ba la jied da u Kpa Bakhuid @Pontifex.
Bad ba un nang iai pyndonkam ia ka sap da ka jingkylluid mynsiem bad ka hok ban shakri ia u Trai bad ban ialam lang ia kiwei," la thoh u Conrad Sangma ha ka Twitter ka jong u.
Haka juh ka por, U Archbishop Lyngdoh, u la ong ia ki paid riewngeit ba kin iasnoh kti lang ban pynduhjait noh ia ka jingduk bad ia ka jingpang jingshitom, khamtam eh ha ki shnong nongkyndong jong ka jylla Meghalaya.
Da ka jingshimti bathymmai ka jong U, kum u Archbishop, U la ong ba un nang iai trei ha kaba iadei bad ka jingiadei hapdeng ki briew bad u la ong ia baroh ki nongialam niam bapher bapher ba kin iatylli lang kawei ban iateilang khnang ban kyntiew ia ka imlang ka sahlang.
Shillong:Ka Congress, kaba dei ka kynhun liang pyrshah, ka kyntu ia ka sorkar MDA kaba la ialam da ka seng NPP ban pyntreikam da ka Meghalaya Residents Safety and Security Act (MRSSA) kumba ka long (original form), katba dang sah kut ka jingmynjur ban ioh ia ka Inner Line Permit na ka sorkar pdeng.
“Ka Sorkar jylla kam dei ban pynlut kai ia ka por ba kordor ban pyntrei kam noh mardor ia ka MRSSA, 2016, khlem da pynkylla eiei ha ka (original form) ha ryngkat ka jingbuddien bad ia ka sorkar pdeng ban pynioh noh ia ka jingmynjur ban pyntrei kam ia ka trei kam ia ka ILP ha ka jylla," ia kane ka kren da u nongaitien ka Congress u Zenith Sangma,ha ka sngi saitjain.
Haba mynjur lang ia ka jong kren jong u Lat ka jylla u Satya Pal Malik,u ba la ong ba ka rai halor ka ILP ka dei ka rai jong ka sorkar pdeng, u Sangma u la ong ruh “Hynrei kaei ka ba don ha kti jong ka sorkar jylla,ngi la dei ban wanrah da kano kano ka iktiar (mechanism)ban pyniaid bad iada ia ki nongshong shnong jong ka jylla rit paid jong ka jylla Meghalaya.
"U Sangma, u la pynkynmaw ba ka sorkar kaba la ialam da ka Congress, hapoh ka jingialam jong u Dr Mukul Sangma kum u Myntri rangbah, ka la wanrah ia ka MRSSA ha u snem 2016.
“Kane kan dei ka ain kaba donkam bad kaba khlain ha kaba ia kane ka Bill la pynkhreh ha kata ka rukom ban ngin lah ban weng ia ka jing mushlia, da kano kano ka ain jong ka court," la ong u Sangma.
U la ong, “Ka entry-exit points ka ba la ai ka kyrteng kum ka Facilitation centres (FCs), ka long ban buh kyrteng ia ki nongwan rung sha ka jylla bad kane ka dei na ka bynta ka jingmyntoi bad ka jingiada ia ki nongwan sha ka jylla bad kumjuh ruh ia ka nongshong shnong ha ka jylla Meghalaya, ka ai jingshakri kum ka ILP ha kientry-exit points.
"Ia ka District Task Forces la thaw hapoh ka jing lam khmat jong ki Deputy Commissioner jong ki district, ha kaba ka jingthung ia ki labour inspector bapher bapher ha baroh ki block jong ka jylla, ka dei shi bynta ka jingpyntrei kam ia kane ka Act.
U nongialam jong ka Congress u la ther tyngeh ia ka sorkar MDA, na ka bynta ba ka thmu ban wanrah ia ka jingpynkylla ia ka MRSSA 2016.
Hangne lah ban pynkynmaw ba ka sorkar MDA ka la dep ban pdiang ia ka Meghalaya Residents Safety and Security (Amendment) Bill, 2020 ha u snem ba ladep.
“Ka sorkar MDA hapoh ka jingialam jong u Conrad K Sangma ka la sdang ban pynkylla ia kane.
ki la wanrah ia ka jingpynkylla hapoh ka ingdorbar, ki la dep pdiang bad phah ia kane ka Bill sha u Lat ka jylla ban ioh jingmynjur hynrei kane haduh mynta ka dang sahkut namar ba ki don ki clause, ha ka ain kiba lah ban pynthut ha ki kyndon ka kashari, kaba lah ban ktah ia ki ain ki ba la don lypa bad kane ka dei ka jingbakla ka ba khraw" u la ong.
Ka jingkam jong ka sorkar jylla ba ka jingwanrah ia ka jingpynkylla ia ka ain, ka long ban kham pynkhlain shuh shuh ia ka MRSSA, ka long kumba ka sorkar ka kwah ban pynslem khnang ban pyntreikam ia kane ka ain la ong u Sangma “Ka ain kaba la don ha ka MRSSA 2016 ka dei kaba la khlain lypa bad ka la long ban pyntrei kam noh ia ka kumba ka long.
"Ha ka wei ka liang u nongialam ka Congress u la ong ba ka jingwanrah jingkylla ia ka MRSSA 2016, ka long kumba ka sorkar MDA kam kwah ban pyntrei kam, namar la wanrah ia kane ka Act ha ka por ba ka Congress ka don ha ka bor, ka dei kane ka daw ba ki la ai daw ba kam dei ka ain ka ba khlain ban ban pynkhlain shuh shuh ia kane ka Act, u la ong.
Shillong: Ka Non-Gazetted Employees Association (NGEA) napoh Garo Hills districts kan phah pynkynriah noh ia ka tarik ban long elekshon jong ka Garo Hills Autonomous District Council (KHADC).
Ka NGEA ka la pyntip ba kan sa leit ban iakynduh pyrshah ia u Lat ka Jylla, u Satya Pal Malik ban kyrpad ia u ban pynkynriah noh ia ka tarik jong ka elekshon GHADC.Ka jingkwah pynkynriah ia kane ka elekshon GHADC da ka NGEA kan long haduh tad ba kan da ioh ia ka tulop kaba dang shah set haduh mynta.
“Ban pynlong elekshon sha GHADC ka dei ka hok kaba donkam katkum ka riti ka synshar.
Ngi khlem pyrshah ia kata.
Hynrei ka jingsiew ia ka tulop sha ki nongtrei ka dei ruh ka hok hapoh ka Article 14 jong ka riti synshar ka ri India," la ong ka NGEA.Ka NGEA ka la ong ba katkum ka jinglong jingman, kam don lad don lynti shuh da kumwei pat lait na ka jingkhang noh ban pynlong ia ka elekshon lada ka Sorkar kam lah ban siew ia ka tulop jong ki kaba dang sah teng.
Ka Sorkar jylla dang shen ka la pyntip ba ka elekshon sha GHADC kan long ha ka 9 u Iaiong 2021.
Shillong:Ki ar ngut ki nongmihkhmat ka United Democratic Party (UDP) ba kynthup ia u Bah Titos W Chyne, MDC na Sohra uba dei ruh u Chief Executive Member ka KHADC lem bad u Bah Balajiedkupar Synrem, MLA na Shella ki la leit ban ia kynduh ia u Myntri Rangbah ka Jylla, Conrad K Sangma ban pynkynmaw ia u halor ka jingdawa ban kyntiew kyrdan District noh ia ka Sohra Civil Sub-Division.
Kine ki nongialam ka United Democratic Party (UDP) ki la pynkynmaw biang ïa u Myntri Rangbah ka Jylla ba un shimkhia lem ban pynurlong ïa ka jingangnud jong u MLA barim ka Shella, Dr.Donkupar Roy (bam kwai ha Dwar u Blei) uba dei ruh u Lamphang barim ka Iing Dorbar Thawaiñ ka Jylla ban kyntiew noh ïa ka Sohra Civil Sub-Division sha ka kyrdan District.
“Ka jingiakren ka la long kaba seisoh bha ha kaba u Myntri Rangbah u la kular ban ap sa tang ia ka por ban pynurlong ia ka, namar ba dang don ki jingeh katto kattne na ka liang ka Sorkar, hynrei ka jingiakren hi ka la long kaba don ka jingkyrmen skhem", la ong u Bah Titos W Chyne uba la kdew ba kane ka jingangnud ka dei kaba la kham jong ki paidbah nongshong ka thaiñ.
Jowai: Ka jingkamai ki local taxi ha ka nongbah Jowai kan bteng ban sangeh mynta ka sngi Nyngkong bad ki dkhot bad ki nongialam ka WJHTODA kin wan hiar Shillong ban wan ia shim bynta ha ka rally ki nongshongiew.
Ka kynhun ki trai bad nongñiah kali kamai (Local Taxi) ha sor Jowai kiba don hapoh ka lama jong ka West Jaiñtia Hills Taxi Owner’s & Driver’s Association (WJHTODA), ka la sdang mar sien shim rai ka Meghalaya Joint Committee of Commercial Vehicles naduh ka 3 tarik une u bnai.
Haba kylli la ki sngewiahap ne em ia ka jingpynhiar dor ka sorkar ia ka umphniang 2 tyngka ha ka shi littre u President ka WJHTODA, u ma Humbert Passah u la ong “Ha nga hi marwei ngam pat da sngewhun, hynrei ngin hap ban ap pat ia ka rai jong ka Joint Action Committee of Commercial Vehicles".
Shillong: Ka seng BJP jong ka jylla Meghalaya, ka la dawa ban pynhiar shuki noh ia u Myntri ki Kam Pohiing, u Bah Lahkmen Rymbui halor ka jingbym lah ka jong u ban tem ia ka jingkhaii dewiong beaiñ ha kane ka jylla kaba la lam sha ka jingiap jong kito ki 6 ngut ki nongtrei bylla tih dewiong ki ba la iap hadien ka jinghap ka jong ki hapoh ka thliew kaba don ha East Jaintia Hills District, ha ka 22 tarik u Kyllalyngkot 2021.
Ka seng BJP ka la dawa ruh ba dei ban tohkit halor kane ka jingiap jong kine ki 6 ngut ki nongbylla.
“Ngi dawa ba u Myntri Ki Kam Pohiing, u Bah Lahkmen Rymbui un hiar shuki noh.
Ailad ba ki nongtohkit kin tohkit halor kane ka jingjia ban lap ia ka jingshisha," la ong u Bah Ernest Mawrie u ba dei u President jong ka seng BJP Meghalaya.
Katba, u Myntri ba dei peit ia ka tnad ka koit ka khiah jong ka Jylla Meghalaya bad u ba dei ruh u nongialam baheh jong ka seng BJP ha ka Jylla, u Bah A L Hek um sngewiahap hangno hangno ruh ban pynhiar shuki noh ia u Bah Lahkmen Rymbui.
U Bah AL Hek u la ong ba u Bah Lahkmen Rymbui um dei hok ban shah kynnoh halor ka jingjia hapoh krem tih dewiong kaba dang shu dep jia shen ha East Jaintia Hills District kaba la ialam sha ka jingiap jong kito ki 6 ngut ki nongbylla mynshem bnai.
“Ym don hok ban kynnoh ia u Myntri Ki Kam Pohiing halor kato ka jingjia.
Ngam don ka jingartatien halor ka jinglah ka jong u Myntri ki kam pohiing jong ngi," la ong u Bah AL Hek.
Kane ka jingkren jong u Bah AL Hek kumne ka long hadien ba u President ka seng BJP Meghalaya, u Bah Ernest Mawrie u la dawa ban pynhiar shuki noh ia u Bah Lahkmen Rymbui.
P.B.SNangta shuh shuh ka shu shong iing hynrei ka shu thaw pisa ialade da kaba tyrwa jain sha ka dong ba ka sah.
Ki jain ki kynthup ia ka jainsem kiba rem bad ka tad dor, ka jaintapmoh.
Kane ka kam ka long kaba iaid iew bad ka ju leit tyrwa kumto hadien ka 4 baje shaneng.
Ban kham pynjem ka shu ai instalmen ne kata kaba ki ong siew pat 2 sien 3 sien katkum ka jingiakut por.
Kane ka dei ka buit treikam ba la plan da u tnga jong ka uba dei u kontraktor ba paw ha ka shnong wat shabar shnong ruh.
Katba ym pat sdang skul, kine shi khun shi kmie ha ryngkat bad u Bhalang ki la bunkam ha ka pynkhuid kper ban thung-kper.
Ka jaka jong ki ka dei kaba heh bad kaba kylluid bha kaba ym duna ia ka 12 hajar skwer phut.
Ka jingwan sah u Bhalang ka long ka borbah na ka bynta jong ki khamtam ba u dei u shynrang.
U bnai Kyllalyngkot sa ban khylliap noh bad u Nai Rymphang lah ha khmut.
U bah Sokon u la pyrkhat ba ka jingsiew bai skul ka la jngan tiaw kat haduh 4 ngut, 3 ngut ki khun jong u bad uwei pat u pyrsa jong u.
Ha kawei ka miet 2 tarik u Nai Rymphang, u bah Sokon u la iashongkai kyrpang bad la ka tnga ban iakren ia ka kam leit skul.
U la leh kumne khnang ban ia sngewthuh lang baroh.
Watla ka tnga jong u ka shaniah tylli ha u hynrei kum u briew uba sian bad pyrkhat jngai u kwah ban ioh lem ia ka jingai jingmut jong ka.
“kmie kumne la jan dei artat ka por ban siew bai skul.
Tharai, lada nga lait por, lashi sngi nga hap pyndep noh.
Ia u Bhalang ngin pynleit lang hajuh ne kumno?" u la twad jingmut na ka.
“Tip, seh kpa, hajuh ruh biang hi em?" la ong ka menkmie.
“Biang te ka biang hi tangba ha kajuh ka skul te, nga tharai, kan kham jynjar khyndiat" la pynpaw u kpa.
“Phi mut ban ong kumno kpa?" la kylli kwah tip ka menkmie ia ka daw.
“To ai biang uto u kwai sa shi kyntien.
Ka long kumne kein – Lada ki ialeh exam kin ialeh ha kajuh ka por.
Lada u leit noh shawei pat, lehse, kumba ka paw, ki skul ki iapher ha ka tarik ialeh egsam bad ki skul wik ne kiwei kiwei de ki jnit-ki-jnat" u la pynshai.
“Kata ruh kaba dei kpa" ka la ai jingmut.
“Te, yn phah skul shaei pat?" ka la twad jingmut na u.
“Ka skul te ioh beit shano shano ruh haba dang biang ka por.
Sa kawei ruh don katto katne tylli ki skul kiba nga ithuh bha ia ki principal ne ki headmaster / headmistress.
Kam don jingeh.
To ngin ia pyrkhat lang" u la tyrwa jingmut ha ka.
“Bha te ka bha hi hangne ha Mawlai namar lah bun ki skul kiba paw.
Kawei ruh kan kham pynsuk ia uba pli ban leit skul.
Hangno hangno ruh biang beit namar ka shong eh hi ha ka jingminot bad jingtrei shitom" la ong ka menkmie.
“To ngin ym ia bun nia shuh ngin shu leh beit kumta ban iasuk lang.
To ieh ia kaba donkam ngan sa pynleh hi ma nga" u la kren pynkut bad ieng noh ban leit peit ia ka jingpynkhreh ban thung jingthung noh ha kper kaba heh.
Uei uba lah ban bat ia ka por kaba pyndep hok ia la ka kamram! U bah Sokon u la pynniew ia ka bai skul jong ki baroh saw ngut kaba la jan dap ia ka T22,500 tyngka.
Ki khun jong u ki long skul ha ka 14th Feb, bad jong u Bhalang pat kan long ha ka 12th Feb.
La iaid ka sngi, la iaid ka taiew bad shi bnai ka lah da dap.
U bhalang kum u khynnah nongkyndong shisur shidur, um pat sngewthuh sngewthaw kata ka leit skul namar ba bun hi ki nonghikai ki batai da ka ktien nongwei (Phareng).
Haba u sngap thuh bha ia ka jingkynnoh phareng ha skul shnong jong u ka da pher bak-ly-bak ia kaba ki kynnoh ha skul sor.
Kane kawei ka neh-tdem ha ka jinglyngngoh jong u.
U la pyrkhat sah ba balei ka da iapher bun.
Um ioh ia ka jubab watla u pyrshang ban pyrkhat da ki sngi.
Um kwah ban kylli nango nangno ruh hynrei u ngeit ba ha kawei ka sngi un sa tip hi ia ka daw.
Haba ki khynnah ki kren ia u u sngewthuh eh hynrei um nang pat ban jubab da ka ktien Khasi.
Teng teng ki khynnah ki rkhie ia u u pat um sngew ei ei namar u tip shai ba dei ka jing bym ia sngewthuh ktien.
Shillong: U President ka Meghalaya Joint Action Commitee of Commercial Vehicle (MJACCV), u la iathuh ba wat la ka sorkar jylla ka la rai ban pynhiar ia ka khajna jong ka umphiang da ka T.2 shi liter, hynrei ka seng kan iaid sha khmat ka jingiakhih sangeh kamai.
Haba iakren bad u Rupang, u bah Wandonbok Jyrwa u la ong ba ka jingpynhiar jong ka sorkar jylla ia ka Umphniang T.2, ka dei tang ka kam pynbiej jong ka sorkar jylla ia ki khynnah rit ka seng kan bteng ia ka jingiakhih sangeh kamai kali.
U la ong ruh ba kane kam dei ka jingiakhih ym tang jong ka seng, hynrei ka dei ka jingiakhih jong ki paidbah ha ka jylla, namar lada ngim pyrkhat ia ka jait bynriew, kumba ka sorkar ka la shah ban pynkiew ia ka bai kali ngi la dei ban sangeh noh ka jingiakhih.
“Hynrei lada ngi pynkiew ia ka bai kali, ki dor jong ki marbam mardih ha ka jylla kin kiew lut bad kane kan ktah ia u duk u suk bad ym pat don hi ki sengbhalang ki ban mih shakhmat ban pyrshah ia ka jingkiew ka bam ka dih ha ka jylla bad kane ka jingiakhih ka dei ka ba nyngkong ha ka Ri Khasi Jaintia" u la ong.
U la iathuh ruh ba ha ka jingialang mynta ka sngi la shim ia ka rai ba ka seng, kan ym pat sangeh ka jingiakhih lada ka sorkar kan ym pat map ia ka khajna kot kali 50% bad ban map ia ka khajna jong ka Meghalaya Valur Added Tax 25% kaba ki ju lum na ki petrol pump.
“Lada ka sorkar ka pynhiar dor T.2 bad ka pynkiew ia ka tax kali, kane kam don jingmut namar ba wat hapdeng ka jingkhangdam ruh hap ban siew lut ia ka khajna halor tang ban kamai ruh ym ioh.
Ngi ieng ha ka nongrim ba ka sorkar kadei ban map ia ka khajna 50% bad pynhiar dor ia ka umphiang 25% ia kaei ka ba ki lum ia ka khajna mynta u la bynrap.
U la ong ruh ba ha shuwa ka jingkhang dam ka sorkar ka la shim ia ka khajna 22% katba ka sorkar pdeng ka shim 18% bad kane ka dei kaba heh tam, hynrei hadien ka jingkhangdam wat la ki paidbah ki don hapdeng ka jingeh kaba khraw, hynrei ka sorkar ka pynkiew beit sha ka 31%.
U bah Jyrwa, u la ong ruh ba ha ka jingshisha ka sorkar jylla ka la dei ban khot shuwa ia ka jingialang bad ki nongniah kali, hynrei mynta ka la shu shim rai marwei, khlem pyrkhat ia ki paidbah.
Shillong: U symbud myntri rangbah, u kitbok ia ka team MAKO, ka ban leit shim bynta ha ka national kickboxing federation cup ka ban long ha Dehradun, Uttarakhand ka ban long na duh ka 7 tarik ha duh 10 mynta u bnai.
Ka MAKO ka la sngew donbok shibun eh hadien ba la ioh ban ia kynduh bad ia shon dur lang bad u symbud myntri rangbah, u bah Prestone Tynsong ha meghalaya house hynnin ka sngi bad u la kitbok kit rwiang ia ka team baroh kawei, ban wan rah jing jop ia ka Meghalaya.
Ka MAKO ka la long ruh ka ba donbok tam bad ka long ruh ka team kaba bun briew nyngkong eh ban ioh ban leit da ka lieng suin naduh umroi airport shaduh Delhi, ha kaba la ioh ban ia shon dur lang bad ki nong pyniaid ia ka fly big.
Ka MAKO Team ka la mih pat na Delhi ban leit sha Dehradun, hynnin hi ka sgni bad kan poi pat sha Dehradun ha ka 7tarik mynstep, ha ka jingia lam da U Bah Donny Ranee, uba long u National president, Baremdor kharmuti kum technical official bad U bah Pynshai Mawrie, uba long kum u team coach jong ka MAKO.Shillong: Hadien ba ka Sorkar Meghalaya ka la peitthuh ia ka jinglong jingman na ka jingkiew dor ka petrol bad diesel ha ka jylla, ka la tyrwa ban pynhiar dor da T.2/- shi litar ka khajna ba ju oh na ka jingdie khutia ia ka petrol bad diesel ka ban treikam naduh ka shiteng synnia jong ka 8 tarik Rymphang, 2021 khnang ba kan nym don than ka jingiapher ka dor umphniang bad ka jylla Assam bad ban kham pynsting ia ki paid nongshong shnong ka jylla.
Shillong: Mynta ka sngi ka 7 tarik u Rymphang 2021 kumba 6:30 eiei, ka la don ka jingjia aksiden ha ka thaiñ Mawiong kaba don kham sharum jong ka MLP ha kaba la don kumba katto katne tylli ki kali ha katei ka jingjia ki la julor bad la don ruh katto katne ngut ki briew kiba la mynsaw bad la kit noh mar mar iakine kiba mynsaw da ka 108 sha Civil Hospital, Shillong.
Ki briew kiba sakhi ia kane ka jingjia ki la ong ba ka daw jong kane ka aksiden ka dei ka jingpynher sted palat jong kawei ka kali saw kaba don ia u nombar plate DL 3C AN 2697, ha kaba ka la leit ban tynrah beit beit ia kawei ka kali kaba thmu ban rung sha kawei ka lad ha Mawiong kaba don ia u nombar plate ML 05 P 1631 bad hadien kane ka la leit ban tynrah sa ia kawei ka kali kaba don ia u nombar plate ML 08 G 7192.
La ong ba kane ka kali saw ka dang wan na Shillong bad hiar sharum bad kine ki ar tylli pat kiba shah tynrah ki dang wan narum.
Ha shwa ban tynrah ia kine ki artylli ki kali la iathuh ba kane ka kali saw ka la leit ban tynrah salit shwa ia artylli ki kali kiba dang ieng ha surok kiba don ia u nombar ML 06 4183 bad kawei kaba don ML 05 N 5215 bad ki trai jong kine ki kali ki la iathuh ba ha ka por ba kane ka kali saw ka tynrah ia ki kali ki jong ki, kim don satia hynrei ki ieng kham jngai na kata ka jaka bad marsyn iohsngew bad iohi ia katei ka jingjia ki la leit ban beh ia katei ka kali, hynrei ki la shem noh ba katei ka kali saw ka la leit ban tynrah sa ia artylli ki kali sharum.
Nongpoh: Ar-ngut ki Longkmie Khasi kiba trei bylla sngi ha Central Agricultural University, Imphal, kaba don ha ICAR Umiam, Ri Bhoi, ki la ujor syndon da ka ejeher pyrshah ia u Jitendra Chauhan, Dean katei ka Univerity halor ka jingkynnoh ba u leh kynshlein ia kitei ki Longkmie, kiba trei ha katei ka University.
Kitei ki Longkmie ki la ujor Ejahar ia utei u Dean ka ka University ha ki Pulit ka Umiam Police Station ha Ri Bhoi bad kiba la kyntu ia ki Pulit ba ki dei ban leh da kaba tyngeh, katkum ki kyndon ka Ain.
Ha ka ejahar kaba la ujor sha ki Pulit ka Umiam PS, kawei ka Longkmie ka la kynnoh ba ha ka 5 tarik mynta u Bnai, utei u Dean u la khot jubor ia ka ban rung ha kawei ka kamra kaba kynjah ha Guest House ka CAU bad haba katei ka Longkmie ka la rung, u la sdang ban pan doh ia ka bad kaba la pynlong ia katei ka Longkmie ba kan phet noh bak na katei ka jaka.
Ha kajuh ka Ejahar, kawei pat ka Longkmie, ka la kynnoh ba ha ka 14 tarik u Kyllalyngkot mynta u snem, utei hi ujuh u Dean, u la khot ia ka sha Guest House bad uba la tyrwa ia katei ka Longkmie ba lada ka kohnguh kat kaba u btah, kaba mut ba un ai beit ka bainong baroh shisngi ka bai trei bad hangta hangta hi u la sdang ban ktah kti ia katei ka Longkmie ha ka kamra kaba don ha katei ka Guest House.
Katei ka longkmie, ka la kynnoh ruh ba haba utei u Dean u la sdang ban ktah ia ka na kti, u da ong ruh ia ka ba ka la sngaid bha mynta bad uba la sdang ban syllud syrpai ia katei longkmie, tang mar ia lap ba utei u Dean u la leh kynshlein, katei ka Longkmie ka la phet noh bak na katei ka jaka.
Kitei ki ar-ngut ki Longkmie Khasi, ki la kyntu ia ki bor ka Ain ba ki dei ban shimkhia bad ban pynhap katkum ki kyndon ka Ain pyrshah ia u Dean jong katei ka CAU, kaba don ha ICAR Umiam.
Lah ruh ban kdew hangne, ba dei utei hi u Jitendra Chauhan, Dean katei ka Univerity, u la behkam haduh 5 ngut ki Nongtrei Khasi ha katei ka jaka, da kaba u kynnoh ruh ba la behkam ia ki namar ba ki dih kyiad ha ka por ba dang trei.
Shillong: Ka khlam corona virus, ka la nang kiew jur ha ka jylla bad mynta ka sngi, ki don 40ngut, kiba ioh pang thymmai.
Ha East Khasi Hills, ki don 26 ngut, ha West Jaintia Hills, ki don 11ngut bad ha Ribhoi District ki don 3ngut.
Kiba jem na ka jingpang, ki long 5 ngut.
Ha East Khasi Hills, kiba leh sreening, ki don 15 ngut; ha Nongthymmai, ki don 3ngut, ha Nongmynsong 3 ngut, ki high risk contact ki long 2ngut, kiba pang jyrhoh shitmet (ili) ki long 2ngut bad kiba wan phai ki long iwei.
Ha Mukhap jong ka West Jaintia Hills, ki don 7ngut, kiba leh screening ki long 3ngut, high risk contact iwei.
Ha Ribhoi District ki long 3ngut, ha kaba ki high risk ki long 2ngut bad iwei iba leh screening.
Ka jingpynkordit, na ka daw ba ki Israel ki la kyntait ia u Messaiah (Jisu) ka la long 1875 snem kata naduh u 70 AD- 1945 AD.Ki la kyntait ia la u Messaiah na kidaw ki jingbym ngeit jong ki ia u.
naduh mynba u la wan sha kane ka pyrthei ha u snem 3 B.C- 32AD kaba mut naduh ba la kha ia u Jisu haduh ka jingkiew noh jong u sha bneng ha u lyoh.
Ka jingpynkordit ia ki Israel kamdei shuh kaba kai naduh 1875 snem, te khein katno pateng bynriew.
Ka jing pynkordit ka long ka jingtim (cursing).
Ki Israel ki la jied hi ia ka jingtim (cursing) naba ki la kyntait ia u Messaiah.
Naduh mynnyngkong u Blei u la kren ha ki Israel la kin jied ia ki jingkyrkhu (blessing) ne ia ka jingtim (cursing), hynrei ki la jied ia ka jingtim namar  ka jingbym kohnguh jong ki hi.
Ka ktien u Blei ka kren, thik ka la long kumta.
Deuteronomi 28:15-68.
Pule ia kane ka lynnong bad ki dkhot baroh phin shem ia ka jingtim halor ki Israel na ki daw jingbymkohnguh ia u Blei.
Ki Israel ki la shem ia ka kordit sat 1875 snem khlem nong isynei khlem nong pyllait namar u Blei u la kren.
Kumta hadien 38 snem bad  ha u snem 70 AD hadien ka jingkiew  noh u Jisu shabneng, ka jingpynkordit bad ka jingtim ka la ngat halor ki Israel baroh ha kaba la pynjot noh ia ka nongbah Jerusalem bad ia ka Temple khlem da ieh noh maw halor u maw kumba u Jisu u la dep kren, Mathaios 24:1-2.
La pynjot ia ka Jerusalem ha u 70 AD da ki shipai Roman hapoh ka jingialam u Titus, ba la pyniap haduh 6 million ngut ki Israel da u  Adolf Hitler ka Germany, kata ka por ki Israel ki la long tang kum ki khnai ha ki kti u Adolf Hitler.
La pyniap bad pynkordit haduh bymlah batai shuh naba u Blei u la iehnoh ia ki shipor na ki daw jing bym kohnguh jong ki hi.
Shaphang kine kiei kiei ka ktien u Blei ka la dep iathuhlypa kumne: “Te hadien kiba 62 Taiew… uta u syiem uban wan un pynjot noh ia kata ka jaka kyntang (Temple ha Jerusalem)….
la thmu ia ki jingpynjot.
Daniel 9:26.
(Lapyndep ia kane ka jingiathuhlypa).
Ki Israel kum ka jaidbynriew ki la jot noh ha kato ka por kumba 1875 snem kata haduh 1945 AD.Ha ka kitab u Hosia la thoh: “Ia u paid jong nga (paid Israel) la pynjot noh namar bymdon jingtip".
Ki Israel kim mon ban tip aiu u Blei u la kren bad kim kohnguh.
Namar me (Israel) la kyntait ia ka jingtip, nga ruh ngan kyntait ia me ba men ym ioh long Lyngdoh (priest) satia ha nga: naba me la klet ia ka hukum u Blei jong me,  nga ruh ngan klet ia ki khun jong me.
Hosia 4:6.
Shisha u Blei u la khot ia ka jaidbynriew Israel kumba 1875 snem, hynrei tad haduh u 1947 AD ba ki Israel ki la ioh pat ia ka Ri kynti jong ki bad ia ka Nongbah Jerusalem.
Kaba mut ba kita ki por jingpynkordit ia ki Israel ka la kut ha u snem 1946 AD bad ha u 1947 AD ka UNO lyngba ka kti u Blei ka la pynioh sa shisien pat ia ka Ri Israel ha ki kti ki Jiw (Jewish people).
Ka jingioh pat ki Israel ia la ka Ri ha u 1948 AD kamdei ka Accident, hynrei dei namar ba u Blei u la ai pat ia ka ha ki hadien ka jingtim kaba 1875 snem.
Mynta  ngi iohi da la ki khmat ba naduh u snem 1948 AD haduh mynta ka long 72 snem thik ba ki Israel kiba lait n aka jingiap na ka kti u Adolf Hitler ki la roi parum pareh bad ki la nangkiew ha ki liang jingstad baroh khamtam ha ka science bad Technology.
Kine kiei kiei kidei ki jinglah jong u Blei ban lum pat ia ki na kylleng ki Ri ka pyrthei.
Bad ka daw ka long ba ki Israel kin ioh ban pynkhreh ia ka thma pyrthei kaban sa wan namar ki Israel ki long ka Atiar thma jong u Blei.
U Blei u la kren – “Ngan tei pat ia pha, bad phan long ia kaba la tei, ko Theisotti Israel".
Jeremaiah 31:4.
“Pha (Israel) pha long u sdie ia pom bad ki atiar ialeh thma jong nga.
Jeremaiah 51:20.
Ki Israel mynta ki lah ban ia leh thma ia ka pyrthei lada donkam namar ki la dep pynkhreh namar u Blei u kren.
Kumta ngi im ha ki sngi ki ba khadduh tam bad ngi long ka pateng kaban iohi ia ka jingkhielung u Dieng dumbur (Israel).
Ka jing pynkordit ka la kut, kin pynkordit ma ki pat ia ka pyrthei namar u Blei u kren.
Amen.
“Їa ka thma na ka bynta ka jingieit ngi dei ban їakhun dohїap dohim haduh ban da jop" (Arundhati Roy)Man la ka jaitbynriew ka don la ka khanatang shaphang ka jingthaw ia ka pyrthei-mariang bad ka jingїadei hadpeng ki khunbynriew bad u Blei, hapdeng ki khunbynriew bad ki para jingthaw lane ka jingїadei hapdeng ki para jingthaw.
Ka jaitbynriew Hynῆiewtrep ruh ka don la ka khanatang bad ka thymmei saiῆpyrkhat- ha ka por ba dang kynthong ka pyrthei, ki khunbynriew ki їahiar-їakiew na bneng sha khyndew bad na khyndew sha bneng lyngba ka jingkieng ksiar.
Nangta shuh shuh, sa ki khanatangkiba pher kiba їathuh ba ki khun bynriew bad ki mrad ki mreng ki їakren kawei ka ktien bad kane ka dei ka sotti juk ne ka aїom ksiar-ki sngi jong ka jingsuk, jingshngaiῆ bad jingpalei mynsiem.
Ym tang ka jingїadei bajan hapdeng u Blei bad u briew, ka don ruh ka jingῆiewkor bad jingburom kylliang hapdeng ki para jingthaw.
Ha ka kitab Jenesis la їathuhkhana shaphang ka jingthaw jong u Blei ia ka pyrthei-mariang, ia ka sngi bad ka miet, ka khyndew, ka duriaw bad ia kiei kiei baroh kiba don hapoh jong ki.
U la thaw ruh ia ki mrad, ki sim, ki jingri bad ki dohum.
U la pynman ia ki jhur, ki soh bad ki jingbam.
U la thaw pat ia ki briew bad ai ha ki ia ka jingkitkhlieh kaba khraw ban ri ban sumar bad pynneh pynsah ia ka jingthaw- jingpynlong pateng la pateng (Jenesis 1-2).
Katkum ka Baibl, kiei kiei kiba u Blei u la lah thaw ki long kiba bha bad ba kordor.
Ki riewstad Baibl ki batai ba ka kitab Jenesis ka kdew shaphang ka jingїadei hapdeng u Blei bad khun bynriew, hapdeng ki para jingthaw bad ka jingїadonkam markylliang.
Kawei kakynhun jingthaw kam lah ban im khlem kawei pat lane kawei ka kynhun jingthaw ka donkam bad shaniah ia ka jingim, jingsan jong ka ha kawei pat, kata ka “Theology of interdependence".
Ka kitab Jenesis lynnong 1 bad 2 ki їathuhkhana shaphang ka Eden bad ki sngi jong ka jingsuk, jingῆiewkor bad jingburom kylliang iwei ia iwei bad ha ka Baibl ia kane ka jingїadei ki khot ka jingieit.
Ha kajuh hi ka kitab Jenesis ka lynnong 6, la їathuh pat ba kata ka jingthaw-jingpynlong kaba bha bad ba kordor ka la sniewdur bad kata ka jingїadei ka la pra bad twa noh.
Ha ka khanatang shaphang ka Diengїei, la їathuh ba ka pap ka sang ka la jyrsieh bad roi ha ka pyrthei kum ki sla jong ka Diengїei.
Ki sla ki la nangheh nangpiar katba nangїaid ki por, kumta ka jingdum ka la taplup ia ka pyrthei-mariang baroh kawei bad ka ‘mei ‘ngi ka la phet rieh sha krem lamet krem latang bad khlem wanphai shuh bad ki khun bynriew bad ki jingthaw ki la shu tare haba dum.
Ka kitab Jenesis ka kdew shai kdar ia ka jingsniewdur noh jong ka pyrthei-mariang, “ Te u Trai u la їohi ba ka jingleh bymman jong u briew ka la khraw eh ha ka pyrthei…ka khyndew ka la pyut sniew…bad la pyndap ia ka da ka jingleh jubor" (Jenesis 6:5,11).
Lada ka pyrthei-mariang ka la shah pynsniew dur naduh ka por jong ka kitab Jenesis, ki juh ki bor bymman bad ki bor ba leh jubor-ba leh donbor ki dang їai bteng ban pynjot ia ka pyrthei-mariang haduh mynta mynne.
Ha kane ka spah snem ba arphew weika jingpynjot bad jingpynsniew ia ka pyrthei-mariang ka dei ka ishu kaba khraw kaba ka Balang ruh ka hap ban shim khia.
Ka jingpynjot ka long ruh ia ka imlang sahlang bad ka synshar-bishar.
Ka jingjot- jingtwa ka paw ha ka dur jong ka jingkhwan bad jingpyrkhat shimet.
Ka juk “neo-liberal" ka hikai ia ngi ban pyrkhat shimet, ban khun ranab, ban rhah spah bad ban ym kheiῆ snep ia ka mynsiem ka jingim.
Ha kane ka juk “neo-liberal" bad “market economy" ki briew kiba don ha ka bor bad kiba don spah ki khwan, ki leh donbor, ki їuhroit ia kiwei bad kim salia ban pynjot ia ka mariang tang ban їohlum spah.
Ha kane ka juk don ar jait ki briew kiba lehjubor, kawei ka dei ka kynhun jong ki riewkieng atiar bad kawei pat ka kynhun jong ki riewdon iktiar.
Ha kane ka rukom, la nang їai pynsniew dur, pynpra bad pyntwa ia ka jingїadei hapdeng u Blei bad u khunbynriew bad hapdeng ki para jingthaw.
Ha ka jingїathuhkhana shaphang u Noah (Jenesis 5 bad 6) la shem ia ka jingbitar jong u Blei halor ka jingbymman bad jingleh jubor jong ki briew kaba la jingpynsniew dur ia kata ka jingthaw-jingpynlong babha bad ba kordor.
Ka jingbitar jong u Blei ka paw ha kine ki kyntien- “…la pyndap ia u da ka jingbabe, kat haduh ba u la ong, “Ngan pynduh khoit ia kine briew kiba nga la thaw…naba nga la sngewsih ba nga la thaw ia ki.
" Ňiuma, shisien pule ia kane ka dkhot i kumba lah ban leh katba mon ia ka pyrthei-mariang bad i kumba u Blei ruh u lehmon bad lehbor ia ka -Da U mon u thaw ia ka bad da um mon shuh pat u lah ban pynjot kai ne pynduh-pyndam noh ia kabad kane ka pynkha shibun ki jingkylli ne ki jingkynthoh.
Hapdeng ka jingdkut, ka jingpra bad jingtwa ka jingїadei hapdeng u Blei bad u khun bynriew, bad hapdeng ki para jingthaw.
Hapdeng ka jingbitar bad jingbabe jong U Blei, ka jingieit sa shisien ka kam kynti bad ka leh la ka bynta ban wanrah biang ia ka jingїadei kaba la twa, ban wanrah biang ia ka burom kaba la jah bad ban pynthymmai ne thaw thymmai ia kaba la sniewdur.
Ha kiwei ki kyntien, ka jingieit sa shisien pat ka pun lynti bad bteng ia ka jingїadei hapdeng u Blei bad ki jingthaw, hapdeng u Blei bad ubriew bad hapdeng ki para jingthaw.
Katkum ka kitab Jenesis, “Hynrei u Noah u la shem ka jingieit hakhmat U Trai" (6:8) bad ka їinglieng jong u Noah ka don la ka jong ka khana bad ka khubor babha.
Ka khubor ka long ba da ka jingieit ka їinglieng ka kdup bad kynthup lut ia baroh khlem ka jingpynїapher, khlem ka jinglah shilliang bad jingleh shilliang khmat.
Ka їinglieng u Noah ka ri pynim ia ki jait jingthaw baroh bad ka bteng ia ka jingim ha ka khyndew bad ka pyrthei-mariang baroh kawei.
“U Blei u ieit katta katta ia ka pyrthei"- Ka jingieit ka dei ka jinglong tynrai jong u Blei bad ka Baibl ka hikai ba ngim lah ban ieit ia u Blei lymda ngi ieit ia u parabriew- “Lada uno uno u ong ba u ieit ia u Blei, hynrei u isih ia la u parabriew, u long uba lamler…" (1 Їoannis 4:20).
Ka dei kane ka jingieit Blei kaba la bteng pat ia kata ka jingkieng ksiar kaba la dkut, kane ka jingieit ka bteng bad wanrah biang ia ka jingїadei hapdeng u Blei bad u briew.
Bad kane kajuh ka jingieit ka dei ban wanrah biang ia ka jingїadei, ka jingῆiewkor bad jingburom kylliang hapdeng ki parabriew bad para jingthaw.
Ka jingieit Blei ka lah ban thaw thymmai ia ka imlang sahlang bad ia ka pyrthei-mariang kaba la jot bad twa.
Ka jingrwai shaphang ka jingieit, ha ka shithi ba nyngkong sha Korinth, da ki kyntien kiba shai ka kren kumne-“… lada nga don ka jingngeit (bor) baroh…ban pynkynriah ia ki lumbah-hynrei ngam don kajingieit, ngam long ei ei…Nga lah ban ai baroh kaba nga don…hynrei lada ngam don ka jingieit, kane kam myntoi ei ei ia nga….
Kine lai tylli ki їaisah: Ka jingngeit, ka jingkyrmen bad ka jingieit; bad kaba kham khraw tam na kine ka long ka jingieit".
(1 Korinth 13)Ka jingieit kam dei ka jingjem mynsiem ne kaba shah jem ba ki briew kin leh katba mon halor ki para briew ne para jingthaw.
Ka jingieit kam mut ka jingsngap jar ne ka jingpyndem tdong ne ka jinglong ῆiangkohnguh, hynrei ka jingieit ka treikam, ka їakhun bad їaksaid halor ka nongrim ka hok badjingshisha.
Ka jingieit ka їeng na ka bynta ki rangli ki juki, ka kdup bad kynthup ia kito kiba shah kyntait.
Ka jingieit ka їeng pyrshah ia ki bor kiba ban beiῆ bad khnoit beiῆ.
Bad ka jingieit kam pdiang ia ki jingleh jubor ne jingthombor bad kam tieng kam riej ban їaleh pyshah ia kita ki bor.
Ha kaba kut, da ka jingieit ngin їakhun dohїap dohim haduh ban da jop bad ngin leh risa kmen.
Amen.
Shillong: Ka la don ka jinghap slap bad hap phria, sha ka thain Sohra, hynnin ka nohphai sngi bad nangta, la iathuh ba ka don ruh ka jinghap phria kaba jur bha ha ka thain Mairang, ha katei hi kajuh ka por bad katei ka dei ka jingwan hap slap, kaba nyngkong jong u snem 2021.
Ka tnat peit mariang jong ka sorkar India, ka pyni, ba ka jinghap slap ha Shillong, hynnin ka sngi, ka long 0.2mm, katba mynta ka sngi, ka shu long bniop bniop.
Ha Sohra, la pyni ba ka jinghap slap, hynnin ka sngi, ka long 0.0mm, katba mynta ka sngi, ka long 3.0mm.
Ha Umiam, ka jinghap slap, kam pat don satia ha kine ki ar sngi.
Lashai kan don ka jinghap slap, ha ki bynta jong ka nongbah Shillong bad ha kiwei ki bynta ka jylla, kan don ka jingtied pyrthat bad ka jingmeh leilieh, ong shuh shuh ka khubor na ka tnat peit mariang, ka sorkar India.
Ha ka por ba thoh ia kane ka khubor, la iathuh ba don ka jinghap slap bad hap phria kaba jur bha ha ka sor bah Jowai lem bad ha kiwei de ki jaka ba marjan, jong ka nongbah.
Shillong: Hadien ka jingiohi ia ka jingiakhih jong ki nongniah kali kamai ha ka jylla ki ba la sangeh kamai naduh ka 3 tarik u Rymphang 2021 halor ka jingkiewdor eh ka bai petrol bad diesel ha ka jylla, ki kynhun jong ki nongniah bos saw ruh kumjuh ki la shim ia ka rai dang shen ban iasnoh kti lang ha kane ka jingiakhih ban sangeh kamai kaba dei ban sdang naduh hynnin ka sngi saitjain ka 6 tarik u Rymphang 2021; hynrei ka jingthmu ka jong ki ka la pulom noh hadien ka jingpynmih hukum jong u Secretary jong ka Meghalaya Urban Development Authority ba ki dei ban mih bad kamai beit ia ki bos saw bad bad na ka liang jong kine ki nong kamai kim banse ban mih la ka mih ban kamai sha surok bad la iohi ruh ia ki nongkamai arshaka lane ki rapido ba ki dang ap ban kit ia ki nongleit nongwan hapoh Khyndailad.
Ki nongniah bos saw ki la ong ba kim banse ban kamai la ka kamai ha kane ka sngi namar ki dang hap hapoh ka jingpeit jong ka sorkar.
Ka jing kylla um u thah, ha Joshimath, kaba don ha Chamoli district jong ka  Uttarakhand, ka la pynshlei mam ia ka wah Dhauli Ganga bad ka la mih ka jing julor kaba jur bha ha katei ka thain.
Ki don  mynta 150 ngut ki nongtrei bor ding ha  Tapovan-Reni, kiba la jah rngai noh bad ha kaba la antad, ba ki la iap na ka jing kylla um jong u thah, ong ka khubor jong ka  Indo Tibetan Border Police.
Haduh mynta, la ioh ban sei ia lai tylli ki met iap bad la iathuh ba ka jingtei bor ding ruh, ka la shah rong lut khait, ha katei ka jingtuid ba jubor jong ka um thah.
Ki jingtei jong ka tnat bor ding, ki iing ki sem, ki la shah tap, ha ka jingshlei  um, ong ka khubor.
Shillong: Ka Syndai tylli lang, ka la rung sha ka quarter final, ha ka 20th Riwar cup invitation football tournament ha madan Bakur, ba la pyniaid da ka Bakur social welfare sports club, da kaba ka jop ia ka Laitsohphie, Pynursla 1- 0.
La thep ia ka kol, da U Figo Syndai, ha ka minit kaba 52.
Ka jingialehkai quarter final kan long ha ka 9 tarik Rymphang 2021, ha pdeng ka Emergency united pyrshah ia ka Shkenpyrsit Sc, ha ka por 2.30pm.
Da u bah Philip MarweinKam dei ka sien kaba nyngkong ba la dep thoh bad la pynpaw ha ki Kotkhubor bad ha ki private channel ia ka jingsniew palat jong ki Surok ha ki nongkyndong bad wat ha ki jaka khap sor ruh.
Ki surok kiba kham paw kyrteng bha ha ka jingsniew ki dei kine:   Ka surok Rymbai-Bataw-Borkhat-Jelalpur; ka surok Khlieh Mustem-Umpowin-Mawlasnai-Tyrso-Umtngam-Birseij-Mawthut-Sohphoh; ka Umsning-Raitong-14 kilo-Mawhati-Umsohlait-Sonidan-Korhadem-Mawlaho-Umlaper-Umtrai-Umsiang-Maiong;, ka Surok Umling-Lailad-Nongladew-Patharkhmah,; ka Surok Nongshillong- Umkrem-Pariong-Rngisawlia-Lad Sngimawlein-Jashiar;, ka Surok Mawkyrwat-Mawlangwir-Mawranglang-wahrilang-phodtdei-Pawphlang-Mawiong-Laitjynrai,; ka Surok na Pariong-Mawkyllei-Lawbyrtun-Tiehnongbah-Lyngkhoi-Mawkneng-Sohiong,;   Ka Surok Nongstoin- Mawriewsyiar-Steplanglur- Khliehmawlieh-Mawphansyiar- Rambrai- Mawdoh;, ka Surok Nongstoin- Nongjyllieh-Lawse-Mawduh-Sangriang; ka Surok na Nongstoin-Nongpyndeng-Risiang-Umthli-Mawlait-Nongtraw-Wahlyngdoh-Nongsba-Miangshang-Nongpathar-Maweit; nangta Nongstoin-Nongjyllieh-Kynroh-Nonglwai- Sasniang-Pombriew-Laitjynrai -Rangblang Sohsyniang-Rangblang Nongbah-Sohphe Khylliang–Lad Ngundilang-Mariem-Umdohlun-Mawpat-Wahkaji-Tynrong Mawpat – Phlangdiloin haduh Langkpa.
Ki don ruh sa kiwei kiwei ki surok ki ba bun kiba la sator bha bad kiba donkam ban kdew hangne hynrei ki la bun than bad ym ioh jaka ban kdew lut hangne bad tang kiba don ha Khasi bad Jaintia.
Lada kdew sa ia ki surok kiba la tor ha Garo Hulls ngin ia ong bad batai shuh sa kumno?Lada ka PWD ka ai jingtrei kontrak ha ki kontraktor shimet shimet ka jingtrei jong ki ka suki palat ban pyndep bad ki trei torti palat,  ki jingtrei Kim neh tang shi samoi ruh.
Ki EE, ki SDO bad ki Junior Engineer ki tip Kham bha balei ka leit long kumne, katba ki estimate bad ki jingthew ki la biang lut.
Hynrei balei hadien shiteng snem ki la jot lut? Kane baroh khoit ka dei namar ka jingbym kitkhlieh bad jingsynjor bad Ai Mon ki ophisar jong ki Division bad ki Sub-Division PWD.Nangta ka jingaili ruh ia ki Muster Roll.
Ym ju kham iohi ia ki ba ki don ha site bad wat ia ki SDO ruh ym ju iohi ba ki pyrkhing ia ki MR bad ialade ruh.
Haba kumne dei Kein ban ioh ia ki surok kiba sniew.
Shano ki EE ki don? Kim leit jurip ia ki surok hapoh ka jingpeit lajong?.
Lada ka iai long kumne Hadien 49 snem jong ka jingioh jylla, kan myntoi aiu ban ioh jylla lajong.
Ka bha ban aiti noh ia ki jingpyntrei ia ki surok ha ki Kompeni ban ioh ia ka kam ka ba bha bad kham neh.
Phi lah ban ong ba lada leh noh kumne,kin duh kam ki briew lajong.
Baroh shikatta la Ai lad ia ki briew lajong ban ioh kam bad ban ioh kamai bad ki la kiew ha ka spah hynrei shano kita ki surok kiba bha? Naduh ba la wan trei surok ki Kompeni ngi la iohi shisha ia ki surok kiba bha bad kiba kham neh.
Ka sorkar hapoh ka PWD ka la dei ban khmih sani noh, ban plan bad ban phai noh sha kiwei kiwei ki built pyniaid kam ban ioh kheit noh ia ki soh kiba paka khlem da wad than ia ka jingioh khwan myntoi shimet.
Shillong: Naduh ka 3 tarik u Rymphang 2021, kaba long ka sngi jong ka jingsdang ban iakhih paidbah ban sangeh kamai kali ha ka jylla ha ka shatri jong ka Meghalaya Joint Action Committee of Commercial Vehicles, la iohi ia ka jingjynjar jong u paidbah khamtam eh u kup shiliang u sem shiliang uba leit ba wan na kawei ka jaka sha kawei ka jaka ha kaba na ka liang jong ka sorkar jylla ruh la iohi ia ka jingsngap mynthi ka jong ka.
U myntri ba dei peit ia ka tnad transport ha ka jylla, u Bah Sniawbhalang Dhar um shym la mih satia ban kren eiei wat shikyntien ruh halor kane ka jingkiewdor jong ka petrol bad ka diesel kaba la ktah ia ki paidbah ha ki liang baroh bad la lap ruh ba um ju don satia ha ka jaka treikam ka jong u naduh ba la sdang ia ka jingiakhih.
La iohi tang na ka liang jong u Bah Prestone Tynsong u ba la mih ban kren halor kane, u la ong ba ka jingkyrpad na ka liang ka jong u ka long ia ka seng ba kan weng noh ia kane ka jingiakhih ka jong ki bad u la ong ruh ba ka Sorkar ka ka dang bishar ha kaba iadei bad kane ka jingkiewdor ka petrol bad ka diesel ha ka jylla.
Shillong:Ha ka thma ktien kaba la long hapdeng u Symbud Myntri Rangbah ka jylla, u Bah Prestone Tynsong bad u nongialam pyrshah ka sorkar u ba dei ruh u nongialam jong ka seng Congress, u Mukul Sangma, ha kaba une u nongialam jong ka seng Congress u la ong ba la don ka jingtih beain ia u mawshun bad la don ruh ka jingshalan tuh ia ki masi ha ki thain Pynursla kaba dei ka konstitwensi jong u Bah Prestone Tynsong.
U Bah Prestone Tynsong u la ong ha ki lad pathai khubor, “Ngin shah bad ailad ia u ba un wan ban iakhun elekshon pyrshah ianga na ka konstitwensi jong ka Pynursla lada u sngew kit khlieh bad sngew khia eh ia kita ki kam beain ba u la ong bad lada um lah ban pynshai ia kita ki jingkynnoh ki jong u, kata kam long kaba dei.
Kumta, nga kyrpad ia u ba un iakhun na Pynursla lada u sngew ba nga leh shibun ki kam beaiñ ha ka konstitwensi ka jong nga, te ngin ailad ia u ba un iakhun pyrshah bad nga.
Ngam don jingthut eiei ruh em hynrei um dei ban kren kat shaba lap ba shem khlem ka jingpyrkhat khamtam eh haba u dei u wei na ki nongialam uba radbah jong ka liang pyrshah, nga sngew kata ka jingkren ka jong u ka long kaba bakla eh.
Lada nga kynnoh ia u ba u donkti ha ki kam beain ha Ampati lane ha Mahendraganj, un sngew kumno halor kata ka jingshah kynnoh ka jong u.
".
Jowai: Ki Nongtuh ki bymlah satia ban ithuh ki la prong sha poh jaka treikam ki nurse bad Doctor jong ka Urban PHC, Ladthadlaboh Jowai bad ki la ioh ban rong ei ia kawei ka kor Kompiwtor kaba kynthup ia ka Monitor bad ka CPU.Halor kane na ka liang ka doctor kaba peit ia katei ka PHC, ka Dr.JN Shullai ka la ujor sha ki pulit ha ka step jong ka sngi Palei.
La suba jur ba ki la prong shapoh katei ka PHC ha ka por synnia ka sngi Balang.
Na ka liang ki pulit ki dang pynlong ka jingtohkit ban ioh kem ia kiba donkti.
Myn hynnin ka step, ki pulit ka Phramer Traffic Cell ki la lap ia kawei ka metiap jong uwei u bar jylla uba la tip kyrteng kum u Ashutosh Kurmar napoh ka kamra thiah jong u hi ha ka iing ba u shongwai.
La suba jur ba utei u briew u la shah pyniap ha ki runar bym pat lah satia ban ithuh namar ki dak ki shim ki la paw ba u la shah dung da ka tiar ba nep na shadem bad ruh na kiwei de ki bynta ka met jong u.
Ki pulit ki la ioh jingtip halor kane dei namar ba la lap ba ka iing ba u sahwai ka khang na shapoh bad haba la pyntip da u trai iing ki pulit ki la wan ban plie jubor ia katei ka iing bad lap pynban ba u la thiah iap namar ki jingmyn saw jur.
Na ka liang ki pulit ka WJH ki la hap ban khot da ka kynhun jong ka Crime Scene Unit na Shillong bad haba ki la wan poi ki la pyndep lut ia ki jingdonkam baroh bad hadien kata la pynkit noh ia ka met sha Jowai Civil Hospital Ialong na ka bynta ban leh ia ka post mortem bad ia kane yn sa pyndep la shai ka sngi.
Shillong: U MLA ka Congress u bah Himalaya M Shangpliang u la ther tyngeh ia ka sorkar Meghalaya Democratic Alliance (MDA) halor ka jingbym lah jong ka sorkar ban weng ia ka jingeh jong ki nongniah kali halor ka jingkiew jong ka petrol bad diesel.
“Ngam shem la iohi kano kano ka jingshimkhia jong ka sorkar jylla ban weng oa ka jingeh halor kane ka bynta.
Ia nga la iathuh ba u symbud myntri rangbah ba haba u la ioh ia ka dorkhas na ka JAC members u la ong ba yn sa bishar bniah halor kane ka bynta hynrei mynta la 3 sngi ka sorkar kam pat leh eiei bad na ka liang ka sorkar ka khlem pynmih ruh kano kano ka kyrwoh na ka sorkar jylla" la ong u bah Shangpliang.
U la ong ba halor ka jingdawa jong ki nongniah kali kamai ka sorkar jylla ka la dei ban shim mardor kano kano ka lad ka lynti ban wrng ia ki jingeh ba ki nongniah kali kamai ki mad.
“Ka sorkar ka ladei ban pynhiar ia ka jinglum khajna na ka petrol ka ba long T.30 lane la la dei ban shim ia la rai ban pynkiew ia ka bai kali"u la ong.
U MLA u la byrngem ruh ba u long u ba kloi ban mih sha  surok ban pynpaw ia la jingpyrshah lada ka sorkar jylla kan dang sngap mynthi halor kame ka mat.
U bah Shangpliang u la ong ruh ba kane ka jingiakhih jong ki nongniah kali lada ka neh slem kan wan rah ia la jingduhnong ia ki nongrep namar ba ki hap shaniah ia ka leit kawan jong ki ha ki kali kamai ban wan thied ia ki marrep.
U bah Shangpliang u la ong ba ban shu mang 31% ka khajna na ka umphiang ka long kaei kaei kaba ngi khlem khmih lynti na ka sorkar jylla “Ki don bun ki lad ki lynti na ka bynta ka sorkar jylla ban lum ia ka khajna bad lada ka sorkar pdeng ka buh ia ka khajna 19 % kadei ka kamram jong ka sorkar jylla ba kan lum khajna ha ka ruko ban ym ktah ia u paidbah ka jylla".
Nongpoh:Ka la don ka jingiakynduh hapdeng ki Bor pyniaid District ka Ri Bhoi bad West Khasi Hills na Meghalaya lem bad ki Bor pyniaid District ka Kamrup District (Rural) na Assam, kaba ki la pynlong mynta ka sngi ha MeECL IB Byrnihat, kata na ka bynta iakren halor kane ka Ilekshon ka ban sa wan ha Assam bad nalorkata, ka la don ruh ka jingiakren haba iadei bad kumno ban wanrah ia ka shongsuk shongsain ha kito ki shnong khappud ka Meghalaya-Assaam.
Katei ka jing iakynduh hapdeng kitei ki bor pyniaid District ka Meghalaya bad Assam, ka dei lyngba ka Committee kaba la tip kum ka Inter-State Border Coordination Committee bad kiba la donlang ha katei ka jingialang, ki kynthup ia ka Kong RM Kurbah, DC Ri Bhoi, u Bah T.Lyngwa DC West Khasi Hills bad u Kailash Kartik, DC Kamrup District (Rural), nalorkata la donlang ruh ki heh Pulit kiba kynthup ia u Bah N.Lamare SP Ri Bhoi District, u Bah H.Lyngdoh SP West Khasi Hills bad u Hitesh Chandra Roy SP Kamrup District (Rural) lem bad kiwei ki heh ophisar sorkar na Meghalaya bad Assam.
Lyngba katei ka jingiakynduh, kitei ki bor pyniaid District na Meghalaya bad Assam, ki la iakren ba dei ban don ka jingiatreilang hapdeng kitei ki District, khnang ba ka Ilekshon ha Assam ka ban sa long ha u Iaiong kan long kaba iaid beit iaid ryntih khlem da shah pynthut, khamtam ha ki thain khappud.
Ka la don ruh ka jingiakren, ba ki bor pyniaid District na Meghalaya bad Assam, ki dei ban don ia kata ka jingiatreilang ha ka por ba iaid pahara ha ki shnong khappud, na ka bynta ban tehlakam ia ki kam runar ruser, nalorkata ka la don ruh ka jingiakren ba dei ban pyntip beit haba don kino kino ki jingthmu ban wanrah ia ki kam pynroi ha ki shnong khappud, khnang ban lait na kano kano ka jingiasngewthuh bakla hapdeng ka Meghalaya bad Assam.
Jowai:Myn hynnin ka sngi, ka Seinraij Shangpung ka la ioh ban rakhe iaka lyngkhuh sngi iap ba 159 snem jong u Kiri Daloi Dhar ha Lum mukut, Shang pung.
U Kiri Dolloi u dei uwei napdeng ki Dolloi kiba don bynta ban ialam ha khmat ban iakhun pyrshah ia ka sorkar Phareng ha ryngkat u Kiang Nangbah uba dei u khlawait ka ri.
Hynrei ia u Kiri Dolloi la lehklet ia u naduh ka por ba la rai ban kyn tiew nam ia ki riew khraw kum ki nong ialeh laitluid ka ri.
Hakane ka sngi la iadonlang ruh u Daloi ka Shangpung Elaka, u MDC ka thaiñ u ma J.Treilang Su chiang, Ki Nongialam ka Seinraij Shang pung, Ki Dkhot ka Khasi Students Union Shangpung Unit bad kiwei kiwei ki riewpaw khmat ka thaiñ.
La ioh ruh iaka jingkren na u Daloi ka Shangpung Elaka u Ma Chanki Langbang, U Samla Phrang Papang President ka KSU Shangpung Unit, Ki nongialam ka Seinraij Shangpung bad kiwei pat iakiba la pyrto iaki kam ba bha bad ba shlur u Khlawait Kiri Daloi Dhar uba la shah pyniap haki shipai phareng ha ka 5 tarik u Rymphang, 1862.
Ladon ruh ka jingiamareh marathon haka por mynstep naduh na Ialip haduh Lummukut ka jaka kaba don u Mot Tei Sahnam jong u Woh Kiri Daloi Dhar kum ka dak ka jingrakhe sah kynmaw ia utei u khlawait ka thaiñ.
