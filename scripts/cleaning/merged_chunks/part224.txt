Ka jingangnud jong ka seng ban shim ïaka sienjam ban pynkup burom ïaki samla pule kum ka jingai mynsiem bad pynshlur ïaki ba kin nang kiew shaphrang haki jingpule, ba kin dang lehbha shuh shuh ïaki jingpule ba kham shalor bad ruh ba kin long ki samla kiba seisoh bad poi shaka thong kumba ki angnud, kumba ka KSU ka don ruh ka thong ban sei ïaki samla ban leit ïakhun ïaki Civil Service Exam haka ri.
Haba kren ha katei ka sngi naka liang u Bah Lambokstarwell Marngar President ba rangbah ka seng u la ai ka jingïaroh ïaka KSU North Khasi Hills District kaba la shim ïaka sienjam ban pynkup burom ïaki samla pule bad ban kynmaw burom ruh ïaka lyngkhuh sngi iap jong u Fr.Sylvanus Sngi Lyngdoh uwei naki khrawpyrkhat u ba la noh synñiang shibun sha ka imlang ka sahlang kaba dei ruh ka sienjam ba kum ka seng ka don ka jingangnud ban kyntiew ïaka pule ka pule ban pynmih bad sei ruh ïaki khraw pyrkhat kiba lah ban ïalam ïaka ri bad ka jaitbynriew bad ngim dei shuh ban shaniah than tang haki nongwei ban bat ïa u lakam ka synshar khaddar.
U la ong ruh ba dang ha kine ki sngi bala dep kala pynlong ruh ka jingjied ïaki samla ban leit shah pyntbit naka bynta ban ïakhun ïaki eksamin Civil Service haka ri India bad ka daw bala pynlong ïaka seng ban shim ïaka sienjam ka long ba 50 tylli ki snem kila leit noh hynrei ka jylla jong ngi ka dang duna eh ka jingpynmih ïaki IAS, IPS, IFS bad kiwei kiwei.
Naka liang ka kong Paidolyne L Nonglait kum ka ophisar ba peit ïaki skul ha Ri-Bhoi District kala ai ka jingïaroh ïaka seng KSU kaba ju pynshlur ïaki samla pule ban mih shakhmat bad ai mynsiem ruh ïaki haka liang ka pule ka puthi nalor ka kam shakri ïaka ri bad ka jaitbynriew bad lehse lyngba katei ka jingaikhusnam jong ka KSU kan long ruh ki phliah ding haki samla pule ba kin dang minot shitrhem khnang ba kin poi shaki kyndan jong ka nam ryngkat ka jingsnng jingkyntu bad ai mynsiem ïaki ba kin dang minot thop haki jingpule khlem da pynsepei kai ïaka por bad ka jingkyrmen haka jingim.
Nongstoiñ, Jymmang 28: Ka West Khasi Hills District, ka dei ka District kaba heh tam hapoh ka jylla bad ka dei ruh ka District kaba ki surok kali kiba bha ki dang duna shaba palat, ha kaba ki paidbah, ki kynhun pahara shnong, ki seng samla shnong, ki seng longkmie bad ki rangbah shnong ki shem jingeh ban pynjan ïa ka jingïatreilang bad ki bor ka aiñ.
Haba phai ha ka jinglong jingman hapoh ka District ha kine ki sngi ki snem, la donkam ba ka sorkar kan buh shuh shuh ïa ki ktem pulit kiba thymmai, kum ha Maweit, Rambrai bad Nongshillong.
Nalor kitei ki lai tylli ki ktem, ka shnong Kyrshai ka dei ka shnong kaba don kam kyrkieh ïa ka ktem pulit kaba khlaiñ, namar ba ka dei ka shnong kaba don ha khappud bad ka Assam.
Ha Kyrshai ka dang don tang ka ktem pulit kaba shi por bad wat ka jaka sah ba thikna ruh kim pat don haduh mynta.
Hynrei ki dang shu sah ha kawei ka ïing skul kaba rim kaba la ai jingbit da ka shnong.
Nalorkata, ki pulit kiba don ha katei ka jaka ruh ki don tang kumba shiphew haduh khat ar ngut ei ei.
Shuh shuh, kum ban pynkynmaw ba ha ki snem ba la dep, na ka liang ki sengbhalang bad riew paidbah ki la dawa na ka sorkar ba kan buh noh da ka ktem pulit ha Rambrai, Maweit bad Nongshillong na ka bynta ka jingbit jingbiang jong ki paidbah.
Hynrei haduh mynta kitei ki jingdawa kim shym pat la urlong satia.
Uwei u heh pulit Inspector jong kane ka District u bym kwah ban pynpaw kyrteng ïalade, u la ong ba lada ka sorkar ka lah ban buh sa lai tylli ki ktem pulit ha West Khasi Hills, ki kam sniew kum ka jingkhaïi drok bad ka jingdih dih drok ki khynnah, nangta ki kam beaiñ, kam thom bor ïa ki kynthei khynnah, ki kam tuh kam thiem bad wat ki kam ïa kajia majia ruh kin kham duna shibun.
U la ong ba wat ki mokotduma ruh kin ym sahteng palat, hynrei kumba ka long mynta bun bah ki mokotduma wat kiba rit ba ria ruh ki sah kut namar ka jingkhia palat ka kam.
Haba phai sha ki jingsniew ba bun jait, ym lah ban len ba ha kine ki sngi ka kam khaïi droks bad jingdih drok ka la kynrei haduh katta katta man ki jaka khamtam eh ha ki jaka sor.
Hynrei ki pulit hapdeng ka jingpyrshang na ka por sha ka por, pynban ki shem shitom ban ïakhun tyngeh namar ka jingkhia palat kiwei pat ki kam ha ka Headquarter jong ka District.
Kumta, lada ka sorkar ka sngew donkam ba ki paidbah ka District kin don ka shong suk shong shngaiñ bad ka jingbit jingbiang ha baroh ki liang.
Jowai, Jymmang 28: Shi bynta ban pynpyngngad ïa ka jabieng bad ban ïoh ïa ka jingkilan met lyngba ka jingïalehkai phultbol shi paralok, na ka liang ki bor pynïaid jong ka District Legal Service Authority West Jaiñtia Hills District kiba pynlong ïa ka “Friendly Football Match" hynnin ka sngi ha madan Kiang Nangbah Stadium Dongmihsngi Jowai.
Kine ki ar kynhun kiba la wan ban ïa aireng ki long hapdeng ki nongtrei jong ka District & Session Court Para Legal Volunteer (PLV) pyrshah ïa ki nongtrei jong ka Muktiar ka Jowai Bar Association & Legal Aid Counsels.
Ha shwa kane la ïoh ïa ki kyntien lamphrang da ka kong R.M.Kharsyntiew kaba dei ka Chief Judicial Magistrate-Cum-Secretary DLSA West Jaiñtia Hills District Jowai, kaba la batia shaphang ka jingmut jong kane ka jingïalehkai phutbol shi paralok, ha ka juh ka por kala pynsngew ba kane ka long shi bynta ban pynïajan bad ka jingiaieit kum ki para nongtrei kiba don hapoh ka Legal Services Institutions namar ki dang die kawei ka tnad treikam jong ki.
Haba phai sha ka jingïakhun hapdeng kitei ki ar kynhun ha ka kylla step ka District & Session Court Para Legal Volunteer (PLV) kala ïoh ban thep haduh 2-0 kol, hadien jong ka kylla miet ka Jowai Bar Association & Legal Aid Counsels kala ïoh ban thep 3 kol katba ka PLV kala ïoh thep sa kawei ka kol kaba la pynïakhait da 3-3 kol haduh ba kut ka jingïakhun.
Ïa kane ka jingïalehkai la hap ban pyniïkhun noh da ka Tie Breaker ha kaba ka kynhun ïalehkai jong ka District & Session Court Para Legal Volunteer (PLV) ka la jop da 4-2 kol ïa ka Bar Association & Legal Aid Counsels.
Ïa ki khusnam sha ki nongjop la sam da ka kong R.M.Kharsyntiew.
Ka East Jaiñtia Hills District, kaba don shaphang mih ngi jong ka jylla Meghalaya, ka long ka district kaba la ioh district pura ha u snem 2012, ka don 2040 sq kilomitar ha ka jingeh bad 122939 ngut ki nongshongshnong shynrang bad kynthei kiba shong ba sah ha ki 206 tylli ki shnong.
Ka shnong Khliehriat kaba jngai kumba 100 km na ka nongbah Shillong ka dei ka nongbah jong ka district, ka dei ka head quatar kaba la paw bha ha ki kam khaiï pateng, ki mar poh khyndew khamtam kum u dewiong bad u mawshun bad ki dang long ki mar khaiï kiba dang ïaid ïew bha shabar ka jylla.
Ka jingdon kitei ki mar poh khyndew, ki la iarap shikatdei eh bah kyntiew ïaka ioh ka kot jong ki paidbah jong ka district.
La kumba sanphew snem tam ne duna, ki nongshongshnong kila shim ïa kane ka kam bylla dewiong kum kawei na ki lad kamai jong ki.
Kumjuh ruh, ha kine ki khyndiat snem kiba la leit noh u mawshun u la long uwei na ki mar khaiï ba paw bha, ka jingdon une u mar khaiï ka la khring ïa ki riew shimet bad ki nongkhaiï heh saipan nabar ka jylla ban wan seng ïa ki karkhana pynmih dewbilat hapoh ka district.
Ka district ka long kaba heh bad kaba paw bha ha ka jylla, ka kynthup ïa ki hynriew tylli ki elaka bad kawei ka Sidarship, ki kynteng jong ki elaka ki long, ka Elaka Rymbai, Elaka Sutnga, Elaka Narpuh, Elaka Lakadong, Elaka Nongkhlieh, Elaka Sumer bad ka Saipung Sidarship.
Nalor kitei ki elaka, kane ka district ka kynthup lang ruh ïa ki katto katne ki shnong jong ki elka kiba don mar khap (Ka Elaka Jowai, Raliang abd Shangpung) hapoh u pud u sam jong ka.
Ka Elaka Rymbai ka long kawei na ki elaka kaba la rim bha bad ka elaka kaba heh bha hapoh kane ka ri lum Jaiñtia, ka don 33,354 ngut ki nongshong shnong bad 5728 tylli ki tyllong iïng kata katkum ka khana samari jong u snem 2011.
Ka jingiathuhkhana pateng jong ki longshwa man shwa ka iathuh ba ka elaka Rymbai kaba la ju tip mynshwa kum ka elaka Ynru Chnong, haduh u snem 2018 ka la don 23 ngut ki Doloi kiba la ju synshar ïa ka elaka, napdeng kitei ki doloi, 18 ngut ki dei kiba la jied da ki paidbah lyngba ki election doloi ba la pyniaid da ka Jaiñtia Hills Autonomous District Council bad 5 ngut pat ki dei ki Doloi kiba la shu sieh kum ki Acting Doloi.
U Batshem Lyngdoh, u khun jong ka meirad Kleris Lyngdoh bad u Who Miwel Bareh na ka shnong Rymbai, Elaka Rymbai, u dei u Doloi uba 22 jong ka elaka, u la shah jied bad ioh pdiang ïa ka sanad ha u snem 1993 ban long u Doloi ba pura, u long u Doloi uba trei shitom, ua pyrshang katlah kat ïai ban ai ïa ka synshar bad ka jingbishar kaba khuid bad ka bym don liang.
U la noh syniang shikatdei eh sha ka imlang ka sahlang lyngba ki kam ba bha jong u.
Nalor kata u long ruh uba smat ba sting ban leit jngoh ïa ki dorbar shnong ban iasyllok bad ki nongialam na ka bynta ban pyniaid beit ïaka synshar ka khaddar, u la shakri haduh 20 snem ia ka elaka Rymbai bad ha ka kyrta kaba dang pura bha u la khad noh ha ka 7 tarik u lber 2013.
Hadien ka jingkhlad utei u doloi, ka ophis jong ka Jaiñtia Hills Autonomous District Council, Jowai kala pynlong ïa ka jingjied Doloi thymmai (Elaection Doloi) ha ka 5 tarik u nailar 2014, ki nongtyrwa kiba la wan shakhmat ban ïa shim bynta ha kane ka jingiajied thymmai ïa u Doloi, ki long u Elios Swer (Suwer), Rymbai, u ïitbha Lyngdoh, Rymbai bad u bah Balios Swer (Suwer) Khliehriat West, u Elios Swer u khun jong ka meirad Le Swer bad u Who Hedni Dkhar, u la jop donburom bad la ai sanad ïa u ha ka 8 tarik u nailar 2014 bad u long u Doloi uba 23 jong ka elaka Rymbai.
Ka jingsdng bad ka jingpynlong ïa ka elaka Rymbai hapoh ka ri lum Jaiñtia, ka long kaba eh ban pynkut nia namar ba kim don ki jingthoh kiba tikna ban pynksan, kumjuh ruh ha ki por myn ba rim kaneka elaka kam paw kyrteng ha ka thup jong ki elaka hapoh ak Dorbar ‘Ri Khat ar Doloi, kane ka pynartatien ïa ki nongshongshnong shaphang ka jingdon jong ka Elaka.
Ha u snem ba la pynlong ïa ka jingiajied Doloi thymmai (Electuon Doloi) thymmai, ki la don ki jingiakren shane shatai, kiba la buh jingkylli shaphang ka jingsdang bad jingpynlong ïaka Elaka Rymbai.
Ki la don ruh ki jingiakren bad ka elaka ka dei kaba dang shu pynkha thymmaida ka sorkar Bilat hadien ba ka la knieh bor ïa ka jingsynshar na u Syiem Rajendra Singh ha ka snem 1835, ki la don ruh ki jingaithuh kahna pateng kiba iathuh ba kane ka elaka rymbai kaba la ju tip mynshwa da ka elaka Ynru Chnong ka long kaba la rim, la sdang nyngkong ïa ka ha ki por ba synshar ki Syiem Malngiang ïa kaneka ri lum Khasi bad Jainytia, kitei ki jingaikren ym tang ba ki pynklumar jingmut ruh ïa ki nongshongshnong jong ka elaka hynrei ki la pynartatien ruh ïa ki nongshongshnong jong ka elaka ba markhap.
Kumta, namar ba kim don ki jubab kiba biang, kitei ki jingiakren bad ki jingkylli ruh ki duh noh hadien ba la kut ka jingiajied Doloi thymmai, phewse ki la long pat de ka sohpdung ban pynher ïa u khnam ban lum jingtip shaphang ka jingsdang ïa kane ka elaka Rymbai ha kane ka ri lum Jaiñtia.
Nongpoh, Jymmang 28: U Samla Lambokstarwell Marngar President ba rangbah duh ka KSU u la ther tyngeh ïaka sorkar haba kren haka jingïalang pynkup burom ïaki samla pule ha Ri-Bhoi, ba ka sorkar kam don ka jingkitkhlieh ban peit bad khmih ban kyntiew ïaki khun samla haka jylla khamtam ban shna ïaki jaka pule ban ïaryngkat dor bad kane ka juk kaba mynta kaba baroh baroh ki ïabeh ban ioh ka jingnang jingstad kaba paka, kumba ka seng ka ju ai jingmut bad buh ruh ki mat jingdawa ban buh da ki jaka pule kiba bit ba biang ha man la ki district headquarter, hynrei ka sorkar ka sngap jar jar bad kumba iuh tdong bseiñ la wanrah pynban ïa kata ka aiñ ban thaw bad buh ïaka ktem khalai ha Ri-Bhoi.
U la ong ruh ba ka pule ka puthi ka long ba kongsan, hynrei hato ka sorkar ka phaikhmat mo sha ki district bapher bapher ki jaka pule ba bit ba biang ba ïaryngkat kyrdan bad kane ka juk ba mynta ba kan long ka jingkyrkhu ïaki longiing ba duk ki bym kot bor wat tang ban phah skul ha sor Shillong ban kyntiew ïaka pule ka puthi haka jylla ban rah ruh ïaka burom kham shajrong haka liang ka pule ka puthi, hynrei I kumba ka sorkar kam don mon ban sdang pynban wan thawlad ban wanrah da ki ktem khalai kibym ai jingmyntoi eiei ïaki khun samla.
Ka mih ruh ka jingkylli mano ba pyntroin ïaka pule ka puthi bad pynduh myn siem ïaki samla pule, ngin kynnoh ïaki kmie ki kpa? Ki nongsynshar shnong? Ki nonghikai? Ne kita ki ba shong ha Secretariat buh jingkylli u Bah Lambok hakhmat ki samla pule bad ki kmie ki kpa.
Ka dei ka por ïaki kmie ki kpa ban puson bad pyrkhat bha kiei ki lad ki lynti ban kyntiew ïaki khun ki kti haka liang ka pule ka puthi ban phaikhmat ruh sha ki rukom pule bapher bapher khamtam ki Civil Service Exam ba ki khasi kim dei shuh ban shaniah tang haki nongwei ban bat ïa u lakam ka synshar khaddar hynrei kala dei ka por ba ki khun samla Khasi Khara kin mih shakhmat da ka jingsngew sarong ban kynjoh sha ka thong haki jingpule bapher bapher bad ki eksamin bapher bapher ban long ka jingsarong ïaka iing ka sem ka shnong ka thaw bad ka jylla khamtam ka long kum ka jingpynphong pangsngiat ïaki kmie ki kpa.
Namar kata naka liang u samla Lambokstar Marngar u la ai mynsiem ruh ïaki khun samla ha katei ka sngi ba ki dei ban minot thop haki jingpule jong ki ban don ka mynsiem ïakhun bad ki briew ba sha kiwei ki jylla, khlem pep dei hangta ba ka jaidbynriew kan kiew bad kan don ruh la ki jong ki ophisar ban bat ïa u lakam synshar naka bynta ka bit ka biang bad ban ïada ïaka ri bad ka jaidbynriew naki nongshun ba jar jar, u la bynrap.
Khliehriat iaiong 28: Ha ka jingialang ba la pynlong mynnin ka sngi ha Khliehriat, ka ophis jong u Deputy Commissioner ka East Jaiñtia Hills District ka la sam jingiarap sha kito ki lanot kiba hap hapoh Wapung C&RD Block, kiba ngat ha ki jingshah lynshop ha ki bor mariang bad ka jingiarap kaba la ai kyllum lang T6,40,301 tyngka ka dei kaba la pyllait na ka tnat State Disaster Relief Funds bad la sam da u Deputy Commissioner, u Abhilash Banarwal,IAS lem ki heh jong ka District.
Katei ka mang tyngka ka dei ruh na ka bynta kito ki lanot kiba ngat ha ki jingpluh iïng kiba la duh noh ïa ki iïng ki sem namar ka jingbam duh ka ding, kumjuh ruh kito kiba la ngat ha ka apot jingshah pynjulor ha ka ‘er iong, ka cyclone.
Kiba la ïa don ryngkat lang ruh ha kane ka jingialang ki kynthup ki Additional Deputy Commissioner, u bah S.S.Syiemlieh, MCS, u bah Jonathan Shylla, u Extra Assistant Commissioner, MCS, u bah S.Marwein, MCS bad kiwei kiwei ki heh jong ka district.
Shillong, Jymmang 28: Ki paidbah nongshong kiba don sha shiliang ka wah Dolai ha kahppud bad ka Bangladesh hapoh ka Mawsynram Blok kila ïa kynduh jingeh ha ka kit ka bah namar kam shym don ka sub-way haba shna ïa ka jingkieng ïaid kali halor katei ka wah.
U President ka Hills Farmers Union jong ka Mawsynram Block u bah Odas Pdahkasiej u la ong ba ka jingbym don ïa ka sub-way ha katei ka wah ba shna ïa ka jingkieng kala buh ïa ki nongrep ha ka jingeh bad kum juh ïa ki paidbah ka thaiñ baroh kawei.
Ka jingbym don ïa ka sub-way kala wanrah ruh ïa ka jingkiew dor ki marbam mardih namar ki kali ba kit ïa ki mar ki mata yn da poi ha katei ka jaka hap ban pynhiar bad kit noh da u briew ban pynkit pat ha kawei ka kali kane ka ka ktah ïa ka jingkiew dor ki mar bam mardih.
La ong ba ïa kane ka jingkieng la sdang ban shna ha kine ki bnai tlang mynta u snem bad ha ka por ba dang rang ka bneng ki kali ki ïaid na um, hynrei mynta da la wan ka lyiur ki kali kim lah shuh ban ïaid lyngba katei ka wah bad haba jur slap ki briew ruh kila shitom ban ïaid na shiliang sha shiliang.
Naka liang jong ki nongrep katei ka thaiñ bad kum juh ki riew paidbah ki kyntu ïa ka PWD, khamtam ïa ka ophis jong ka Mawsynram PWD Division ba kan phah shna ïa ka subway halor katei ka wah khang ba ki kali kin ïoh ïaid khnang ba kan nym don ka jingkiew dor bad ka jinglut ksan ïa ki paidbah.
Shillong, Jymmang, 28: Ka Raid Laban Secondary School ha ka sngi Palei ka la rakhe ïa ka jingdap 50 snem ha ka jingïaid lynti ban ai ka jingshakri ha ka liang ka pule puthi ha kane ka jylla.
Ha kane ka sngi u Myntri ka Sorkar Jylla u Bah Sanbor Shullai uba long ruh u MLA jog ka South Shillong Constituency u la long kum u kongsan ha ryngkat ka jingsakhi lang jong ki nonghikai, ki khynnah skul nalor kiwei de kiba la shah khot sngewbha.
U Bah Sanbor Shullai uba la long u kongsan ha kane ka sngi, u la ai ka jingïaroh ïa kane ka skul kaba la lah ban kynjoh sha u mawmer ba 50 snem ha ka kam hikai bad ban saiñdur ïa ka lawei jong ki khynnah pule ha ka jingnang jingstad.
Ka jingdon jong kane ka skul la lah ban pynmih ïa bun ki khynnah skul kiba la nang la stad bad kiba la paw ha ka kam ïalehkai phutbol kum u samla Aiborlang Khongjee, ka kong Wansuk kaba dei ka kynthei Khasi ba nyngkong ban kiew sha u Lum Everest bad kiwei kiwei.
La pynphuh pynphieng ïa kane ka jingrakhe da ki jingrwai bad ki jingshad na ki khynnah skul.
Ha kane ka sngi la pynkup burom ruh ïa ki khynnah skul kiba wan shakhmat ha ka jingpule bad kiba la lah ban wanrah nam bad burom ïa ka skul baroh kawei.
Shillong, Jymmang 28: U Nongïalam ka NPP bad Myntri Sorkar James K Sangma ula ong ba kin dang mih bun ki jingkynnoh ba khlem nongrim pyrshah ïa ka Sorkar Meghalaya Democratic Alliance (MDA) namar bala nang jan ka elekshon jied MLA thymmai.
“Baroh ki jingkynnoh ba mih mynta pyrshah ïa ka Sorkar Jylla ki dei kiba khlem ka nongrim.
Nga kyntait ruh ïa ka jingkynnoh donkti ka sorkar MDA ha ka kam khaïi tuh ïa u dewïong" ong une u Myntri.
Kat kum ka jingong jong u, ka long kaba suk ban shu kynnoh ïa ki briew hynrei ka ïapher pat bak ly bak ban pyn shisha bad ki sakhi satar.
Ki jingkynnoh ki her bad diang bad mon bala jan ka elekshon.
“Mynta bala jan ka elekshon, ngi hap khmih lynti ïa kum kine kiei kiei baroh, ki jingkynnoh ba khlem nongrim bad ki jingkynnoh ki ban sa nang mih" ula ong.
Shillong, Jymmang 28 : Ka Dr.Jasmine Lyngdoh, ba dei ruh kyrtong ka NPP ban aireng na Nongthymmai constituency ha ka elekshon MLA kaban long ha u 2023 ka la shah jied ban shimti kum ka President jong ka NPP Shillong City ha kane ka sngi Balang.
Ha ka jingïalang pynskhem ïa ka Dr.Jasmine kum ka President Shillong City kaba long h akane ka sngi Balang la donlang ruh naduh ka President jong ka State NPP Women’s Wing, Kong Probity Nongpluh, nangta u Working President ka NPP ba dei peit ïa ka Shillong City, u Prof.D War nalor ki nongkitkam jong ka party.
Ha kane ka sngi la pynskhem ruh ïa ka Kong Donna Diengdoh kum ka General Secretary jong ka Women’s Wing Shillong City bad ka Kong Damelari Ryntathiang kum ka Vice President Shillong City.
Shillong, Jymmang 28 : Ka NPP Shillong City ryngkat u Bah Rocky Hek kum ka dak ban ai mynsiem shuh shuh shuh ïa ka samla Riya Kharpran kaba la wan hakhmat duh ha ka result jong ka HSSLC Commerce ba pynbna da ka MBOSE ha ka step sngi Palei, mardor ki la leit ban pynkup burom bad aiti ruh da ka song pisa sha katei ka samla.
Kumban shu kdew hangne, ka samla Riya kaba la wan ha ka kyrdan kaba nyngkong duh ha ka thup ki First Ten ka la ïakhun ïa ka eksam jong ka na ka skul St.Anthony’s Higher Secondary School Shillong.
Haba kren ha ha kane ka sngi u bah Rocky Hek u pynpaw ïa ka jingsngew sarong ba ka samla pule kaba dei na ka shnong jong u ka la ïoh ban khe t ïa u soh u ba wanrah ïa ka nam bad burom ïa ka shnong ka thaw da ka jingtrei shitom jong ka.
Shillong, Jymmang 28 : U Myntri Rangbah ka jylla u Conrad K Sangma mynta ka sngi u la ong “Lada ngan sngap bad shu jubab beit ïa ki jingkynnoh ngam nym don por shuh ban ïoh trei kam, la shu lut por tang haba pynshai, ka bha ba ngan ym sngap ïa ki jingkynnoh ban ïoh ban treikam ".
Kane ka dei ka jubab jong u myntri rangbah ka haba jubab ïa ki jingkynnoh jong ka BJP ka party kaba don lang ha ka sorkar bad kiwei kiwei ki kynhun kiba la kynnoh pyrshah ïa ka sorkar, haba ïa dei bad ka BJP u myntri rangbah u la ong ba ki nongïalam ba halor ka BJP kim shym kren ei ei kiba kren dei tang kato katne.
Haba jubab ïa ka jingkynnoh u nongialam ka liang pyrshah u Dr.Mukul ula ong “U tip kham bha namar ïa ka jigndro ïa ka ïing dorbar la pdiang ha ka sorkar kaba rim, ha ka juh ka por u la ong ba um kwah ban kren pyrshah ïano ïano ruh, ka jingdawa ban hiar shuki ïa u mytnri ka PWD Building ka dei ka jingkren kaba juh jia ha ka saiñ pyrthei.
Tura, Jymmang 28 : Ki dkhot jongka FKJGP Garo Hills Zone, Tura lem bad ki bor pahara na ka tnad kam khlaw jongka GHADC ki la ïoh ban bat bad kurup ïa kawei ka trok Pick Up AS-34C 0478 na jan Okkapara, South West Garo Hills ryngkat bad ki dieng sawdong shitrok ba la pom bad thmu khaïi beaiñ na ki khlaw sorkar.
ïa kane ka trok la ïoh ban bat ha ka por 11.35 hynnin ka miet.
ïa kine ki dieng sawdong lem bad ïa kane ka kali la aiti sha u Incharge ka Forest Range Office, GHADC, Tura.
Shillong, Jymmang, 28: Ki Pulit jong ka Pasteur Beat House ha ka sngi Saitjain ki la leit ban shimti noh ïa kawei ka met ïap shynrang ba la lap na lawbniap kaba don mar pyrshah bad ka Hotel Polo Towers, Shillong.
Katkum ka khubor ba la ïoh lum na ki Pulit, la ïathuh ba kane ka metïap ka dei ka jong u Bah Gilbert Pyngrope, uba shong basah ha Mawpat Circle-3.
Une u rangbah u dei u nongniah taksi kamai uba dang shu sdang ban niah biang ïa ka kali kamai dang kumba shi taiew eiei hadien hynriew bnai ba u la mih noh na ka jaka kaba u la shah sumar.
La ïathuh ruh ba ha ka miet sngi Thohdieng ki bahaing hasem ki la pyrshang ban wad ïa u kylleng kylleng hadien ba um shym la wan phai satia sha la ing.
La ïathuh, ba ïa ka kali local taxi kaba u niah la lap ba u la pynieng ha lad surok ban leit sha Ganesh Das Hospital kaba don ha Lawmali, Shillong.
Ki Pulit ki la ïathuh ba ïa ka met jong une u rangbah la lap mynta ka mynstep da ki katto katne ki briew bad hadien ba la tohkit bniah ym shym la lap satia ïa ka daw ba une u rangbah un khladnoh na ka jingshah leh dusmon ha kino kino ki riewsniew.
Hadien kane, ki Pulit ki la pynkit noh ïa kane ka met sha Shillong Civil Hospital na ka bynta ban leh ïa kaba donkam katkum ki kyndon jong ka aiñ.
Shillong, Jymmang 28: Ka Jylla mynta kadon sa san ngut ki briew iba dang pang Covid-19 ne ki active case bad kine ki dei 3 ngut na East Khasi Hills District bda 2 ngut na Ri-Bhoi District.
Ha kine ki arphew saw kynta bala leit noh, arngut ki briew kila iabit thymmai ïa ka jingpang hynrei ym shym la don pat kiba nang jingkoit.
Ka jingdon jong kiba ïap haduh mynta kala kot 1593 ngut.
Haduh 93826 ngut ki briew kila ïabit ïa kane ka jingpang ha kine ki laisnem mynta hynrei haduh 92228 ngut kila ïoh pat ïa ka jingkoit.
Shillong, Jymmang 28 : Ka sorkar jylla ka la pynkhreh ban pynïaid da ki Bus Ilektrik ban kit ïa ki riew paidbah bad da ki Bus ban kit ïa ki khynnah skul khnang ban pynduna ïa ka jingdheng kali ha ka jylla.
Nalor kata ka la rai ruh ban ïarap ïa ki nongñiah tourist taxi da kaba yn pynthied 200 tylli ki kali Innova bad ïa ki nongrep ruh 200 tylli ki Pick Up da kaba ai subsidy 50 % na ka liang jongka sorkar bad ïarap ruh ban pynïoh ram na ki Bank, iathuh u Myntri Rangbah ka jylla u Conrad K Sangma.
Kane ka long kum shi bynta ban pynïar ïa ka jingpyntreikam ïa ka Meghalaya Integrated Transport Project (MITP) ha ka jylla bad ka sorkar ka la buh thong ban pyntreikam ïa kine hapoh ka 45 sngi ïathuh u Myntri Rangbah.
U la ong ha kaba nyngkong eh yn pyntreikam ïa ki Ilektrik Bus ban kit ïa ki paidbah ha kane ka nongbah Shillong bad ïa kiwei ki Bus na ka bynta ban leit on leit shaw ïa ki khynnah skul namar lyngba kane kan ïarap ban pynduna shikatdei eh ïaka jingdheng kali ha kane ka nongbah.
Na ka bynta kane ka sorkar kan pyntreikam shwa khyndiat ki bus bad hadien lada ka ïohi ba ka long kaba seisoh kan sa thied shuh shuh ïa ki bus.
ïa kine ki Bus yn sa aiti ban pynïaid ha kino kino ki kynhun ne ki Agency da ka sorkar khnang ba kin long kiba ïaid beit ïaid ryntih.
Halor kane ka sorkar kan dang pynkhreh sani bha kumno ban pyntreikam ïa kine ki bus ong u myntri rangbah.
U la ong “ Kiba bun ki skul kim treh ban pynïaid da ki bus na kata ka daw ka sorkar kan thaw da kane ka lad ba kan pynbiang ïa ki bus bad ban aiti ha kino kino ki seng ne kynhun ban peit bad pynïaid pat ïa kine ki bus".
Nalor kane khnang ba kan long kum ka jingïarap ban ai kam ai jam ïa ki samla ka sorkar ka la rai ruh ban thied shwa 200 tylli ki kali Innova ban aiti pynïaid ha kito ki kynhun ba pynïaid ïa ki tourist taxi khnang ba kin ïoh ban kit ïaki nongwankai sha kane ka jylla da ki kali kiba bha.
ïa kine ki kali ka sorkar kan ïarap 50 % kum ka subsidy.
“ Ngin ai sha ki samla ne kito ki kynhun kiba pynïaid ïa ki tourist taxi da kaba phah ïaki ban aplai da ki form bad ka sorkar kan sa bishar shwa ban ai.
Ngi la leh khnang ïa kane khnang ba ki nognwan jngohkai sha kane ka jylla kin ïoh ban pyndonkam da kine ki kali bha haba ki kwah ban leit sha kino kino ki jaka bad kane kan long ruh kum shi bynta ban kyntiew ïa ka kam jngohkai ha kane ka jylla" ong u Myntri Rangbah.
Nalor kata khnang ban ïarap ïa ki nongrep ba kin ïoh ban kit ïa ki mar rep jongki sha ki ïew ki hat ka sorkar ka la rai ruh ban thied 200 tylli ki trok pick up ban ai sha kino kino ki kynhun ne ki seng ba peit ïa ka kit ka bah na ka bynta ki nongrep.
ïa kane ruh ka sorkar kan ïarap ban pynthied 50% kum ka subsidy.
Nalor kane kan ïarap ruh ban pynïoh da ka ram na ki bank khnang ba ki kynhun nongrep kin ïoh lad ban thied ïa kine ki kali.
Tura, Jymmang 28 : U Symbud Myntri Rangbah ka jylla u bah Prestone Tynsong u la ïathuh ba ka sorkar kan sa tei noh shen ïa ki Mini Secretariat ha Tura bad Jowai bad hadien kata ha man la ki nongbah jong ki District bad lehse wat shaduh ki nongbah jongki Sub Division ruh, namar ka jingthmu ka long ban buh lang ïa baroh ki ophis ha kajuh ka jaka ban pynsuk ïa ki paidbah haba ki leit donkam sha ki ophis sorkar bapher bapher.
ïa kane u la pynpaw haba kren kum u kongsan ha ka jingplie ïa ka ophis ba thymmai jongka Housing bad MIG mynta ka sngi ha Dakopgre, Tura.
Haba kren ha kane ka jingïalang u la ong ba ka sorkar ka pyrshang katba lah ban pynurlong ïa ki jingangnud bad jingthrang jongki paidbah na ka bynta ban kyntiew ïa ka roi ka par.
Dei na kane ka daw ba ka sorkar hapoh ka jingïalam u Myntri Rangbah u Conrad K Sangma lem bad ki myntri sorkar ka la shim ïa ka rai ban don ki mini secretariat ha man la ki district ban pynsuk bad pynjan ïa ka synshar khadar sha ki paidbah da kaba kim donkam shuh ban wan shaduh sha nongbah Shillong hynrei tang ha kitei ki mini secretariat ruh ki la lah ban pyndep ïa ki kam ki jam jongki.
“ Kum ka jingsdang namar hapdeng ka jinghiran pisa yn sdang shwa na Tura bad Jowai bad hadien kata yn sa nang tei ha man la ki district" ong u bah Tynsong.
Namar ka jingduna jaka sah ïa ki nongtrei sorkar ha ki district kumba la pyntip da ki deputy commissioner, u symbud myntri rangbah ula ïathuh ba ka sorkar kan pyrshang ban thaw bun ki Middle Income Group bad Low Income Group Housing Complex khnang ban pynïoh jaka sah ïa ki nogntrei sorkar.
U la ïathuh ruh ba ka sorkar ka dang pyntreikam ïakiba bun ki surok, ki projek pynroi pynpar ha kiba bun ki jaka hapoh ka jylla.
Na ka liang u Adviser jong u Myntri Rangbah u MLA ka North Tura u Thomas A Sangma ul a pynpaw ka jingsngewkmen ïa u myntri rangbah bad ia u symbud myntri rangbah kiba la shim khia ban pynurlong ïa kane ka ophis bad u kyrmen ba kane ka ophis kan ai ka jingshakri hok sha ki paidbah.
Kiwei kiwei kiba la ai jingkren ki long u DC Swapnil Tembe, u Director ka Housing u David D Sangma bad la ïadon lang ruh ki ophisar ha kane ka jingïalang.
Shillong, Jymmang 28: U Nongïalam ka NPP bad Myntri Sorkar James K Sangma ula thalaiñ tyngeh ïa u Nongïalam ka Liang Pyrshah Dr Mukul Sangma halor ka jingkynthoh pyrshah ïa ka kaiphod bad jingai jingmut jpng ka Inquiry Committee ba laitluid halor ka jingkynnoh bamsap hapoh ka Tnad Meghalaya Energy Corporation Limited (MeECL).
“Mynta bala mih ka kaiphod bad kam long kat ku ka jingkwah jong u (Dr Mukul), kam mut ba phin shu lynñiar khleh biej pyrshah ïa ki kyndon jong ka jingtohkit" ong u James haba iakren bad ki nongthoh khubor.
U James ula ong “Nga sngew ba u dei ban pdiang ïa ka kaiphod namar ka jing kynthoh pyrshah ïa ka kaiphod ka mut ruh ka jingkynthoh pyrshah ïa u briew uba khlieh ïa ka jingtohkit".
Ha ka sngi palei, u Dr Mukul ula pynpaw ïa ka jingbym sngewtynnad pyrshah ïa ka kaiphod jong ka Inquiry Com mittee bad ong “Naduh kaba sdang hi, nga la pynpaw ïa ka jingsngewkhia hadien ba nga khmih ïa ki kyndon jong ka jingtohkit ban don ka Commission of Inquiry ka ban ngam jylliew halor ka jingkynnoh bamsap hapoh MeECL bad namar kata, phin nym lah satia ban sei ïa ka jingshisha da kine ki kyndon".
U Dr Mukul ula ban jur ba dei ban don da kawei pat ka jingtohkit halor kino kino ki kam ba don ka jingkynnoh bamsap.
U Myntri Rangbah ka Jylla Conrad Kongkal Sangma ula ong ba ka Committee kam shym la lap satia ïa kano kano ka jingleh tam ha ka rukom thied ïa ki tiar ki tar kat kum ka kaiphod.
U Conrad ula pyntip ba ka Independent Inquiry kala ai jingmut ïa ka Sorkar Jylla banthung noh da u Chairman-cum Managing Director (CMD) ba pura hapoh MeECL bad ruh ban wanrah ïa ka rukom treikam ba thymmai haba iadei bad ka kam thied tiar thied tar.
Haba pynpaw ba um pat ïohpor satia ban pule ïa ka kaiphod, u James ula ong “Hynrei phi tip ba ngi hi ngi bud kat kum ki kyndon bala buh bad kam shym la don ka jinglehtam bad lada u Myntri Rangbah u ong ba kam don eiei ha ka kaiphod, ngi hap ban ngeit ba kam don eiei namar ka dei ka jingtohkit bala khlieh da u Justice bala shongthait jong ka High Court".
Shillong, Jymmang 28 :U President ka LJP, Meghalaya, u Shri Jamil Ahmed u la ong ba ka jingtwa jong ka dome jong ka Ïingdorbar Thaw Ain ba thymmai ka Jylla ka pynpaw shai ïa ka jingbamsap kaba shyrkhei.
“Ka Meghalaya kam dei shuh kum ha ki por ki ba la leit noh ha ka ba kim don satia kino kino ki kam thok kam shukor bad ki kam bamsap, hynrei mynta ka jinglong jingman ka la kylla nadong shadong lyngba ki katto katne ki bor ki bym kwah satia ba ki nongshong shnong ka jylla kin roi kin par" ula ong ha ka kyrwoh.
Une u Nongïalam ka LJP ula pynpaw ba kat kum ka jingsngewthuh ka jong u, ka thong ka ba kongsan jong kine ki bor ka long ban pynkylla duk ïa ki nongshong shnong, ban pynbunkam ïa ki ba kin pyrkhat kumno ba kin lah ban im bad ba kim lah ban pynleit jingmut halor ka jinglong jingman ha ka jylla.
“Ka jingkhyllem ba dang don ka ba la jia ïa ka jingtei jong ka Assembly ka dei kawei na ki nuksa ka ba khraw tam ka ba pynpaw pyrthei ïa ki kam bam sap, bad pyrkhat sa katno pat ki jingjia ki ban dang paw pyrthei," ong u Ahmed.
“Ka jylla ka dang iaksaid halor ki jingbym ïoh kam ïoh jam, ka jingkiew dor jong ki mar ki mta.
Ka dor jong u sohsaw ka long haduh T.100 shi kilo.
Ki ba riewspah ki nangkiew shaphrang, katba ki ba duk ki la nang tasam" ula bynrap haba pynpaw ïa ka jingbym lah ban mutdur kumno ki longïing baduk kum ki nongbylla sngi kin lah ban bsa ïa la ki jong ki khun ki kti.
Ka ïoh ka kot ka jylla ka don ha ka khep ka ba isynei, hynrei katto katne ki riew donbok ha ka jylla ki la nang khie spah.
U la ong ba ki don shibun ki jingeh, hynrei ka jingkylla ka long katno ngut na ki, ki la ïoh ïa ka jingpynpaw lyngba kane ka sorkar ka ba mynta?Ula pyntip ruh ba ha ka 13 bad 14 tarik mynta u bnai u la leit jngoh sha ka thain Mawkyrwat, kata ha ka por ba jur u slap bad ka ‘eriong, bad katto katne tylli ki ïing ki la shah pynjulor, laitylli ki dei ki ba u la ïohi da lade hi.
U la ong ba u la leit jngoh ïa kane ka shnong ban bishar bniah halor ka jinglong jingman bad kyntu ruh ïa u Rangbah Shnong la ki don ne em ki myntri sorkar ne ki heh sorkar ki ba wan ban tohkit halor kane ka jinglong jingman, hynrei ka jubab ka long ym shym la don satia ki ban khein snep na ka liang ka sorkar halor ki lad jingiarap na ka bynta jong ki.
Shuh shuh u la ogn ba u Myntri ki kam sam um (PHE) u dei u MLA ka Mawkyrwat Constituency hynrei ki nongshong shnong kane ka thain ki dang ïai ngat ha ka jingkyrduh um.
Halor kane ka mat, u la ong ba na ka liang ka party ka la thoh sha u Chief Secretary ka sorkar Meghalaya bad batai halor ka jinglong jingman.
U la ong ba u la sakhi bad kyrpad ruh ïa ka sorkar ba kan iarap ïa kitei ki nongshong shnong ki ba ki ïing ki sem ki jong ki ki la shah pynjulor noh ha ka ‘eriong ‘erngit.
Kumta ruh une u president ka LJP u khot u wer ïa ki nongshong shnong ka jylla Meghalaya ba kin kyndit bynriew, ban tip ïa la ki jong ki hok, ban buh jingkylli ïa ka sorkar halor kino kino ki bynta ki ba kin sngewhun, ban ym pdiang ïa ka pisa ha ka por ilekshon namar ki vote jong ki, ki long ki ba kordor, ban jied ïa ki briew ki ba khuid bad ba shida ba kin long ki MLA ne ki nongmihkhmat jong ka.
Shillong, Jymmang 27: Ka Meghalaya Pradesh Congress Committee (MPCC) kala dawa ïa ka Sorkar Jylla ban thung da ka jingtohkit jong ka Central Bureau of Investigation (CBI) halor ka jingkynnoh khaïi be-aiñ ïa u dewïong hapoh ka Jylla.
“Ngi dawa ïa ka Sorkar ba ka Sorkar kan thung mardor ïa ka jingtohkit CBI halor ka kam khaïi be-aiñ ïa u dewïong" ong ka Deborah Marak Working President ka MPCC bad Myntri barim ka Sorkar Jylla.
Kane ka Heh Congress kala pyntip ba bun bah ki trok kit dewïong be-aiñ ki dang ïaid manla ka miet lyngba ka Dainadubi bad Gasuapara.
Kala kynnoh ruh ba ki don bun ki dallal kiba donkti ha kane ka jingkhaïi tuh bad ong “Ym tang ka Jai Maa Enter prise hynrei ki don ruh ki trai shnong kiba donkti bad ba iatreilang ha kaba kila ïoh lum bun bah ka pisa na ki trok".
Ka Deborah kala ban jur ïa ka jingdonkam ban tohkti bad ban leh eiei pyrshah ïa kine ki dallal.
Ka Deborah kala dawa ruh ïa u Myntri Rangbah ka Jylla Conrad Kongkal Sangma ba u dei ban bthah ïala u jong u hynmen bad Myntri Sorkar James K Sangma ba u dei ban hiar shuki noh mardor lada shem ïa ka jingdonkti jong u ha kane ka kam bymman.
“Hynrei, tad haba phi la thung ïa ka jingtohkit ba laitluid phin sa tip na tynrai ïa kaei kaba jia ha kane ka Sorkar.
Man ka por ngi kren halor ki kam bamsap bad ki jingtohkit kim ju don satia, ngim lah shuh ban peiphang" ong ka Deborah.
“Namar kata, ban tip ïa ka jingshisha, ki dei ban khot ïa ka kynhun ba laitluid ba kin leh ïa ka jingtohkit kaba bniah.
Lada ki lah ban khot ïa ka CBI, ki lah ruh ban phah tohkit lang ïa baroh ki jingkynnoh bamsap da ki paidbah pyrshah ïa ka Sorkar Jylla" kala bynrap.
Shillong, Jymmang 28 : U Myntri Rangbah ba rim ka jylla uba long ruh u Nongïalam ka Liang Pyrshah u Dr Mukul Sangma ula kynnoh ba kane ka sorkar Meghalaya Democratic Alliance (MDA) hapoh ka jingïalam ka NPP ka shu pyrshang beit ban tep eitmiaw ïa ki jingkynnoh bamsap ha ka kam khaïi dewiong beaiñ da kaba leh mynleh ban saitkhuid bad kyntait beit ïa ki jingkynnoh ïa kino kino ki jingleh bakla bad jingbam klop.
“ Kine ki briew kiba don ha ka bor ki leh mynleh beit kum kiba shu shah kynnoh khlem ki jingshisha.
Lada kim dei ki jingshisha ka sorkar ka la dei ban leh da kaba tyngeh ïa kito kiba kynnoh pyrshah ïa ka bad dawa bai mynraiñ khmat ruh na ki" ong u Dr Mukul Sangma.
U la ong “ Hato ka sorkar ka nud ban leh kumta ban pynngat kyndon ïa kito ki briew kiba kynnoh bamsap ïa ka, kane ka pyni ba kim nud namar ki ïadon kti ha ki kam beaiñ bad bamsap".
U la ong ki paidbah ki la dep pynpaw na ka por sha ka por ba ka donkam ka jingïatrei lang jong ki seng saiñ pyrthei ban pyllait ïa ka jylla na ka jingbamsap hynrei wat hapdeng ki jingmih ki khubor halor ka jingïadonkti ha ka kam khaïi dewiong beaiñ ka sorkar ha ka jaka ba kan shim khia ban phah tohkit hynrei ka leh matlah bad kyllut pynban bad shah ba kane ka kam khaïi dewiong beaiñ kan ïai bteng beit ha ka jylla.
Kane ka jingleh sting ka pynpaw ba ki ïadon bynta ha kane ka kam kynnoh u Dr Mukul Sangma.
U la ong “ Kane ka pynpaw hi sha ki paidbah ba ki ïadon kti sop sop na kata ka daw ki pyrshang ban saitkhuid bad kyntait ïa kino kino ki jingkynnoh na kata ka daw nga ju kren bynniaw ba ka long kaei kaei kaba sngewsih ban ïohi kum kine ki jingjia kin jia ha ka jylla.
Wat la katta ruh nga ïai dawa ba ka sorkar ka dei ban shim khia bad pynsangeh mardor ïa kine ki kam beaiñ bad bamsap kiba jia hapoh ka jylla.
Dei ban pynsangeh mardor namar ngim kwah ban dang ïohi ïa ki jingjia ban dang ïai jia".
U la ong “ Ka jignbamsap ka la pynjot ïa kiba bun ki ri ha ka pyrthei bad na kata ka daw ngim kwah ba ka jylla Meghalaya ruh kan jot kan pra ha ka kam bamsap namar lada kane kam sangeh ka lah ban poi shata ruh".
Shillong, Jymmang 28 : U President jong ka Meghalaya Pradesh Congress Committee, Bah Vincent H Pala ha ka sngi Saitjaiñ u la kynnoh ba ka bamsap ha kane ka sorkar mynta ka la long ha ki liang baroh la ka long naduh ophis haduh ha surok.
Haba kren ïa kane hadien ka jingïalang pynbna kyrtong jong ka party ha Mawkynrew, u Bah Pala u la ong, “Ka UDP ruh kam lah ban lait na ka jingkhyllem jong ka tnum Iing Dorbar.
Mutdur lada dei ha ka por ba long Dorbar katno tylli ki synduk ïap briew yn sei nangto bad lada dei ha ka por ba ki dang trei ruh katno ngut kiban ïap hangto.
U Blei u dang ïada ka hap mynmiet.
"Utei u heh Congress u ong ruh ba ha ka jylla hi katei ka jingshna ïa ka Iing Dorbar kadei ka jingtei kaba ñiewkor tam kaba ki ong baroh ba kadei ka jaka ba kyntang tam ha ka ri synshar laitluid.
“Ha India hi baroh kawei, nga tharai kadei ka jingjah burom ïa ka Meghalaya, ka jingjah burom ïa ka ri jongngi hi baroh kawei," u la bynrap shuh shuh.
Kumban shu kdew hangne, na ka liang ka sorkar jylla dang shen ka la pynbna ba ka la phah ban pynlong da ka jingtohkit halor ka jinghap kynsan u tnum (dome) jong ka Iing Dorbar Thawaiñ ka jylla ha ka sngi U Blei jong ka taiew ba la dep.
Ha katei ka jingjia namar ka jingjia dang step ym shym la don satia kano kano ka jingjulor ha ka jingim briew.
Mawkyrwat, Jymmang 29: Ka ophis jong u District Sports Officer, South West Khasi Hills District, Mawkyrwat ka ai ïa ka jingpynbna ba shen kan sa sdang ïa ka lympung ïalehkai kynjatbol ba la tip kum ka South West Khasi Hills District Level Inter-School Subroto Cup Football Tournament 2022 na ka bynta ki Sub-Junior jong ki khynnah shynrang kiba hapoh 14 snem & ki Junior jong ki khynnah shynrang bad kynthei kiba hapoh 17 snem.
Namarkata, na ka liang ka ophis ka bthah ïa ki skul kiba don hapoh jong ka South West Khasi Hills District kibakwah ban ïashimbynta ba kin sa wan ban shim ïa ki phom ban pyndap ïa ki kyrteng jong ki nongïashimbynta na ophis treikam ha ki sngi long trei.
La pyntip ruh ba ka tarik ba khadduh ban pynpoi ïa ki phom ka dei ha ka 17 tarik u Jylliew, 2022 bad lada ki don kiba wan pynpoi ïa ki phom hadien ka tarik ba la buh yn nym pdiang shuh.
Na ka bynta ki jingtip ba khambniah kin phone ha 9366071684/9856925283/7085084819.
Jowai, Jymmang 29: Ka West Jaiñtia District Sports Association (WJDSA) lyngba u Hony.General Secretary ma Lammat-oo Laloo la pyntip ba ka Association ka khot ïa ki kynhun na ka bynta ka jingïalehkai ba la tip kum ka ‘5th U Debo Shullai Memorial Trophy’, 2nd Division Football League Tournament-2022.
La pyntip ruh ba ïa ka bai Entry kan long ha ka dor 2000 tyngka bad 30 tyngka na ka bynta uwei u rangïalehkai player bad kim dei ban duna ïa ka 20 ngut ne palat ïa ka 25 ngut.
Ka tarik ba khadduh ban pynpoi ïa ka bai rung Entry kan long ha ka 12.06.2022 hapoh ka por 2 baje nohphai sngi ha u Hony.General Secretary ka West Jaiñtia District Sports Association, kiba wan hadien katei ka tarik ba la buh yn ym lah ban pdiang shuh ïa ki.
Shillong, Jymmang 29: U Bah Finely Pariat General Secretary ka Meghalaya State Olympic Association (MSOA) u la shah jied kum uwei na ki vice president jong ka Athletics Federation of India (AFI).
U Bah Finely Pariat u la shah jied ha ryngkat ki laingut kiwei pat kum ki vice president ha ka jingïalang jong ka Annual General Meeting jong ka Athletics Federation of India kaba la long ha Chandigarh naduh ka 27 tarik haduh ka 29 tarik Jymmang.
U Dr Anwar Ameen uba dei u President ka Kerala Athletics Association, J.S Patnaik President jong ka Orrisa Athletics Association bad Sunny Joseph Secretary ka Delhi Athletics Association kum ki dkhot ka executive committee.
Ïa u Bah Finely Pariat ha ryngkat ki lai ngut la pynkup burom da ka Anju Bobby George kaba dei ka Senior Vice president ka AFI bad ba khur takma rupa ha ka World championship Dr Lalit Bhanot, Addile Sumarila President AFI bad MK Pathak treasurer AFI.“Ka long ka burom bad ka kabu na bynta jong nga ban don shah jied kum uwei na ki nongkitkam ka AFI bad na ka jylla kaba rit ban shah ithuh ha ka ri hi baroh kawei bad ba nyngkong tam na ka jylla ha ka Athletics," ong u Bah Finely Pariat ha ka kyrwoh khubor.
“Nga ai ka burom sha U Blei na bynta kane ka lad kaba nga khlem khmih lynti, nga ai khublei ïa ka Athletics Federation of India kaba la ai bynta bad shanñiah ha nga bad kumjuh ruh ïa ki paralok kiba la ai mynsiem kyrkhu kyrdoh na bynta jong nga.
".
Jowai, Jymmang 29: Ïa ka lympung ïalehkai ba lai jong ka ‘7-Aside Knock Out Football Tournament 2022’ bala pynlong da ka ‘Sports & Games Committee’ jong ka shnong Panaliar Jowai, la pynhap pyrda hynnin ka sngi 28 tarik ha ka jingïakhun phainal kaba la long hapdeng ka We Sport FC pyrshah ïa ka Elang Ki Oo FC.Hashwa kane la don ka jingïalang ba lyngkot ba la pynïaid da u Waheh Shnong Panaliar, ma Riquoma Rq.Laloo bad la ïoh ka jingduwai ainguh da u ma Lamyooki Shullai.
U Waheh shnong ula pynsngew ba ka shnong naduh ki por mynshwa kala ju pynlong ïa ka jingïalehkai phutbol kaba long mar 9 (khyndai) ngut shilliang ba la wan ïashim bynta na kylleng ki jaka.
Hadien kata ka shnong kala sdang ïa ka “Tiger 7" ka jingïakhun ba mar 7 (hynñiew) ngut shilliang, hynrei ha kane ka kynti ka shnong kala lah ban pynlong da ka 7-Aside Knock Out Football Tournament kaba la ïaid lynti la 3 snem mynta.
Ha kane ka sngi la wan ban pynhap pyrda ïa katei ka jingïalehkai phutbol da u Kongsan, ma Saron Pasweth uba dei ruh u MDC ka Jowai South Constituency, uba la kyntu ïa ki rang ïalehkai ba kin pyndonkam hok ïa ka sap ka phong ïalehkai kaba ki don, da ka da kyntu ïa ki nongjop ba kin nang bteng ban ïalehkai bha bad kumjuh ïa kiba shah rem ba kin nangïai treisitom ha ki sngi ban wan.
Haba phai sha ka jingïakhun kala long kaba itynnad bah namar haduh ba kut jong ka jingïakhun ym shem la don kiba thep kol tad haduh ba hap ban pynïakhun noh da ka (Tie Breaker) ha kaba ka kynhun Elang Ki oo FC kala long kum ka lahduh jong kane ka lympung mynta ka snem.
Ïa ka nam Man of the Match la ïoh rah da u Felickson Pasleiñ jong ka We Sport FC, katwa ïa ka naam Best Goal Keep la ïoh rah da u Confirm Bang ka Mency FC.Shillong: Ïa Ka lympung pyni ïa ki tiar shna dieng ba la shna ha ki karkhana shna tiar dieng kaba heh bha ha dewbah Asia kata ka INDIAWOOD jong ka sien kaba 12 yn sa sdang naduh ka 2 haduh ka 6 tarik u Jylliew ha Bangalore International Exhibition Centre, Bengaluru.
La pynlong ïa kane ka lympung da ka NuernbergMesse India, ha kane ka lympung ba san sngi lynter yn ïoh ïa ki mar ki mata kiba bun jiat kiba la shna katkum ki buit stad ba thymmai bad yn ïoh ruh ïa ki jingtip shaphang ki tiar ki tar bad ki kor ka juk mynta ba la pyndonkam.
Da kaba phai khmat sha ki rukom shna ïa ki tiar dieng kiba itynnad bad kiba long katkum ki ri ka pyrthei, ka jingtbit ha ka rukom shna, ka jingpyndonkam ïa ki buit stad thymmai, ka jingpyndonkam da ki kor ki bor bad da ki jingstad digital, ka jingthmu jong ka INDIAWOOD 2022 ka long ban kyntiewÏa ki kam shna tiar dieng jong ki karkhana ka ri India ban kynjoh sha ka jingïoh nong kaba long USD 27-billion kat ha ka snem 2025 bad ïarap ban pynlong ïa ka India kum kawei na ki ri ha kaba lah ban thied ïa ki tiar shna na ki dieng na kane ka ri.
La khmih lynti ba kane ka karkhana shna tiar dieng kam kynjoh sha ka shi billion dollar ka jingïoh nong kat ha ka snem 2025.
Ka jingïashim bynta jong ki ri na Germany, USA, Canada, Turkey, Malaysia, Finland, Estonia, Taiwan, bad Gabon napdeng kiwei kiwei ki ri ha kane ka rynsan pyni nam, kumta ha kane ka rynsan pyni nam ba san sngi lynter yn sa ïohi ïa ki mar ki mata kiba pher bapher bad ïoh jingtip ruh shaphang ki tiar ki tar bad ki kor ki bor ka juk mynta ba pyndonkam.
Kum kawei na ki rynsan ban ïasam ïa ki jingtip, kumta ha ka INDIAWOOD yn sa ïoh ruh ïa shibun tylli ki rynsan bad ki lympung ïaphylliew jingmut ha kaba ïadei bad ki lad ki lynti bad ki buit stad ka juk mynta ïa kaba yn pynlong da ki kynhun jong ki karkhana kiba paw bad kumjuh ruh yn pynlong ïa ki prokram kiba hikai shuh shuh kumno ban pyntbit ïa ka kami a kaba yn pynlong da ka Furniture &amp; Fittings Skill Council ka India.
Ka INDIAWOOD 2022 kan ïarap ban kyntiew ïa ka iew die ïa ki tiar shna na ki dieng Yn sa lah ban pynlong ïa ka INDIAWOOD 2022 naduh ka 2 haduh 6 tarik U Jylliew Shillong: La pynlong da ka NuernbergMesse India, ka lympung jong ka INDIAWOOD ha ka sien ba 12 (kaba long ka lympung pyni ïa ki tiar shna dieng ba la shna ha ki katkhana shna tiar dieng kaba heh bha ha dewbah Asia) yn sa sdang naduh ka 2 haduh ka 6 tarik u Jylliew ha Bangalore International Exhibition Centre, Bengaluru.
Jowai, Jymmang 29: Ka Maitchaphrang Mootyr-chiah kala long kum ka lahduh ha ka lympung ïalehkai ba la tip kum ka ‘2nd Adelbert Laloo Memorial Trophy’ ha ka kyrdan 3rd Division Tournament-2022, ïa kaba la pynïaid da ka West Jaiñtia District Sports Association (WJDSA) ha madan Kiang Nangbah Stadium Dongmihsngi Jowai.
Ïa kane kane lyngpung la pynlong shi bynta na ka jingrakhe dap 50 snem ka Association bad ha kane ka sngi pynhap pyrdan la wan sakhi da u kongsan ma Khroobok Passah uba dei ruh u District Sports Officer, ha ka jingdonlang u ma E.M.H Passah kum u symbud kongsan, ma S.K Lato, Dr.H.H.Mohrmen, ma M.M Thaiang, ki nongkitkam ka WJDSA bad kiwei de.
Ka Maitchaphrang Mootyrchiah kala long kum ka lahduh haddien ba ka la lah ban pynliem ïa ka Khliehmuchut Shangpung da 2-1 kol, haba phai sha ka jingïakhun hapdeng kine ki ar kynhun kala long kaba itynnad bad kaba ïakhait bha naduh ka jingïakhun jong ka kylla step haduh ka kylla miet.
Haka kylla step kine ki kynhun kila ïoh ban thep kol mar kawei, katba ka jingïakhun ka dang sdang ta kumba 4 minit u Sanborlang Tang u rangïalehkai jong ka Maitchaphrang Mootyr-chiah ula thep ïa katei ka kol ba nyngkong, katba Khlieh-muchut Shangpung kala pyrshang ban pynphai ïa katei ka shikol bad dei ha ka minit ba 14 kala ïoh ban pynkhih ia ka jar lyngba u Arwan Phadong.
Ha kaba wan ban bteng ïa ka jingïakhun jong ka kylla miet ka jingïalehkai kala long kaba kham itynnad shuh shuh namar baroh kitei ki ar kynhun kila sei pyrthei ïala ki sap ki phong ïalehkai jong ki hapoh madan kaba la pynhun ïa ki nongkyrshan bad ïa baroh kiba la wan sakhi ïa ka jingïalehkai phainal.
Dei ha ka minit hashwa ban kut noh ka jingïakhun kata ha ka minit ba 79 u rangïaleh jong ka Maitcha-phrang Mootyr-chiah u Risanlang Dkhar ula ïoh ban thep ïa katei ka kol ba ar kaba la pynlong syndon ïa ka kynhuh Maitchaphrang Mootyrchiah ban long syndon kum ka lahduh jong kane ka lympung mynta ka snem ha ka kyrdan 3rd Division bad haka juh ka por kine baroh ar kynhun kiba la poi phainal kila ïoh rung sha ka kyrdan 2nd Division.
Ïa ki khusnam sha ki nongjop la sam da u kongsan bad u symbud kongsan jong kane ka sngi, ka kynhun ba ïoh ïa ka nam lahduh kala ïoh rong ia ka song pisa kaba 25 hajar tyngka lem bad ki Trophy bad ka kynhun ba wan ba ar kala ïoh 12 hajar tyngka lem bad ka trophy.
Katba ïa ka nam Best Goalkeeper la ïoh da u Damiki Tyngkan na ka Mookyrdup, Top Scorer ar ngut kiba la theh mar 8 kol kita ki long u Dangri Phawa ka Madankynsaw Mookyn-deng bad u Risanlang Dkhar ka Maitchaphrang Mootyr-chiah, ïa ka nam Man of the Match la ïoh da u Sanborlang Tang ka Maitchaphrang Mootyrchiah.
Ka nam Player of the Tournament la ïoh da u Risanlang Dkhar ka Maitchaphrang Mootyrchiah.
Ka jylla katba nang mih ki sngi bad ki snem ka la sdang ban paw ha ki kam ïalehkai la ka long ha ka football, athletic, cricket, boxing, swimming, judo bad kiwei kiwei.
Ym lah ban leh ba ka jingkiew ka kam ïalehkai hapoh ka jylla kadei lyngba ka jingtrei shitom ki state asscociation, ki skul, ki college, ki shnong, ki kynhun seng bhalang haduh ki riew shimet kiba la shim khia ban pynlong ïa ki jingïalehkai lyngba ki state level, inter-district, inter-school, inter-dong, knock-out bad kiwei kiwei kaba ïarap na bynta ki samla ba kin pynpaw pyrthei ïa la ki sap ïalehkai.
Watla ki samla ki don ka sap ka phong ïalehkai hynrei kiba bun ki kut hajuh tang ha la ka jong ka jylla namar kim don lad don lynti ban jam sha kiwei pat ki kyrdan na ka daw ba ka mei sorkar kam ithuh ban ïarap kyntiew lem na bynta jong ki ban poi sha kiwei pat ki rynsan ïalehkai kiba kham heh kum ha ka national bad wat ha ki international ruh kumjuh.
Ka sorkar jylla ka la ïaid lynti mynta ha ki sanphew tylli ki snem ka jingïoh la ka jong ka jylla ba pura hynrei haduh mynta mynne kam pat don ki lad ki lynti ban ïarap na bynta ki samla ïalehkai khamtam kito kiba don shisha ka sap bad kiba wan na ki longïing baduk ban kyrshan lem ha ka pule puthi, ha ki kam ba ki trei man ka sngi.
Ki don shibun ki samla la ka long ki shynrang bad kynthei kiba don ka sap ïalehkai hynrei namar bym don ka jingïarap ki hap ban kynran dien noh ba ban ka jingduk ha kaba ki hap ban pynlut ka por ha ki jingbylla ban pyndap ïa ka ïing ka sem, ïa ki jingdonkam shimet.
La ju sakhi ba ka sorkar lyngba ka tnad ki kam ïalehkai ka ju kren na ka por sha ka por ba ka buh ka thong ban kyntiew ïa ka jingïalehkai hapoh ka jylla da kaba kular ban tei ïa ki stadium, ki jaka ïalehkai naduh na nongkyndong, ban pynbiang ïa ki tiar ïalehkai, hynrei kine ki shu kut tang ha suiñ.
Ha u snem 2019 ka sorkar jylla ka la wanrah bad pruid dak halor ka sports policy da ka thong ban ïarap ïa ki samla ïalehkai ka jylla, hynrei haduh mynta mynne ka dang sahkut ha suiñ kut tang ha kaban eksamin.
Ha kane ka rukom shaei ka lawei jong ki samla ïalehkai ka jylla kiba don ka mynsiem bad kiba thrang shisha ban kiew ha ki kam ïalehkai.
Dang shen u Myntri ka tnad ïalehkai u la kyntu ïa ki skul bad ki college ba kin dang pyntreikam noh ïa ka sports polisi ha ki jaka pule jong ki bad ba ka sorkar kan sa ïarap ïa kiba ki skul bad college kim lah ban pyntreikam.
Kane kan long ka jingïarap na ka bynta kito ki samla kiba wanrah nam bad burom kiba khur takma ïa ka jylla na ki jingïalehkai bapher bapher shabar jong ka jylla ba kin ïoh ban ithuh ha ki skul bad ki college ha ki kyrdan pule jong ki.
Hynrei wat ka sorkar dalade kam pat lah ban pyntreikam kumno tharai ki skul bad ki college kin pyntreikam, hato ka sorkar ka thmu tang ban pynlut kai ïa ka por, ka bor jong ki nongpynïaid jong ki skul bad college ne ka shu long tang ka jingkren lait jynhaw jong u myntri.
Bad lada kane ka urlong shisha kan long ka jingkyrkhu ïa ki samla ïalehkai bad ka burom ruh ïa ka sorkar jylla.
Lada ka sorkar ka don shisha ka thong bad lada ka kwah ba ki samla kin kiew ha ka kam ïalehkai bad ba ki samla kin ym kut noh tang shiteng lynti kadei ban pyndep ïa kiei kiei kiba ka la dep ban pruid dak.
Ban ap tang na ki state association, ki skul, ki college, ki kynhun seng bhalang, ki riew shimet haduh katno eh kin lah ban ïarap ïa ki samla ban kiew ha ki kam ïalehkai, ynnai ïakren ïa ka ïoh kam ïoh jam, hynrei ka shong eh ha ka sorkar ba kan pynstet ban pynbit pynbiang noh ïa kiei kiei kiba la pruid dak ban ïoh pyntreikam noh ïa ka sports polisi.
Nongstoiñ, Jymmang 29: Ka jingkhuid jingsuba ka dei kaba donkam haduh katta katta ha baroh ki shnong ha ka jylla.
Na ka liang ki paidbah nongkyndong ka Jylla khamtam eh ha West Khasi Hills, ki khmih lynti ba ka skhim Jal Jeevan Mission jong ka sorkar, kan ïarap ïa ki ha kaba ïa dei bad kane ka bynta bad ban lah ruh ban bud ryntih ïa ki kyndon ba ka sorkar ka thmu na ka bynta ka khuid ka suba ha ki shnong ki thaw.
Kum ban pynkynmaw biang hangne ba na ka liang ka sorkar ka la buh ba ka khuid ka suba ka dei ka thong kaba hakhmat duh, ha kaba ka la dep pynbna ruh lyngba ka ‘Swaach Bharat Mission’.
Katei ka Mission ka la pyrshang ban pyntreikam pura naduh ki snem ba la dep, da kaba pynlong ïa ki prokram bapher bapher haman la ki jaka, ban pynsngewthuh ïa ki paidbah ba ki dei ban bud ryntih ïa ki kyndon ba la bthah da ka sorkar.
Nalor nangta, ha ki snem ba la dep ka sorkar ka la bynshet ha ka tnad Public Health Engineering ba kan pynlong ïa ki prokram ha ki shnong na ka bynta ban pynsngewthuh ïa ki paidbah, ba kawei pa kawei ka longïing ka dei ban don ki paiñkhana lane ki jaka leit bar kiba biang.
Katei ka prokram ka la long kaba jop, namar ki paidbah ki la ïaleh ban bud ryntih bad lehse haduh kine ki sngi jan baroh ki longïing ha West Khasi Hills ki la pyrshang ban pynbiang lut ïa ki paiñkhana.
Hynrei watla katta ruh, ki dang don shibun pat ki shnong kiba la biang ki paiñkhana, pynban kim shym la pyndonkam namar ka jingbym biang ka um.
Katkum ki jinglum jingtip jong u nongthoh khubor, la lap ba ki spah tylli ki shnong ha West Khasi Hills ki dei ki bym pat don um kor bad ki shem jingeh haduh katta katta ban pynbiang um na ka bynta ki paiñkhana.
Nalorkata la lap ruh ba ki don bun bah ki nongshong shnong kiba hap ban pynlut da ki phew hajar tyngka, na ka bynta ban thied ïa ki kor tan um, nangta ki pipe jri bad ki waiar eletrik ban pyndonkam haba tan um bad ki top um ban pynlang um.
Haba kheiñ kyllum ïa ka jinglut baroh haduh ban da ïoh um ka jinglut kan ym duna ïa ka arphew hajar tyngka lada dei ki ïing kiba don um kham hajan.
Hynrei lada dei kiba jngai lei lei na ki tyllong um, ka jinglut kan ym duna ïa ka sanphew hajar tyngka.
Halor katei ka jingeh, katto katne ki nongialam shnong kiba mad ka jingkyrduh um, ki la ïathuh ba tang namar bym don um kor, la jan man kawei pa kawei ka longïing ki hap ban thied da ki kor tan um.
Ki la ong ruh ba ki don ki longïing kiba hap ban ïa synñiang pisa na ka bynta ban thied motor, waiar elektrik bad pipe jri ban pynïoh um ha ki ïing jong ki.
Nangta ki la ïathuh ba ha ki bnai Lber haduh Jymmang, ki la hap ban tyngkai bha ïa ka um, namar ka umpohliew na ka jaka ba ki ring um lada tan tang shiteng kynta ka la rngad.
Nangta lada leit tan um na ka jaka kaba biang, ka jing jngai ka long ar haduh lai kilomitar bad ka jinglut ban thied tiar ka long da ki lak tyngka bad yn ym lah satia ban leh ïa kata lait noh tang lada ka sorkar ka pyntrei.
Ki ong ba lada ka JJM kan treikam pura kumba la bthah kim don jingartatien ba ki jingeh baroh ba la ki mad kin sa kut noh namar baroh ki thliew ïing kin ïoh ka um kaba biang.
Nongstoiñ: Ka elekshon ban jied ïa ki nongmihkhmat sha ka Ïing Dorbar Thaw Aiñ ka jylla ha u 2023, ka lah ban long kaba jyrwit jyrwat haduh katta katta bad kan long ruh ka election, kaba kito ki paidbah nongthep vote kiba kheiñ kor ïa ka pisa bad kiba kloi ban die tad dor ïalade kin sa paw pyrthei haba shit haba shai, namar kumba ong ki riew shemphang ba ka sur ki paitbah ka dei ka sur u Blei kan sa urlong khlem artatien.
Haba pyrshang ban twad jingmut na ki nongïalam jong ki seng saiñ pyrthei bapher bapher bad na ki paitbah nongthep vote jong ki lai tylli ki Constituency kiba hap ha West Khasi Hills, ka sur kaba mih na ki ka long ba ha ka election 2023 lada kino kino kiba kwah ban ïaleh election lymda kim pat don da ki klur tyngka ki dei ban shong khop ha ïing namar kin ym jop da lei lei ruh em.
Don napdeng ki riew rangbah kiba ong ba ha kine ki sngi la ka dei ha ki shnong ki thaw, ki balang, ne ha ka saiñ pyrthei, ïa kiba duk lada ki bha bad ki dei kiba tip briew tip blei bad kiba stad bad shemphang katno katno ruh kin ym ñiew kor shuh.
Uwei u rangbah u bym kwah ban pynpaw kyrteng ïalade u la ong ba ki don ki nongïalam balang kiba lada uno uno u dkhot ka balang um ju poi sha ïing mane baroh shisnem lynter ruh, hynrei u lah ban pynbiang ïa ki jingainguh balang kim ju kynmaw ban leit ïasyllok.
Ka long kumjuh ha ka saiñ pyrthei ba lada ha ka taïew shuwa ban poi ka sngi thep vote ki paitbah ki ïatur sha ïing jong ki kyrtong ban leit pan pisa.
U la ong ruh ba don napdeng ki paitbah ba shuwa ban poi ka sngi thep vote lada don san ngut ne hynriew ngut ki kyrtong, kin leit ban pan pisa na baroh, hynrei ha ka sngi thep vote pat tang shisien thep ym ar, lai ne saw sien.
Nalor kata u la ong ba lada phai dien ha ka election 2018 kiba jop ki dei tang ki heh saipan bad ki business man suda.
Haba phai pat ha ka Election 2023 ha West Khasi Hills, ka Rambrai Jyrngam Constituency kan dei ka Constituency kaba ka jingïaleh kan long kaba ithamula tam na baroh ki Constituency, namar ki don ar ngut ki MLA barim ki ban ïakhun pyrshah ïa u sitting MLA kata u bah K.P.Pangñiang President rangbah ka HSPDP u ba dei ruh u MLA barim ka Constituency, u bah Francis Pondit R.Sangma MLA barim ka Mawshynrut u ba lah ban ïaleh na ka TMC, pyrshah ïa u bah Kimfa S.Marbañiang u MLA ka Congress u ba la leit kyrshan mynta ïa ka sorkar MDA, ha kaba ka sur na kiba bun ba lang ka ong ba shen un sa rung noh sha ka NPP bad un ïaleh na katei hi ka party.
Ka jubab kaba shai kdar kan sa paw ha ka sngi ñiew vote ha u 2023 bad dei hangta yn sa lah ban pynshisha, katno ngut kiba biej pisa bad ki bym salia ban die tad dor ïalade ha ka shikhyllipmat bad katno ngut kiba sngewthuh ïa ka dor jong ka shi vote ka jong ki.
Namar ha ka por election wat lada u kyrtong u ai da ki lak tyngka sha kawei kawei ka Polling station, kiba khung ïa ka lah bad phew lak ki dei tang ki nongïalam katba ki paitbah paidlang te lait na ka ar spah haduh san spah tyngka kin ym ïoh tam, lait noh tang ki polling agent shi hajar haduh ar hajar tyngka ki lah ban ïoh kum ka bai bylla sngi.
Hynrei lada ki thep ne kim thep ruh ka shong ha ka mon jong ki namar ym don ba tip ne ïohi.
Nongstoiñ, Jymmang 29: U sohphlang u dei uwei na ki mar rep ba ki paitbah ha West Khasi Hills bad ki paitbah nongshong shnong ki ïabeh bha ban rep ha ki snem ba mynshuwa hynrei ha kine ki sngi ka jingrep ïa u ka la sdang ban duna bha.
Ha ki snem ba mynshuwa ka jingrep sohphlang ka jur bha ha ki thaiñ Parïong, Myrïaw, Markasa, Jaidoh, Nonglwai, Rangblang bad kiwei kiwei.
Katkum ki jingtip ba la ïoh lum da u nongthoh khubor na ki nongrep sohphlang na kylleng ki jaka jong ka West Khasi Hills, la ong ba ki don shibun ki jingeh ha kaba rep ïa utei u jingthung kum ka jingduna ki jaka rep.
Namar ban rep ar sien ha kajuh ka jaka um long satia namar u donkam ban rep tang ha ki khyndew shrah.
Nangta ka jingmih na ki jaka rep ruh ka la kham duna bha ha kine ki snem.
Wat la katta ruh ki dang don ki nongrep ha ki katto katne kiba dang ïabeh ban rep ïa utei u jingthung.
Nalor kata kiba bun ki jaka kiba ki nongrep ki kham ïabeh ban rep sohphlang kum ha ki thaiñ Parïong, Nongshilong, Markasa, Laitkseh, Marngor bad kiwei kiwei ha ka jaka ban rep sohphlang ki la kham ïabeh ban rep noh da u biskot, namar u dei u jingthung u ba kloi bha ban ïoh kheit bad ka jingïoh ruh ka kham bun, nalor ba ka ïew ka hat ka biang bha khamtam ha ki bnai ba dang sdang kheit nyngkong.
Haba ïakren bad ki nongrep biskot pat ki la ong ba ha une u snem u biskot tang mar shu sdang phuh syntiew bad sdang ban soh u neh bha.
Hynrei kaba lyngngoh ka long ba na ka jingjur slap palat ha ki taïew ba la dep bad ka jingrang kynsan ha kane ka taïew bad ka jingshit kyrang jong ka sngi, ki don bun bah ki jaka rep biskot kiba ki sla ki la sdang stem khlem pat dei por.
Ki la ong ba imat ka jingpynmih biskot ka lah ban duna bha na ha une u snem, namar um dan san bad pur bha kum ba long ha kiwei ki snem.
Wat la katta ruh kiba bun ki nongrep biskot ki la ong ba ki la pyshang ban trei shitom katba lah ban sumar, namar napdeng ki mar rep baroh u biskot u dei uba pynmih pisa bun eh lada ka ïew ka hat ka biang.
Mawkyrwat, Jymmang, 29: Ka ophis jong u District Sports Officer, South West Khasi Hills District ryngkat ka jingïatreilang bad ka District Administration, South West Khasi Hills District mynta ka sngi ka 28 tarik u Jymmang, 2022 ka la pynlong ïa ka lympung ïalehkai na ka bynta ki hep kiba rit khynnah shynrang bad kynthei kiba hapoh ka karta 12 snem ne ka Children Games ba la pynlong ha madan Artificial Turf, MDSA, Mawkyrwat.
Ïa kane ka lympung jingïalehkai la pynlong kum shibynta jong ka jingrakhe ïa ka jingdap 50 snem jong ka jingïoh ïa ka jylla ba pura bad ka jingdap 75 snem jong ka jingïoh jinglaitluid jong ka Ri India.
Ha kane ka sngi la ïoh ban pynïalehkai haduh 4 tylli ki jaid jingïalehkai kata ka jingïakop mareh shamoit (Spoon Race), jingïakop pynpait-balun (Blasting Balloon), jingïakop ïa knieh shuki (Musical Chair) bad jingïakop ïadur syiar (Cock Fight) ha kaba la ïa shimbynta shitrhem naduh ki khynnah shynrang bad kynthei.
Ha kaba kut jong ki jingïalehkai la ïoh ruh ban sam ki jingaisngewbha na ka bynta ki nongjop kiba wan ha ka kyrdang ba nyngkong, ba ar bad ba lai.
Ki nongjop ha ka jingïamareh shamoit (Spoon Race) ha ka Sub – Junior jong ki kynthei ki long ka Kressen Syiemlieh, ka Banrisha Thongni bad ka Lisha Paliar, ha ka Junior pat ki long ka Resheltyful Lyngdoh Marshilong, ka Icydora Syiemlieh bad ka Lalanangbha Kharlyngdoh.
Katba ki Sub – Junior jong ki khynnah shynrang ki long u Rabison Thyrniang, u Edison Kharraswai bad u Juvinial Tongwah, nangta ki Junior pat ki long u Biangborlang Wanniang, u Franlyjohn Wanniang bad u Rockyson Sohphoh.
Ki nongjop ha ka jingïakop pynpait-balun (Blasting Balloon) jong ki kynthei Sub – Junior ki long ka Phibansuk Kharlyng-doh, ka Dakmenshisha Jyrwa bad ka Haphilakmen Syiemlieh, katba jong ki kynthei Junior ki long ka Resheltyful Lyngdoh Marshilong, ka Sanijaijai Lyngdoh bad ka Rikynti Kharjahrin.
Nangta, jong ki khynnah shynrang Sub – Junior ki long u Dame-wanshwa Kharraswai, u Batskhemlang Kharbani bad u Teiborlang Iaw-phniaw, katba jong ki khynnah shynrang Junior ki long u Mebanteibha Kharlyngdoh, u Kelvin Enderson Kharraswai bad u Jerry Lyngdoh.
Ki nongjop ha ka jingïakop ïa knieh shuki (Musical Chair) jong ki kynthei Sub – Junior ki long ka Phibansuk Kharlyngdoh, ka Ribanylla Kharraswai bad ka Filaris Thongni, katba jong ki kynthei Junior ki long ka Risheltiful Lyngdoh Marshilong, ka Larisiewdor Syiemiong bad ka Baialin Khardewsaw.
Ha ka jingïakop ïadur syiar (Cock Fight) jong ki khynnah shynrang Sub – Junior ki long u Jubert Jeckle Syiemlieh, u Lambok Kupar Marngar bad u Daryl Syiemlieh, katba jong ki khynnah shynrang Junior ki long u Namebantei Lyngdoh Rngaid, u Robertson Marweiñ bad u Jerry Lyngdoh.
U bah Damang Syngkong, District Sports Officer, South West Khasi Hills District ha shwa ban pynkut u la ïoh ban ai ki kyntien jingkyrkhu kyrdoh bad jingaikhublei na ka bynta baroh ki khynnah kiba la wan ban ïashimbynta ha kane ka lympung namar ka la long ka jingïalehkai kaba jop.
Khliehriat, Jymmang 29: Ka East Jaiñtia National Council (Central Executive Council) lyngba u kyrwoh na u General Secretary u bah Nangjan Dkhar, ka dawa na ka sorkar jylla ba ka dei ban phah maramot noh mardor ïa ka jingkieng kaba don ha shnong khappud hajan Shymplong, namar ka jingjulor katei ka jingkieng ka la buh jingeh ïa ki paidbah kiba sah sha ki thaiñ khappud kiba ju iaid lyngba na katei ka jingkieng.
Ka seng ka dawa ruh na ka that PWD ba kan shim khia kham kloi ban maramot ïa ka jingkieng kaba khlem maramot mynta la kumba shi bnai tam.
Ka seng ka pynkynmaw biang ruh ba katei ka jingkieng ( RCC Bridge No 54/1), kaba don hajan ka shnong Shymplong kaba la shah rong noh ha ka um myn ha ka 17 tarik u iaiong ka dei ka jingkieng kaba don ha ki thaiñ khappud kaba ym pat shym la sdang satia ban pyntrei haduh mynta la don kumba shi bnai tam, ïa katei ka jingkieng ka um ka la rong lut ploiñ bad kane ka la buh jingeh haduh katta katta ïa ki paidbah ka thaiñ ha ka leit ka wan khamtam eh ha ka pang ka shitom bad ha ka kit ka bah namar ka dei tang kane ka jingkieng kaba pyniasoh ïa kiba bun bah ki shnong ha ki thaiñ khappud ha East Jaiñtia Hills District.
“Kumba la paw ha ki pathai khubor la ong ba nongshong shnong jong ka shnong Shymplong bad ki shnong ba mar jan ki iathuh ba lada ki donkam bad leit sha Khliehriat, sha Umkiang ki hap ban iaid da ka kjat na kawei ka jingkieng ïaid kjat (Hanging Bridge) kaba don ha ka wah Lukha tat haduh ba kin da poi ha surok national highway ha Sonapyrdi, la ong ruh ba naduh ba julor katei ka jingkieng ym don kali shuh ki ban wan bad leit sha ki shnong khappud kiba dei iaid lyngba na katei ka jingkieng kiba kynthup ka shnong Huroi, Hingaria, Lahaleiñ, Lejri bad kiwei kiwei ki shnong.
Kum ban shu phai dien, ka jingkieng kaba don ha Shymplong ka shah rong noh ha ka um naduh myn ha ka 17 tarik u iaiong, ha ka jingshisha, ki Engineer jong ka tnat Public Work Department mar mar ha ki sngi ba bud ki la leit ban jurip bad na ka liang ka sorkar ruh ka la rai ba yn sa phah jurip (examin) bha ïa katei ka jingkieng ha khappud bad wat u Symbud Kongsan jong ka jylla, u bah Prestone Tyngsong ruh u la kular ban shim khia ïa kane ka kam, hynrei kaba sngew phylla pat ba wat haduh mynta la don kumba shi bnai tam ïa katei ka jingkieng ym pat shym maramot bad wat tang ki tiar ki tar ban maramot ruh ym pat shym la pynpoi, kane ka la buh jingeh shisha ïa ki paidbah ka thaiñ khappud namar kam dei kaba suk ïa ki nongshong shnong ka thaiñ ban kiew ban hiar ïa ki riat lem bad ka kit ka bah ban ïaid lyngba na ka jingkieng iaid kjat kaba don ha ka wah Lukha, kane ka buh jingeh khamtam eh ïa kito kiba pang ba shitom, namar watla ka dei tang ka jingkieng kaba rit hynrei ka dei kawei na ki jingkieng ba kongsan ha ka thaiñ khappud.
La ong ruh ba na ka liang ka seng kan sa nang bud dien halor kane kaba long na ka bynta ka jingbit jingbiang ki paidbah ha ki thaiñ khappud.
Jowai, Jymmang 29: Hadien ka jingwan u slap ba jur uba la tap lut ïa ki rud jong ki bynta ka Syntu Ksiar (wah Myntdu) kaba la pyndap bad pynsniew dur da ki jaboh jabaiñ kum ki Plastic bad kiwei de ki jakhlia ba bun.
Na ka liang ka Dorbah Shnong Palaniar ha ryngkat ka jingïatreilang bad ka Panaliar Tourism & Environmental Development Society, hynnin ka sngi Saitjañ kila leit hiar pynlong ïa ka jingpynkhuid bad ban pynlum pynlang ïa ki ñiut ki ñier ha shi lynter ki bynta ka ‘Syntu Ksiar’ kaba dei ruh kawei na ki jaka shangkai pyngngad kaba khriang ïa kiba bun ba lang.
Ïa kane ka jingpynkhuid la ïalamkhmat da u General Secretary ka shnong ma Careme Phawa da ka jingïashim bynta lang naduh ki nongïalam shnong, ki khun samla shynrang kynthei lem bad ki hep barit kila wan shim bynta shongshit ban wanrah biang ïa ka jingkhuid jingsuba.
Hadien kane ka jingpynkhuid la don ruh ka jingai bam ruh ïa ki dohkha ha ka Wah Myndu (Syntu Ksiar) ha kaba u Waheh Shnong ma Requama Rq.laloo ula ai khublei ïa ki khun ka shnong kila la wan ban ïasnohkti lang ha kane ka sngi namar katei ka jaka ka dang hap hapoh u pud ka shnong.
Ula kyntu ruh ba ym dei ban khwai dohkha khamtam ha kitei ki bynta ba la pynlong ‘Fish Sanctuary’ da ka Jaiñtia Fishing & Environmental Association ha Syntu Ksiar.
Na ka liang ka shnong ruh kala maham bad pynshitom ïa kiba leh pyrshah.
U ma Laloo ula ong ba dang ha kine ki sngi ba wan u slap ki bynta ka wah kila heh shaba palat wat ki dohum kiba poi lut sha ki wah duid bad ki don ki briew kiba la shim kabu ban tong sisi ïa kitei ki dohum.
Haba pyntkut ïa ka jingkren u Waheh Shnong ula ai khublei ïa baroh bad kymjuh ïa ka Panaliar Tourism & Environmental Development Society, kumjuh ki ki saheh jong ka tnad Soil kiba la pynshna pynbha ïa katei ka jaka bad pynneh pynsah ïa ki dohum dohwah, ki mrad ki reng bad ban ïada ïa ki sawdong sawkun jong ka mariang.
Khliehriat, Jymmang 29: Ha ka jingaikynduh lang ki riew rangbah kiba na ri lum Jaiñtia hynnin ka sngi, kiba dei ki nongkhaiï kiba ju im da kaba tih maw bad tih shyiap, ki la seng ïa kawei ka kynhun ba la tip kum ka Jaiñtia Minor Minerals Miners’ Association (JMMMA) bad ki nongialam jong kane ka kynhun ki la pynpaw ka jingsngew khia halor ka jingkhanglad ka sorkar ban tih maw bad tih shyiap.
Ha ka jingiakynduh lang jong kitei ki riew rangbah la jied ruh ïa ki nongkitkam kiba kynthup, u President, u bah Kyrmiki Dkhar, Vice President, u bah Firstly Syad lem bad ki dkhot, kitei ki nongialam bad ki dkhot kila iakren halor shibun ki jingeh ba ki ïakynduh kiba na ka daw ka jingshah khang ban tih maw bad tih shyiap ha ka jylla.
Kum ban shu bynrap, ka sorkar jylla mynta ka la pyntreikam da ki kyndon aiñ ki ba long peitngor bad bishar bniah ïa ka rukom tih maw bad tih shyiap hapoh ka jylla kiba la tip kum ki ‘Minor Mineral’ ka sorkar ka la pyntreikam da ka ‘Meghalaya Mineral Concession Rules 2016’ kaba kdew shai ba kino kino ki pyntrei ïa ka kam tih maw, tih shyiap ki dei ban don ka Quary Permit, ka Mining Lease bad ka syrnot Environment Clearance kaba hapoh ka ki kyndon aiñ jong ka Environment Protection Act 1986.
Jowai, Jymmang 29: U ma Moonliaght Pariat uba la dep ban ïakhun MLA na ka Jowai Constituency la 3 sien bad ha kane ka kynti kaba saw (4) ula pyntikna ban ïakhun biang ïa kane ka Election 2023 na ka seng United Democratic Party (UDP).
Ïa kane ula pynbna hadien ba u la dep phah ïa ka shithi sha u General Secretary ka Circle jong ka seng UDP bad u kyrmen skhem ba ka Party kan pdiang pura ïa kane ka shithi jong u da ka jingmynjur lang jong u paid nongkyrshah jong ka UDP.Ula pynsngew ïa ka jingsdang jong ka jingïaid lynti jong u ha kine ki 6 bnai, ban leit ïalap canvas sha manla ki shnong kiba don hapoh ka Jowai Constituency, ban ïoh jingtip na ki nongkyrshah ba ki dang don jingmut ne em ïa u, hynrei ula lap ba ka jubab jong ki ka long ba kane ka kynti kala dei ka pali jong u ma Pariat, kiba la pynsngew ha u halor ki jingshah eh beiñ bad shah eh khunswet jong ka Constituency ha baroh ki liang.
Shuh shuh ula ong kum ka party kym shem la heh tang ha ka ktien hynrei kala leh da ki kam kiba khraw kiba ym kwah satia ban pynpaw pyrthei hynrei ki la ïaid shaid shaid.
Ula ong ba ka ‘UDP jong ka Jowai Circle’ ka long kum kato ka samla kynthei kaba itynnad kaba la tah bha ïa ka durkhmat bad ki jingiwbih haduh ba la khring ïa kiwei dei ban ïakhun kumno ban ïoh ïa ka.
Hynrei ka party ka don ïa ka Election Committee ban rai ïano yn ai Ticket da kaba kyntu ïa ki paidbah ban ym dei ban shah pynbeit ha kiwei kiba kam ïaleh kum ki kyrtong ka Party.
Jowai, Jymmang 29: Na ka liang u Waheh Shnong ka Lumtrep ma Ebormi Pale u kwah ban pynshai paidbah halor ka khubor kaba la pynmih ha ka 26/05/2022 ha kaba ïadei bad ka jingujor shah pynduh khaw rashon bad kynnoh byrngem kyntait shnong u Waheh Shnong ka Lumtrep ïaka kong Linda Nongkrem.
Hadien ba la ïohi ïa katei ka khubor ha u Mawphor na ka liang jong u Secretary jong ka shnong U Richmond Kya, ula khot kyrkieh ïa ka Executive Committee jong ka Dorbar Shnong ha ka 27/05/2022 bad ha ka EC ki la ïakren sani bha ïoh lehse don ka jingtrei kam bakla u Waheh Shnong namar ha ka Committee ba la dep ngim juh shem ïakren kumba la kynnoh ka Linda Nongkrem.
Hadien ka jingpynshai jong u Waheh Shnong ba ym shim la leh kumta bad u la ong ruh ba u tip shai ïa ki aiñ kumno ban trei kum u Waheh Shnong namar ha ka aiñ jong ka District Council kaba la pynkup bor ïaki Waheh Shnong kaba la kdew shai la kumno kumno ruh u Waheh Shnong um don bor ban beh shnong ne kyntait shnong ïa ki nong shong shnong.
Ha ka jingïatai ha ka EC ka la rai ban khot ïa ki Sub-committee bapher bapher jong ka Dorbar Shnong haka 28/05/2022 ban ïatai kumno ban leh ha ba ïadei bad ka khubor ba mih, hadien ka jingïaphylliew jingmut ki la ïa rai ban pynshai ha ki khubor halor ka khubor ba la pynmih da ka longkmie Linda Nongkrem.
Haba ïadei bad u khaw rashon ha u 2021 ngi la khot ïa ka dorbar na ka bynta ban pynbeit haba ïa dei bad u khaw rashon hadien ka jingpynbeit jong ki ka la mih ar tylli ki rai (i) lada don ki nongshong shnong jong ngi kiba lah ban long dealer ban die khaw ha ka dor 3 tyngka shi kilo 5 kg shi khlieh briew, ïa u ba wan nongkong ban pyntip sha ka Vigilance yn pynshkem ïa u/ka kum ka dealer bad la ai por ïaki shi sngi lada ym don ba lah ban leh kumta ngi la rai ban ïaid da ka point no.
(ii) da ka ba pynïaleh elekshon ïa ki Candidate ban die khaw rashon bad ban ai lad ïaki ban die ha ka dor 4 tyngka shi kilo.
Ha u snem 2021 ka Vigilance ka la hap ban shim da ka rai ba (ii), bad la ïa don haduh 4 ngut ki applicant nongïaleh bad la jop da ka linda Nongkrem, baroh shi snem ym don kano kano ka jingujor.
Ha u snem 2022, la hap ban shim biang da ka rai ba (ii), te kumta la khot application biang, la don ar ngut ki nongïaleh ka Linda Nongkrem bad u pyniaiddame Pale.
Na pdeng kine ki ar ngut la ïoh ban long dealer da u Pynïaiddame Pale.
Kumta ha ka por ba die da ka Linda nongkrem ym shim la don ka jingujor hynrei ynda la ïoh ban die khaw rashon da u wei pat la kynnoh kane ka juh ka long kmie ba juh die khaw rashon ha u snem 2021.
Balei ïa ka ka long bad ïa ki wei pat ym long?.
a ka jingïadei ka jingkynnoh ba byrngem ban kyntait shnong, ym shim la don mano mano ruh ba byrngem ban kyntait shnong ïa ine i kong Linda Nongkrem bad ka jingkynnoh jong ka kong ka long tang ban pynjah burom ïa ka shnong bad kumjuh ïa u Waheh Shnong bad kaba phylla shuh ka long balei la byrngen kyntait shnong ïa ka Linda nongkrem haba u lok jong ka u dei u Asst.Waheh Shnong bad ha ka juh ka por u long u Chairman shnong.
Haka ba ïadei bad ka jingkynnoh na ka bynta ka shi spah sngi, la ong ba na ka liang ka shnong ka la ïa pynbeit ban ïa noh synñiang sha ka shnong naka bynta ban thied jaka shnong namar ki nongshong shnong kiba bun hi ki long kiba duk kumta la pynbeit ban ai khyndiat shibnai haduh ban da dap ban thied jaka shnong.
Kane kam don jingktah ïa ka shi spah sngi bad ruh ngi khlem pynbor ïaki nong shong shnong ban noh synñiang jubor ka shong tang ha ka jingsngew jong uwei lane kawei pa kawei ka nongshong shnong.
Baroh kine ki jingkynthoh jong ka Linda nongkrem ki long kiba bakla suda bad na ka liang ka shnong ka ai por ïa ka kong Linda Nongkrem ban wan pan map haduh ka 31/05/2022 lada kam wan kin leit sha ki bor jong ka aiñ namar ka long ka jing pynjah burom ïa ka shnong kumjuh ïa u Waheh Shnong.
Katkum ka jingpynpeit na ka liang u Waheh Shnong ula ong ïa kane ka khubor bala mih ïoh lehse kane ka kong Linda Nongkrem ka kwah ban kyntait shnong ïa ki nongshong ym dei ka shnong ba kwah ban kyntait ïa ka, lymda ymdei kumta ïoh lehse ka kong Linda nongkrem ka don jingduna ha ka bor pyrkhat la ong katei ka kyrwoh ba la phah da u Waheh Shnong ma Ebormi Pale.
Nongpoh, Jymmang 29: Ka BJP party ha kane ka kynti ka la sei syndon da u Dr.Evarist Myrsing ban pynïakhun ha kane ka election 2023 na Mawhati Constituency ha Ri Bhoi District.
Kane ka la paw pyrthei ka dei hadien ba ka BJP ha ka sngi Saitjain ha ka jingïalang kaba la long ha Tyrso ka la pynthikna ba u Dr.Evarist Myrsing un ïa khun kum u kyrtong ka BJP na Mawhati ban aireng ha kane ka election 2023 bad na ka liang u Dr.Evarist Myrsing ryngkat kiwei ki nongïalam bad ki nongkyrshan ki la rung syndon sha ka BJP party bad pynthikna ruh ban trei bor bah na ka bynta ka jingjop jong ka party BJP na Mawhati Constituency.
Haba pynïasoh sha ka BJP party bad ba un long u kyrtong ka BJP ha kane ka election 2023 na Mawhati, ïa u Dr.Evarist Myrsing bad ki nongkyrshan jong u, la pdiang burom da u State president ka BJP, u Bah Earnest Mawrie ha rygnkat ka jingdon lang u myntri sorkar bad uba dei u MLA ka BJP, u Bah Sanbor Shullai, u Bah David Kharsati, Vice President ka state BJP lem bad kiwei kiwei ki nongïalam ka party na ka jylla bad na Ri Bhoi District.
Kum ban pynpaw, u Dr.Evarist Myrsing, u dei uwei u khun samla ka dong Ri Bhoi bad uba long trai na Mawhati Constituency bad ka long ruh ka burom ïa ka Constituency lada ki paidbah ki ai ïa ka jingjop ha kaba u la dei u samla uba la biang pura ha ka kyrdan pule puthi bad u la dei ruh uwei na u Senior Educationist mentor na ka Bharat Foundation bad ha kane ka kynti u la rai ban ïa khun na Mawhati na ka bynta ka jingkylla ka Mawhati.
Haba kren ha katei ka jingïalang ba la pdiang burom ïa u sha ka party, u Dr.Evarist Myrsing u la ong, “Nga sngewsahnut bad pang mynsiem ban iohi ba ki paidbah ka Mawhati constituency ki shah iehnoh khunswet bad sngewpangnud ruh ban iohi ba ka Mawhati ka dang dei kawei na ka Constituency kaba dang sahdien tam hapoh ka jylla" ong u Dr.Evarist, bad bynrap ruh kum u samla na katei ka dong bad ka thain u la shim ïa ka rai ban ïa khun ha kane ka election na BJP party ka dei halor ka nongrim ba wan rah ka jingkylla.
U la ong ruh kiba bun ki pyrshang ban pynsngenw thuh bakla ïa ka BJP party ba ka dei ka party ba pynshtom ïa ki Khristan, hynrei kine baroh ki dei ki tang ki jingpynjah burom ïa ka party bad ha ka ri India hi la synshar da ka BJP bad ka BJP kam dei ka party kaba pynshitom ïa ki Khristan.
Kum u samla ka dong bad ka thain um kwah ban kular ïa ka bneng bad khyndew kumba la kular ki nongmihkhmat ba la leit noh bad katba ynda haba la jop pat kim leh ei ei, ong u Dr.Evarist Myrsing, bad bynrap ruh ba u la mih ruh ban ïa khun na ka BJP party ka dei ryngkat ka jingdonkam ban kyrshan ki paidbah bad lada ki paidbah hi ki kloi ban pynjop u kloi ban trei na ka bynta ki paidbah bad ban wan rah ka jingkylla khamtam ha ka jingshah iehnoh bein ki paidbah ha ka liang ka surok.
U la ong ruh ba ki don shibun ki mat treikam kiba u kwah ban pynurlong na ka bynta ka Mawhati Constituency kum u samla uba la biang ha ka kyrdan pule puthi, hynrei ban pynurlong ïa kitei ki jingangnud jong u, donkam ka jingkyrhan ki paidbah ban pynjop ïa u ha kane ka election 2023 na katei ka Constituency.
Namarkata, u la bynrap ruh da kaba ong, ha ka kam sain hima sima dei ki paidbah kiba ai bor bad lada ki kloi ban pynkup bor ban long kum u nongmihkhmat jongki, u kloi ruh ban trei hok na ka bynta ki paidbah ban wan rah shibun ki jingkylla ba katei ka Constituency ka dang sahdien bad dang shah iehnoh bein, u la bynrap.
Shillong, Jymmang : U MLA ka Mawlai u Bah PT Sawkmie ha kane ka sngi Saitjaiñ ba la lah u la leit ban plie ïa ka lynti surok dewbilat ha dong Tariang A kaba hap hapoh ka shnong Mawiong Umjapung, kaba mynshuwa kane ka lynti ïaid ka dang long khlaw bad kaba la wanrah jingeh shibun ïa ki nongshong shnong kiba dei ban ïaid lyngba jong kane ka lynti.
La ïadonlang u Rangbah Shnong, bah Anthony Kharkongngor, Rangbah Dong bah Batskhem Makdoh, Secy.
Bah D.B Shangpliang bad kiba shong ba sah ha kane ka dong Tariang A.U Bah PT Sawkmie u la pynpaw ka jingkmen haduh katta katta namar na ka liang ki nongshong shnong jong kane ka Tariang A kila ïoh ïa surok dewbilat kaba ula mang 4 lak na ka MLA skhim.
Na ka liang u MLA u la kren ruh shaphang ka 24 klur tyngka ïa ka ba u pyntip ba shen kin sa khot tender noh na ka bynta kane ïa ka ban pynbiang um kor ïing man hapoh ka shnong Mawiong Umjapung.
Ha kajuh ka por u la ïathuh ruh ba shen ka Mawiong Umjapung bad Mawiongrim kan sa ioh um kor ïing man ki thliew ïing lyngba ka Jal Jeevan Mission bad kane kan urlong ynda la lah ban pyntreikam pura ïa ka Mahatma Gandhi National Rural Employ ment Guarantee Act 2005 (MGNREGA).
La ïoh ruh ïa ka jingkren na u Rangbah Shnong Bah Anthony uba la ong ba ym i kop satia ba kan mih surok na kane ka khlaw bad ka jaka kaba dap da ahor ktieh ha ki por mynshuwa bad mynta pat la lah ban ïaid kali na kane ka jaka.
Kumta u la ai khublei ïa u MLA na ka bynta kane.
Shuh shuh ha kane ka sngi la ïoh ruh ïa ka jingkren na Bah DB Shangpliang bad kumjuh na kiba shong basah ha kane ka dong, kiba la pynpaw ka jingsngewnguh ïa u MLA.Ha kane ka sngi na ka liang ka dong Tariang A kala ïoh ban sam ruh ïa ka bai skul na ka bynta ki arngut ki samla pule kiba duk, kata u Pynshngaiñ Shianglong bad Donbok Shylla khnang ba kin lah ban bteng ïa ka jingpule ka jong ki.
Shillong, Jymmang, 29: Na pdeng ki ophis sorkar, ka ophis jong u District Transport Officer (DTO) khamtam ha Shillong ka dei kaba i thamula tam haduh katta katta kaba kylla long kum ka ophis jong u/ka riew shimet bad ka ophis kamai spah beaiñ jong ki riew thrang spah.
Kane ka ophis ka la kylla long ka ophis kamai spah beaiñ mynta lah da ki phew phew snem kat kum ka jinglap bad ka jing shem kiba bun ki riew paidbah.
Lehse phin sngew kyndit haba nga ong ba ka Sorkar ka dei ban kheiñ beaiñ ïa ki dalal hapoh ka ophis DTO bad lehse bun napdeng jong phi phin sngewmong halor kata.
Hynrei ïa ki jingshisha ym dei ban len ne ban buhrieh namar ïohba ka kylla long kaba sniew hadien habud.
Kumta ban kham ïa sngewthuh to ngin peit ïa ka jing batai lyngkot halor ka jinglong jingman ha katei ka ophis.
Haba ki paidbah ki leit donkam ha ophis jong u DTO, kham bunsien dei ki Dalal kiba hakhmat hakhmat ban leh mynleh kum ki nongtrei ophis.
Kine ki Dalal kham bunsien ki shong ha ki shuki kum ki nongtrei ophis bad ki leh shalak kum ki ‘seiñ puh thik thak.
Haba ki paidbah ki ong ban leh kot kali (renew/transfer bad kiwei) kine ki Dalal ki kloi ban kynrup ktien da kaba ki ong ba hap ban leh kumta kumta….
Haba ki paidbah ki la ngop ha ki thylliej ba pnah jong ki Dalal, ki la shuh lor ei ka pisa kha-ma-kha.
Nuksa, i jinglut iba tang T.300 ki Dalal ki ong ba hap ban siew haduh T.2,500 (Ar hajar san spah) tyngka bad kumta ter ter.
Haba leit leh kot kali ki bym pat tip bha, ki Dalal ki padiah kum ki sim lorni bad ki batai ba hap donkam kata kata ka kot.
Haba ki paidbah ki la lah ban pynbiang ïa kita ki kot katkum ka jingdonkam bad ka jingbthah ka tnad Transport, ki Dalal kham bunsien ki ong ba hap donkam sa kata kata ruh, kaba ki shu thaw nia hangto hangto tang ban pynbiej ïa ki paidbah khnang ba ki paidbah kin sngew king khlieh bad kin sngew bunkam bad ba kin phah leh ne phah ïarap pynleh ha ki Dalal.
Dei hangne ïoh kamai jem ki Dalal jhor.
Kane ka long katkum ka jingshem jong nga shimet.
Ha kaba nga leit ban leh kot kali kaba dei ban siew tang T.300 bad kata ka Dalal kaba shong shuki kum ka nongtrei ka pan haduh T.2500 bad ïa kane ka jingleh buit tuh ki Dalal nga sa tip kham hadien ba nga la wad jingtip katkum ki kyndon/dor jong ka tnad Transport.
Ym dei tang ma nga, uba lap ïa kane, byllai ki briew ki la lap na ki por sha ki por bad kane ka kam beaiñ ki Dalal ka dang jia haduh kine ki sngi kiba mynta.
Ym tang kata, katkum ka jingïoh jingtip na ki briew kiba ju leit donkam ha ophis DTO manla ka por ki ju lap ba ki Dalal ki leh kum ki nongtrei ophis bad bun ki kam kiba dei ban trei ne leh (operate) da ki nongtrei ophis ne nongtrei Sorkar, hynrei la trei da kita ki Dalal.
Hooid ïa kane ym lah ban ong haduh katno ka long kaba shisha, hynrei lada ka long shisha kumta bad lada don kiba lap ba ka jia shisha kumta dei ban ujor da ka lynti jong ka aiñ kum ïa kita ki briew.
Ka daw kaba kum ki riew paidbah ki dei ban ujor ïa kum kita ki Dalal bad ïa u DTO lada jia ba ki lap ba ka long kaba shisha ba kita ki Dalal ki trei kum ki nongtrei Sorkar ka long ba ki riew paidbah kim lah ban trei ïa kano kano ka kam Sorkar ha ki ophis Sorkar khlem da shah jied da kaba ïaleh lyngba ki eksamin bapher bapher.
Kane ka jingïohlad jong ki Dalal ban trei ïa ki kam ha ophis jong u DTO ka long pyrshah ïa ki kyndon aiñ jong ka Sorkar.
Ym tang kata, ka jingtrei beaiñ ki Dalal ïa ka kam ophis ka la pynduh noh ïa ka hok jong kiba bun ki samla wad kam kiba la pyndep ïa ki jingpule bad ki jingpyntbit (training) bapher bapher.
Ha ka jaka ba ka Sorkar kan pynrung nongtrei shuh shuh ban pyndap ïa ki Post ba dang duna, hynrei ka jingdon jong ki Dalal ban trei ïa kata ka kam ka la khanglad da shisha ïa kiba bunbah ki samla wad kam ha poh ka jylla ka jong ngi.
Nga ju lyngngoh ruh ba balei kito ki nongtrei Sorkar kiba shong trei ha ophis DTO kim ong eiei haba ki Dalal ki padiah hakhmat hakhmat ban batai ïa ki jingdonkam jong ki paidbah bad kiba leh bad shong sahuh ha ki shuki kum ki nongtrei Sorkar? Hato kane kam dei mo ka jingdonkti lang jong ki nongtrei Sorkar hapoh ka ophis DTO naduh uba rit haduh uba heh? Lada ki don kti lang, ka Sorkar ka dei ban pynshitom ïa ki katkum ki kyndon aiñ khnang ba ki kam beaiñ, kam thok kam shukor bad ki kam tuh kam thiem kin ym ïoh lad ban bsuh khlieh ha ki ophis Sorkar bad ha ka imlang sahlang jong ka jylla jong ngi.
Para ri baieid, hato phi lah juh lap mo ha kiwei kiwei ruh ki ophis Sorkar kiba long kumne kum ha ka ophis DTO? Nga tharai kam juh kham don koit kum kata ha kaba u riew paidbah ne u bym trei ophis u leh kum u nongtrei ophis, shong shuki kum u nongtrei ophis, batai stad ïa ki kam kum u nongtrei ophis haba wan donkam ki riew paidbah.
Ha kiwei kiwei ki ophis, dei tang ki nongtrei ba la ithuh da ka Sorkar kiba don hok bad kiba donbor ban leh ïa ki kam ophis ne ban batai ïa ki jingdonkam ha ki ophis haba ki paidbah ki leit donkam.
Te balei ka jia khyllah kumne tang ha ophis DTO!!!Hooid, don kiba ong ba ka kham pynbun kam bad pynslem por shisha ha ophis DTO ban leh ïa kino kino ki kam/kot ba hap ban leh kata kata….
Hynrei haba wad bniah ïa ki daw tynrai kham bunsien ka jingpynbunkam bad pynslem por ka dei tang ka buit ban kamai spah beaiñ da ki Dalal bad ki nongtrei ophis.
Balei nga ong ka dei tang ka kam kamai spah beaiñ da ki Dalal bad ki nongtrei ophis! Ka daw ka long ba lada ai/siew da ka pisa ha ki nongtrei ne Dalal kata ka jingbunkam ne ka jingpynbunkam kam don satia.
Lada kata ka kam kaba donkam shisha ban hap leh kita ki jnit ki jnat, balei pat tang shu ai da pisa ka lah long beit ka kam khlem da donkam ban leh kita ki jnit ki jnat? Haba ïa kita ki jingpynbun-kam lah ban shu ai tang da ka pisa, hato kam dei ka buit kamai spah beaiñ?Hooid i don i jingbunkam khyndiat khynsoit ha ki khep ki khep, kumta ka Sorkar lyngba ka tnad Transport ka dei ban pynsuk bad pynkloi ïa ki paidbah haba ki leit donkam ïa kino kino ki kam kumba leh lem ha kiwei kiwei ki tnad Sorkar ruh bad ka dei bna buh da ka por ba ki nongtrei ki dei ban pyndep ïa kata ka kam hapoh kata kata sngi, kam dei ban ailad ïa ki Dalal ne nongtrei ophis ban leh ki kam beaiñ bad ka dei ban rat dyngkhong shi syndon ïa kum kine ki kam beaiñ.
Kumba la kdew sha khmat, ki Dalal ki kamai spah/pisa beaiñ haduh katta katta kaba la ktah haduh katta katta ïa ki paidbah bad ka jingleh jong ki kum ki nongtrei Sorkar kala pynduh ïa ka hok jong ki samla wad kam ban ïoh rung kam na kane ka tnad Sorkar.
Ha ka jingshah, lada ki kam ki bun kiba donkam ban trei ha kane ka ophis, ka Sorkar ka dei ban thaw (create) shibun ki Post na ka bynta ka jing myntoi lang ki samla wad kam bad ka jingpynsuk ïa ki paidbah kiba ju leit donkam na ki por sha ki por.
Nga tharai ym da donkam ban da batai kham jrong ne kham bniah halor kane ka jingjia namar ki paidbah kiba ju leit donkam ki tip bad shem kham bha.
Kumta, halor kitei ki daw bad ki kam beaiñ ba la kdew haneng, donkam kyrkieh ïa ka Sorkar ba kan kheiñ beaiñ ïa ki dalal ha ophis DTO bad ban pynshitom/weng kam ïa kito ki nongtrei kiba don kti lang ha kitei ki kam beaiñ.
Jowai, Jymmang 29: Ka West Jaiñtia District Sports Association (WJDSA) lyngba u Hony.General Secretary ma Lammat-oo Laloo la pyntip ba ka Association ka khot ïa ki kynhun na ka bynta ka jingïalehkai ba la tip kum ka ‘5th U Debo Shullai Memorial Trophy’, 2nd Division Football League Tournament-2022.
La pyntip ruh ba ïa ka bai Entry kan long ha ka dor 2000 tyngka bad 30 tyngka na ka bynta uwei u rangïalehkai player bad kim dei ban duna ïa ka 20 ngut ne palat ïa ka 25 ngut.
Ka tarik ba khadduh ban pynpoi ïa ka bai rung Entry kan long ha ka 12.06.2022 hapoh ka por 2 baje nohphai sngi ha u Hony.General Secretary ka West Jaiñtia District Sports Association, kiba wan hadien katei ka tarik ba la buh yn ym lah ban pdiang shuh ïa ki.
Shillong, Iaiong 25 : Ka program jong ka tnad planning ka e-Proposal System, ka ba dei ka bynta jong ka Meghalaya Enterprise Architecture (MeghEA) ka la ïoh ïa ka khusnam UN Award – World Summit on the Information Society Forum (WSIS) Prizes 2022.
Ha kane ka juk digital, ka la don ka jingdonkam ba kyrkieh ïa ka jingpathai jingtip- ym tang ban pynbha ïa ka jingshakri lyngba ka digital hynrei ruh ban lah ban pynbiang ïa ki jingdonkam jong ki paidbah bad ban thaw ïa ki seng.
Haba shimkhia ïa kane u myntri rangbah u Conrad K.Sangma ha u snem 2019 u la pyllait paidbah ïaka MeghEA, ia kaba la pyntreikam da ka tnad Planning, ka Sorkar Meghalaya.
Ka Meghalaya kala shah jied napdeng ki 360 tylli ki project na kylleng ka pyrthei, ha kaba sdang jong u snem.
Na kine, ka UN ka la jied ïa ki 5 tylli kiba wan shakhmat ha ki 18 tylli ki kyrdan bad ka la pynkhamti ïa ka khusnam Champion Project.
Ka Meghalaya ka la shah jied mynta ka sngi ha ka UN kum ka Champion Project ha ka kyrdan- “The role of governments and all stakeholders in the promotion of ICTs for development", ryngkat bad kiwei kiwei de ki project na Australia, China, Argentina bad Tanzania.
Kawei na kine ki 5 tylli ki project ba wan shakhmat yn sa pynbna kum ka lahduh.
Ka Meghalaya e-Proposal System ka don ka jjingkyrmen ban ïoh ïa ka namjop ïa kane ka khusnam ruh, ha kaba ka jingsam ïa ka khusnam kan long haka 31 tarik u Jymmang ha Geneva, Switzerland.
Mynta ka e-Proposal system ka pynbiang ïa ki jingmang bad jingpdiang jong baroh ki tnad bad ki directorate ha Meghalaya bad ban ai ïa ka jingshakri ka sorkar ryngkat bad ki jingpyndep hok ïa ka kamram sha baroh ki nongshong shnong ha kylleng ka jylla Meghalaya haka rukom kaba shai bad babeit.
Ka pynduh pyndam ïa kumba 75 naka 100 ka rukom treikam da ki kot ki sla ha ki tnad Sorkar.
Mynshwa ïaka jingmang bad jingpdiang kan shim por da ki bnai ban pyndep, hynrei mynta pat kan ym shim por palat ïa ki taiew.
Kane ka jingsdang ka la kyrshan ïa ka jylla ban bud ryntih bad ban khmih bniah ïa ki skim bad ki jingpdiang, tang da kaba shu shon ïa u budam.
Nalor kata, ka jingïalong lang bad ka tnad pla tyngka ka sorkar ban pyndep ïa ka jingphah pisa bad ka jingïoh jingmyntoi ki nongshong shnong, ka la long ka jingkylla bakhraw haka rukom treikam bad jingshakri.
Haba kren ha kane ka sngi, u Dr.Vijay Kumar D, Commissioner & Secretary jong ka tnad Planning, u la ong “Ngi sngewnguh ïa baroh kiba la vote ïaka Meghalaya Project ban wan haka kyrdan ka ba 5.
Ngi sngew ba ka e-Proposal System kan long ka jingpynkylla ha ka rukom synshar khadar bad kan ai mynsiem ruh ïa kiwei pat ki jylla ha ka ri ba kin pyrthuh bud ïa kum kine ki rukom treikam ba ïasyriem".
Ka MeghEA ka dei ka program jong ka Sorkar Meghalaya, ba la kyrshan da ka National e-Gov Division (NeGD), kaba nyngkom tam ha ka ri.
Ka KPMG ka dei ka paralok ba ai jingmut ïa ka MeghEA katba ka Humanitics, NIC bad kiwei kiwei ki dei ki tnad ba pyntreikam.
Shillong, Ïaiong 25: U President ka Meghalaya Pradesh Congress Committee (MPCC) bad MP ka Shillong ma Vincent H Pala hynne ka sngi nyngkong ula ther tyngeh ïa ka Sorkar Meghalaya Democratic Alliance (MDA) namar ka jing bym don ki Nongïalam kiba lah ban weng ïa ka jingeh jong ka sor Jowai haba ïadei bad ka kam theh ñiut.
“Ka don ka jingbym biang ha ka jinglong Nongïalam bad ka lah ban don ruh ka kam bamsap harieh namar kim lah satia ban ithuh ïa ka jaka ban pynlong jaka theh ñiut" ong u ma Vincent haba ïakren bad ki nongthoh khubor.
Kat kum ka jingong jong u, ka long kaba sngewsih ban ïohi ba ka Sor Jowai kaba dei ka jaka pdeng ka khaii ka pateng jong ka District, ba ka hap ban ïaid lyngba kane ka jingeh.
Halor ka jingbym ai jaka jong ki briew ban pynlong jaka theh ñiut, une u Nongïalam ka Congress ula ong ba kane ka dei ak dak ba ki paidbah kila pyrshang ban ialeh pyrshah ïa ka Sorkar Jylla.
“Ki (Sorkar)la pyrshang ban rah ïa baroh kine ki jingeh ka sor Jowai sha kiwei pat ki jaka la ka dei ha Elaka Sutnga, lane ha Amlarem.
Namar kata, nga sngew ba kam don satia ka jingshaniah jong u paidbah ïa ka Sorkar.
Kane ka dei ka dak ba ki paidbah kila sdang ban ialeh pyrshah ïa ka Sorkar" ula bynrap.
Hynrei ula ong pat ba ka dei ka kamram jong ka Sorkar khamtam u Myntri ka Tnad Urban Affairs ma Sniawbhalang Dhar bad u MLA ka Jowai ma Wailadmiki Shylla lem bad ki bor District ba kin leh eiei mardor halor kane ka jingeh ki paidbah ka sor Jowai.
Haba kylli, u ma Vincent ula ong ba ka long kaba suk bha ban weng ïa kane ka jingeh haba ai jingmut ïa ka jing donkam ban pyndonkam ïa ki kor ki bor ka juk nalor ban ithuh ïa ka jaka bad ban iatreilang bad ki trai shnong jong ka thaiñ.
“Ha Ri-lum Garo kin sa buh ïa ki kor ka juk, balei ym leh lang ha Jowai.
Ki don shibun jait ki kor ki bor kiba lah ban pynkylla ïa ki ñiut sha ka bording, pynkylla sha u rnga bad kiwei kiwei" ula ong haba bynrap ‘Lada kam don jing eh eiei ha Shillong, ym don jingeh ha kiwei kiwei pat ki bynta jong ka Jylla, balei ba mih jingeh tang ha Jowai" ula ong.
Shillong, Iaiong 25 : La plie ïa ka ïew die kot ( Book Fair Fest) ba ar sngi ha Shillong College Laitumkhrah.
ïa kane ka ïew die kot la pynlong da ka Central Library&IQAC jongka Shillong College ha ka jingïatrei lang bad ka Shillong Commerce College bad ka College of Teacher Education (PGT), Shillong.
ïa kane ka prokram la wan ban pynshngai da i Dr (Mrs) E.Kharkongor Principal ka Shillong College, Dr (Mrs) S.Sen Principal Shillong Commers College bad Dr (Mrs) B.Tron IQAC Coordinator College of Teacher Education, Prof B Syiem Vice Principal Shillong College bad kiwei kiwei.
Shillong, Ïaiong 25 : U MP ka Lok Sabha ba dei ruh u President ka Meghalaya Pradesh Congress Committee (MPCC) Bah Vincent H Pala ha ka sngi Nyngkong u la ai ksai ba u lah ban ïakhun hi ïa ka elekshon MLA na Sutnga – Saipung constituency hadien ba u MLA ba jop na ka party, Bah Shitlang Pale u la leit ban ïasoh noh sha ka Trinamool Congress.
Haba kren bad ki lad pathai khubor u Bah Pala u la ong, “Kam dei shuh ka khubor hamsaïa hynrei kadei ka jingshisha namarba hadien ba u ma Shitlang Pale u la phet noh na ka party jongngi bad leit Trinamool bad mynta nga sngew in sa leit pat sha kawei ka party.
Te haba ngi long jingïalang ki paidbah ki ong ba donkam u briew uba biang bad kumta haba la jied saw san ngut ki briew ba bun hi ki nongkyrshan ka party, kynthup naduh ki rangbah shnong bad ruh ki riewniam ki la wan shanga bad pynbor ïanga ban ïaleh.
"Nalorkata u ong ruh ma u ruh u hap ban mynjur haba u ba bun u paidbah u ong ïanga ban ïaleh.
Lada ïa kiwei nga pynbor bad leit khroh balei ïalade ngan kynran dien.
“Te nga ruh nga don ka jingmut bad nga lah ruh ban ïakhun.
Tangba ka rai kaba khatduh kan dei ynda ngi la don shwa ka jingïalang namar ngi kwah shwa ban peit kumno ka long kane ka jingkhih phaloh halor ka jingleit ïasoh na kawei ka party sha kawei pat," u la bynrap shuh shuh.
Shuh shuh u ong ruh ba kim kyrkieh satia namar ki la don lypa ïa ki nongkyrshan kiba skhem ha ki shnong ki thaw bapher bapher.
“Tang kawei kaba nga sngewtynnad ka long ba kat shaba nga leit ki ong ba ïai shah, ïai neh bad wat ym khih ka Congress kan sa wan namar bun ki paidbah mynta ki la phai lut sha ka Congress.
"U Bah Pala u ong ruh ba ka thong jong ka party ka long ban ïoh ïa ki kyrtong kiba khuid bad ki bym don jingthoh bria.
“Kumta, ngi kwah ba naduh ka por ba ngi ai ïa ka tiket ngin da bishar thik pa thik ym ban ai tiket ïa ki briew kiba don dak," u la bynrap shuh shuh.
Lah ban kdew hangne ba ka Congress kaba don haduh 17 ngut ki MLA mynta kam don shuh wat tang uwei ruh u MLA hadien ba 12 ngut ki la leit ban ïasoh noh sha ka All India Trinamool Congress bad san ngut kiwei pat ki la leit ban kyrshan noh ïa ka sorkar MDA ba ïalam da ka NPP bad UDP.Mairang, Ïaïong 25: Ka ophis u Deputy Commissioner, Eastern West Khasi Hills District, kan pynlong ka jingrakhe ïa ka jingdap sanphew snem ka jylla ha ka 27 tarik mynta u bnai ha Madan Mot Tirot Mairang.
Ha kane ka jingrakhe yn pynkup burom ruh ïa ki nongïaleh hill state kiba dei na ki shnong bapher bapher ha Eastern West Khasi Hills District.
U Bah Metbah Lyngdoh, Speaker ka Meghalaya Legislative Assembly un long u Kongsan ha kane ka jingrakhe bad u Bah HB Nongsiej, un long u Kongsan Symbud.
Kan don ruh ka jingbatai halor ka jingïaleh ka jylla ban pynïar ïa ka jingrep sying ne ka Ginger Mission.
Nalor kane kin ruh ki Cultural Programme kiba kynthup ïa ki jingrwai bad ki jingshad tynrai.
Ha kane ka jingrakhe yn ïadonlang ruh u Syiem ka Hima Nongkhlaw, u Pa’iem Phrestar Manik Syiemlieh.
, ki Sordar, ki Secretary Shnong bad kibahaïing hadem jong ki nongïaleh Hill State ban shah pynkup burom.
Shillong, Ïaiong 25: Ka Jylla mynta ka don sa 6 ngut ki briew ba dang pang Covid-19 ne ki active case bad ka Ri-Bhoi District ka dei kaba don bun eh na baroh ki District.
Satang 3 tylli ki District kiba dang don mynta ïa ki nongpang bad kine ki dei ka Ri-Bhoi-4 ngut, ka East Jaiñtia Hills-1 bad East Khasi Hills-1.
Kat kum ka jingpyntip ka Tnad ka Koit ka Khiah, iwei i briew ila ïabit thymmai ïa ka jingpang ha kine ki arphew saw kynta bala leit noh.
Ka jingdon jong kiba ïap haduh mynta kala kot 1593 ngut.
Haduh 93795 ngut ki briew kila ïabit ïa kane ka jingpang ha kine ki laisnem tam mynta hynrei haduh 92196 ngut kila ïoh pat ïa ka jingkoit.
Shillong, Ïaiong 25: Ka Jylla Meghalaya lyngba ka National Vector Borne Disease Programme-Malaria, kala ïoh ïa ka khusnam na ka Ministry of Health & Family Welfare hynne ka sngi nyngkong halor ka jinglah ban nang pynduhjait ka jingpang “Khieshohrih" (Malaria) hapoh ka Jylla.
Ïa kane ka khusnam la leit shimti da ka Dr Biba, State NVBDCP Programme Officer ha ka jingïalang rakhe ïa ka World Malaria Day.
Kane ka jingïoh khusnam ka Jylla ka dei halor ka jingnang jop ha ka jingïakhun pyrshah ïa kane ka jingpang na ka kyrdan Intensified Control Phase (Ka jingïakhun ban tehlakam) sha ka Kyrdan Elimination Phase (Ka jingïakhun ban pynduh jait).
Kat kum ka jingtip bala ai, ka jingïap jong ki nongpang Khieshohrih ha Jylla Meghalaya kala hiar na ka 40 ngut ha u snem 2015 sha ka 3 ngut ha u snem 2021.
La pyntip ba tang 27 ngut ki briew ba ïap pang Khieshohrih ha baroh kawei ka Jylla ha kine ki san snem bala leit noh kata naduh u snem 2017.
“Ngi la lah ban kynjoh sha une u mawmer namar ka jinglap kloi ïa ki nongpang ha ki shnong ki thaw bad ka jing kloi ka jingai jingsumar nalor ka jingsam ei ïa ki musari sha ki jaka ba jur ka jinglynshop kane ka jingpang" ong ki Doktor ka National Vector Borne Disease Programme-Malaria ka Jylla.
Kila pyntip ba hangne ha Jylla, la leh ïa ka test khlem ka jingsiew pisa, ai ei ïa ki dawai dashim, ai ei ïa ki musari sha ki nongpang kaba long kat kum ka National Vector Borne Programme jong ka Sorkar India.
Kila pyntip ba ha ka jingbishar ïa kane ka jingpang naduh u snem 1997 haduh 2019, la lap ba ka jingdon bun eh ki briew ba ïap na ka Khieshohrih ka dei kaba jia ha u snem 2007 ha kaba haduh 237 ngut ki briew kila ïap tang ha ka shisnem bad na kine, haduh 117 ngut kiba ïap ki dei tang na West Garo Hills District.
Shillong, Ïaiong 25 : Hadien khyndiat bnai ba ki don bad ka party thymmai, katto katne ngut ki MLA jong ka Congress ki la pynpaw ba ki kwah ban wanphai biang sha ka party kaba ki jop ha u 2018 tangba na ka ka liang ka party kam patiaw shuh ïa ki.
“Ngam ailad ïa kine kiba leit ba wan ha la ka mon la kadei ïa ki MLA ba dei na ka AITC lane nangno nangno ruh.
Ngim kwah ba ka Congress kan dei ka party kaba ïa leit ïa wan, ngi dei ban pynmlien ban don ka discipline," ong u President jong ka Meghalaya Pradesh Congress Committee, Bah Vincent H Pala.
Katkum ka jingong jong u, um sngewtynnad da lei lei ruh ba ki nongmihkhmat paidbah kin kyntiap na kawei ka seng sha kawei pat.
“Ki la don kiba pynpaw tangba kam don satia ka jingïakren namar ngam kwah satia ban ailad," la bynrap biang u Bah Pala.
Shuh shuh u la ong ruh ba u i kamkai haduh katta katta ïa ka jingïarung ïa mih bad dei na kata ka daw um kwah ba ha Congress ruh kin ïa kyrsum lang kumjuh.
U ong ruh ba lada kum ki nongmihkhmat kim shaniah dalade ïalade bad ïa ka party kaba pynjop bad khamtam ïa ki nongtrei party kiba pynjop kumno ki paidbah kin shaniah pat ïa ki ha ki elekshon ban wan.
“Kumta nga pyrshang ban kiar na kum kine kiba shet kylla ïa ka party bad phet nangto shato la kadei ha ka kam synshar khadar ne ha ka kam ïing kam sem," u la ong.
U Bah Pala uba dei ruh u President ka MP ka Shillong u ong ruh ba ka jingjied ïa ki kyrtong ha baroh ki 60 tylli ki constituency na bynta ka elekshon ban wan ha u 2023 kan dei beit da ki briew ki bym satia kano kano ka jingthoh bria.
Kane ka jingkylli ka mih na ka jingïakajia pud hapdeng ka Meghalaya bad Assam.
Ka Soskular ba la soi da ka Sorkar Meghalaya Democratic Alliance (MDA) ba lamkhmat da ka seng NPP, bad ka Sorkar Assam ka la pynmih shibun ki sur pyrshah bad ki dhawa ruh kumjuh.
Ki ar ngut ki Myntri Rangbah ki la her da ka leing suiñ helicopter sha Langpih bad ki nongshong shnong ki ang lyngngoh sha sahit bneng bad lehse la pynbor ruh ïa ki ban ngeit ba i mat ki lad pynbeit pud kin hap kumba hap ka mana na bneng.
Phewse, kam long kumta bad kiba bun ki shnong kiba don hapoh ka Jylla Meghalaya la pynhap sha Assam katkum ka Soskular.
Ki nongshong shnong ki bitar, kim hun satia bad ki ïeng pyrshah namar ka Soskular kam don ei ei lait tang ba ka lilam ïa ka khyndew jong ki sha Assam.
Ym tang kane ka Sorkar, ha ki phew snem kiba la leit ki Sorkar kiba la lam khmat da ki National Party, kum ka Indian National Congress (INC), ki la pynthame da kaba ong ba ki jingïakajia pud bad ka Assam yn lah ban weng tang lada ki Sorkar Meghalaya bad Assam bad Sorkar India ki dei na kajuh ka seng saiñ hima.
Mynta ka kynti ruh ka Sorkar MDA ka pynbieij bad pynthame da kane kajuh ka khubor lamler namar ba ka seng Bharatiya Janata Party (BJP) kaba long ka seng synrop jong ka Sorkar MDA ka synshar ha Assam bad India.
Kane ka la pynshlur ïa ka Sorkar MDA ban kynjoh ïa ka bneng bad put turoi ba kan weng ïa baroh ki jingeh halor u pud u sam hapoh ki khyndiat bnai bad ka la pynlong ruh ïa ka ba kan ym ñiewkor shuh ïa ka history bad ka jinsgngew jong ki nongshong shnong ha ki jaka khappud.
Lait not ki Seng Ri Lum, ki National Party kiba la synshar ha Meghalaya ha kine ki 50 snem bad haduh mynta ki la shim kabu bad ïai pynthame ne pynbieij ïa ki paidbah da ki khana lamler na ka bynta ka jingmyntoi shimet.
Une u nongthoh um don jingthmu ban ñiew thala ïa ki jingpyrshang jong ki Sorkar ban pynbeit ïa u pud u sam.
Kumta u ïai pyrto ruh ïa ki riewshimet, ki Seng, ki Dorbar Shnong, Hima bad District Council kiba trei shitom bad pyrshang kat ka bor ba ki don ban ïakhun bad ïada ïa ka khyndew bad u pud u sam.
Ka long kaba kongsan ban kdew hangne, ban weng ïa ki jingeh ïakajia pud kam shong mano ne ka seng saiñ hima aiu kaba thaw Sorkar ha ki Jylla bad India? Hynrei ka kam pud kam sam ka dei ka bynta jong ka Riti Synshar bad ka kamram jong ka ïing Dorbar Thaw Aiñ ka Ri India (Parliament).
Ka dei ka jingkitkhlieh jong ka Parliament bad ha kajuh ka por pat ym lah ban leh lyndet ne leh bymsuidñiew ïa ki Dorbar Shnong bad nongshong shnong ha ki khappud.
Ka Sorkar MDA ka kynthup ïa ki Seng Ri Lum, ki Independent bad mynta la snoh bah sa ki san ngut ki MLA jong ka INC kiba kam ba ki kwah ban pynbha ïa ka jingsynshar bad jingtreikam jong ka Sorkar.
Haduh katno ki lah ban leh ïa kata yn sa dang ïa peit.
Ka long ka jingshisha ba ka long kaba jwat haduh katta katta ban pynïaid ïa ka Sorkar synrop bad ym don jingthikna ba ki kam baroh kin ïaid beit bad baroh kin mynjur.
Ka jingïaphnieng bad jingïatan tyllai ka jur palat bad shem jingeh ban pyntreikam wat ïa ki rai.
Ka seng United Democratic Party (UDP) ka dei ka seng kaba ha khmat eh napdeng ki Seng Ri Lum kiba don ha ka Sorkar MDA bad ka bat ruh ïa ka Kam Pohiing (Home department).
ñiuma, ha kine ki saw snem ka UDP kaba don khambun ka iktiar ha ka Sorkar MDA, napdeng kiwei pat ki Seng Ri Lum, kam shym la lah ban teh lakam lymne ban pan jingkheiñ na u khlieh duh ka Sorkar, u Myntri Rangbah, lymne ban dumok ïa ka Sorkar MDA halor ki kam khaïi be aiñ ïa u dewïong, ki coke factory bad kiwei de ki kam be-aiñ.
Ka kam ïakajia bad pynbeit pud jong ka Sorkar MDA ka dei ka mat kaba mih khubor la jan man la ka sngi bad ki jingïeng pyrshah jong ki Dorbar Shnong, ki Hima, ka jingbitar jong ki nongshong shnong, ki jingpyrshah jong ki Seng bapher, ki Seng saiñhima, wat kito kiba ïasynrop lang ha ka Sorkar MDA ka pynpaw shai kdar ba ka jingïa pynbeit pud hapdeng ka Khasi-Jaiñtia bad Garo Hills bad Assam ka long kaba kynrum kynram bad ka bym shai.
Ki don shibun ki daw kiba pynlong ïa ka jingïa kajia pud hapdeng ka Meghalaya bad Assam.
Ka jingbym kitkhia ban pruid ne buh mawpud kiba thikna naduh ka sngi ba ïoh Jylla, ka jingsah dien jong ki shnong ha khappud bad ka jingleh bymsuidñiew jong ka Assam naduh ki por mynshuwa.
Mynta ki la mih sa ar bad lai tylli kiwei pat ki daw, ka jingshah pynthame ne jingngeit bieij ïa ki khubor lamler ba la thaw da ki National Party ba dei ban synshar da kajuh ka party ha Assam, Meghalaya bad India, lym kumta ym lah ban pynbeit pud.
Haduh mynta ki Sorkar Meghalaya kim nud satia ban ïeng pyneh ryndang ïa ka Dispur bad Delhi.
Ki Seng Ri Lum kiba don mynta ki lah pheil bad ki hun tang ban shu kyrshan ïa ki Sorkar synrop jong ki National Party bad kim nud ban pyndonkam ïa ka iktiar.
Kim don ka jingïohi jngai bad ki kmen ban jngi tang ha i pung rit.
Kam da donkam ban tip jylliew shaphang ka subject Political Science ban sngewthuh ïa ka jingmut jong ka Collective Responsibility jong ka Cabinet lane kata ka jingïakit khlieh lang jong ki Myntri Sorkar halor ki rai jong ka Cabinet.
Ka Cabinet, ka dei ka kynhun jong ki Myntri Sorkar kaba khlieh da u Myntri Rangbah bad ka dei ka bor kaba halor duh jong ka Sorkar kaba rai bad pyntreikam ïa ki policy bad ki aiñ.
Ka Collective Responsibility jong ka Cabinet ka dei ka nongrim tynrai ka synshar khadar kaba la ïeng naduh ka spah snem ba khatphra bad ka dei u maw jabieng jong ka jingsynshar bad jingtreikam ka Sorkar.
Hapoh ka Cabinet ki Myntri Sorkar ki don ka hok ban ïatai nia, ïapher jingmut bad ïapyrshah ha shuwa ban poi sha ka rai kut.
Shisien ba la ïamynjur lang hadien ka jingïatai nia baroh ki Myntri ki dei ban pdiang bad kyrshan ïa ka Sorkar, lym kumta kin hap ban ïeh noh ïa ka kam myntri.
Kaei kaba jia ha Meghalaya mynta bad halor ka kam jingpynbeit pud, nalor ka Sorkar Jylla ki don sa kiwei pat ki tnat ne bor treikam kiba don ka iktiar bad ka Sorkar kam bit ban kyntait ïa ki sharud.
Kita ki dei ki Dorbar Shnong, Hima bad Distrcit Council.
Laitnoh ki Hima bad Dorbar Shnong, ïa ki nongmihkhmat sha ki District Council la jied napdeng ki kyrtong kiba pynïeng da ki seng saiñ hima bad dei hangne ba ka don ka jingïatyngkhuh ba shyrkhei bad kaba lah ban pyntroiñ ne pynïap ïa ka nongrim tynrai jong ka synshar khadar, kata ka Collective Responsibility jong ka Cabinet.
Kumba ka paw ka Khasi Hills Autonomous District Council (KHADC) kam hun satia ïa ka jingpynbeit pud jong ka Sorkar MDA bad ka lah ban ïeng pyrshah.
Ha kajuh ka por pat ïa ka Executive Committee jong ka KHADC la thaw da ka seng UDP bad kyrshan da ka NPP.Kine baroh ar tylli ki dei ki seng kiba ïasynrop lang ban thaw ïa ka Sorkar MDA bad ki la ïamynjur lang hapoh ka Cabinet ban ïasoi soskular bad ka Assam.
Hangne ka paw shai kdar ka jingïatyngkhuh bad la pynkdiah ïa ka nongrim synshar.
ñiuma, ka KHADC ka don ka bor ban ïada bad pynneh ïa u pud u sam jong ki Shnong/Hima kiba hap hapoh ka jingpeit jong ka katkum ba la pynkup bor da ka ka Riti Synshar.
Hynrei kan long kaba eh bad la khang ka lad ïa ka Executive Council jong ka KHADC, kaba khlieh da ka seng UDP, ban pyrshah ïa ka Sorkar namar ki myntri Sorkar na ka Seng UDP ki la ïamynjur lang bad ka Sorkar.
Mynta ngin ïa peit kai ïa ki MDC na ka seng NPP kin leh kumno halor kane ka bynta.
Ha ka jingshisha ka UDP ne kiwei pat ki party synrop ki dei ban bujli noh ïa ki Myntri bad dawa ban ïakren biang ïa ki kam pynbeit pud lane ban weng noh shi syndon na ka Sorkar MDA.Ka synshar paidbah ka la nang ring sdot bad synjor namar ba ki nongrim bad saiñ pyrkhat ki la shah kyntait sharud.
Kim dei shu ki bynta ba kongsan jong ka jingsynshar bad jingtreikam ka Sorkar.
Mynta kaba wan hakhmat eh ha ka jingsynshar bad jingtreikam Sorkar ka dei ka kurup bor, ka kamai spah, ka burom bad kyrdan.
Ym don shuh ka jingkitkhlieh bad jingïatiplem ban shakri bad trei hok.
Ngi dei ban ïeng joit ban ïada ïa ka Jylla ba kan ym syntuid sha ka liew long ba khlem trai lymne ban leit phai sha ka juk ka jingdum, jingbieij bad jingsah dien.
Ka por ka dei mynta ban kob bad ïeng pyrshah ïa ki jingleh khlem nongrim jong ki seng saiñhima kiba don mynta bad ban ïakhun pyrshah ïa ki nongsynshar kiba rhah spah bad bor.
Shillong, Ïaïong 25: Ki heh sorkar ba peit ïa ka koit ka khiah, ki la pynpaw ka jingsngewkhia kaba jur ba ki longkmie ha ka jylla Meghalaya, kumba mar shiteng ki dang jied hi ban kha khun ha ïing.
Katba sha kiwei pat ki jylla ka ri India ki longkmie kiba leit kha ha Hospital long haduh 90%.
Lah ban kdew hangne ba ka Meghalaya kadei kawei na ki jylla ha ri India kaba ka jingïap ki longkmie ha ka por ba kha khunlung ne kata kaba ki ong Mother Mortality Rate ka jur bha.
Nangta ka Infant Mortality Rate ne ka jingïap ki khunlung ha ka por ba kha ka jur bha.
Ong ki Doktor kiba dei ha ka laiñ sumar ïa ki thei armet, ba ki longkmie kiba na nongkyndong ki kham jied ban kha hi ha ïing bad kane kadei kawei na ki daw kiba kyntiew ïa ka jingjur ka jingïap ki kmie ha ka por ba kha khunlung.
Ki la ïathuh ba ka sorkar India ka la pynmih bun ki skhim ban pynshlur ïa ki longkmie ba kin leit kha khun ha ki Hospital, khnang ba kin lait na ka jingma.
“Ha ki por mynshuwa te ka jingkha khun ha ïing ka dang kham shngaiñ, hynrei mynta te kam long shuh kumba long mynshuwa", la ong ki Doktor.
Ki la kyntu ïa ki paidbah ba kidei ban leit sha ki Sub Centre, ki PHC kiba don ha ki Shnong jong ki, khnang ba kin ïoh jingtip ïa ki lad jingsumar naduh ka por ba ki dang armet.
Nangta ynda la kha khunlung ha ki Hospital ruh, lada don kano kano ka jingshitom, ki Doktor, ki Nurse ki la ïoh ban ïarap ïa ki.
Nalor ki Sub Centre, ki PHC, ki don ruh ki ASHA kiba ju leit rung sha ki ïing jong ki kynthei kiba dang armet ban pynsngewthuh ïa ki ba kin leit sha ki jaka sumar.
Dang shen ha ka Health Mela kaba la long ha Mairang ruh, na ka liang u Bah Metbah Lyngdoh, Speaker, ki la kren khia bha halor ka jingmlien ki Khasi ban kha khun ha ïing, da kaba ong ba ka juk ban kha khun ha ïing ka la leit, hynrei kane kadei ka juk kaba la dei ban leit kha khun ha ki Hospital, khnang ban lait na ka jingma jong ka jingim ka kmie bad i khun.
Shillong, Ïaiong 25 : U President ka Meghalaya Pradesh Congress Committee (MPCC), Bah Vincent H Pala ha ka sngi Nyngkong u la kynnoh ba ka jingsoi jong ka sorkar MDA ïa ka MoU na bynta ban pynbeit pud ha ki hynriew tylli ki jaka khappud kam dei satia na bynta ka jingmyntoi jong ka jylla.
“Lada ka jingpynbeit pud kam dei na ka bynta ka jingmyntoi jong ka jylla, ka la dei beit na ka bynta ka jingmyntoi jongno re," ong u Bah Pala haba kren bad ki lad pathai khubor haba kren halor ki jingïakhih kiba bun kiba mih hadien ka jingïasoi ïa ka MoU hapdeng ka Meghalaya bad Assam ha nongbah Delhi ha ka 29tarik u Lber.
La kynnoh ruh ba ki don ki heh spah ha ka sorkar kiba la thied ïa ka five-star hotel ha Khanapara.
“Hynrei hadien ba ki lap ba ki kot khyndew ki dei na Meghalaya katba ka jingbit ban tei iing pat hap ban ïoh na Assam, kumta ka la buh jingeh ïa ki," u la bynrap biang.
Katkum ka jingong jong u, ïa kane la leh hadien ba u Myntri Rangbah ka Jylla, Conrad K Sangma u la weng noh ïa u MLA ka Mylliem kum u Myntri ka tnad Urban Affairs.
Ha kajuh ka por, u Bah Pala u la buh jingkylli ruh ïa ka jingbym kynthup lang jong ka sorkar naduh ka KHADC haduh kito kiba don bynta ha kitei ki jaka ha shwa ba kan soi ïa ka MoU.Da kaba kynthoh ba katei ka jingsoi MoU kadei kaba beaiñ, utei u heh Congress uba dei ruh u MP ka Lok Sabha u la ong, “Haba don ka jingsoi ïa ka MoU lane ka soskular die ban da don ki sakhi hynrei ha katei ka MoU ym shym la don satia ki sakhi.
Kaba ar pat ka long ba lada katei ka MoU kadei na bynta ka jingmyntoi ki paidbah la kumno kumno u Syiem lane ka Dorbar lane ka District Council dei ban khot lang.
Kaei ka jingeh ba khlem khot lang ïa ki?" u la buh jingkylli.
Halor kine, u Bah Pala u la ong ba kane ka sorkar ha ka jaka ba kan weng ïa ki jingeh ka la nang pynjur shuh shuh ki jingkulmar.
“Haba phi pynbeit ïa ki jingeh kiba la don mynta la palat 60 ne 70 snem kaei ka jingeh ban pynlut por sa 10 ne 15 sngi ban ïa syllok bad ki paidbah ha kito ki thaiñ.
Lada ki paidbah kim sngewtynnad balei pat phi pynmih shuh shuh ki jingeh na ka jingeh ba la don lypa? Lada phim lah ban weng ïa ki jingeh ieh noh ha ka pateng ban wan ba kin leh, ym dei satia ban thaw bad pynjur shuh shuh ïa ki jingeh na ki jingeh ba la don lypa," u la ong.
Nongpoh, Ïaïong 25: Naduh ki nongïalam shnong bad ki paidbah nongshong shnong ka Maikhuli ki da pynpaw shisha ka jingsngewbynud bad ka jing pyrshah jur halor ka jingïa pynbeit pud pynbeit sam hapdeng ka Meghalaya bad ka Assam, namar kawei ka pung Dohkha ba la ri la sumar da ka Shnong da ki spah snem la pynhap noh sha ka jylla Assam ha kane ka jingïapynbeit pud ba dang shen ha ka kyrdan jong u myntri rangbah ka Meghalaya bad ka Assam.
Kum ban pynpaw paidbah, ha kine ki sngi hadien ba la dep soi ïa ka soskular jong ka MOU hapdeng u myntri rangbah ka jylla Meghalaya, u Conrad K.Sangma bad u Myntri rangbah ka Assam, u Himanta Biswas Sharma ba la aiti sha u Myntri ka tnad ka kam pohing ka sorkar pdeng, u Amit Shah, ka phang kaba ki paidbah ki pyrshah bha ka dei ka jingpynhap wat ïa katei ka pung dohkha sha ka Assam bad kumba paw paidbah kiba bun ki nongshong shnong ha katei ka thain khappud ba hap ha ka Raid Marwet jong ka Hima Mylliem kim hun satia ïa kane ka jingïapynbeit pud da kaba kam ba bun ki jaka ka Meghalaya ki leit sha ka jylla Assam.
Ki jingshisha ki paw pyrthei ruh ha kaba hynnin ka sngi, ka dang don ka jingïalang paidbah bad ka jingïaid paidbah ha Maikhuli bad ka phang kaba ki la ïa kren bha ka dei katei ka pung Dohkha ba la ri la sumar da ka Shnong Maikhuli bad kaba pynlyngngoh ïa ki paidbah bad ki nongïalam Shnong kumno ka sorkar Meghalaya ka ailad wat ïa katei ka pung kaba la ri la sumar da ki shnong kan leit noh sha ka jylla Assam.
Ha katei ka jingïalang kaba la long hynnin ka sngi ha Maikhuli kaei kaba la pynpaw da ki paidbah nongshong shnong ki la pynrem jur ïa ka sorkar Meghalaya ba kam da bishar bniah halor kane ka kam pynbeit pud pynbiet sam bad kum ki paidbah ki la rai ban da lei lei ïa katei ka pung dohkha ba la ri la sumar da ka Shnong Maikhuli kin nym ailad ban ioh ka Assam bad kin ri kin sumar hi ïa katei ka pung kumba long baroh shi katta ba kane ka pung ka dei hok shisha ban don ha ka jingpeit jingkhmih ka shnong Maikhuli.
Shuh shuh, ha kane ka sngi, na ka liang ka shnong Maikhuli kum ban ïada ïa katei ka pung dohkha kaba la long trai da ka Shnong Maikhuli bad wat ïa katei ka pung la shna ne tei lyngba ki skhim sorkar ba wan na Meghalaya, ki la pynpaw ruh sha ka pyrthei ba kin nym ailad ban leit sha ka Assam bad ha kane hi ka sngi ki la leit sieh biang ïa ka Signboard ban pynpaw bad ryngkat ki jingthoh ba kane ka pung ka hap ha ka Shnong Maikhuli ha ka jylla Meghalaya.
Shillong, Ïaïong 26: Ka All Jaintia Cricket Association (AJCA) kala rung sha ka final na ka Zone 1 jong ka lympung ïalehkai Inter District U-19 Boys Cricket Tournament hadien ba kala pynliem da khyndai wicket pyrshah ïa ka East Jaintia Hills ha ka jingïalehkai kaba long ha ka sngi Ba-ar ha JowaiKa AJCA kala khur phra point na ki arsien ïakhun ha ka Group B kaba don lai tylli ki team.
Ïa ka jingïalehkai final yn pynlong ha ka 30 tarik Ïaïong.
Haba phai sha ka jingïalehkai, ka EJH kaba la jop ïa ka jingkynting pisa kala kam ban tied nyngkong hynrei na ka jinglah ban kawang bol bha ki rangïalehkai ka AJCA ki rangtied ka EJH kim lah ban kamai ron bun.
U Saibormiki Passah u khur 3 wicket ai kamai 17 ron, u Puraki Shadap Passah u khur 3 wicket ai kamai 24 ron bad u Chwamiki Ryngkhlem u ïoh 2 wicket ai kamai 7 ron ha ka jingkawang bol ba mar hynñiew over.
Kumta ka EJH kala shah pynkhyllem lut baroh ki wicket da kaba kamai tang 84 ron ha ki 22.2 over, bad dei tang u Nishikania Sinha u kamai bun ron napdeng ki paralok kata da 34 ron.
Haba wan beh ïa katei ka thong, ka AJCA da kaba suk kala kynjoh sha katei ka thong bad kala duh noh tang shi wicket bala ïoh da u Rohit Sharma (1/19).
U Jeremaia Mukhim u kamai 44 ron bad u Ryngkhlem 20 ron bad neh haduh bakut ka jingïalehkai (not out).
Na ka jinglah ban kawang, ban tied bad ïoh pynhap wicket lyngba ka run out, u Ryngkhlem u la khur ïa ka khusnam Player-of-the-match.
Mynta ka sngi Ba-ar ha ka Group A jong ka Zone 1, ka Shillong CA (A) kan ïakhun pyrshah ïa ka SCA (B), kaba lamkhmat mynta ha ka jingïoh point da phra point katba ka SCA (A) ka ïoh 4 point.
Ha ka Zone 2, ka Tura District CA kan ïakhun pyrshah ïa ka East Garo Hills ha ka jingïakhun kaban long ha Tura.
Nongstoiñ, Ïaiong 26: Ka Mawduh Lower Primary bad ka Mawduh Upper Primary School, ha ka sngi thohdieng ka la ïoh ban pynhap pyrda noh shi ïa ka jingïalehkai Sports jong ka skul ïa kaba la tip ruh kum ka ‘Closing Ceremony of the Annual School Sports 2022’.
Katei ka jingïalehkai jong ki khynnah skul ka dei kaba la ïashimbynta da ki khynnah skul ba ki House bapher bapher na kitei ki baroh 2 tylli ki skul, ïa kaba la sdang ruh ïa ka naduh ka 19 tarik u Ïaïong haduh ka 22 tarik Ïaïong 2022.
Ha katei ka jingïalang u bah Gabriel Wahlang MDC ka Nongstoiñ konstitwensi u la long kum u kongsan.
Ki khynnah skul kiba la jop ïa ka 100 meters Race bad kiba la long ba nyngkong, ba ar bad ba lai ki kynthup ïa ka Risukmynsiem Kharbani, ka Shidalin Ïawren, ka Rimistilda Ïawren.
Na la liang ki shynrang la jop da u Phingkarson Marshra, u Kuparson Sohshang bad u Wansuk Sohphoh.
Katba na ki khynnah kiba kham rit la ïoh da ka Biling Sohshang, ka Phibadondor Marshra, ka Saphibansoi Syiemlieh bad na ki shynrang pat u Freedy Syiemlieh, u Lamborlang Ïawren bad u Silbirth Marshra.
Ha katei ka lympung jong ki khynnah skul la ïadonlang ruh u babu D.Kharbani, u babu P.Kharbani, u babu G.R.Marweiñ bad la pynïaid ïa katei ka jingïalang da u babu S.Rynshiang.
Na ka liang u kongsan u la pynpaw ïa ki kyntien ai khublei bad ïaroh ïa ki bor pynïaid skul, kiba la lah ban pynlong ïa kane ka lympung ïalehkai Sports na ka bynta ki khynnah skul.
U la ai mynsiem kyrpang ruh ïa ki khynnah skul, da kaba ong ba haba ki shim bynta ha ki jingïalehkai ki dei ban ïaleh naduh mynsiem.
U la ong ruh ba ka kam ïalehkai ka long kaba donkam haduh katta katta ha ryngkat ki jingpule ba ki ïoh na ki skul jong ki.
Na ka liang jong u, u la kular ruh ban ïai don ryngkat bad ki paidbah jong ka dong ka thaiñ ha baroh ki liang.
Shillong, Ïaiong 25: Ka Sorkar Jylla hynne ka sngi nyngkong kala mynjur ban pynkynriah noh ïa baroh 342 tylli ki Longïing jong ki paid Harijan na Them Metor sha ka Revenue Land ne ka jaka Sorkar.
Ïa kane la pyntip da u Symbud Myntri Rangbah ka Jylla Bah Prestone Tynsong hadien ka jingïalang bad ka kynhun jong ka Harijan Panchayat Committee (HPC) ha ka sien ba-ar hynne ka sngi.
Kat kum ka jingong jong u, ka Harijan Panchayat Committee kala mynjur ban kynriah noh na Them Metor, Them Iew Mawlong halor ki katto katne ki kyndon.
“Ka HPC ka kwah ba baroh 342 tylli ki Ïing, kiba la dep shim jingkheiñ ha u snem 2008, yn pynkynriah tang ha kawei ka jaka kaba dei jong ka Sorkar Jylla, ïa kaba ngi la ai ka jingmynjur" ula ong.
“Kila buh jingkylli ruh ba hadien bala dep shna ïa ki Ïing, ba kin long trai ïa kine ki ïing pateng la pateng.
Kine ki dei ki mat ba ki kwah ban ïoh ïa ka jingshai ba bniah na ka Sorkar.
Namar kata ngi la bthah ïa ka Tnad Urban Affairs ba kan pynkheh ïa ki jingtyrwa ba bniah" ula bynrap.
U Bah Prestone u ïathuh ba ka Sorkar Jylla kala rai ban pynkhreh ïa ki jingtyrwa kaba bniah halor kane ka bynta.
“Hadien ba la dep kane ka kam, ngin sa phah ktah sha ki (HPC) bad hadien kata, kin sa iashong jingïalang biang bad ki briew ba sah ha Them Metor na ka bynta ban shim ïa ka rai ba khatduh halor kane ka kam" ula ong.
Haba pynpaw ba ka jingïalang ba bud ka lah ban long hashuwa ka 15 tarik Jymmang, u Symbud Myntri Rangbah ula ong “Ngi la bthah ïa ka Tnad Urban Affairs ha kaban pynkhreh ïa ki jingtyrwa ba bniah.
Hadien ba ngi la aiti ïa kane ka jingtyrwa, ngin sa shong jingïalang biang bad ngin sa shim ïa ka rai ba khatduh".
Haba kylli ïa ka jaka bala ithuh da ka Sorkar ban pynkynriah ïa ki paid Harijan na Them Metor, u Bah Prestone u pyntip ba ka Sorkar kam pat shim rai satia ïa kane.
“Hooid, ngi la dep ithuh ym palat ïa 2-3 tylli ki jaka hynrei ngin sa lah ban ïathuh ha phi ïa ka jaka ba thikna hadien ba ka Tnad Urban Affairs kala pyndep ïa baroh ki jingdonkam ban buh ha ka jingtyrwa".
Haba ïadei bad ka mukotduma ha Ïingkashari, u Symbud Myntri Rangbah ka Jylla ula ong ba kane ka mukotduma kan sa kut noh shisien ba ngi la dep pynbeit ïa kane ka kam.
“Kane ka dei ka jingïalang kaba ar bala pynlong halor ka hukum ka Ïingkashari.
Ngin dang ïai bteng ban ïakren tad haduh kaba kut.
Shisien ba ka Sorkar bad ka HPC kila mynjur lang, ngin sa file lang ïa ka affidavit sha ka Ïing kashari ba kan pynwai noh ïa ka mukotduma" ula bynrap.
Na ka liang u Secretary ka Harijan Panchayat Committee (HPC) u Gurjit Singh u pyntip ba ka HPC kala buh ïa ka jingtyrwa ba ka Sorkar ka dei ban ai haduh 10 acre ka jaka ban pynkynriah ïa ki Harijan na Them Metor, ka ba dei ban long hapoh ka European Ward.
“Baroh 342 tylli ki Longïing ki kwah ban ïoh iasah lang ha kawei ka jaka bad ka dei ban hap hapoh ka European Ward.
Ka Sorkar Jylla ka dei ban mynjur ïa kane" ula ong haba bynrap “Lada ka Sorkar ka kwah ban pynkynriah ïa ngi ka dei ban shim bad pdiang ïa ki jingdawa ka HPC".
Kat kum ka jingong jong u “Ka HPC kala dawa ba baroh ki Longïing (342) ki dei ban ïoh mar 200 square meter ka jaka ban shna ïing bad ka Sorkar ka dei ban bei ïa ka jinglut jingsep sha ki Longïing ba kin shna ïala ki jong ki Ïing ki sem.
Ngim kwah satia ïa ki Ïing bun mala jong ka Sorkar".
“Ngi la ïakynduh ïa ki Heh Sorkar mynta ka sngi bad ngi la buh ïa kine ki jingtyrwa ha kaba na ka liang ka Sorkar kin sa nang iashong pyrkhat ha ka taiew ban wan ban shim ïa ka rai" ong u Gurjit Singh.
Haba kylla la ki don ne em ki briew ba shong be-aiñ ha Them Metor, u Gurjit ula ong ba ym don satia lada khmih kat kum ka joint census bala leh ha u snem 2008.
U ong ba bun na ki 342 tylli ki Longïing ki dei ki nongtrei Sorkar katba katto katne ki dei kiba don ïa ki dukan khaii bala seng la bun bun snem ha Them Metor.
Shillong, Ïaïong 26: Ki rang bad thei ïalehkai Karate kila wanrah ïa ka nam bad burom ïala ka jong ka jylla lyngba ki 18 tylli ki takma ha ka lympung ïalehkai kaba la tip kum ka ka 3rd Leongthang Shotokan Karate Championship 2022 kaba la long ha Deshbhakta Tarum Ram Phookan Indoor Stadium, Guwahati kaba la sdang naduh ka 23 haduh 24 tarik Ïaïong 2022.
Ïa kane ka kynhun ïalehkai Karatekas kaba 29 ngut la ïalam da u Sensei MIngson Rymbai bad u Sensei Arjun Sewa kum u coach bad Manage.
Ïa katei ka lympung la pynïaid da ka Leongthang Shotokan Karate Association kaba dei kawei na ki unit jong ka Assam Karate Association kaba la pynïasoh sha ka Assam Olympic Association.
Kine ki nongïalehkai kila khur hynriew tylli ki takma Ksiar, san tylli ki takma Rupa bad hynñiew tylli ki takma Rnong.
Kiba la khur ïa ka takma Ksiar ki kynthup ïa u Teiborlang Lapang ha ka kyrdan ïakhun Junior Boys ind kumite 57Kg, u Ram Lanong ha ka cadet boys ind kumite -52Kg, ka Dayalangki Challam ha ka kyrdan Sub junior (13 yrs) girls ind kumite-40Kg, Carenia Rapthap ha ka junior girls ind kumite -59Kg nangta ka Laiarisa Nongrum ha ka kyrdan junior girls ind kumite -53Kg, bad ka Saralin Rynghang ha ka kyrdan women ind kumite -55Kg.
Kiba khur takma Rupa ki kynthup ïa u Damanbha Pde ha ka kyrdan boys junior ind kumite -55Kg, Francis Mar-baniang men ind kumite -55Kg, Ferdinand S.Rani cadet boys ind kumite -52Kg, Jake D.Syiemiong cadet boys ind kumite-63Kg bad ka Saphibanri Kharlyngdoh junior girls ind kumite -53Kg.
Katba kiba khur takma Rnong ki kynthup ïa Lakhon Lanong cadet boys ind kumite -57Kg, Iwan Naki L.Khongjee Sub junior (12 yrs) girls ind kumite -40Kg, ka Daphilahun M.Wahlang cadet girls ind kumite -54Kg, Saphira Lyngkhoi Junior girls ind kumite -48Kg bad Dutyful Lyngdoh Women ind kumite -50Kg, Teiborlang Lapang bad ka Laiarisa Nongrum.
Ka jingpang klongsnam ka long kawei napdeng ki jingpang kaba banbor bad buh jingma halor ka jingim briew.
Kham bunsien hi ka jingpang ba ktah ha u klongsnam ka paw ba don jingïadei bad ka jingnoh ka rta, bad mynta ka kham kynrei bha hapdeng ba la don ka rta kaba 30 haduh 40 snem.
Kane ka dawa ba ka long kaba donkam ban sngewthuh ïa ka daw tynrai kaba phi donkam ban shim ki lad jingïada ha kajuh ka por.
Ka rukom im kaba ym don jingtei ha ka liang ka koit ka khiah ka long ka daw ba hakhmat kaba wallam kane ka jingpang.
Ka jingkhih khuslai, ka jingduna ban pynkhih ka met ka phad kaba khleh lang bad ka jingdih sikret bad dih kyiad ki long napdeng ki daw halor kane ka jingpang.
Hynrei baroh kine ki dei kiba lah ban ai jingïada lada bud ka rukom im kaba tei ha ka jingim ba manla ka sngi.
Kane ka khlam kaba sakhi mynta ka dawa ba ka long kaba donkam ban shimkhia halor ka rukom im kaba tei ha ka liang ka koit ka khiah bad kyntiew ka bor met.
Kito ki briew kiba don lypa ki jingpang ba ktah ha u klongsnam, ka diabetes, hypertension ki kham jur ka jingma ban ngat ha u COVID 19.
Kine harum ki long ki lynti ba lah ban ïarap ïa u klongsnam :Ka jingtehlakam ka jingkhuslai : Ka jingkhuslai ka pynjur halor ka jingpynmih ki hormones bad pynlong ïa u klongsnam ban tied kham sted ban ïa kaba ju long.
Ka jingbteng ka jingkhih khuslai ka dei kaba lah ban pyntlor ki kynroh jong ki thiedsnam bad wallam ka jingkiew ka blood pressure.
Ki lynti kiba lah ban tem ka jingkhuslai ki kynthup naduh ka jingleh yoga, meditation, ka jingsngap jingrwai bad ka jingkdat ka jingmut jingpyrkhat, lada kine kim lah ban ai jingïarap phi lah ban leit shim dawai.
Kiar ban dih sikret bad dih kyiad : Ka jingdih sikret ka long kawei napdeng ki jingma halor ka jingpang klongsnam.
Manla ka shitan ka jingdih sikret ka pynrung da ki spah jait ki chemical kum ka carbon monoxide kiba lah pat ban pynduna ka oxygen ha ka snam bad wallam ka jingshah ktah u klongsnam.
Ka jingdih kyiad ka dei kaba lah ban long ka daw halor ka jingsngaid palat bad kiew ka BP.Ka jingdih shaba palat ka lah ban pynjur ka jingtied jong u kongsnam bad wallam ruh ka jingthut treikam jong une u dkhot met.
Ka jingpynduna ka jingdih kyiad ne iehnoh syndon ka long ka lynti kaba dei.
Pyrshang ban tehlakam kane ka jingmlien da kaba pyndonkam da ka nicotine ne jied ki jingdih pyngngad.
Ka jingkilan met : Kane ka dei kaba lah ban pyllait na kiba bun ki jingpang.
Ka jingïaid kjat kumba arphew minit manla ka sngi ka dei kaba kyntiew ha baroh ki liang ka koit ka khiah.
Kane ka urlong namar ka jingkilan met ka dei kaba pynjanai halor ka jingtuid bha jong ka snam bad wallam pat halor ka jingpynneh ka koit ka khiah jong u klongsnam.
Phi lah ban don bynta ha ka jingkynthih, ïaidkai step, ñiah saikil, jngi um ne kiwei pat ki jingpynkhih ka met ka phad kiba lah ban kyntiew ka koit ka khiah jong u klongsnam.
Nongstoiñ, Ïaiong 26: Ha shuwa ba kin mih noh na ka District ban leit ïashim bynta ha ka lympung Meghalaya Game ka ban long ha Nongbah Shillong, na ka liang u MLA ka Nongstoiñ u Bah Macmillan Byrsat ha ryngkat ka jingïadonlang ki nongïalam ka Nongstoiñ District Sports Association, ha ka sngi ba ar u la leit ban ai khublei bad kitbok kit rwiang ïa ki rang bad thei ïalehkai jong ka District, ba kin lah ban ïalehkai bha bad ban wanrah burom ïa ka dong ka thaiñ lyngba kane ka lympung.
Haba ai jingkren khublei kitbok, na ka liang u MLA u la kitbok kit rwiang ïa ki samla ki ban mihkhmat ïa ka West Khasi Hills kumjuh ki samla ki ban mihkhmat ïa ka Eastern West Khasi Hills, ba kin ïoh ïa ka jingjop don burom ha kane ka lympung Meghalaya Game 2022.
U la ong, “Teng teng kum ki nongmihkhmat ngi kum leh klet ha ka ba ïadei bad ki jingïalehkai sport bad ngi kham buh hakhmat ïa ki kam pynroi kum ki surok, ki school bad college, ka umbam umdih, ki jaka jngohkai pyrthei bad kiwei kiwei hynrei u ngeit skhem ba nangne shakhmat ka sorkar kan phai khmat ha ka ba ïadei bad ki kam ïalehkai".
U la ong ruh, “Haba peit ha kiwei pat ki jylla bad ki ri ka pyrthei, ngi ïohi ba kano kano ka jait jingïalehkai ruh ka long ka lad ai kam ai jam kaba lah ruh ban wanrah ïa ka ïoh ka kot ha ka jylla bad ka Ri hi baroh kawei".
Shuh shuh hadien ka jingpynpaw jong ki nongïalam ka NDSA halor ka jinghiran pisa na ka bynta ban pynbiang ïa ki jingdonkam ki rang bad thei ïalehkai, na ka liang u MLA u la kular ba un sa bhah kyrpang ka jingïarap sha kitei ki samla, khnang ba kin lah ban pynbit pynbiang ïa la ki jingdonkam.
Ka jingïapynbeit pud hapdeng ka Meghalaya bad ka Jylla Assam na ka bynta ki hynriew tylli ki jaka kiba don hapdeng ka jingïakajia pud ki la long u sohkyrdot uba jyrwit jyrwat haduh katta katta ïa ka Sorkar Meghalaya bad ïa ka Sorkar Assam.
Kine ki ar tylli ki jylla ki la ïakynduh mawsiang ha kane ka jingïapynbeit pud naba ki don ki shnong kiba ju don naduh hyndai hynthai ha ka jyllla Assam kim kwah ban leit sha ka jylla Meghalaya bad ki don pat ki shnong na ka jylla Meghalaya kim kwah satia ban shah khynñiat sha ka jylla Assam.
Une u sohkyrdot uba la thaiñ sohkyrdot la san phew snem kynthih u buh jingeh ïa ki shnong kiba don ha ki shnong khappud kiba la ïakynduh mawsiang na ka daw ka jingbym ïabeit bad ïasngewthuh jingmut.
Haba bishar ïa ka jingïakajia ha khappud la shem ba ka Sorkar Assam kaba kham leh hymmen ka la kyntur pud na ka por sha ka por.
Ka jingshah pynngat jong ki shnong kiba don ha ka Block-I bad ki shnong kiba don ha Block-II ka dei na ka daw ka jingleh ka Sorkar Assam.
Ka jingïai kyntur pud ka Assam sha kine ki shnong kiba don ha khappud ka la wanrah ïa ka jingeh jong ki paidbah ha kane ka jingïapynbeit pud.
Kliaw! ka Assam ka ap kmang ban ïoh klun lut ïa ki jaka kiba ladep kyntur jubor ha kine ki san phew snem kiba la leit noh.
Ka nuksa kaba la paw tyngkreiñ ha ka jingïapynbeit pud ka paw shai ba ki paidbah kim hun satia.
Ki paidbah jong ki shnong khappud kiba shong basah ha Khappud bad ka Jylla Assam kiba mad ïa kane ka jingsyrtok bad kiba im syier mynsiem ki shu duwai miet la bad sngi ban lait na ka jingshah khynniat sha ka Jylla Assam namarba kim tip satia aiu u Myntri Rangbah ka Jylla Meghalaya u Conrad Kongkal Sangma bad u Myntri Rangbah jong ka Sorkar Assam u Himanta Biswa Sarma ki ïasoi ha ka Dulir jingïasngewthuh jingmut lane ka Memorandum of Understanding hakhmat u Myntri ka tnat Kam Pohing ka ri u Amit Shah ha New Delhi.
Kaba sah mynta ka long ba kine ki shnong khappud kin shu ap sa tang ïa ka rai kaba mih na ka Parliament jong ka ri India ka ban ai jingmynjur halor kane ka jingïapynbeit pud bad ynda ka tnat Survey of India ka la leit sorjamin ïa ki shnong ha khappud khnang ban dro ïa u laiñ jong ka Map kaba thymmai ka ban pynïakhlad ïa ka jylla Meghalaya bad ka Jylla Assam.
Ki nongïalam jong ki shnong kiba shong ha Block-I bad ha Block-II da ka jingsyier mynsiem thot thoh ïoh ba ka jingïakren pynbeit pud ha ka kyllla kaba ar (Phase-II) kan kylla khongpong da kumwei pat, kim banse ban leit tied ïa ka jingkhang jong ka Sorkar Jylla haduh tyngkong jong ka Secretariat khnang ban pynkynmaw lypa ïoh ba ka jingangnud jong ki ban ïaineh bad ïasah ha Meghalaya kan jia long markhongpong.
Ka West Jaiñtia Hills bad ka Ribhoi District ki dei ki ar tylli ki District ha ka Jylla kaba mad jingeh bha na ka jingleh donbor ka Jylla Assam namar ka ïohi ba ka Sorkar Meghalaya ka shah jem baroh shikatta ki snem.
Lada ka Meghalaya ka dei kaba la ïoh la don ïa u pud u sam uba biang bad uba thikna, ki khun ki hajar bad ki paidbah nongshong shnong kin ym mad ïa ki jingshah pyndik wat haduh u pud ban kin shah dkhat jubor ka jingim ha ki Pulit ka Sorkar Assam bad ha ki mynder ri Nepali kiba wan buhai shnong ha ki shnong khappud ka Meghalaya bad Assam.
U paidbah nongshong shnong ka Jylla, um pat klet ïa ka jingsynreit kuli ki pulit Assam ïa ki paidbah ha Iew Langpih, West Khasi Hills District ha kaba saw ngut ki rangbah Khasi ki la duhei ïa la ka jong ka jingim bad ïa ki jingshah thombor jong ki paidbah Khasi Pnar ha Khappud.
Ki paidbah kiba shong basah ha ki bynta khappud ki sngewthuh shai ba ka Sorkar Assam kam burom satia ïa ka Status Quo ba la ïasoi bad ka Sorkar Meghalaya.
Ka jingshah jem bad ka jingaimon ka Sorkar Meghalaya ka pynlong ïa ka Sorkar Assam ban phah pyntieng pynsmiej da ki shipai ki swar ban pynkbum da ki ktang suloi khnang ba ki paidbah Khasi kiba shong ha ki shnong khappud kin kohnguh bad kin pyndem hakhmat ka Sorkar Assam.
Lada phai sha Block-I, ki shnong kiba ïatakhuh bad ka Jylla Assam ki mad ïa kajuh ka jingshah pyndik namar ki paid Khasi Pnar ki la mad teng ïa ka jingkylla phetwir ha la ka jong ka ri tang namarba ki sheptieng ïa ki ktang suloi jong ki Pulit Assam kiba pyntieng pynsmiej ïa ki paidbah thik kum ki lehnoh.
Haba bishar ïa ki High Level Meeting hapdeng ki heh ophisar ka Sorkar Meghalaya bad Assam ki shu long tang kum ki jingïalang dih sha dih coffee ba pyngngad jabieng namar ynda la kut ka jingïalang, ki paidbah ki ïai mad hi ïa kajuh ka jingeh.
Lada ka Sorkar MDA ba la ïalam da ka NPP ka don shisha ïa ka jingsngewkhia ïa ka jingim jong ki paidbah kiba shong basah ha khappud ka ladei ban im sngi ban wad ïa ki lad ki lynti ban pynkut noh ïa kane ka jingshah klun ha ka Sorkar Assam khamtam ha ka jingïapynbeit pud jong ka kylla kaba ar (Phase-II ka ban sa long la kumno kumno ha u bnai Jylliew lane Naitung mynta u snem 2022.
Nongstoiñ, Ïaiong 26: Ka kynhun ïalehkai jong ka Christ King Higher Secondary School Riangdo na ka liang ki shynrang bad ka St Peter’s HSS Pynengrei na ka liang ki kynthei, ki la rah ïa ka nam lahduh jong ka lympung Basketball ba nyngkong eh ba la pynïaid da ka Basketball Association of West Khasi Hills ha Nongstoiñ.
Ha ka jingïakhun phainal kaba la long ha ka sngi ba ar jong ka taiew ha Basketball Court New Nongstoiñ, ka St Peter’s HSS ka la lah ban jop noh ïa ka St Francis D Assisi School da 31 la 11 points.
Katba na ka liang ki shynrang, ka Christ King School ka la jop salit da 33 la 32 points pyrshah ïa ka Anderson HSS.Hadien jong ki jingïakhun phainal kiba itynnad bha khamtam ha ka liang ki shynrang, ka Basketball Association West Khasi Hills ka la pynlong ïa ka jingsam khusnam sha ki kynhun kiba la poi sha ka phainal bad rah nam lahduh.
Nalor ka khusnam sha ki lahduh, ka Association ka la jied ruh ïa ki khusnam ba kyrpang ba kynthup ïa ka Most Promosing Player na ka liang ki kynthei sha ka Mystica Avril Ïawphniaw jong ka St Peter’s bad na ka liang ki shynrang la ïoh da u Wankitboklang Lyngkhoi jong ka Christ King Higher Secondary School Riangdo.
Ha kane ka sngi, la donlang ruh da u Kongsan ba don burom u ba long ruh u MLA jong ka Mawphlang Constituency, nangta u Bah Mosklander Marngar uwei na ki samla rangbah la thaiñ Nongstoiñ.
Kiwei pat ki kynthup ïa ki nonghikai, ki nongïalam jong ka Association ba kynthup ïa u Bah Donald Nongsiang President, Bah Wallambok Ïawphniaw General Secretary lem bad kiwei.
Na ka liang u kongsan haba ai jingkren, u la pynpaw ïa ki kyntien kyrkhu kyrdoh bad ai mynsiem sha baroh ki rang bad thei ïalehkai Basketball jong ka dong ka thaiñ.
U la ai kitbok ruh ïa ka Association ba kan nang lah ban leh khambha shuh shuh ha ki por ki ban dang wan.
Hadien kane u la shim ruh ïa ka bynta ban sam ïa ki khusnam sha ki rang bad thei ïalehkai.
Mawkyrwat, Ïaïong 26: Ka Tyrsad Area Sports Association (TASA) ka la ïoh ban bteng biang ïa ka lympung ïalehkai kynjatbol kaba la tip kum ka ka 1st, 2nd bad 3rd Divisions Football Tournament 2022 hapoh ka Madan jong ka shnong Kyrphei, East Khasi Hills District, ha kaba ha ka 1st Division jong ka TASA ka Pyndenumbri SC ka la jop noh da 1 – 0 kol pyrshah ïa ka Seng Samla Nongspung SC.Ïa ka shikol na ka bynta ka Pyndenumbri Sports Club la ïoh ban thep da u Badlang Kharsyntiew ha ka minit kaba 13 jong ka kyllastep.
Ha ka jingïalehkai jong ka 2nd Division pat ka Kyrphei Sports Club ka la pynliem noh da 1 – 0 kol ïa ka Nongwah Sports Club da kol na u Humble Rynjah ha ka minit kaba 50m kaba dei ha ka jingïalehkai jong ka kyllamiet.
Katba ha ka 3rd Division pat la jop da ka Wahlyngkien Ramklang Sports Club ïa ka Niamsang Sports Club.
Mawkyrwat, Ïaïong 26: Ka long kaei kaei ka kam kaba lah ban ai mynsiem na ka bynta kiwei pat ki para khynnah kynthei kiba don ka mynsiem ban ïarap lem ïa kiwei kiba donkam ki jingïarap ba kyrkih, ha kaba kawei na ki khynnah samla na ka shnong Mawkyrwat, South West Khasi Hills District kaba ha ki karta 14 snem ka la ïoh ban pyllait im ïa uwei u khynnah uba la jan ngam jyllop.
U bah Tanbor Lyngdoh Marshilong ha ka kyrwoh khubor ba la u phah, u la pynpaw ka jingaikhublei kaba kyrpang na ka bynta ka Ridondor Lyngdoh Marshilong kaba dei ka khun pyrda jong u.
U la pynpaw ruh ba haba u kylli ïa i Ridondor Lyngdoh Marshilong, ïa ka jingjia ba la jia ha wah (Photumnew) u la ong ba ka long kaei kaei kaba sngewma bad sngewtieng namar da ka khynnah kynthei kan leit ïarap ïa u khynnah shynrang ka la long kaba eh bad artat ula kham heh shibun ban ïa i.
Ha kaba ïa dei bad ka jingjia, u la ïathuh ba dei ha 26 tarik bnai Lber, 2022 i la leit sha katei ka wah bad la i mei-ieit ban leit saitjaiñ, bad don ruh bun ngut hangta kiba ïa saitjaiñ lang, bad i la ïathuh ba hangta ki don ar ngut kiba ïa jngi bad kita ki dei ki khynnah shynrang uwei uba khamrit u nangbha ban jngai, hynrei uta uwei um da nang bha ban jngi hynrei ula noh ha um bad u la poi shaba jylliew bad ula ïa ksaid ban pyrta briew um lah ba ka um ka la dap ha shyntur, bad ïohi satang ïa ki shynriah kti, bad kiba saitjaiñ hangta ki la ïohi ïa kata ki la hala ‘ama to rap…’Shuh shuh la ïathuh ruh ba uta u khynnah u ba jngi lang u la leit ban ïarap ïa u hynrei umlah namar ba u dang khynnah palat, hangta i Ridondor i ong ka la isynei palat, i ong ba i noh la ka noh, bad i la shim na ki shynriah kti bad thmu ban bah ha ka met hynrei i la ngam lang ba u khia namar ba u la kham heh shibun ban ïa i.
Ha kata ka por i ong ba i kynmaw Blei “Ah! Blei ïarap ïa nga" bad i la jngi haduh ban da poi ha jaka saitjaiñ, bad kita kiba ïadonlang ki la pynthiah ïa u ha jrong jong kata ka jaka saitjaiñ, bad ki la pynkhem syrpai syrput bad la mih ka um hynrei um tip briew shuh bad khlem pynslem ki ïa rah noh sha jaka sumar ha CHC Mawkyrwat ban ïoh jingsumar ba biang.
I Ridondor i la ïathuh ba i leit jngoh ïa u ha jaka sumar ha ka janmiet hynrei um pat tip briew bad i ong ba u tip briew hadien 6 baje janmiet.
Kum u kñi jong i Ridondor u ai khublei ruh ïa ka KSU jong ka Mawkyllut Unit ba ki la ai jingïarap bad leh bha ïa i, da kaba ai ïa ka khusnam ne Award kum ka dak jong ka jingpynshlur ïa i ba in nang don ka mynsiem jong ka jingïarap ïa ki para briew.
Mawkyrwat, Ïaiong 26: Ka kynhun ki nongñiah thuk thuk ka ‘The Ultimate Bikers Association’ (TULBA) jong ka jylla Meghalaya kaba la paw bha ha ki kam leh-i-synei ne ai jingïarap ïa kiba shem lanot hapoh jong ka jylla Meghalaya ha ka 25 u Ïaïong ki la leit ban ai jingïarap ïa kawei ka longïing ha Shnong Um-Nongrim kaba hap ha Wahmawpat Samsymper, East Khasi Hills District.
Ka jingleit ban noh jingïarap jong ka TULBA da ka song pisa ïa ka ïing jong ka kong Daïa Kharsyntiew kaba don 3 ngut ki khunswet ha katei ka shnong.
U General Secretary jong ka TULBA Central Body, u bah Rikyrshan Nongrum, ula buh ki kyntien kyrkhu kyrdoh ïa katei ka longïing khunswet ba kin pdiang da ka jingsngewnguh ïa ki jingai ba rit eh ka jong ki bad ngeit skhem ba kin pyndonkam hok na ka bynta ka jingdonkam jong ka ïing ka sem.
U la ai ruh ka kyntien kyrkhu kyrdoh ïa ka ïing ka sem jong ki, ba kin lait na baroh ki jingeh ki jingpang jingshitom ha ka ïing ka sem jong kine ki khunswet.
Ban shu pynkynmaw ba katei ka longïing ka dei kaba dang shu jia ka jingshah bamduh noh ïa ka ïing jong ki ha ka ding ha kaba kane ka jingjia ka la jia ha kine ki khyndiat sngi ba la dep.
Namarkata, kum ka kynhun nongñiah ar shaka ka don ka jingthrang ban rat dyngkhong ïa ka jingsuk jingkyrduh, ban ïarap markylliang lyngba da ka jingïasnohkti lang para dkhot da ka ba ïa synñiang pisa khnang ban ïoh ban leh isynei kum ïa ki briew kiba donkam shisha ka jing ïarap.
Ha kane ka sngi la ïadonlang ruh naduh ki nongïalam jong ka TULBA Sawsymper Unit bad kumjuh ruh ki ‘riew rangbah jong ka shnong Um-Nongrim, East Khasi Hills District.
Nongstoiñ, Ïaïong 26: Ka jingïoh ïa ka jylla ba pura ha ka 21 tarik Kyllalyngkot 1972 ka la kynjoh mynta sanphew snem lai bnai bad saw sngi, hynrei namar ba ha ka 21 tarik Kyllalyngkot ki kyndon ba ka sorkar ka la buh na ka bynta ban ïada na ka jingsaphriang jong ka khlam Covid 19 ka sorkar ka la pynlong noh da ka jingrakhe lyngba ka Video online.
Na ka liang ki bor pynïaid District jong ka West Khasi Hills ruh kim shym la lah ban pynlong ïa ka jingrakhe kaba kyrpang da kaba khot lang ïa baroh ki paitbah ba kin wan ban ïashim bynta, hynrei la pynlong tang da ki ophisar bad ki nongtrei jong ki tnad treikam sorkar kiba don hapoh ka District ryngkat ki rangbah shnong ïa kaba la pynlong ha phyllaw jong ka ophis u Deputy Commssioner.
Pynban hadien ba ka sorkar ka la weng noh ïa baroh ki kyndon, mynta ka sngi hat majai ki bor pynïaid District ka West Khasi Hills ki la pynlong ïa katei ka jingrakhe ha madan New Nongstoiñ.
Ha katei ka sngi la pynïaid ïa ka jingrakhe da u bah P.D.Sangma Deputy Commssioner ka West Khasi Hills ha kaba u bah Macmillan Byrsat MLA ka Nongstoiñ u la ïa don ryngkat kum u kongsan.
Nalorkata la ïadonlang ruh da baroh ki ophisar bad ki nongtrei na ki tnad treikam jong ka sorkar, ki nonghmihkhmat kiba rim, ki nonghikai, ki khynnah skul bad College ryngkat bad ki paitbah ki la wan ban ïashim bynta ha katei ka sngi.
Ha shuwa ban pynlong ïa katei ka jingrakhe ïa ka Jubili ksiar jong ka jingïoh ïa ka jylla ba pura, kum ka jingai bynta lang bad pynshlur ïa ki paitbah nongshong shnong, ki khynnah skul bad ki khynnah College ba kin ïoh lad ban ïashim bynta lang ki bor pynïaid District, ki la pynlong ïa ki prokram ba bun jait kum ka jingïakop thoh poitri ha ka ktien Khasi bad Phareng.
Nangta la pynlong ka jingïa mareh marathon, ka jingpyni nam ïa ki tiar tem tiar put tynrai, ki syntiew ki skud, bad ki mock drill, na ka bynta ban ai jinghikai ïa ki paitbah kumno ban ïarap ïa ki nongshong shnong lada jia ka jingshah lynshop ha ki bor ka mariang, kaba la pyni da ka tnad Meghalaya Home guard ha ryngkat ka jingïatreilang bad ka kynhun jong ki shipai na ka tnad National Disaster Response Force.
Ha kajuh ka por, ka jingrakhe ïa ka jubili ksiar ha kane ka madan ka la long kaba ishongkun bad kaba iphuh iphieng wat la ki paitbah kiba wan ban ïashim bynta ki kham duna ruh.
Ha katei ka sngi ha shuwa ba ki riew rangbah kiba la khot sngewbha kin ai ka jingkren, u bah P.D.sangma Deputy Commssioner u la ai ïa ka jingkren lamphrang bad pynshai ruh ha kaba ïadei bad ka jingïaleh jong ki longshuwa ban pynïoh ïa ka jylla ba pura.
U la pynkynmaw ba ka sorkar India kam shym la ai ïa ka jylla ba pura ha kaba nyngkong, hynrei ka la ai shuwa da ka Autonomous State.
Hynrei ki nongïalam kim shym la shongthait ban dawa ba ka sorkar India ka dei ban ai da ka jylla ba pura bad ha ka 21 tarik Kyllalyngkot 1972, ka Myntri rangbah duh ka Ri ka (L) Smt Indira Gandhi ka la wan sha Shillong bad ka la pynbna ba la ai ïa ka Meghalaya kum ka jylla ba pura.
U Pa’iem phylla Singh haba kren ha katei ka sngi u la pynkynmaw dei ki nongïalam kiba na West Khasi Hills ki bym shym la pdiang ïa ka Autonomous state bad ha ka jingïalam jong u (L) bah Hopingstone Lyngdoh, ka jingïakhih bad dawa ïa ka jylla ba pura ka la nang jur ha kaba ki nongïaleh hill state ryngkat ki paitbah la ïeng skhem ban dawa khlem kynran dien ryngkat ka jingpyrta “No Hill Sate No Rest".
Lyngba katei ka sur ba ki paitbah ryngkat ki nongïalam ki la pyrta la lah ban ïoh ïa ka jylla kaba pura bad dei ka West Khasi Hills kaba la pynmih bun tam ki nongïaleh hill state.
Ha kane ka sngi la pynbna ruh ïa ki kyrteng jong ki nongjop ha ki jingïamareh marathon bad ka jingthoh poetry bad la sam ruh ïa ki khusnam da u bah Macmillan Byrsat MLA ka Nongstoiñ u ba long u Kongsan bad kiwei pat ki riew rangbah.
Hadien ba la sam ïa ki khusnam la ïoh ïa ka jingkren na u kongsan, u ba la ong ba naduh ba la ïoh ïa ka jingïaid lynti ba sanphew snem jong ka jylla, kiei kiei baroh ki la kylla lut la ka long ha ka roi ka par ba kynthup naduh ki lynti syngkieng, ki skul bad ka pule ka puthi, ka pyrkhat pyrdaiñ bad ha baroh ki liang.
U la ong ruh ba ka jingkylla kaba khraw tam ka dei ha kine ki saw snem mynta, namar kumba ka long ha ki sanphew snem mynshuwa, ki sorkar kiba la leit noh kawei hadien kawei pat kim shym la lah ban pynurlong ïa ka jingpynbeit ïa u pud u sam.
Hynrei kane ka sorkar kaba mynta ka la shimkhia bad ka la lah ban pynbeit ïa ki hynriew tylli ki jaka ïa kajia pud bad ka Assam kata lai tylli ha West Khasi Hills bad lai tylli ha Ribhoi District.
Ha kajuh ka por u la ong ba ki la mih bun bah ki jingkynthoh ha kaba ïadei bad ka jingpynbeit pud bad ki don ruh ki jingdawa ban dei ban pynthymmai biang ïa ka soskular.
Hynrei u la kren skhem da kaba ong ba ka sorkar kan ym phai dien shuh ban khyllie biang ïa ka soskular ba la dep ïa soi.
U la ong ruh ba ki paitbah ki la dei ban kmen namar na ki laiphew phra tylli ki shnong kiba hap ha ki jaka ïa kajia pud laiphew hynriew tylli ki la hap ha Meghalaya, katba tang ar tylli ki hap ha Assam namar ki paitbah nongshong shnong ki dei ki Nepali bad ki Boro.
Jowai, Ïaïong 26: Ka Shad Sukra jong ka Sieñ Raij Ialong kala poi noh sha kaba kut mynta ka sngi 26 tarik ha ka jingiphuh iphieng, ha kane ka sngi la wan ban sakhi lang da u kongsan uba dei u myntri sorkar ba dei peit ïa ka tnad Urban Affair u ma Sniawbhalang Dhar.
Na ka liang ki khun ka Seiñ Raij Ialong kila ïa mih shitrhem da ka jingkmen hala ki jong ki riam ki beit, ki jingdeng kpieng bad kiwei de kiba dei ki riam tynrai jong ka riti ka Dustur.
La pynsngew ba kane ka shad sukra ka long shi bynta ban ai nguh ïa ka mei mariang kaba die ka nongsumar sukher bad ka nongpyndap pynbiang ha baroh ki saw aiom ïa u khun bynriew, ïa kane ka Shad Sukra la leh kum ka dak hashwa ba ki khun ki hajar kin hiar leit rep sha ki hali ki pator.
La don haduh 23 tylli ki kynhun kiba la shim bynta ha ka jingshad Sukra ba kynthup ïa ki khun samla bad ki longkmie kiba la shad hapdeng ka jingsakhi jong ki hajar ngut jong ki khun ka Raij bad kiwei de na ka shnong ba marjan.
Naka liang u ma Sniawbhalang Dhar haba ai jingkren ha kane ka sngi ula pynpaw ka jingaikhublei ïaka Seiñ Raij Ialong kaba la pynlong manla u snem ïa kane ka Shad Sukra hadien shi sngi jong ka ‘Noh Sakyriat’, kane ka long shi bynta ban pynpaw pyrthei ïa ka ñiam ka rukom jong ki longshwa manshwa.
Ula ong ba mynta ki khun ka ñiamtrai kila long kiba khampher haba ïa nujor ba ki por ba la leit naduh ka jingnang jingstang bad ka akor ka burom kila long kiba la kiew ha baroh ki liang.
Shuh shuh ula ong ka jaitbynriew napoh ka Ri-Lum Jaiñtia kila nangkiew wat ki samla mynta kiba buh hi ki dei kiba la nang la stad ha ki kyrdan bapher bapher bad u kymen lyngba ka jingpyndep ïa kane ka shad sukra kyrmen yn ïoh kheit ïa u kba u khaw uba seisoh.
Da kaba u pynkut ïa ka jingkren ula kyntu kum ki briew dei ban pyndonkam ïa kine ki ar tylli ki kyntien ha ka jingim kata ‘Map bad Khublei’, namar khlem kine ki kyntien hangno pat yn pyndonkam ïa ki khamtam haka por ba ngi bakla bad kumjuh ha ka por ba ai khublei kylliang, ong u ma Dhar.
Ïa ka jingïalang la pynïaid da u ma Stanlyroy Mulieh, ha ryngkat ka jingdonlang u MLA ka Sutnga Siapung ma Shitlang Pale, u MLA barim ma Sing Mulieh, u Dolloi ka Elaka Jowai ma Puramon Kynjing, u Waheh Shnong ka Ialong ma T.Ram Phawa, u MDC ma Eveningstar Tron, ki nongïalam ka Seiñ Raij Ialong bad kiwei de kiba la shah khot sngewbha.
Jowai, Ïaïong 25 : Ka jingthmu jong ka sorkar lyngba ka tnad Jowai Municipal Board (JMB) ban leit theh ñuit ha kawei na ki jaka ba la khot ka Pangit kaba dang hap hapoh u pud u sam jong ka Dorbar Shnong Khliehtyrshi WJHD kaba jngai na surok bah Jowai-Shillong tang kumba 2 kilo miter eiei.
“Kane ka jingthmu leit theh ñiut ha katei ka jaka ka lah ban buh jingma ïa ka mariang lada khlem da pynshna bha ïa ka jaka" ong uwei na ki nongshong shnong ka sor Jowai uba dei ruh u President ka Khooid Ya Ka Wah Myntdu u ma K.L Pariat.
La ïathuh ruh ba ïa kane la khang pyrshah da ki nongshnong shnong jong ka Khliehtyrshi kiba la hap ban mih paidbha ha ka miet jong ka 22 tarik bad ka 23 tarik hadien ba u District Magistrate jong ka West Jaiñtia Hills ula dep ban pynjari da ka kyndon 144 Cr.
PC hajan jong katei ka jaka.
Hynrei ki paidbah kila ïeng pyrshah ïa kane da kaba ym ailad haduh mynta ban thmu pynlong jaka theh ñiut ba shipor da ka tnad JMB ha katei ka jaka kaba dang dei jong ka Jaiñtia Hills Autonomous District Council (JHADC).
Ula ïathuh ba katei ka jaka ka don ha kliar jong u lum bad ha trai jong kane ka jaka ki don ïa ki pynthor kba bad ka wah Mynkrem kan dei ka ban shah ktah bha bad kane ka wah kan tuid sha ki bynta ka wah Myntdu.
Wat ka jingsma iwtung ka lah ban mih na katei ka jaka bad kan wanrah jingpang na katei ka jaka sha ki shnong bad ka lah ban shah ktah ruh ka Pynthor Kba na ka jingbeh ka lyer bajur ha kliar jong utei u lum.
La pynsngew ruh ba lada theh ñiut ha katei ka jaka ka lah ban bun jingeh nyngkong ïaka mariang khamtam ki khlaw ki btab kiba don hajan, lada nang buh shuh shuh ki ñuit ki lah ban hap syndon shapoh jong katei ka riat bad ka lah ruh ban ktah ïa ki jaka thuh jaka tep jong ki nongrep kiba don shatrai u lum.
Kumba long mynta ula ong ruh ba ka jingbret pathar ïa ki ñiut ha kylleng ki bynta jong ki jaka riat kum ha ka surok Thomas Jones kala jur bha bad kane ruh kan lah ban ktang ïa ki umbam umdih bad ka jingjaboh jong ka mariang.
Nongpoh, Ïaiong 26: Hadien ba la wan biang ka shongsuk shongsain ha ka Block II ba hap ha ka Raid Nongtung ha Ri Bhoi District, kumba ha kine ki sngi la mih ki kynrum ki kynram na ka jingjia ha ka Shnong Umlaper ba la hap ban tehpyrkhing ïa ka leit ka wan ki paidbah, hynrei ka long kaei kaei ka khubor kaba sngewtynad ban tip ba ki jaid bynriew Khasi bad ki Nepali ba la long Khristan ki la lah ban pynlong sa da ka jingïaseng ïalap ha Umru shi bynta ban wan rah ïa ka shongsuk shongsain ki paidbah ha kitei ki shnong khappupd.
Haba kren halor kane ka bynta, kane ka jingshim bynta lang naduh ki Nepali ba la long Khristan bad ki Khasi lem bad kiwei ki jaid bynriew ha katei ka jingïaseng ïalap ka long ka khubor kaba ki angnud ban wan rah ka ka shongsuk shongsain ki paidbah ha kitei ki shnong khappud.
Ïa kane ka jingïaseng ïalap la pynlong ha ka Shnong Umru lyngba ka Balang Presbyterian Umru ha ka jingpeit jingkhmih ka Balang Kmie Presbyterian Tyrso.
Ïa kane ka jingïaseng ïalap la pynlong ruh ha ka 24 tarik mynta u bnai Ïaiong 2022 ha Umru bad ka long ka khubor kaba bha tam ba la wan ban shim bynta naduh ki Khasi, ki Nepalai bad kiwei ki jaid bynriew ba la long Khristan hapoh ka Balang Presbyterian.
Ki nongkren ha kane ka jingïaseng ïalap ban pynsaphriang ïa ka Ktien ka Jong u Blei ki kynthup ïa Rev Biju Rai na Lad Rymbai bad la pynkylla Khasi da u Bah Bius Lyngdoh ban pynsngewthuh sha ki paid Khristan halor ka jingkren jong utei u Pastor uba dei na ka jaid Bynriew Nepali.
Kane ka jingïaseng ïalap ka la long kaba jop bad kaba angnud ban wan rah ïa ka shongsuk shongsain ki paidbah ha kitei ki shnong khappud ka dei da ka jingdon alng ki 2 ngut ki Missionary ba kynthup ïa u Bah Nesstar Mawlong, u Jibon Bhujel na ka jaid bynriew Nepali, bad la don ryngkat ruh u Tbn.D.Masynting, bad rngut na ka DCB u Bah Pialshon Shadap bad u Bah Bius Lyngdoh.
Nongpoh, Ïaiong 26: Ban ïa don bynta lang ha kaba kit ba bah ïa ka eh ka shong ki paidbah hapoh ka shnong ka thaw bad hapoh ka imlang ka sahlang, ki Longkmie jong ka Shnong Khlieh Umwang ba hap ha ka Raid Nongtung ha ka thaiñ Khappud, ha ka lama ka Lumlang Village Organization ki la mih paidbah ban maramot ïa ka surok paidbah ba hap ha katei ka shnong Khliehumwang.
Ïa kane ka jingmaramot ïa kane ka surok la pynlong hynnin ka sngi Baar jong ka taiew ha ka jingïalam ka Lumlang Village Organization bad da ki phew ngut ki Longkmie bad ba la kyrshan ruh da ki riew rangbah bad ki samla ki la mih ban maramot ïa katei ka surok ïaid kali ba hap hapoh u pud u sam ka Shnong Khlieh Umwang.
Kane ka jingmih kine ki Longkmie ban maramot ïa katei ka surok, ka dei ruh halor ka nongrim ba ki sngewkhia halor ka jingsniew palat ka surok, ba ka sorkar kam pat phai khmat haduh kine ki sngi ba kum ki paidbah ha khappud kim pat ioh satia kata ka surok rong bad ki hap ban ïaid lyngba ka surok khyndew kaba dap tang da ki thliew ki syar suda.
Kane ka shnong Khlieh Umwang ka la don kumba 300 ki tnum ïing bad haba phai sha ki kam pynroi ki dang shah iehnoh beiñ bad khamtam haduh kine ki sngi kim pat ioh wat ïa surok rong ban suk ha ka leit ka wan.
Da ka mynsiem jong ka jingïakit ïabah lang ïa ka eh ka shon ki paidbah, ki Longkmie ha ka jingïalam ka Kong Meribell Shadap bad kiwei ki longkmie ki la mih ban pynbha ïa kane ka surok shi bynta ban pynsuk ïa ka leit ka wan ki paidbah ba haduh kine ki sngi ka jingangnud jongki ban ioh noh da ka surok kam shym la urlong ba ka sorkar Meghalaya kam ju phai khmat ïa ka jingeh ki paidbah ha katei ka shnong khappud.
Nongpoh, Ïaiong 26: Ka United Democratic Party (UDP) shi bynta ban pynkhlain ïa ka party bad ruh kum ka jingpynkhreh na ka bynta ka election 2023 ha ka jylla, ka la lah ban jied noh ïa ki nongïalam ba pura ka UDP Nongpoh Constituency bad ba la tip ruh kum ka Nongpoh Circle na ka bynta ka samoi treikam jong u snem 2022 haduh u snem 2025 ha ka jingïalang kaba la long ha ka 14 tarik u Ïaiong 2022 ha Nongpoh.
Ki nongïalam ba thymmai ka UDP ha Nongpoh Constituency ki kynthup ïa u Bah B.S Teron bad u Bah Opel Lyngdoh kum ki chief adviser, Adviser, Bah Jang Makri, Bah P.Mangu, Bah Donroy Kharkongngor, President, Andreas Syngkli, Vice president, Bah J.Maring, senior vice president, Sency Lyngdoh, Bul Lyngdoh, working president, Balajied Rani, Vanjune Makri, General Secfertary, Sevington Makri, Joint Secretary Isaia Syngkli, Treaurer, Lando Ingti, Finance Secretary, Wanphrang Sumer, Chief organizing Secretary, Laforius Marngar, Organizing Secretary, Donbun Tangsong, bad kynthup kiwei kiwei ki nongïalam bad ki dkhot ka executive committee.
Ha kawei pat ka bynta ka UDP Ri Bhoi District mynta ka sngi ka la plie paidbah ruh ïa ka ophis treikam ka party ha Nongpoh Downgate, kaba dei ka ophis treikam na ka bynta ban saindur bad ban dang pynkhlain ïa ka party khamtam kum ka jingpynkhreh ïa ka election 2023 ban sa wan ha ka jylla.
Ïa kane ka ophis la plie paidbah da u Bah Donbok Khymdeit, President ka UDP Ri Bhoi District ha ryngkat ka jingdon lang kiwei ki nongïalam ka party ba kynthup ïa u Bah Donkupar Sumer, u Bah Balajied Rani, u Bah Bat-hok Nongmalieh, u Bah Michael Kharhunai bad kynthup kiwei kiwei ki noingïalam ka party UDP na Nongpoh bad na ka District Ri Bhoi.
Shillong, ïaïong: Ka Executive Committee jong ka Dorbar Shnong Umsyiem ka ba la shong kyrkieh ha ka 12 tarik mynta u bnai ka la pyrkhat sngewkhia bha ha ka ba ïadei bad ka jingmih khubor ha ki katto katne tylli ki kotkhubor halor ka jingshah kem jong uwei u briew u ba kit 3000 tylli ki KuliYaba, kata ha ka ba la ong ba ki Shipai BSF bad ryngkat ki pulit ANTF ki la ïoh kem najan ka Shnong Rimassar ïa U Bah Prakash Sumer 42 snem ka rta uba dei na ka shnong Umsyiem ha ka ba ki la ïoh kurup ruh napoh kali jong u ïa 3000 tylli ki kuliYaba ki ba dei ki jingdih ba pynbuaid.
Na ka liang ka Dorbar ka la ong ba katei ka jingmih khubor ka la pynkyndit bad pynsngewsih shibun eh ïa ki paid nongshong shnong baroh kawei namar katei ka jingleh jong utei u rangbah Prakash Sumer ïa katei ka kam beai ka ba la pynthoh bria bad pynjah burom ïa ka kyrteng jong ka shnong.
Kumta na ka liang ka Committee ka ba la pyrkhat sani halor kane ka kam ka pynshai paidbah da ka ba ong ba u Bah Praksah Sumer u dei ba la kha la pun hapoh shnong Umsyiem.
Hynrei, mynta la palat 25 snem tam eiei um shym la shong la sah shuh hapoh shnong namar u la poikha sha kawei pat ka shnong.
La ong ruh ba na ka liang ka shnong kam don jingtip eiei ruh em ha ka ba ïadei bad ka ïaid ka ïeng jong une u rangbah bad halor kine ki kam beai ki ba u la leh.
Kumta halor kane ka jingleh jong u ia kum kitei ki jait kam ka ba long pyrshah ïa ka ai bad ka imlang sahlang bad u la pynjah burom ruh ïa ka kyrteng jong ka shnong.
Kumta ka Shnong ka pynrem jur ïa katei ka kam be-aiñ ka jong u.
Shuh shuh na ka liang ka Executive Committee jong ka Shnong ka la maham tyngeh ruh ïa kino kino ki para shnong kiba shong hapoh shnong ne ki ba sah shabar shnong ne kiwei pat ki bar shnong ki ba shim kabu ban pynthohbria ïa ka kyrteng jong ka shnong da kino kino ki kam kiba long pyrshah ïa ka imlang sahlang, bad lada lap ïa kum kita ki ba ïaleh pyrshah yn aiti beit sha ki bor jong ka ai.
Kane ka long katkum u kyrwoh lyngba u Bah S.L.Kongwang, Rangbah Shnong Umsyiem Village.
Khliehriat Iaïong 26: Ka KSU Narpuh circle hadien ba ka la ïohi ïa ka jingïasoi soskular (MOU) ba la ïa soi hapdeng ka sorkar Assam bad sorkar Meghalaya hadien ka jingïabeit lang jong ka Regional Committee ban pynbeit ïa u pud u sam (Border Issue) hapdeng kitei ki ar jylla, bad hadien ba ka la khmih halor ka jingïapynbeit pud ka ba dei hapoh East Jaiñtia Hills District ha Malidor na ka liang ka seng ka pyrshah jur namar ka sorkar Meghalaya ka la ai sngewbha da ka jingkieng bad ka Wah Malidor ba kin hap shapoh Assam.
Dang ha kine ki khydiat taïew ba la dep ka seng tang shu ïohi bad ïoh jingtip halor katei ka jingïasoi MOU hapdeng kitei ki ar jylla, ka seng hapoh ka jingïalam u Phanuel Tongper Vice President ka leit hiar sha Ratachera ban ïakynduh ia ki nongïalam shnong.
Ha kane ka jingïakynduh bad u Rangbah shnong Ratachera u bah D.Pohshna MDC barim ka Thaiñ Narpuh u la ïathuh ba shwa ka jingïapynbeit pud bad soi MOU hapdeng ki ar jylla, ka dorbar shnong Ratachera ka la dep phah shithi sha ka Regional Committe ban dawa na ka sorkar ba u pud ban ïa pynbeit kan long hapdeng ka wah Malidor bad hamar pdeng ka jingkieng ka ba mut ka sorkar Assam bad Meghalaya kin long trai ïa kitei ki jaka ka ban long Natural Boundary ban pynneh pynsah ïa ka wah malidor bad ïa ki jingdon jingem baroh bad ki mar poh khyndew.
