Jowai, 12 Naiwieng:Sngew khia ka KNG CSU ia ka jingleh donbor u General Secretary Secretary ka Union bad ki jingleh ba marwei jong u Secretary ka union bad ki jingleh ba marwei jong u.
“Kat kum ka khubor ba la phah da u General Secretary ka Union u samla Paul Lyngdoh ha ka 10 mynta u bnai halor ka jingpyrshah ia ka jing-donkam u Adhar No.Ngi pynpaw ia ka jingsngew-sih halor kane bad ngi kum ki Samla pule ka Kiang Nangbah Govt.
College ngi dei ban pdiang ia ki policy ba la ai da ka sorkar bad ruh ban pdiang ia ka jingdonkam u Adhar No.na ka bynta ban ialeh ia ka bai bam (scholarship) namar ngi dei ka College jong ka sorkar", la ong u kyrwoh na u Cultural Secretary, u samla  Neal Jordan RymbaiLyngba utei u kyrwoh la pynpaw ruh ia ka jingpyrshah halor ka jinglehstad leh donbor utei u Secretary ka Union namar katei ka jingleh jong u ka long ka rai shimet jong u hi khlem da ia kren ha kano kano ka jingialang ne meeting jong ka Union.
“Ngi kum ka Union ngi dei ban iatrei lang bad ban wanrah ia ki jingdonkam jong ka College bad ngim kwah ba kum kine ki briew kin pynthoh bria ia ka kyrteng ka College khlem da ka jingiamir jingmut bad ki samla pule baroh, ngi dei ban sngewthuh ia ka jingdon kam u Adhar No.bad ngim dei ban ialam bakla ia ki samla pule, ngi ngeit skhem ba ka sorkar kan ai por biang ban (prospone) ia ki samla ban ialeh ia ka bai bam bad ngin ngeit ruh ia ka sorkar ba kan wad lynti ban pynioh Adhar No.ia ki samla pule baroh.
Ka Union kam dei ka kam jong marwei hynrei ka kam jong baroh ki student Union bad ym dei ban shim bor ne leh bor tang da uwei u member pynkut ka kyrwoh khubor ba la phah da u Cultural Secretary Union u samla.
Shillong,12 Nailar:Ka Khasi Cultural & Social Service Society (KCSSS) ka la pynkut ia ka prokram thung diengkaba la sdang naduh ka 1 tarik mynta u bnai bad kut mynta ka sngi ha ka 12 tarik u Nailar.
Ha katei ka prokram la thungdieng ha Ngailang kaba dei jong ka Kur Marbaniang ka ba jngai kumba 6 KM harum na ka Shnong Mawsynram.
Ha kane ka sngi la wan ban iashim bynta da ki khynnah skul napoh ka JNV Mawsynram ryngkat bad ka J.J.M.Nichols Roy Secondary School.
Ha katei ka prokram la thung shiphew hajar tylli ki tynrai dieng ha katei ka jaka bad la thun gia ki jait dieng kiba im ha katei ka jait jaka lyngba ka jingiatreilang bad ka MBDA (IBDLP), Shillong.
Ka jingthmu ba kongsan jong ka seng kalong kum shi bynta ban wanrah ki lad ki lynti kumno ban iada ia ki jaka ki puta kiba dang peit dang jngoh lyngba ka longkur ka longjaid bad ka bynta ka kaba kham kongsan shuh shuh ka long kumno ban iada ia ka mariang na ki jingpynjot kiba bun jait kiba lah ban ktah wat iaka koit ka khiah ha ka long briew man briew kum ha ka jingpom dieng pathar, ka jingsaiñ ding ia ki lum ki madan bad kiwei kiwei.
Shillong,12 Nailar:Ki nongshong shn-ong ka Nongtrai ryngkat bad ki dkhot ka KSU mynta ka sngi ki la tur sha khyrdop bah jong ka Lafarge Umiam Pvt Ltd bad ki la shong kyraiñ hangtei kum ka dak ka jingpyrshah ia ka jingbym lah katei ka kompeni ban pynioh kam ioh jam ia ki trai shnong.
Ki la don kumba 60 ngut ki ki paidbah kiba la rah la ki pla kad ha katei ka jaka.
Katei ka jingtur ki paidbah ka dei hadien ba katei ka kompeni kam shym ai ai kano kano ka jubab wat hadien ka jingiakhih kaba ki la sdang naduh u kyllalyng-kot mynta u snem.
Kham hadien u Director katei ka kompeni u N.Sharma u la khot ia kren ia ki bad hadien ka jingiakren ki nongiakhih ki la ai por shi taiew ia katei ka kompeni ba kan ai rai ia ki jingdawa jong ki baroh.
“U heh katei ka kompeni u la kular ia ngi ba un ai jubab hadien ka jingialang kaba yn shong ha ka 19 tarik mynta u bnai" ong u General Secretary ka KSU Nongtrai u Trulywell Lyngdoh hab akren bad ki nongthohkhubor.
Ka KSU ka la dawa ba katei ka kompeni ka dei ban pynrung marwei na kawei ka thliew ing kaba don 276 ing ha Nongtrai , u samla Lyngdoh u la kynnoh ruh ba katei ka kompeni kam shym la pyntreikam ia ka jingiateh soskular hapdeng ka shnogn bad katei ka kompeni ha kaa ia dei bad ka ioh kam ioh jam.
“Ka kompeni ka la kam ba na ki 576 ngut ki nongtrei kiba bun hi ki dei ki trai shnong bad kane kam dei ka jingshisha naba ngi la ioh jingtip ba ka kompeni ka la pynrung kam tang kumba 80 ngut ki trai shnong" ong u samla Lyngdoh uba la bynrap ba ki don bunbah ki samla na ka shnong Nongtrai kiba la nang la stad bad kiba lah ban trei ia ki kam.
Shillong, 12 Nailar:Ka BJP Meghalaya ka rakhe kyrpang ia ka jingdap 70 snem ka ri India haduh 14 sngi lynter naduh ka 9 tarik haduh ka 23 tarik mynta u bnai Nailar ha baroh kawei ka jylla.
Ha kane ka jingra-khe, ki nongkitkam ka party ki la thang mombati ban long shi bynta jong kane ka jingrakhe.
Ka prokram ba kham kyrpang jong ka jingrakhe ka BJP ka long ba ka la leit buh syntiew ha baroh ki mot jong ki riew shlur ka jylla naduh u Tirot Sing Syiem ka Hima Nongkhlaw, u Kiang Nangbah, bad u Pa Togan Sangma jong ki Garo kila dep buh syntiew ha ka 10 tarik bad iakynduh ruh ia kiba haiing hasem jongu.
Ha ka 16 tarik kin leit sha Nongkhlaw ka jaka ba kha ia u Syiem Tirot Sing Syiem ban buh syntiew bad ban kynduh ruh ia kiba haiing hasem jongki.
Ha katei ka sngi kan don ruh ka jingpyni ia ki kolshor ha kaba u Myntri ka DoNER u Jitendra Singh un leit ban kren ha katei ka sngi bad un aiti ka jingthoh sha kiba haiing hasem jong u Syiem Tirot Sing Syiem.
Un buh syntiew ruh ha u mot jong u U Tirot Sing Syiem ha Nongkhlaw.
Ka BJP ka la pynkhreh ruh ban pynlong ia ka jingiaid Tiranga yatra ban sdang naduh ka ophis ka party na Lachumere, Shillong por8 baje mynstep sha State Central Library sha ophis thymmai ha Oakland Bivar Road.
Bad baroh ki dkhot ki unit jong ka party kin pynher lama ha ki jaka bapher bapher jongki.
Ha ka 18 tarik, ka BJP Mahila Morcha kan leit jngoh ia ka khappud ka Indo-Bangla ha Meghalaya na ka bynta ka Raksha Bandhania ki shipai ba iada ia ka ri baroh 24 kynta.
Ha ka 20 tarik kan leit ban buh syntiew ha u mot U Woh Kiang Nangbah ha Syntu Ksiar Jowai bad ha ka 23 tarik, yn don ka jingpyni ia ki phlim jong ki riew shlur ha Khyndai Lad Shillong, la ong ka kyrwoh na u Basu Chakraborty u nongaiktien ka BJP.Nongpoh, 12 Nailar:Ka Ri Bhoi Youth Welfare organization (RBYWO), Sengkmie, ka la pynpaw ia ka jingpyr-shah kaba jur halor ka jingdon jong ki katto katne ki riew shimkabu kiba thmu ban buh Wine Store hapoh jong u pud u sam ka Umroi Constituency, Ri Bhoi District.
Katkum ka kyrwoh ba la phah da u Bah Amberlight Masharing, President ka RBYWO, Sengkmie bad u Bah Banpynskhem Kharnaior, la ong ba ka seng ka dap da ka jingsngewkhia halor ka jingjyllei jong ki kam sniew katba nangmih ki sngi bad lada kane ka jingthmu da ki riew shimkabu ban buh syndon da ka dukan kyiad (Wine Store), ka la nangpynjot shuh shuh ia ki khun samla ha katei ka thain, khamtam eh ia ki khynnah skul bad ki samla kiba dang don hapdeng bapher bapher.
Kumne kitei ki briew ki don ia kaba kum katei ka jingpyrkhat da kaba buh syndon da ka dukan kyiad hapoh jong katei ka thain, namar bunsien hi ka jingdon jong ki dukan kyiad ka pynjot ia ki khun samla bad kumjuh ruh ka ju wanrah ruh ia ka jingia jot iapra ha ki longing longsem, hynrei khamtam eh kaba ktah wat ha ka imlang sahlang ha ka shnong ka thaw, la buh jingkylli kitei ki nongialam ka RBYWO.Kumta ka seng, ka la kyntu ia ki paidbah nongshong shnong, ki seng longkmie bad ia ki sengbhalang bapher bapher ba kin buh ia ka jingpyrshah bad ban ym ailad halor kane ka jingthmu jong ki riew shimkabu ban buh dukan kyiad ha katei ka thain, ha kajuh ka por ka seng ka la maham ruh ia ki Nongialam Shnong, ki Nongialam Raid ba kim dei ban aibor ne ai (NOC) sha kitei ki briew kiba thmu ban wanrah dukan kyiad ha katei ka thain, pynkut ka kyrwoh na ki nongialam ka RBYWO.Shillong,12 Nailar:Ka HYC Raid Nongtung Circle mynta ka sngi ka la ia kynduh ia ka myntri kam pohing ka sorkar jylla ka kong Roshan Warjri ba ia kren halor ki kynrum kynram ha khappud ka Meghalaya bad Assam.
Ha katei ka ijngiakynduh ka HYC ka la ai ruh sha ka myntri ia ki mat jingdawa jong ka ba ka sorkar jylla ka dei ban pynkynriah noh ia ka Mawlasnai Outpost sha Block 2, Raid Nongtung –Ri –Bhoi kaba dei ka jaka ia kajia bad ban kyntiew pat ia ka Mawlasnai sha ka Police Station.
Ka la dawa ruh na ka myntri ba ka dei ban pynsangeh ia ka jingtei ka sorkar Assam ia ka ktem pulit kaba la tip kum ka Madan Umwang Assam Police Outpost/ Police Station kaba don ha Umwang.
Ka la kyntu ruh ia ka myntri ba kan weng noh ia ki jingeh ha khappud namar ka jingiakajia pud bad ka Assam.
Tura, 14 Nailar:U Myntri Rangbah ka jylla u Dr.Mukul Sangma u la iakynduh bad iakren bad ki dkhot pyndem wait ka GNLA ha 2nd MLP Bn Rehabilitation Camp ba don ha Goeragre,hajan Tura ha kane ka sngi u Blei shwa ban wan ka sngi Laitluid.
U Myntri Rangbah uba wan phai artad sha Shillong ban iadon bynta ha ka jingrakhe sngi Laitluid, u la ia khublei kti iakren bad ki dkhot ka GNLA kiba don 49 ngut baroh ha katei ka jaka.
Ka jingleit jngoh jongu, ka long ruh ban bishar iaka jinglong jingman bad ka jingai jinghikai ia kine ki dkhot ha katei ka jaka ba la buh ia ki.
Ia u Myntri Rangbah la synran lang u Deputy Commissioner u Pravin Bakshi, u DIG (Western Range) Bah S.S.Kynjing bad ki nongialam Balang ba dei ruh u ksiang ban wanrah ia kine ki dkhot sha ka jingim thymmai ia ki u Pastor F.D.Sangma bad u Commandant 2nd MLP Bn u C.B.S Reddy.
Kine ki dkhot ka GNLA ki dei ba wan pyndem wait noh ha u bnai Jymmang ha 2nd MLP Bn Goeragre, bad katto katne la buh ruh ha 4th MLP Bn Sophian, West Khasi Hills.
U Myntri Rangbah u la pynpaw ia ka jingsngew kmen ban iakynduh ia ki dkhot ka GNLA ba la pyndemwait markhmat bad ka jingwan phai jongki, kam dei ka jingkmen tang ia ka longiing longsem hynrei ki paidbah ka Garo Hills.
U la kyntu ia ki ban shim kabu ban thaw thymmai ia ka jingim jongki da kaba pyntreikam ia ki skhim ba ka sorkar ka la ai ia ki, ym ban shu kwah ban ioh noh.
U la bthah ia ki heh sorkar ban hikai ia ki ban long ki nongtreikam lajong ban noh synniang ia ka imlang sahlang bad ban ialam ruh ia ki ban leit shabar kum sha Dawki, Mawlynnong, bad sha kiwei ki jaka ba kin iohi bad tip ia ki shnng bad ki briew ba ki treikam.
U Commandant ka 2nd MLP Bn u C.B.S.Reddy bad u DSP R.G.Momin ruh ki ai jingkren ha kane ka por.
Jowai, 12 Naiwieng:Mynta ka sngi, ki BSF jong ka Meghalaya Frontier ha ryngkat ka jingiatreilang bad ka Meghalaya State Skill Development Society (MSS DS) ka la pynlong ia ka jingiaphylliew jingmut, jingbatai bad ka jingiamir jingmut halor ka lad iohkam iohjam lyngba ki lad pyntbit lane ka Skill Development Program jong ka sorkar India.
Ha kane ka sngi ki ophisar jong ka MSSDS ha ryngkat ki Project Implementation Agency kiba kynthup ia ki nongmihkhmat na Don Bosco Technical Institute, ka SS Net Com, ka IF & SL bad ka North East Security Academy ki la wan ban pynsngewthuh ia ki palat 90 ngut ki samla ka thain khappud jong ka ri lum Khasi bad Jaintia ha katei ka prokram.
Ia katei ka Program la pynlong ha Dawki ha kaba ki BSF ki la pynbiang lut nadong hadong naduh ka bam ka dih, ka jaka sah bad kumjuh ka kali ban pynpoi ia ki sha ki shnong jong ki kiba la wan naduh thain Rattacherra, Umkiang bad naduh West Khasi ka thain Dangar bad kwei kiwei.
Ki heh BSF naduh u DIG, Sultan Ahmed, u ADIG, u TG Simte, u ME Zingkhai, uba dei u Dy.Commandant ki la iadonglang ha  ryngkat u Project Director ka MSSDS u bah Rudeen Kharlukhi nalor kiwei kiwei.
Na ka liang ki BSF ki la pynpaw ba kane ka program ka long ban pynsngewthuh sha ki samla ka thain khappud na ka bynta ban kin sngewthuh kumno ba kin lah ban ieng ha la ki kjat lajong da kaba pyndep ia ki training ha ki kam kiba ki don ka sap ka phong ba kiba maki ki sngewtynnad ban trei.
Shillong,14 Nailar:Kumba long manla u snem ka HNLC ka ju pynbna pakhang shnong bad ka ju maham ba kan ym kitkhlieh ia kiba leit ba wan ha ka sngi laitluid.
Hynrei mynta u snem haduh ba thoh ia kane ka khubor katei ka seng ka sngap jar jar bad ka khlem phah kyrwoh shuh sha ki kotkhubor kaba ia dei bad ka sngi laitluid.
Wat la ka HNLC ka sngap jar jar hynrei ka sorkar kam shym la khein sting satia ha kaba la iohi ba la pynjur ka jingkhynra kali ha kylleng ki jaka khamtam ha ki kad ban rung hapoh nongbah Shillong.
Ha ka sngi saitjain jong ka taiew la iohi ba ka la don ka jingkhynra kali ha Rilbong Police Point bad kiwei pat ki jaka.
Ki tyllong khubor ki la iathuh ruh ba ka tnad pulit ka la phah ia ki bor syntiat ha kylleng ki jaka ban peit pyrman ioh ka don kano kano ka jingipher kaba lah ban pynthut ia ka jingrakhe sngi laitluid.
Jowai, 14 Nailar:Ka Sein Raij Ialong, kawei na ki Sein Raij ha ri lum Jaintia kala rakhe ia ka lehniam bad la pynkut noh ia kane ka lehniam ba shisien shisnem mynta ka sngi hapdeng ka jing-iphuh iphieng bad ka jingshongshit.
Ki khon ka Sein Raij Ialong na ki dong bapher bapher ka shnong Ialong kibabkynthup iaka Ialong Khliehshnong, Khliehphyrngap, Mulang, Luti-tuber, Shnong-thymme, Kur Pale bad Ka Sein Raij Wahiajer bad ruh na Ka Shnong Nongkhyllep kila wan rah ia ki ‘Rong’ ba la shna itynnad sha ka pung kyntang kaba la tip kum ka ‘Pyrda’ kaba don ha Ialong.
Ha kane ka sngi nalor ki spah ngut ki paidbah na kylleng kiba la wan ban sakhi ia kane la lehniam, U ma Sniawbhalang Dhar uba dei u myntri badei peit ia ka tnad PWD, u ma Ngaitlang Dhar u MLA ka Umroi, u local MDC u ma Chemhok Garod, U MDC ka Jowai North Marki Mulieh bad kiwei kiweinkibhehbsorkar kiba kynthup ia u SP ka WJH, U R Muthu bad u Chief Engineer ka Water Resources Department, u ma KD Phawa nalor kiwei kiwei.
Ladon ruh ki nongialam ki Seinraij bapher bapher ha ryngkat u Acting Dolloi Jowai.
Ki la don haduh 9 tylli ki Rot kiba la wanrah na ki dong bapher bapher ka shnong Ialong bad ruh na shnong Wahiajer sha katei ka jaka na ka bynta ban bret khadduh ia ki bad ban pynkut noh ia ka lehniam mynta u snem.
Ia ka lehniam Behdeinkhlam ha ka Raij Ialong la sdang ia ka Khrong ka Khri- ha kaba ki thliew iing ha man la ki kyntoit bad ki dong bad ha ki shnong ki la iashim bynta ha kane da kaba synniang.
Kito longing longsem kiba lait na ka sang ka ma, ki ioh ia kane ka Khrong ka Khri katba kito kiba don ka jingthoh bria ha ka imlang ka sahlang khamtam ha ki kam sang ki duh ia kane ka Khrong ka khri bad kin don bynta satia ha ka niam ka rukom.
Ia kane ka Khrong la leh shi taiew sha ban sdang la lehkmen ka kynoi ka risa.
Mynta ka sngi ki lehniam ba kham kyrpang ki kynthup iaka Choh Thyndai iing bad ka Knia Khlam ban beh iaka pang ka shitom bad ia ka sih ka roi na ki shnong ki thaw bad ban kyrpad ia u nongbuh nongthaw ban kyrkhu kyrdoh ban bha ka rep ka riang.
Ia ki lehniam bapher bapher la leh da u ‘Langdoh’ ha ryngkat ki wasan, ki Maji bad u Sangot.
Ka Knia Khlam bad ka Wahbhang kidei ki lehniam ba khadduh ba la leh mynta ka sngi hadien ba la dep ban bret lut ia ki Rot kiba la wanrah sha Pyrda.
Shillong,12 Nailar:Bun kiba la ujor sha u nongthohkhubor ba ka la don ka jingshah bat ki kali kit shyiap, la kumba lai taiew eiei; tang mar ia poi ha Mylliem bad kitei ki kali kit shyiap kiba la shah bat ki dei kiba la wan na ki thaiñ Kynshi bad kiwei pat ki jaka.
Kitei kim shym la tip na kano ka daw ba ki shah bat bad ki la iathuh ba la pynphai biang ia ka kali jong ki bad don ruh kiba la iathuh ba ia ki shyiap la hukum ba ki dei ban pynhap noh ha Mylliem.
Hadien ba la ioh, ia katei ka jingujor u Rupang mynta ka sngi u la ioh ban ia kynduh ia ki nongkitkam jong ka Synjuk Ki Nongtrei Shyiap, Mylliem East Khasi Hills kaba dei ka kynhun kaba la ithuh da ka sorkar.
Haba ia kren bad u bah Andrew Khar-kongor u President katei ka Synjuk u la batai ba hadien ba ka sorkar ka la pynmih ia ka hukum ha ka 14 tarik u naitung ba ym shah shuh ban tih shyiap um lane tih shyiap lum ha East Khasi Hills, katei ka seng ruh ka la pyntreikam ia katei ka hukum da kaba khanglut ia baroh ki kam kit bad khaii shyiap, khnang ba kin ym don kiba ioh ban leh tuh leh thok ia katei ka kam.
Ula ong ba lada jia ba kiwei ki lah ban die tuh, kan ktah ia kiwei pat ki bym ioh lad ban leh ia katei ka kam.
U la ong ba kumba ka long mynta ia ki shyiap napoh East Khasi Hills baroh kawei hi la ju tip kum ki shyiap Mylliem, namar ba katei ka Synjuk ka dei kaba kynthup lut naduh Smit bad kiwei pat ki jaka kiba hap hapoh EKH.U bah W.Khyriem Secretary katei ka synjuk u la ong ba katei ka jingleh ka Synjuk ka dei ym tang hapoh Mylliem hynrei ka long ha baroh ki jaka kiba ka Association ka la phah briew khnang ban pynthikna ba kin ym don ki nongdie tuh ia u shyiap.
U la ong ruh ba katei ka jingleh jong ki, ka dei ban pynsngewthuh ia ki paidbah ba ym dei tang ki nongtrei shyiap kiba donkam ia katei ka kam, hynrei ka dei kaba ktah ia baroh kiba hap ban pyndonkam da u shyiap ha ka jingtreikam jong ki, “Hato dei tang ma ngi she mo kiba donkam?" ong u ba Khyriem haba ia kren bad u Rupang.
Haba la kylli na kitei ki nongialam ka Synjuk Ki Nongtrei Shyiap, hato haduh katno katei ka jingkhang shyiap ka ktah, ki la iathuh ba mynta ka la ktah lut ia baroh ki kam ki jam ki paidbah kaba haduh ba la hap ban sangeh shuwa ia ka kam NREGS ne ka kam shispah sngi tang na ka daw bym ioh shyiap bad kumjuh ruh kito ki nongbylla misteri.
Haba la kylli pat haduh katno ngut kiba nongtrei shyiap kiba shah ktah namar katei ka hukum ka sorkar, u la ong ba ki la don kumba 5000 ngut kata tang ki nongtrei shyiap lait noh kiwei pat kiba la shah ktah kum ki dukan sha kiba la khanglut mynta.
La kylli biang kumba ka long mynshuwa kumba katno trok ha ka shisngi la ju phah shabar ia u shyiap Mylliem, u bah Andrew Kharkongor u la iathuh ba la u phah kumba 200 trok ha ka shisngi.
La kylli biang sha kino ki jaka ba la ju phah bun eh ki shyiap, u la iathuh ba la ju phah sha Sohra, sha NEPA, sha NEHU, sha NEIGRHIMS bad kiwei pat ki jaka.
Ki la iathuh ba na bynta katei ka kam ki la leit ban ia kynduh ia u Deputy Comissioner ka East Khasi Hills, U SP ka East Khasi Hills ban ia kren bad ka jingiakren jong ki haduh mynta ka dang iaid shakhmat.
Haba la kylli biang hato ki la leit ne-em sha ka ing bishar ban ia khun mukotduma ia katei ka kam ,ki la jubab ba kim pat shym la leit hynrei ki shu leit tang ban kyrpad ia ki bor bahalor ban pyllait na katei ka jingeh.
Da katei ka buit ba ki nongtih shyiap ki leh mynta baroh ki kompeni, ki jaka tei ia ki jingtei sorkar lane shimet, ki la dik ka treikam treijam namar ka jingkyrduh shyiap naba katei ka Synjuk kam shym la pyllait tang shi kali u shyiap ba kan leit sha kano kano ka jaka ruh kat kaba dang hap hapoh East Khasi Hills naba ka la shim ba u shyiap uba na West Khasi Hills u dei ban sahkut beit tang hapoh West bad lada jia ba phah shapoh East Khasi Hills, yn bat beit ha ka jaka ba ki lap.
Shillong, 12 Nailar:Ki runar ba shyr-khei kynthup na ki dkhot ki seng lehnoh GNLA bad ULFA ki la jan lait phet sa tang khyndiat kynta na jaka set ia ki ha Shillong District Jail kaba don ha Jail Road, Shillong.
Lymda dei ba ki pulit ki la ioh jingtip ha ka por kaba biang, kine ki runar ki la lait phet na katei ka jaka set kaba jur bha ka jingpahara.
U nongthoh khubor uba la iakren bad u SP (crimes) ka East Khasi Hills u Bah Vivek Syiem u la iathuh ba baroh kiba donkti ha kane kam, ki don 18 ngut, kynthup ki dkhot ka GNLA, HNLC, ULFA, bad kiwei pat ki runar ba la leh ia ki kam shyrkhei.
“Mynta ka sngi, ngi la ioh jingtip ba ka la don eiei ha katei ka phatok ha ka por 1 baje eiei mynsngi bad mar mar bad u magistrate, ngi la leit pynlong ia ka jingjurip kynsan sha katei ka jaka bad la lap shisha ia ki tiar ba kine ki runar kila dep shna bha ban shu lait phet suk beit", la ong u Bah Vivek.
U la ong ba kine ki runar ki la shna ksai da ki jain siang thiah da kaba ot bad tar bha bad jyllain pyllun, haba ki la teh ruh ia ki ha u dieng bad u nar rod ba ioh na jaka ap ki nongpahara kaba rim kaba don ha katei ka jaka.
Katkum ka jingiathuh u Bah Syiem, kine ki runar ki la dep plan ia kane ka kam la katto katne por, ha kaba ka don ka jaka kaba ki la shna sop sop ia ki tyllai bad khlong ia ki nar nod na katei ka jaka.
“Lymda ngi la ioh ia ka jingtip kaba biang por, khlem pep, kitei ki runar ki la ioh lait phet syndon ban rakhe sngi laitluid", la kren danda u SP (Crimes).
Ka Shillong District Jail ka la ju mad teng ia ka jinglait phet ki koidi ha u snem 2009 ha ka por jong u Fullmoon Dhar, nangta ha ka por ba shah set u Secretary ka HNLC u Bah Cheristerfied Thangkhiew ha u snem 1993, kiba la lait phet na kane ka phatok.
Katkum ka jingong u Bah Vivek ka jingioh lad ki koidi ban lat phet ban leh ia ki kam hapoh phatok, ka dei namar ba duna ka jingphikir (checking) ba khah khah ha kane ka jaka set phatok.
“Kine ki runar ki buh ia kine ki tiar sha jaka ba bun sanium bha kaba don ha ka bynta ba jur jingpahara, kiba shna ia u tyllai ba jrong haduh kumba 16.5 phut na ka jain siang thiah", la bynrap u Bah Syiem.
U la ong ba ki pulit ki la lap ruh ar tylli ki nar rod bad ki dieng ba shna jingkieng ba la buhrieh bha ha kawei ka jaka ap pahara barim.
Na jaka sum ruh ka mala ba nyngkong, ki pulit kila ioh tam bun bah ki jain kombor ba la tar ksai ban shna tyllai ba la leh da kine ki briew.
“Baroh ki tiar ki tar ba la ioh kurup la kurup noh ki pulit bad ki majistror", la ong u Bah Syiem bad bynrap ba ki pulit ki la rejister kam ia kane ka jingjia bad ka jingtohkit kan iaid ban pynngat ia ki bad ban wad ia kiba ialam khmat ia kane ka kam.
Jowai, 17 Nailar:Ka Jaintia Awakening Movement CB (JAM) ka dei kawei  na ki seng kaba dang shu mih thymmai hapoh Jaintia hynnin ka sngi ha ialam u President u Ma Wanki Mawlong bad ka jingdon lang u Chief Adviser ka sengKum shibynta ba kan ia shim bynta ha kaba ia dei bad ka sngi laitluid ba 70 jong ka ri ka la leh ia kawei ka kam babha ha kaba iadei bad u duk u suk  u rangli juki jong  ka imlang sahlang ka la leit sam ia ki jingbam ha man la kiwei pa kiwei kiba thiah pang hapoh jong ka Jowai Civil Hospital kaba don ha shnong Ialong bad kine ki jingbam kiba kynthup ka dud Horlik, Biskit bad U Umsoh.
Haba la ioh ban ia kren bad kiba thiah pang, kaei ka jingsngew ka jong ki ha kaba ia dei bad ka jingsam jingbam jong kane ka seng.
Na ka liang jong kine ki nongthiah kila pynpaw da ka jingsngew burom eh ia kane ka seng kaba la don kum kane ka jingmut na ka bynta ka imlang sahlang jong u paid jong ka jaidbynriew bad ha ka juh kawei na ki nongthiah ka labuh ruh ka jing kyrpad ia kane ka seng ba kin kyntu ia ka u u Health Minister jong ka sorkar jylla kin peit ki jingduna jong ka  kane ka hospital bad ia ki rukom trei kila long kiba dkoh khamtam ia ka jingbymtrei kam jong  ka card  Megha Health Insurance Scheme  ha ka sngi sunday namar kane ka ktah khamtam ia ki nongkyndong kiba jngai shnong namar ki hap ban wan bunsien.
Bad haba la ioh ban kren pat  bad ki nongialam jong kane ka seng ki la ong ba kane ka jingai ka jong ki ka long kum shibynta kum ka ka dak ban leh bha ia u duk u suk bad kum ka dak jong ka jingiatylli kum shipara bad na ka liang ka seng ruh ka la buh ka jing kyrpad ia u Minister jong ka Health u A.L Hek bad un peit ia shibun ki jingduna kane ka sorkar khamtam ha kaba iadei ki jingbymbiang ki jingthiah,ki tiar ai jingshumar ia ki nongpang bad kiwei kiwei ki jingdonkam jong kane ka Hospital bad ka kyntu ruh khamtam ki Nurse ki nongtrei jong kane ka Hospital ba kin don ka jingsngew ieid ia kito kiba thiah pang namar lyngba ka ieid ka jong ki ka lah ban pynkhiah krat ia ki ruh bad khlem da don kata ka jingniewshiliang khmat kino kino kiba wan thiah pang.
Shillong, 14 Nailar:Lem bad ka ri baroh kawei, ka jylla Meghalaya kan rakhe ia ka jingioh laitluid ba 70 snem ka ri na kti jong ka ri Bilat lashai ka sngi, ka 15 tarik Nailar.
U Myntri Rangbah ka jylla u Dr Mukul Sangma un pynher lama ha ka nongbah lashai ka sngi katba kiwei ki heh sorkar kin pynher ha ki jaka kylleng jong ka jylla.
Na ka liang u Myntri Rangbah ha ka jingiakren dang shen, u la ong ba la bthah ia baroh ki tnad sorkar bad ka tnad pulit ba kan pynthikna ba ym nym don kano kano ka jingktah ban pynthut ia ki paidbah ban wan iashim bynta ha kane ka sngi rakhe laitluid.
“Ngin rakhe ia ka sngi laitluid ha ka rukom kaba shongkun ban ai burom sha ki riew lenlade ka ri", la ong u Dr Mukul.
U la ong ba la bthah ba ka jingrakhe ia ka sngi laitluid kan long ha baroh kawei ka jylla naduh ki district, Block ruh bad ka sorkar ka la mang pisa ban pyndonkam ia kane na ka Chief Minister’s Youth Scheme.
U la kyntu ia baroh ki nongshong shnong ka jylla ban mih shakhmat ban iashim bynta ha kane ka sngi ba khraw ka ri.
Ka sorkar ka la buh pali ia ki heh sorkar ban pynher lama kynthup ia u Lamphang ka iing dorbar u AT Mondal ha Nongstoin, u Bah DD Lapang ha Nongpoh, u Dr RC Laloo ha Jowai bad u Bah Rowel Lyngdoh ha Mawkyrwat nalor kiwei pat ki myntri bad parlieamentary secretaries sha ki jaka bapher bapher ha ka jylla.
Shillong, 16 Nailar:U Myntri Rang bah ka jylla u Dr.Mukul Sangma ha kane ka sngi Nyngkong u la plie ia ka skulbah ban hikai put hikai tem ne ka Centre of Excellence ha ka Indian Classical bad ka Western Music ha Shillong bad ha Tura ha ka jingialang kaba long ha U Soso Tham Auditorium, Shillong.
Ha kane ka sngi la don lang u Symbud Myntri Rangbah Bah Rowell Lyngdoh, Myntri kam pohiing ka Kong Roshan Warjri, u DGP u S.K.Jain, u Principal Secretary ka Arts bad Culture, u P.W.Ingty bad ka Director ka Arts bad ka Culture, Kong  Matsiewdor W.Nongbri ha ka jingialang kaba la pynlong da ka tnad  Arts bad Culture ka jylla.
Haba kren ha kane ka sngi, u Dr.Mukul Sangma u la ong ba kine ki jaka hikai ha Shillong bad ha Tura kin long kum ki shlem ban saindur ia ki samla ha ka sap siaw sap rwai.
"Ka Meghalaya kan long ka jaka ban kem ia ki sap jong ki samla ban sei ia ki Guru ha ka siaw ka rwai",  la ong u Myntri Rangbah.
Kine ki jaka kin long ban pynlah ia ki paidbah ba don sap ha ka jylla ban shut reng ia ki ha kane ka kam bad bynrap ba ka Meghalaya ka dei ka jylla ha kaba katto katne ki nongmuna ki la don lypa ha ka tem ka put.
“Da ka jingplie ia kine ki jaka hikai, ka nongbah Shillong kan long ka jaka ban iakren bad ka lynti jong ka put ka tem bad ka karkhana ka siaw ka rwai.
Ngim nym long kiba jop ha kane ka bynta hynrei ngin lah ban sei ruh ban leit hikai shabar ha ki sngi ban wan", u la ong.
Ha kane ka sngi, la pynshong shit da ka jingrwai ri sepngi bad ka sur na ri India na ki nongrwai bad nongtem bapher bapher.
U Rupang, u ai khublei sngi rakhe laitluid ba 70, ia baroh ki nongpule baieid, kiba don sha kylleng ka pyrthei bad kiba sngewieid bad iai pule man la ka sngi, lyngba kane ka website jongngi.
Sngewbha iarap lem ban iai kyrshan lem iangi nangne shakhmat, lyngba ki jingthoh jongphi, lane da kaba pule tista.
Phah ruh ia ki jingthoh jongphi ha ka email jongngi rupangnews@gmail.
com.
Ngin sngewnguh shibun eh, ba ngin iohsngew naphi, khamtam, ia kiba don shabar ka Ri Khasi baieid jongngi.
Khublei,Bah RM Shabong,Editor & Publisher Rupang.
Shillong,14 Nailar:Haka sngi saitjain jong ka taiew ki pulit ki laleit pynpra biang sa ia kawei ka ktem jong ka seng lehnoh GNLA kaba don ha South Garo Hills.
Ha katei ka jingjia ka la don ka jingiasiat hapdeng ki pulit bad ki dkhot katei ka seng kaba la neh katto katne por hynrei kham hadien ki pulit ki la ioh kem noh ia ki.
Ki la don 5 ngut kiba la shah kem bad uwei na ki u la mynsaw jur bad la rah sha jaka sumar ha Civil Hospital, Tura hynrei u la khlad noh hangtei naba ka jur palat ka jingphlei snam.
Shillong, 16 Nailar:Ka Meghalaya and Greater Shillong Progressive Hawkers and Street Vendors Association (MGSPHSVA) bad ka  Thma U Rangli-Juki kala kyntait ia ka ain die madan ka sorkar ka Meghalaya Street Vendors (Protection of Livelihood and Regulation of Street Vending) Act, 2014  bad ki la dawa ba ka sorkar jylla ka dei ban shu bsuh ia ki juh ki kyndon kumba la leh ha ka ain ka sorkar pdeng ia ki nongdie madan.
Kine ki ar kynhun ki la phah ruh ia ka jingthoh sha u Myntri Rangbah ka jylla u  Dr Mukul Sangma  lyngba ka tnad pynroi sor ha ka 23 tarik Jylliew mynta u snem ban pynkhlain ia ka ain jong ka sorkar jylla kaba long kumjuh kum ka ain jong ka sorkar pdeng bad dei ban pyntreikam ruh wut wut ha kane ka jylla.
Kane ka jingkyntait jong ki nongdie jingdie madan ka long namar ba ki la lap ba ki kyndon jong kane ka ain ka sorkar jylla ka long pyrshah ia ka nongrim jong ka riti synshar ka ri.
Haba kren sha ki nongthoh khubor mynta ka sngi ha nongbah, ka nongialam ka TUR ka Kong Angela Rangad ka la ong ba hadien ba la ioh jingtip na ka RTI la lap ba ka la don ka jingleh bymsuidniew ka sorkar jylla bad ka bym long katkum ka nongrim ka riti synshar ka ri.
“Ha ka 23 tarik Jylliew, 2016, ngi la aiti ia ka dorkhas sha u Myntri Rangbah lyngba ka myntri tnad sor ha kaba iadei bad ka jingeh jong ki nongdie madan bad ki jingdkoh ka ain  Meghalaya Street Vendors (Protection of Livelihood and Regulation of Street Vending) Act, 2014″, la ong ka Kong Rangad bad bynrap ba ha ka jingiakynduh bad ka Kong Ampareen Lyngdoh ka la pynthikna ban bishar ia ki jingeh ba ki nongdie madan ki la ujor.
“Hynrei ka por ka la iaid ar bnai bad ka sorkar kam shym la leh eiei bad ka la thaw beain pynban ia ka Town Vending Committee kaba treikam beain da kaba shim ia ki rai ba long beain", la ong ka Kong Rangad bad bynrap ba ka seng ka la phah jingthoh sha u Myntri Rangbah ka jylla halor ki kam beain MUDA.“Ngi la phah jingthoh ruh sha ka tnad Housing bad Urban Poverty Alleviation (HUPA) ka sorkar pdeng da kaba kyntu ban nym ai piisa ia kano kano ka skhim sha ka sorkar jylla ba la pan ia ki nongdie madan namar ba ka Town Vending Committee (TVC) kam shym la leh katkum ka ain jong ka sorkar pdeng", ka la ong.
Ka la kynnoh ba ka sorkar jylla ka la pan pisa na ka sorkar pdeng ban pyndonkam ia ki nongdie madan hynrei ka la pyndonkam pynban ban shna jaka ieng kali ha Tura.
Ka la ong ba ka sorkar pdeng ka la pdiang ia ka ain nongdie madan ha u Rymphang, 2014 bad ka sorkar jylla ruh khohreh khohreh kala thaw ia ka ain jongka ia kane kajuh ka mat ha ka 10 tarik Naiwieng 2014.
“Ka jingdon ar tylli ki ain ia kajuh ka mat, ka dei ka jingdkoh katkum ka schedule VII ka riti synshar ka ri, ha kaba ka ain ka sorkar pdeng ka dei ban ieng.
Ka tnad Housing and Urban Poverty Alleviation  ka la pan jingshai na ka sorkar jylla halor kane ha ka 28 tarik Lber 2016 hynrei ka sorkar jylla ka leh bym suidniew ia kane", ka la ong.
Ka la dawa ba ka sorkar jylla ka dei ban bsuh ia ki kyndon jong ka ain sorkar pdeng ha ka ain jong ka sorkar jylla da kaba ailad 40 percent ban iadon bynta ki nongdie madan ha ka Town Vending Committee (TVC).
Ka la ong ba ka TVC ka dei ban pynlong ia ka jingsurbe bad ban ai licenses, ban buh ia ki jaka jong ki nongdie madan ha man ki jaka kynthup ha ki iew,  ban ai insurance, ai ram ia ki nongdie madan.
Jowai, 16 Nailar:Ki pulit ka nongbah Jowai mynta ka sngi ki la ioh ban kurup haduh 25 synduk (case) ka Kyiad Beer napoh kawei ka Nala kaba don hajan ka OK Bounded Warehouse, Newhill Jowai.
Ki pulit ha ka 6 tarik ki la ioh pdiang ia ka jingujor na u trai ka OK Bounded Warehouse (jaka Stock Kyaid), u ma Khroo Kyndiah ha kaba u la ujor ba ki don ka kynhun kiba la tuh ia ka kyiad Beer haduh 60 case ha ka meit 5 tarik por 10:30 pm eiei.
Ia kane ka jingujor u ma Kyndiah u la buh ha thanad Jowai ha ka 6 tarik.
Hadien baki pulit ki la ioh ia katei ka ejahar, ki la sdang ban tohkit bad ha ka jingtohkit ki la lap ksai ba la buhrieh ia katei ka Kyiad Beer hapoh ka Nala lane Nur kaba dap tang da ki jakhlia suda.
Mynta ka sngi la tih la khyndang ia ki katto katne tylli ki jingtap katei ka Nala bad la iohsei haduh 25 case ka beer Asia 72.
Ki pulit ki ngeit ba 35 case la dep die sha iew die kyiad be-ain.
Hynne ka sngi ki pulit ruh ki la ioh bat ar ngut kiba la suba jur ba ki donkti ha katei ka kam ban tuh ia katei ka kyaid napoh ka trok jong u trai katei ka jaka stock kyiad.
Kitei ki arngut ki kynthup ia u Franky Dkhar bad u Balwan Singh Dkhar kiba kam ba kidei na ka shnong Puriang, EKH.Nongpoh, 16 Nailar:Ki Pulit ka tnat ap khlaw ka Nongkhyllem Wildlife Sanctuary ha Ri Bhoi District, mynha ka miet Sngi U Blei lyngba ka jingpynap shrip ki la ioh ban kem ia ki 6 ngut ki nongsiat mrad kiba ju mlien ban pyniap bein ia ki mrad, kiba don ha katei ka khlaw ia kaba la sumar kyrpang da ka sorkar na ka bynta ban pynneh pynsah ia ki mrad khlaw.
La ioh ban kem ia kitei ki nongsiat mrad na kawei ka jaka ia kaba la tip kum ka Salt Lick Area, kaba dei ruh ka jaka kaba ki mrad kiba don ha katei ka khlaw ki wan ban dih um bad bam mluh, hynrei namar ba ki briew ka tnat Wildlife ki la ioh jingtip lypa halor katei ka jingwan jong kitei ki nongsiat mrad, kumta ki la pynlong ia katei ka jingpynap shrip bad ki la ioh ban kem da kaba suk.
Kitei baroh 6 ngut kiba la shah kem, ki dei na ka shnong Umtasor Mawdkhar, Ri Bhoi District, ia kaba la tip kyrteng kum u Bah Lanchester Nongshli, u Bah Edmund Marboh, u Bah Trei Suting, Wanshlurbha Suting, Starding Syrlliang bad u Bah Reswellson Nongshli bad na kine kiba la shah kem la ioh ruh ban kurup 3 tylli ki suloi SBML, 200 gram u bakhor, 500 gram u sisa, u titli, 4 tylli ki wait tukri, 2 tylli ki wait heh, 5 tylli ki torchlight, ka jri siat sim bad wait tari.
Haba iadei bad kane ka jingiohkem ia kitei ki nongsiat mrad, na ka liang u Bah Wanphai Lyngdoh, Forester I, Nongpoh Range, ka tnad Wildlife, u la ong ba hadien ba la ioh kem ia kitei ki 6 ngut, kumta la rah noh sha Nongpoh bad la set la ki ha along ka tnat Wildlife, na ka bynta ban pynlong ia ka jingtohkit kaba kham bniah, haba iadei bad kane ka jingleit siat ka jong ki ia ki mrad kiba ba don ha khlaw sorkar.
Shuh shuh, u Bah Wanphai Lyngdoh, u la ong ruh ba man ka por ki ju ioh ia ka jingujor na ki paidbah, halor ka jingdon jong ki nongsiat mrad kiba ju mlien ban leit siat ia ki mrad khlaw, kiba don ha katei ka khlaw kaba la buh kyrpang da ka sorkar na ka bynta ban ai jingiada ia ki mrad ba laiphewjait, kumta da ka jingiaibudien kaba la kham slem kaba pynlong ruh ia kitei ki 6 ngut ba kin shah kem.
Haba iadei bad ka jingioh ban kem ia kitei ki suloi, u Bah Wanphai u la ong ba kawei napdeng jong katei ka suloi ka dei ka bym don lisen, hynrei ka dei kaba la shu pyndonkam beain da kitei ki nongsiat mrad, kumta na ka liang ka ophis jong ka Wildlife kan leh da kaba tyngeh bad ban pynshitom katkum ki kyndon jong ka ain ia kine ki 6 ngut ki nongsiat mrad.
Ka tnat Wildlife ka buh ia ka jingmaham kaba jur ia kiwei kiwei pat ki briew kiba ju mlien ban pyniap bein ia ki mrad khlaw bad nangne shakhmat lada dang lap ba dang don kiba dan leh ia kane ka kam beain da kaba pyniap dusmon ia ki mrad khlaw, kin ngat beit ha ka jingpynshitom katkum ki kyndon jong ka Wildlife Protection Act 1972, pynkut u Bah Wanphai Lyngdoh.
Shillong, 16 Nailar:Ka Hynniewtrep People Federation (HPF) Jaintia Hills District, hadien ba ka la ioh ki jingujor na kiba bun ki paidbah halor ka jingshim por ka ophis District Transports Officer (DTO) West Jaintia Hills District ban pyndep kat kum ka por ia ki kot ki sla jong ki paidbah, katei ka seng ka la leit ia kynduh ia u DTO ka WJH u bah Pyndap Laloo, ha kane ka 12 tarik mynta u bnai ban wad bniah na katei ka ophis ia ki daw jong ki jingeh jong ki padibah.
Ki nongialam ka seng kiba kynthup ia u President bah W.Chyr mang bad u General Secretary bah T.Rynthathiang ka seng ha ka jing iakynduh bad u DTO ka WJH ha ophis trei kam jong u, u bah Laloo u la kubur ba don ka jingthut bad jingpynslem na ka bynta ban pyndep ia ki kam ki jam jong ki paidbah ha ka por kaba biang, ka dei na ka daw jong ka jingthut ki tiar ki tar bad kumjuh ka dei ka jingduna jong ki kor treikam kum ki computer bad kiwei de, ka jingduna jong kine ki tiar ka dei ba na ka liang ki bor ba dei peit ia kane ka tnat ki pynslem ban pynpoi ia kitei ki tiar ha kane ka ophis, haduh mynta kane ka ophis kam pat lah ban ioh ki tiar kitar kiba biang ha ka jingiadei ban pyndep kloi ia ka kam ki paidbah lyngba kane ka ophis.
Kumta na ka liang ki nongialam katei ka seng ki la kyntu jur ia ki bor ba halor jong ka tnat DTO ban pynbiang noh mardor ia ki tiar ki tar treikam ha kane ka ophis DTO ha Jowai, khnang ba ki paidbah kin suk, kumjuh ban lait na ka jinglut por bad lut bai kali ban wan lai sien saw sien ia ka juh ka kam ha kane ka ophis, ong ka kyrwoh na ka seng lyngba u bah T.Rynthathiang General Secretary HPF.Shillong, 16 Nailar:U Myntri ka tnad Departmen of North Eastern Region (DoNER) u Dr Jintendra Singh u la leit iuhkjat mynta ka sngi ha ka sien ba nyngkong ha jaka u Syiem ba khraw ka jaitbynriew Khasi, u Syiem Tirot Sing Syiem ha Nongkhlaw.
Ha kane ka sngi kaba ka BJP ka la pynlong ia ka prokram kyrpang ban kynmaw bad ai burom ia une u riew shlur, la sakhi da ki paidbah byllien ba la don lang u Syiem ka Hima Nongkhlaw u Paiem P Syiem nalor ki riew rangbah bad kiba haiing hasem jong ka longiing jong u Syiem Tirot Sing.
“U Tirot Sing Syiem u dei u riew khraw ba khlem ioh ia ka jingkyntiew nam ha ka rukom kaba dei (unsung hero)", la ong u Dr Jitendra Singh haba kren ha kane ka sngi.
U la ong ba ka BJP ka la shim ia kane ka lynti ban kynmaw bad leh burom kyrpang ia ki riew shlur ka ri lyngba ka jingshemphang bad ka jingtbit jong u Myntri Rangbahduh ka ri u Narendra Modi.
“U Tirot Sing Syiem u dei u nongrah jingshai ia ka jingialeh laitluid ka India pyrshah ia ka jingsynshar ka sorkar Bilat.
U dei u nonglam lynti ym tang ia ka Dong Mihngi hynrei ia baroh kawei ka ri India", la ong u Myntri ka DoNER uba la buh syntiew ha u mot jong u Tirot Sing bad aiti ruh ia ka jingthoh sahkynmaw sha kiba haiing hasem jong u Tirot Sing.
U la ong biang, “Shwa ba ka India kan iakhun ia ka jinglaitluid, u Tirot Sing u la dep iakhun naduh ka spah snem 19, kata shwa ba ka India kan pynbna ia ka War of Independence ha u snem 1857".
“U dei u Riew Khraw jong ki Khasi", la ong u Dr Jitendra Singh.
U la ai ksai ba ka sorkar ka lah ban pynrung ia ka khana jingiakhun bad ka jingim jong u Tirot Sing ha ki kot pule jong ki skul ha ka ri shi bynta ban kynmaw ia ka jinglenlada bad ka jingnoh synniang bad shakr jongu sha ka ri.
Ka jingkynmaw burom ka BJP ia ki riewkhraw ka ri ka long shi bynta ban rakhe ia ka jingdap 70 snem ka ri ban ioh laitluid na ka kti jong ka jingsynshar ki dohlieh ha kane ka ri.
Naduh ka 9 tarik haduh ka 23 tarik Nailar ka BJP ka la pynlong ia ka “yaad karo kurbani" ha kaba ka leit ban buh syntiew bad kynduh ia kiba haiing hasem jong ki riew shlur kiba la lenlade iaka ri bad ha kane ka jylla, ka la buh syntiew ha u mot jong u Pa Togan Sangma jong ki Garo, bad kin leit buh syntiew ha u mot jong u Kiang Nangbah jong ki Pnar.
Ha ka 18 tarik, ka BJP Mahila Morcha kan leit kynduh ia ki shipai khappud ka India bad Bangladesh ban ai mynsiem ia ki ba la peitngor ban phikir iaka ri.
Ha ka 20 tarik kin leit buh syntiew ha u mot jong u Woh Kiang Nang Bah ha Syntu Ksiar, Jowai.
Katba ha ka 23 tarik, kan pyni paidbah ia ki phlim jong ka jingialehkai laitluid ha Khyndai Lad Shillong.
Shillong, 16 Nailar:U Myntri Rang bah ka jylla u Dr.Mukul Sangma ha kane ka sngi Nyngkong u la plie ia ka skulbah ban hikai put hikai tem ne ka Centre of Excellence ha ka Indian Classical bad ka Western Music ha Shillong bad ha Tura ha ka jingialang kaba long ha U Soso Tham Auditorium, Shillong.
Ha kane ka sngi la don lang u Symbud Myntri Rangbah Bah Rowell Lyngdoh, Myntri kam pohiing ka Kong Roshan Warjri, u DGP u S.K.Jain, u Principal Secretary ka Arts bad Culture, u P.W.Ingty bad ka Director ka Arts bad ka Culture, Kong  Matsiewdor W.Nongbri ha ka jingialang kaba la pynlong da ka tnad  Arts bad Culture ka jylla.
Haba kren ha kane ka sngi, u Dr.Mukul Sangma u la ong ba kine ki jaka hikai ha Shillong bad ha Tura kin long kum ki shlem ban saindur ia ki samla ha ka sap siaw sap rwai.
"Ka Meghalaya kan long ka jaka ban kem ia ki sap jong ki samla ban sei ia ki Guru ha ka siaw ka rwai",  la ong u Myntri Rangbah.
Kine ki jaka kin long ban pynlah ia ki paidbah ba don sap ha ka jylla ban shut reng ia ki ha kane ka kam bad bynrap ba ka Meghalaya ka dei ka jylla ha kaba katto katne ki nongmuna ki la don lypa ha ka tem ka put.
“Da ka jingplie ia kine ki jaka hikai, ka nongbah Shillong kan long ka jaka ban iakren bad ka lynti jong ka put ka tem bad ka karkhana ka siaw ka rwai.
Ngim nym long kiba jop ha kane ka bynta hynrei ngin lah ban sei ruh ban leit hikai shabar ha ki sngi ban wan", u la ong.
Ha kane ka sngi, la pynshong shit da ka jingrwai ri sepngi bad ka sur na ri India na ki nongrwai bad nongtem bapher bapher.
Shillong, 16 Nailar:Ka Jaintia Hills Truck Owners Association ka la kynnoh ba ka ophis ka Dorbar ki Daloi Ri Jaintia ka la khrong pisa jubor na ki trok ha Mookyndur khlem da ka nongrim kaba biang.
Halor katei ka jingeh ki nongialam katei ka seng ki la ong ba ki la leit ban ia kynduh ia u CEM ka JHADC bad ha katei ka jingiakynduh u la kular ban shimkhia bad u la pynpaw ruh ba ki Daloi kim pat donbor ban leh kumtei namar ba ka Council ka dang hap ban shna ia ki kyndon aiñ katkum ka hukum jong ka Supreme Court.
Katei ka seng ka la pynpaw ka jingpyrshah kaba jur ia ka ophis ki Daloi namar ba kim iaid katkum ki kyndon ka JHADc bad ki khlem pyntip sha katei ka seng.
Ha kawei pat ka liang, katei ka seng ka la ia kynduh ia u Commissioner Transport u bah I.W.Ingty ban pynpaw ia ka jingeh jong ki namar ka jingiaid lynti ki trok 14 shaka sheneng ha ri Jaintia bad u Commissioner u la hokum ia ki kompeni dewbilat ba kim dei shuh ban pyndonkam ia kitei ki jait trok namarba ka surok ha ri Lum Jaintia kam pat iahap.
Mynta ka sngi pat ka tei ka seng trok ka la leit ban ia kynduh ia ka seng ki kharkhana pynmih dewbiat (Jaintia Hills Cement Manufacturing Association) ha kaba ki la pyntikna ba nangne shakhmat kim pyndon kam shuh ia kum kitei ki jait Trok bad lada ka seng ka dang lap ia kine ki jait trok ba ki pyndon kam ka seng kam banse ban leh ia kaba don kam kat kum ka ain.
Ka la ia kren ruh bad ki karkhana dewbilat halor ka dor bai kit bai bah ha kaba ka la don ka jingiapynbeit ban ia imlang.
Katei ka seng ka la pyntip ba kan khot ia ka jingialang paidbah ha ka 20 tarik mynta u bnai ha Phra Mer ha ophis jong ka ha ing u Ma S.Kyndait ha ka por 10:30 baje mynstep ban ia kren ia ka jingeh ki trok.
Shillong, 16 Nailar:Ha ka 16tarik, ha ka por 12.05 shiteng miet, ka la jah kawei ka Bolero Pick Up ML 10 3426, kaba la long trai da U bah Sati Kharbi na Forest Colony.
Ka jingohkit, ka dang iaid halor katei ka jingjah jong katei ka kali, na katei hi ka Shnong, ong ka khubor pulit.
Shillong, 17 Nailar:Ka District School Education Officer, East Khasi Hills Shillong ka la pynbna ba ia ka eksamin Selection jong ki khynnah private ki ban ia khun ha ka matrik yn pynlong ha ka 14 tarik u bnai ban wan, ia ki aplikeshon phom yn aid a ki Headmaster/Headmistress/Principal jong kiCentre kiba kin hap ban ia leh eksamin bad ka tarik ba khadduh ban pynpoi sha ki Centre ka long ha ka 26 tarik mynta u bnai.
Shillong, 17 Nailar:Ka Jaintia Students’ Union (JSU) Sengkmie kum shi bynta ban bud dien ia ka jingdawa na ka JHADC ban ai noh hi  ia ka Non emcumbrance Certificate sha ki paidbah, kumta hynnin ka 16 tarik ki jingialam jongka Union, ki la iakynduh ia u Deputy CEM ka JHADC  u A.A Shullai hapoh ka kamra treikam jongu.
Ha kane ka jingia kynduh, na ka liang u Deputy CEM u la kren pyntikna sha ki nongialam jongka Union ba ka EC jongka JHADC ka la dep iashong pyrkhat halor kane naduh kine ki khyndiat bnai ba la dep ha kaba ka EC ka la rai ruh ban pyntreikam ia kane kumba la dawa da ka JSU bad ha ka juh ka por na ka liang jong u u la ong ruh ba kaba sah mynta ka long sa tang ka bynta jongka Law Department jongka JHADC ban pynjanai shuh shuh  ia kane ka rukom ai ia kane ka syrnot bad mar syn dep na ka Law Dept kane ka jingai ia kane ka syrnot da ka Council kan treikam noh.
Shuh shuh u Dy CEM u la bynrap ruh ba ka council (JHADC) ka dei kaba don hok ban ai ia kane ka syrnot sha ki paitbah kiba donkam na ka bynta ban shim ram na ki Bank da kaba pynshah ia ka khyndew jongki, namar dei ka Council kaba peit ia ka ka khyndew ka shyiap katkum ka riti synshar  6th Scheduled jongka riti synshar ka ri India.
Shillong,16 Nailar:Da ki spah tylli ki kyrteng jong ki nong Mawkisyiem, Sohra kiba la paw ha ka jubab ia ka jngwad jingtip paidbah, jong u Project Manager ka Cherrapunjee Ecological Project ha ka jingpyntrei kam ia katei ka projek kaba da ki klur tyngka ha ka shnong Mawkisyiem.
Ki nongwad RTI ba kynthup ia ka kong S.Hujon, kong S.Sawian, kong S Majaw bad ka kong W.Lyngdoh ki la pynpaw ka jinglyngngoh ba bun na kitei ki kyrteng kiba ka Soil & Water Conservation ka ai jubab ki dei kikyrteng snaiap bad ki bym ju don mynno mynno ruh ha ka shnong Maw kisyiem, ki la iathuh ba don ruh ki briew kiba la ioh skhim ar ban da kajuh ka kyrteng katba ki don pat ruh ki bym ioh eiei na katei ka shnong.
Kitei ki sawngut ki longkmie ki la iathuh ba kaba I thamula eh ha katei ka jingsam skhim ka Soil ka long na ka juh ka ing ki don ki nongioh skhim haduh 4 ne 5 ngut ruh.
Katkum ka jinglap kitei ki nongwad RTI ki la lap ba ki don haduh 17 tylli ki kyrteng snaiap kiba la paw ha ka jubab jong ka Soil, ki don kumba 8 tylli ki kyrteng kiba ioh skhim ar ban,bad ki don pat kumba 8 ing kiba ioh skhim baroh shiing shisem bad kiba la paw kyrteng ha ka thup kyrteng ba ka Soil ka la ai jubab.
Ki la kdew biang ba nalor ba ki don ki nongioh kumba 3 ne 4 ngut na kajuh ka ing ki dang mihpat sa ar kyrteng.
Ia katei ka skhim la pyntreikam na bynta u snem 2011-2015 hynrei katkum ka jubab ba kitei ki nongwad RTI ki la ioh ki lap ba u briew uba la khlad naduh u snem 2006 ruh u la mih kyrteng ba u ioh T.2,54,600 tyngka ban shna nan.
Katei ka RTI ka pyni ba ha ka skhim ban shna nan lane ka Water Harvesting Structure ki don 13 ngut kiba la ioh na ka shnong Mawkisyiem, na kitei ki 13 ngut ki nongwad RTI ki la ong ba 2 ngut ki dei ki kyrteng snaiap ki bym ju don hapoh shnong bad kitei ki kyrteng ki dei jong u bah Kloster Lyngdoh uba ioh skhim T.66,700 tyngka,ka kong Kalti kaba ioh T.1,99,250 tyngka bad nalor ka kyrteng uba la iap naduh u snem 2006 la ioh pat sa 3 ngut na ka ing jong u ba kynthup ia ka lok bad ki khun bad haba kheinlang ia ka pisa kaba leit sha katei ka juh ka ing ka long T.15,63,400 tyngka (Khadsan Lak hynriew lai hajar sawspah tyngka).
Katkum ka jingpyni ka Soil ha ka jubab ki nongwad RTI ki la ong ba ka dei na bynta saw ngut kaba mut saw tylli ki pung hynrei kaba don mynta pat ka long tang 2 tylli ki pung bad kitei ruh ki dei kiba la don lypa naduh hyndai hynthai.
Nangta ki don sa kiwei pat ki jait skhim kiba ki nongwad RTI ki la ioh jubab na ka Soil kaba la pyntreikam ha Mawkisyiem ia kaba yn sa thoh kham bniah ha ka sngi kaba bud.
Ha ka sngi thohdieng jong ka taiew ki nongthohkhubor ki la ia kynduh ruh ia u Rangbah Shnong ka Mawkisyiem u bah P.S Swer ha ryngkat ka jingdonlang u Secretary Shnong u bah C.Khongngaiñ ban kylli khambniah shaphang katei ka skhim hadien ba la mih ki jingkynnoh kiba bun na ki nongwad RTI.Ha ka jingiakren bad kitei ki nongialam shnong jong ka Mawkisyiem ki la thetkti ia katei ka kam bad u Rangbah Shnong u la ong ba u dang shu shimti thymmai dang ha u jylliew 2015 bad um tip eiei kumno la pyntreikam katba u Secretary shnong pat u la ong ba u dei hi ma uba long secretary ha ka por ba pyntreikam ia kitei ki skhim hynrei u la ong pat ba um tip eiei naba um ju don hapoh shnong bad ia ki kam la pyniaid da u Rangbah Shnong uba rim u bah Aron Diengdoh.
Lah ban kdew ba kitei ar ngut ki rangbah ki dei ruh ki dkhot jong ka Executive Committee kaba rim jong katei ka shnong hapoh ka jinglong Rangbah u bah Diengdoh bad haba la kylli bniah shaphang kumno la pyntreikam ryngkat ki kot ki sla u bah Swer u la iathuh ba ka kyrteng kaba paw ka shu pyni ba ka dei ka kyrteng ki nongshong shnong katba ia ka pisa pat ki nongshong shnong kim ioh ktah , “Ngi shu long tang kum ki nongai jaka, ia ka kam la pyntrei hi ka Soil, ngim tip ka lut katno, ka leh hi ka Soil nadong shadong" u la ong.
U Rangbah Shnong u la batai katkum ka jinglap jong u ia ka kam kaba ia dei bad u ha kaba u la ong ba T.5,22,300 tyngka ka dei ka kyrteng kaba la paw ha u bah Pilot Swer ban shna pung, ha ka jingshisha u la ong ba ka dei ka pung jong ka kur Swer bad la shu ai kyrteng noh ha u bah Pilot.
U la iathuh ba ka dei ka pung kaba la don naduh hyndai bad ka soil ka shu wan ban pynbha.
Hadien ba la iohi ia katei ka jinglut na bynta katei ka pung Kur jong u kaba la pyni da ki kot ki sla kaba la poi haduh T.5 lak tam, u bah Swer u la ong ba ki briew kiba ju mlien ban trei ia ka kam pung ki iathuh ha u ba lada pynlut tang T.3 lak ruh ki la lah ban leh sa ka slep.
U bah Swer um shym la lah ngeit ba ia ka nan Kur jong u yn pynlut haduh T.5 lak tam naba ki kam kiba paw kim iahap eiei.
Halor katei ka jinglap RTI, ka la don ruh ka ripod jong ka jingtohkit kaba la tohkit da u Executive Magistrate u bah G.Warjri MCS ka Sohra Civil Sub-Division hynrei ki nongwad RTI kim hun ia katei ka ripod kaba paw bad ki la dawa ban don da ka jingtohkit kaba kham halor ban lap ia ki jingshisha baroh, bad ki la ong ba shen ha kine ki sngi kin sa pyrkhat ban iaid shakhmat ia katei ka kam kaba lah ruh ban poi ingbishar.
Shillong,16 Nailar:Ki 4 ngut ki rangbah na ka shnong Tiehsaw, Nongstoiñ ba kynthup ia u bah Thom borlin Lyngdoh, u bah Draibingstar Wanniang, bah Wireless Tongwah bad u bah Spaibinal Wanniang ki la pynshai paidbah ia ka jingjia kaba la jia ha Civil Hospital Nongstoiñ, bad ki la kynnoh ruh ba ka doktor jong katei ka hospital ka la byrngem byrsit ia ki da kaba ong “Sa peit aiu kan jia ia kine ki maram" bad mar kumta hi ki la ong ba ka ujor pyrshah ia ki.
Katkum katei ka jingpynshai jong ki , ki la ong ba ka Dr.I Rynta thiang ka la pharep im im peit peit ia ki da kaba kynnoh ba ki leit byrngem ia ka ryngkat ka tap durkhmat hynrei ki la ong ba ka dei ka jinglamler ka bym shongnia haei haei ruh hynrei ka dei tang ka jingnion beiñ ia ki duk ki suk ki rangli ki juki.
Ki la pynshai ba ha ka 03 tarik u naitung,2016 ha ka por mynmiet kawei ka kynthei kaba la tip kyrteng kum ka Ibapyn suklin Wanniang ka la ioh pang kynsan bad ka shu ring ka kti ka kjat,bad ha katei ka por kiba ha ing hasem ki la khotlang ia ki para marjan marpa bad la pynkit wut wut sha Civil Hospital, Nongstoiñ (Mawiawban), hynrei haba la poi ha Hospital ki la ong ba ka Dr.I Ryntathiang ka la wan tim wan tla bad ka la kren khor ia ki da kaba ong “Nga isih ia ki riew rynjaw rynjaiñ kin wan phah sumar aiu hangne pynkit noh sha ing wut wut ba kane ka nongpang kan iap noh namar tang shu peit nga la ithuh ba la shu leh myn leh (acting) namar la 20 snem nga la sumar briew nga tang shu peit nga la tip lut".
Kitei ki 4 ngut ki la ong ba da ka jingtieng bad ka rit mynsiem ki la phet iamrem noh kumta ki la pynkit noh sha St.Joseph Dispensary jong ki Sister bad tang mar ia poi hangtei ki la ong ka la ioh jingsumar bad ka la kham iohbor.
Hadien katei ki la ong ba ki sngew sheptieng ia kata ka jingpang leh myn leh ne ka jingpang Acting kumba la ong ka Doktor da ka jingmut ioh ka dei kum ka jingpang Cancer ne ka jingpang khyllah aiu re bad kumta ki la leit biang sha Civil Hospital ban kylli na ka Doktor yn phah sumar shano ia katei ka jait jingpang lane da ki dawai aiu lah ban pynjem hynrei ki la ong ba katei ka doktor ka la khie shit kynsan puk bad ka la phet da kaba ong “Sa peit aiu kan jia ia kine ki maram".
Ki la ong ba ma ki ruh ki la phet iamrem noh namarba ki dei shisha ki maram hynrei tang mar kumta hi ki la ong ba ka la ujor FIR ia ki kumba la paw ha ki kotkhubor.
Ki la pynpaw ruh ka jinglyngngoh ba ka rta jong katei ka doktor ka dei 33 snem hynrei ka jingkren jong ka pat ka la ong ba ka sumar briew la 20 snem karta kaba mut ba ka la sumar briew naduh ba ka dang don 13 snem karta , “Naduh 13 snem karta ka la pass MBBS hato kum katei ka long mo kaba shongnia" ki la ong ha ka kyrwoh khubor.
Nongstoin, 17 Nailar:Ki pulit ka Nong stoin mynta ka sngi, ki la ioh ban kem biang sa ia u wei u snar nongtuh u ba la don kti lang bad ki runar kiba la shah kem ha ki pulit ha ki khyndiat sngi bala dep ban tuh ia ki ophis sorkar bad ki skul hapoh sor Nongstoin.
U Superintendent of Police ka WKH bah S.Nongtnger haba iakren bad ki nongthoh khubor mynta ka janmiet u la ong ba u tei u snar ha ryngkat ki paralok jong u kiba la shah kem ki dei kiba la don kti ban tuh ia ki ophis bad ki skul ba kynthup ia ka Block Nongstoin, Agriculture, Horticulture, DTO Office, Anderton school, Ri Lyngngam school, JJM school, New Nongstoin LP school bad Church of God Upper New Nongstoin.
Shuh shuh u la ong ruh ba ki pulit kila suba jur ba u tei u runar u dei u nongialam jong katei ka kynhun nongtuh hapoh sor Nongstoin bad sha kiwei ki bynta jong ka West Khasi Hills District.
Na ka liang jong ki pulit ki la dep ban register case ia u ha Nongstoin Police Station bad ka jingtohkit ka dang iaid shakhmat.
Shillong, 17 Nailar:Ka  Khasi Jaintia National Union (KJNU), Women Wings, ha ka kyrwoh ba la phah da ka kong Suk Dhar Organising Secretary ka pynpaw ia ka jingsngewkhia bad sngew lehrain haduh katta katta namar ka jingnangjur ki kam awria hapoh Ri Lum Jiantia.
“Ka seng ka la ioh shibun eh ki jingujor na u paidbah halor ki kam awria", la ong ka Kong Dhar.
Ka la ong ba ka seng KJNU WW ka maham jur da kaba tyngeh ia ki briew kiba donkti ha ki kam awria, khamtam ia kito ki briew kiba don kti bad leh ia kane ka kam ha kaban khaii ia ki khynthei khynnah da kaba phon bapah bad pynbiej ia ki ha ki ba bun ki rukom khamtam ban kamai pisa da kaba leh ia ki kam awria.
Ia kum kine ki briew kiba pynjah burom ia ka shnong ka thaw bad ia ka jaitbynriew hi baroh kawei ka seng lada ka lap ia kum kine ki briew ki bym burom shuh ia ka jinglong bad ka akor, ka seng kan ym ai lad da lei lei ruh ia ki,  kan pynshitom ia ki da kaba tyngeh.
Shuh shuh ka seng ka kyntu lang ia ki bor shnong bad ki bor jong ka ain ban iatrei lang ban pynduh jiat shi syndon ia kum kine ki jait kam bad kin wad ki lad ki lynti ban tehlakam ia kum kine ki jaitkam ki bym iahap satia ha ka imlang ka sahlang, namar na ki jingle jong ki briew ia kum kine ki kam ka wanrah ia ki jait jingpang ba ma haduh katta katta bad kiwei kiwei de ki jingsniew.
Shillong, 17 Nailar:Ki samla pule ka ka NEHU hapoh ka lama ka North Eastern Hill University Students Union (NEHUSU)  mynta ka sngi ki la rah lama hakhmat ka ophis u vice chancellor ban dawa pynduh noh ia ka rukom pyniaid khamtam ha kaba iadei bad ka rukom ai bhah ia ki samla ha ka hostel.
Kine ki samla ki la kynnoh ba ka bor pyniaid ka NEHU ki la pynmih ia ka rukom pyniaid kaba thymmai ha kaba ki la ailad ia kito kiba dang wan pule thymmai ban ioh jaka sah ha hostel bad kane ka la long pyrshah ia ka jingsngew jong ki samla pule.
Ki la ong ba katkum ka 96th Academic Council kaba ha u Jylliew mynta u snem, ka la pdiang ia ka jingtyrwa ka Dean Student’s Welfare (DSW) ba khlieh da u H Kayang kaba long pyrshah ia ka jingpyniaid.
Ki la dawa ba dei ban pynhiar shuki noh ia u DSW lada ka bor pyniaid NEHU kam shah skhor ia ka jingeh jongki hapoh ar taiew.
“Ngi dawa ba ka bor pyniaid ka NEHU ka dei ban pyndam noh ia ka jingtyrwa ka DSW namar ba kam iahap bad ka long pyrshah ia ki samla pule bad bym shongnia satia", la ong u nongialam ka NEHUSU u Bah Brandon Lyttan.
U la ong ba ki samla pule ki pyrshah jur ia ka jingtyrwa ka DSW ban ai jaka sah shwa ia ki samla ba dang wan pule thymmai.
U la ong ba kumba 80 percent na ki jaka sah hostel la ai sha ki samla ba dang wan pule thymmai bad kaba sah la sam sha ki samla pule ba kham rim bad kane ka la ktah jur ia ki samla pule khamtam kito kiba wan pule na jngai.
“Ki don kumba 445 ngut ki samla pule ba dang buh ha ka thup ban ap" u la ong.
U la ong ba ia ki jaka sah ha hostel dei ban ai sha ki samla pule 3rd Semester  katba ia kiba dang pdiang thymmai dei ban ailad ban sah kum kiba dang wan ha ki hostel da ka jingai bor na ki bor pyniaid.
U la ong ba ki samla pule ki la kyntu ia ka bor pyniaid ban pynbun ia ki jaka sah sa ar tylli hynrei khlem urlong.
Shillong, 17 Nailar:Ka Communist Party of India (CPI) Meghalaya ka la dawa na u Deputy Commisioner ka East Khasi Hills ba un tuklar halor ka jingkiew dor ki marbam mardih ha ka jylla kaba la ktah jur ia u luk u lak.
Ka CPI ka la kynta ia u DC ba un shim khia ia kane ka kam kaba ban jur ia ka jingkhia jong u paidbah khamtam ki paidbah baduk.
Ha ka dorkhas sha u DC, u  Samudra Gupta u secretary  ka CPI u la ong ba ki nongtrei bylla ki shah ktah jur na ka jingkiew ka dor ki mar bam mar dih bad ka sorkar ka dei ban pynkiew noh ia ka bai bylla sngi.
Ki marbam mardih ki la kiew dor bha bad kane ka la buh jingeh ia ki briew ba duk, la ong u Gupta.
“Ngi kyntu ia u DC ban shim khia ia kane ka kam ban iakren bad ka sorkar jylla da kaba buh ia ki nongpeit halor kane ka bynta khnang ban pynsuk ia ki nongthied haba don kano kano ka jingeh" u la ong.
Mairang, 17 Nailar:U Dr Jitendra Singh myntri ba dei peit ia ka DoNER, u la leit ban jngoh ia ka stadium jong ka Khatsawphra Sport Association (KSA) kaba don ha Mairang ha dien ba u la wan ban pyndep ia ka jingleh burom ka jong u ia u Syiem Tirot Sing ha Mairang.
Ha kane ka jing iakynduh na ka liang jong u secretary jong ka KSA u Bah Boldness L Nongum bad ka kynhun jong ka seng ki la pynsngew ha u tei u myntri jong ka sorkar pdeng u la leit ban ngoh ia kane ka madan jong ka seng ryngkat bad u secretary jong ka NEC.Ha ka jingthoh kaba la ai sha u myntri ka DoNER katei ka sngi, la ong ba ia kane ka skhim la phah sha ka ministry DoNER ha u snem 2004 bad ka jingiathoh shithi hapdeng ka sorkar jylla bad ka tei ka ministry jong ka sorkar pdeng kala iaid la bunbun snem hynrei na ki daw kiba ym lah ban tip la sah teng kane ka skhim haduh mynta.
Ha kane ka jingiakynduh na ka liang jong u Dr Jitendra Singh u ba kular ba un sa skhimkhia hi da la de ia kane ka kam bad u la bthah ruh ia u ki nongialam jong ka KSA ba kin ia kynduh ia u Secretary jong ka NEC bad la bthah ia u Secretary ka NEC ba yn shim khia hi ia kane ka kam ba balei ka sah kumne.
Jowai, 18 Nailar:Ka DS Namdong ryngkat bad ka VDP jong ka shnong ka la ioh kem ia ki nongdie kiad be-ain na ka shnong Thadmynri kiba la wan shet bad die be-ain ia kane ka kiad pyrsi hapoh u pud jong ka shnong namdong ka shnong na duh u snem 1996 haduh u snem 2015 ka la mana ia kine ki briew man ka por bad ha ka por ba ioh kem ki la sangeh bad ha dien katto kattne por ki la sdang biang ia kane ka kam.
Kumta ka shnong mynta u snem ruh ha ka 13 Nailar 2016 hapoh ka jingialam jong u Waheh Shnong bah.
D Lyngdoh bad ki nongkitkam Shnong ryngkat bad ki VDP ka la ioh kem biang ia kine ki briew ia kiba la tip kyrteng kum ka Synshar Swer bad ka Syngkur Swer bad ka shnong ha kane ka sngi kam shem la pynshitom ia kine ki briew bad ka la theh tang ia kane ka kiad sha madan khnang ba kin duh ban die, bad ha dien kane ngi la buh ka jingmaham ban ym die shuh naduh mynta ka sngi bad ha kane ka sngi ngi na ka liang jong ka shnong ngi la buh ka jingmana ba khatduh bad la da ngi shem ba phi dang bteng ia kane ka kam ngin pynshitom katkum ka ain namar tang na kane ka daw la mih shibun ki jingkulmar ka jingiashoh ia dat ha ka imlang sahlang manla ka sngi.
Nongpoh,17 Nailar:Namar ka jingeh kaba la iakynduh da ki paid nongshong shnong ka thain Ri Bhoi Sepngi, tang na ka daw ka jinglehmon bad ka jingbymshimkhia da ki nongtrei ha ki ophis sorkar bapher bapher, ka Ri-Bhoi Youth Federation (RBYF) Western Zone, ka la pynpaw iaka jing sngewkhia kaba jur bad buh ruh ia ka jingmaham halor ka jingpep trei bad ka jingbymwan trei ha ka por kaba biang ia baroh ki nongtrei sorkar kiba don ha katei ka thain.
Kat kum ka kyrwoh ba la phah da u Bah Active Pator, President ka RBYF Western Zone, la ong ba ka jingleh mon da ki nongtrei sorkar ha katei thain Ri-Bhoi Sepngi, ka buh ia ki paidbah nong shong shnong ha ka jingeh kaba khraw, khamtam lada ki leit ban donkam sha ka ophis jong ka Jirang C&RD Block bad kaba kham pynsohsat eh ka long ia kito kiba wan na ki shnong ba kham shajngai.
Shuh shuh, la pynpaw ruh ba ym tang ki nongtrei ha ki ophis sorkar kiba lehmon, hynrei don ruh napdeng ki nonghikai skul, ki bym shimkhia ia la ka jong ka kamram da kaba ki pep skul bad lehmon ha katei ka thain, ha kaba kane ka jinglehmon jong ki nonghikai skul kan ktah pat ia ka jingpule jong ki khynnah skul, namar lada khah khah ka pep kan shem shitom ruh ban pyndep ia ki course jong ki khynnah ha ka por kaba biang.
Kumta khadduh eh, ka seng nangne shakhmat ka maham ia baroh ki nongtrei sorkar bad ki nonghikai skul, ba kim dei ban lehmon da kaba pep trei bad pep skul lait noh tang ha ki kam bym lah kiar, namar kane ka jinglehmon kan ktah pat ia ka thain hi baroh kawei.
Jowai, 18 Nailar:Ka DS Namdong ryngkat bad ka VDP jong ka shnong ka la ioh kem ia ki nongdie kiad be-ain na ka shnong Thadmynri kiba la wan shet bad die be-ain ia kane ka kiad pyrsi hapoh u pud jong ka shnong namdong ka shnong na duh u snem 1996 haduh u snem 2015 ka la mana ia kine ki briew man ka por bad ha ka por ba ioh kem ki la sangeh bad ha dien katto kattne por ki la sdang biang ia kane ka kam.
Kumta ka shnong mynta u snem ruh ha ka 13 Nailar 2016 hapoh ka jingialam jong u Waheh Shnong bah.
D Lyngdoh bad ki nongkitkam Shnong ryngkat bad ki VDP ka la ioh kem biang ia kine ki briew ia kiba la tip kyrteng kum ka Synshar Swer bad ka Syngkur Swer bad ka shnong ha kane ka sngi kam shem la pynshitom ia kine ki briew bad ka la theh tang ia kane ka kiad sha madan khnang ba kin duh ban die, bad ha dien kane ngi la buh ka jingmaham ban ym die shuh naduh mynta ka sngi bad ha kane ka sngi ngi na ka liang jong ka shnong ngi la buh ka jingmana ba khatduh bad la da ngi shem ba phi dang bteng ia kane ka kam ngin pynshitom katkum ka ain namar tang na kane ka daw la mih shibun ki jingkulmar ka jingiashoh ia dat ha ka imlang sahlang manla ka sngi.
Shillong, 17 Nailar:“Ngi pynrem jur, ia ka jingthoh lamler jong u myntri ka sorkar pdeng, U Dr Jitendra Singh, ha kaba ula ong ba ia U Syiem Tirot Sing, la phasi da ki phareng" ong ka kyrwoh jong ka Khun Hynniew trep National Awakening Movement.
Katei ka seng, ka ong ba ha ka jingthoh jong U Dr Jitendra ha ka facebook peij jongu, ula ong ba ia U Syiem Tirot Sing, la phasi da ki phareng.
Halor katei ka phang, ka KHNAM, ong shuh shuh ba kane ka pynpaw ba une u myntri ka sorkar pdeng u la wan iuh kjat ha ka shnong ba la kha ia u syiem Tirot Sing, khlem da dong ka jingshemphang shaphang kaei kaba la jia.
Ka seng ka pynrem jur ia kane ka jingleh jong une u myntri u ba la pyrshang ban pynthoh bria ia ka histori jong ka jaitbynriew.
“Ngim pdiang bad ngim lah ban ailad kum ia kine namar ka lah ban ai mynsiem ia kiwei ki ba dang wan.
Ngi dawa ia u Dr Jitendra Sing ba u dei ban pan map lyngba ki lad pathai khubor bad u dei ban pynbeit ia kaei kaba u la kren" pynkut ka kyrwoh na u Bah Thomas Passah, President ka seng samla jong ka KHNAM.Shillong, 17 Nailar:Ka Meghalaya People’s Committee on Aadhaar (MPCA) ka la rai ban pynher jingthoh sha ka Supreme Court ka ri pyrshah ia ka jingshah pynbor jong ki paidbah ha kane ka jylla ban leh ia u Aadhar.
Haba kren sha ki nongthoh khubor mynta ka sngi, u nongialam ka MPCA u Pastor PBM Basaiawmoit u la ong dei ban pynsangeh noh mardor ia ka jingthmu ban pyntreikam ia u Aadhar ha kane ka jylla namar ba ka long pyrshah ia ka hukum ka Supreme Court ka ri kaba la kren shai ba ka jingleh ia u Aadhar ka dei da ka mon ym ban leh beit.
“Ngi la rai ban phah da ka jingthoh sha ka Supreme Court halor ka jingiai pyrshang ka sorkar jylla ban pyntreikam ia u Aadhaar, khnang ba kan leh ia kaba donkam halor kane ka kam", la ong u Pastor Basaiawmoit.
U la ong ba ha ka jingthoh ban ai sha ka Supreme Court, yn pyn sngew ia ka jingthmu ka sorkar ban pyniadei ia u Aadhar bad ka National Population Register (NPR).
“Ka jingthoh kan kynthup ia ka jingpynmih jingpynbna jong ka ophis ka Higher and Technical Education (DHTE)  kaba la pynbna ba u Aadhaar u dei ban don beit haba pyndap phom baibam nalor ka jingkren jong u Deputy commissioner, West Jaintia Hills District uba batai ban ialam bakla halor u Aadhaar,"  la ong u Pastor Basaiawmoit.
Katba u pastor Kyrsoibor Pyrtuh u la ong ba kane ka kynhun kan thoh sha ka Supreme Court ban pynsngew ia ka jingpyndonkam jubor da u Aadhar namar ba ka ktah ia ka hok shimet jong u briew.
U la ong ba wat ha Rajya Sabha u myntri u V Naidu u la ong ba u Aadhar um dei ba dei ban leh beit hynrei ka shong ha ka mon jong u briew bad lada donkam ka sorkar kan ai ia ka jingbthah sha baroh ki tnad sorkar.
Shillong,17 Nailar:Ki nongshong shnong jong ka Maw kisyiem kiba la wad jingtip lyngba ka RTI ia ka rukom pyntreikam ka Soil and Water Conservation ia ka Cherrapunjee Ecological Project ha katei ka shnong kim shym la sngewhun satia ia ka jubab ba ki la ioh na katei ka tnad.
Katkum ka jubab ba ki ioh ka long ba ka Soil ka la pynlut T.2,95,820 tyngka ban thungdieng ha ki ar tylli ki jaka kata ha Tih-U-Sir kaba don ka jingheh kaba 4.5 hectare la pynlut T.1,90,170 tyngka katba ha Lum U bnai pat kaba heh 2.5 hectare la pynlut T.1,05,650 tyngka bad katei ka kynthup naduh ka bai tih thliew bad ka bai thungdieng.
Ha ka ripod jingtoh kit pat (Enquiry report) jong u majistor ka Sohra Civil Sub-Division ka tnad Soil ka la ai jubab ba ka la pynlut T.20 tyngka na bynta kawei ka thliew thungdieng ha ka snem kaba nyngkong kata u 2010-2011 bad la pynlut pat T.12 tyngka ban thung ia uwei u tynrai dieng ha ka snem kaba ar.
Ka jingpynlut baroh khoit katkum katei ka ripod ka long T.2,97,420 tyngka bad ia ka jingthungdieng la thung ha ki lai tylli ki jaka ba la aid a ka shnong kata ha Tieh –U –Jir 4.5 Hektar bad la thung 5900 tylli ki tynrai dieng, ha Law U Bnai ka jingheh ka long 1.5 hektar bad la thung 1995 tynrai ki dieng bad ha Mawthlong pat kaba heh 1.0 hektar la thung 1330 tynrai ki dieng.
Halor katei ka jubab jong ka Soil ki 4 ngut ki longkmie kiba wad RTI ki la ong ba ka jingkam jong ka Soil ba ka la thungdieng haduh 7 hektar ka jaka ka de ka bym nongrim naba ka Mawkisyiem kam don jaka thungdieng kaba heh haduh 7 hektar.
Shuh shuh ki la kynnoh ba ha kitei ki jaka ba ka Soil ka la kam ym shym la don dieng hynrei ki don tang ki khlaw kiba rim kiba la don lypa.
Ha kaba iadei bat bad ka pung um dih ba ka Soil ka la jubab ba ki don ar tylli ki pungum kawei ha Kjat Lumbah kaba la pynlut T.50 hajar tyngka bad kawei pat ha Mawap kaba la pynlut T.50 hajar tyngka , na ka liang ki nongwad RTI ki la kynnoh ba kim shym la don kita ki pung umdih kumba la jubab da ka Soil.
Kawei pat ka mat ba ki la kynnoh ka long ba katkum ka jubab ba ki la ioh ka long ba ki don haduh 12 ngut ki nongshong shnong kiba la ioh T.14,000 tyngka na ka Soil ha ka skhim kaba kin hap ban bujli noh da kiwei pat ki jingri ha ka jaka ka kam ri blang, hangtei ki la kynnoh ba ki briew kiba ioh ia ka skhim bujli ia ka kam ri blang dei ki briew ki bym ju ri blang mynno mynno ruh bad ki bym ithuh hi ruh ia ka kam ri blang, hynrei ka jingioh jong ki ka la pynlyngngoh ia ki nongwad RTI haba kim dei ki briew kiba ri blang bad kaba pynlyngngoh shuh shuh ki la ong ba ki briew kiba la ioh ki dei ki bahaing hasem bad ki nongtrei jong u Rangbah Shnong barim u bah Aron Diengdoh.
Nangta la iohi ruh lyngba ki kot ki sla ba ka Soil ka la ai jingiarap sha 10 ngut ki briew ba kin ri sniang bad la ai T.5000 tyngka marwei bad ha katei ka thup kyrteng ki juh ki briew kiba la ioh ia ka kam bujli ri blang kiba la ioh T.14,000 tyngka ki ioh ruh ia ka skhim ri sniang kaba T.5000 tyngka.
Shillong, 18 Nailar:Ka Western Ri Bhoi Dorbar & Social Welfare Organisation bad ka Confederation of  Ri Bhoi People  ki la byr ngem ban pynkhyllem noh ia u tower BSNL ba don ha Litkrang Mynnar Jirang lada ka BSNL kam lah ban pyntreikam hapoh shibnai.
U Secretary ka WRBD&SWO  u Bah S Wahlang ula ong ka BSNL ka la dep ban buh ia utei u tower la palat lai snem hynrei kaba lyngngoh ka long ka la shu pynieng kai khlem pyntreikam satia haduh mynta, ki paidbah ba pyndonkam mobile ki kyrmen ka jingwan buh ka BSNL ia utei u tower kan iarap pynsuk ban pyndep ia ki kam jongki khamtam ha katei ka thain bym pat don kiwei kiwei ki tower bad ki paidbah ki shitom ban pyndonkam mobile namar bym thikna ka network.
Kumta ki dawa ia ka BSNL ba ka dei ban pyntreikam noh hapoh shibnai khnang ba ki paidbah ba pyndonkam mobile kin suk ban pyndep ia ki kam ki jam jongki.
Shillong, 17 Nailar:Ka result jong ka jingshah interbiw jong ki MLA,MDC bad ki nong ialam ka Congress ha ki heh ka AICC dang shen, ka lah ban nym satia hynrei ka AICC ka lah ban shu hukum ba pynbeit ia ka jingiapher jingmut hapoh ka party.
Katkum ka khubor ba la iohlum, la iathuh ba ka AICC kan pynneh beit ia u Mukul Sangma kum u Myntri Rangbah ka jylla haduh ban wai syndon kane ka samoi ha u 2018.
Na ki khubor, la sngewthuh ba bun ki nongialam ka Congress kiba kwah ban pynneh ia u Mukul Sangma kum u nongialam namar ba u dang ioh bun ki number kiba kyrshan ia u.
Ar ngut ki heh ka AICC kynthup u Mukul Wasnik bad u CP Joshi ki la pynlong ia ka jingshim interbiw ia baroh ki heh nongialam ka Congress ha kane ka jylla hadien ba la mih ka kynrum kynram kaba jur hapoh ka seng.
Napdeng ki MLA, dei tang u Bah Pynshngain N Syiem uba la kren pyrshah tyngeh hakhmat ki nongialam ka AICC, pyrshah ia u Dr Mukul Sangma.
Naduh kane ka jylla haduh ka jingiakynduh jongu ha Delhi, u Bah Pynshngain u la ther beit ia ki kam ba kane ka sorkar ka la leh kaba long pyrshah ia u paidbah.
Dang shen ha ka jingwan phai na Delhi, u Bah Pynshngain uba long ruh u CEM ka KHADC u la ong ba ki nongialam ka AICC kim dei ban sngap tang ia ki briew ba don ha ka sorkar kaba mut ia ka jingbun paidbah jong ki MLA ban pynneh ia ka kam nongialam hynrei ka dei ban sngap ia ka sur jong u paidbah ka jylla.
U Bah Pynshngain uba la wan iakynduh ia ki nongialam ka AICC na Delhi kynthup ia u Vice president u Rahul Gandhi ula phla lut plain ia ka jingbym ler kam kane ka sorkar ba ialam da u Myntri Rangbah u Mukul Sangma.
“Nga la iathuh ha u Vice President ka AICC ia ka jingbym ler kane ka sorkar bad ki paidbah ki la duh jingshaniah ha kane ka sorkar ba mynta", la ong u Bah Pynshngain.
U la ong ba ka AICC kam dei ban kmen tang ba la bun briew ha ka sorkar hynrei ka dei ban pyrkhat bad sngap ia ka sur jong ki paidbah.
“Ka AICC ka dei ban sngap ia ka jingeh jong ki paidbah ka jylla ban ioh biang ia ka jingshaniah" u la ongbad bynrap ba ka AICC kam dei ban pyrkhat mano ba ioh bun ngut ban bat ia ka bor synshar ha ka sorkar.
“Kaba kham kongsan dei ban sangap ia ka sur jong ki paidbah ka jylla ym ia ki briew kiban shu pyniaid ia ka sorkar ha ka jingbuh langknia pat ia ki paidbah.
Shillong,18 Nailar:Mynta ka sngi ka Dorbar Shnong jong ka shnong Mawryngkneng hapoh ka jinglam jong u Sordar jong ka u bah Peter J Lawai ka la leit ban ia kynduh ia u Commissioner and Secretary Education bad u Director of higher and Technical School Education ban ia kren halor ka jingpan ka tnad pule ia u Aadhaar Nombar na ki samla pule kiba aplai ia ka Scholarship.
Ka Dorbar Shnong ka la phah ruh da ka jingthoh kaba la soi kyrteng haduh 17 ngut ki riew rangbah bad ha katei ka jingthoh ki la pan jingshai balei ba ka tnad pule ka pynbor ia ki samla pule da kaba pynmih ia hukum ba ki dei ban don ia u Aadhaar nombar na ka bynta ban ioh Scholarship.
Ki la kdew ruh ha ka jingthoh ba katkum ka jingtip jong ki, ki la ong ba ka Supreme Court ka la hukum ba ym dei ban pynbor iano iano ruh ban leh ia u Aadhaar Nombar lait noh lada ki paidbah ki mon hi, kumta ki la kyrpad ba dei ban pyllait ia ki samla pule na katei ka jingpan Aadhaar nombar.
Haba ia kren bad u bah Peter J Lawai u la  ong ba u Director u Ram Singh ha ka jingiakynduh kaba markhmat u la kular ia ki ba un dang pynjlan shuh shuh ia ka tarik na ka bynta ki samla pule ba kin thep ia ki phom Scholarship jong ki bad u la ong ba u la kular ruh ba yn ym pan Aadhaar nombar shuh na ki samla pule.
Shillong, 18 Nailar:Ka tnad samla ka BJP ka Bharatiya Janata Yuva Morcha (BJYM) Meghalaya ka la tynruh na ka shuki jong u Lat ka jylla ban dawa tuklar ban pynbeit ia ka kynrum kynram kaba mih ha ka jingpan Aadhaar ka sorkar ia ki samla pule ban ioh baibam jong u snem 2016-17.
U President ka BJYM u Bah Egenstar Kurkalang haba kren sha ki nongthoh khubor mynta ka sngi u la ong ba ka seng ka kyntu ia u Lat ka jylla ban tuklar bad ka sorkar pdeng ban pynlait ia ki samla pule na ka jylla Meghalaya na u Aadhaar.
U la ong ba ha ka dorkhas ba la phah ruh sha ka University Grants Commission (UGC) la kyrpad ban pynlait noh ia ka Meghalaya na u Aadhaar na ka  bynta ban ioh baibam kaba dei jong u snem 2016-17.
“Ngi la ioh pdiang ia ka jingud jong ki samla pule bad ngi sngew lyng ngoh ba ka sorkar jylla kam shym la leh eiei halor kane ka bynta kaba pyn kulmar bad ktah ia ki samla pule", la ong ka BJYM.U la ong ba ka sorkar Assam ka la dep kyrpad na ka sorkar pdeng ha kaban pynlait noh ia u Aadhaar na ka bynta ban ioh baibam ki samla pule namar ba ka sngewthuh ia ka jingeh hynrei kaba lyngngoh ka long ba ka sorkar Meghalaya ka sngap man man bad kam shym la kren eiei sha ka sorkar pdeng.
U la  ong ba ka BJYM ka la ai jingmut ia ki samla pule ban leit iakren bad ki bor sorkar jylla hynrei kaba lyngngoh ka long ba ka jubab ba ki ioh ka long khlem ioh jubab eiei kaba sngew tynnad halor kane kakam.
“Lada ka sorkar jylla kam sngap ia ki jingeh jong ki samla pule, kan long kaba sngewsih ioh ba ki samla pule kin duh pynban ia ka baibam jong ki", u la ong.
Shillong,  18 Nailar:Katba ki myntri ki don hapdeng ka jing sngew diaw ioh duh shuki hynrei ki MLA ki don ka jingkmen ban ioh shuki, lada jia shisha ba u Myntri Rangbah ka jylla u Dr Mukul Sangma un bujli bad thung myntri thymmai ha kane ka sorkar.
Haba iakren mynta ka sngi bad u MLA ka Mylliem u Bah Ronie V Lyngdoh u la ong ba lada u Myntri Rangbah u bynshet ia ka kam myntri ruh um don jingeh ban shimti namar ba ka kam long ban shakri ia ki paidbah.
Hadien ba la mih ka khubor hamsaia ba kan sa don ka jingpynkhreh bujli myntri da u Myntri Rangbah lada ai bor ka AICC, u Bah Ronie u la ong, “Lada bynshet myntri ruh ngan shakri beit, namar haba nga long MLA ruh nga shakri hi ia u paidbah, ka kam jong ngi ka long ban shakri".
Hynrei ha kawei ka liang, u la kyntait ba kan don kano kano ka jingbuli myntri namar ba kam pat don kano kano ka jingiakren ne ka jingiasyllok wat la kane ka dei ka bor laitluid jong u Myntri Rangbah iano u mon ban thung myntri bad iano u mon ban weng.
“Ka dei ka kam jong u Myntri Rangbah ban thung ne ban weng myntri hynrei kane kam dei ka party shimet, ka dei ka party jong uba bun balang bad haba don kum kata, tharai u dei ban iasyllok bad ki nongialam", la ong u Bah Ronie.
Ha kawei ka liang u Symbud Myntri Rangbah u Bah Rowel Lyngdoh u la ong ba um bna eiei ne ioh kyntien na u Myntri Rangbah ba un bujli myntri ne thung myntri.
“Lah ban shah pynhap ma ngi ruh, leit tip mano, ka dei ka kam jong u Myntri Rangbah ban thung ban weng myntri, ban ai kam bad ban weng noh iano", la ong u Bah Rowel.
U la ong ba kum u MLA ka party um shym la ioh jingtip eiei halor kane namar ba lehse ka dei ka mon jong u Myntri Rangbah lada u sngew ba u donkam ban leh ia kata.
“Lehse lada ka long kaba shisha, u President ka MPCC u lah ban tip ia kane hynrei ngam pat tip eiei", u la ong.
U la ong ba ha ka jingwan jong ki AICC kim shym la kren eiei halor kane ka jingbujli myntri haba ki wan ha kane ka jylla hynrei la shu iakren beit ia ki kam ka party.
“Ki heh ka AICC kim kren eiei ia ka jingbubli myntri hynrei ka shong ha u Myntri Rangbah ban leh namar ba ka dei ka mon jongu", la bynrap u Bah Rowel.
Shillong, 18 Nailar:Ka GNLA ka la pyniap ia u Headmaster jong ka Jingamgre SSA LP School u Madison Ch Marak hakhmat ki paid bah halor ki jingkynnoh ba utei u nonghikai u ia treilang bad ka sorkar ha ka thaiñ East Garo Hills.
Ki tyllong khubor ki la iathuh ba shuwa ban pyniap ia utei u nonghikai ka GNLA ka la shoh la dat shuwa ia ki riew paidbah hadien katei ka patan ia u napdeng ki paidbah bad ka la pyniap.
U heh pulit jong ka East Garo Hills u Davis Nestell R Marak u la ong ba la phah ia ki kynhun pulit ba leit shim ia katei ka metiap jong u bad ban tohkit ia ka jingjia.
Katei ka jingjia ka la jia ha ka shnong kaba jngai tang kumba 15 kilomitar na Williamnagar sha shilliang wah Simsang kaba dei ruh ka ktem bah u Sohan D Shira ha ki por mynshuwa.
Shillong,18 Nailar:Ka sorkar jylla ka la pynbna paidbah mynta ka sngi ba ki samla pule kiba aplai baibam na ka bynta ka Post Matric Scholarship 2016-2017 kim donkam shuh ia u Aadhaar nombar.
Ka Directorate of Higher and Technical Education mynta ka sngi ka la pynmih ia katei ka jingpynbna.
Ha ka 12 tarik mynta u bnai u Commissioner and Secretary Education u la ong ba un thoh sha baroh ki tnad sorkar jong ka sorkar pdeng ba ka dei ban pyllait ia ka jylla Meghalaya na jingdonkam ia u Aadhaar nombar khamtam ha kaba ia dei bad ka scholarship ki samla pule.
Jowai, 18 Nailur:Uwei u samla uba dei u Assistant Architecture ha Jowai Polytechnic, uba la tip kyrteng kum u Miyo Phawa (22 snem) uba dei na ka shnong Iongkaluh, East Jaintia Hills, u la khlad noh hashen hadien ba ka trok 12 tyre kaba don ia u No.NL01L-3446 ka la tynrah ia ka Scooty (AR01B-5552) jong utei u samla mar khmat hadien ka la iuh ia utei u samla na khlieh haduh ba la pait ka khlieh khlem lah ithuh dur khmat shuh la ong ka khubor.
Ki pulit ki la kem ia u driver jong katei ka Truck kaba thmu leit sha thain Silchar.
Ka khubor ka iathuh ruh ba utei u samla u dang wan na Ladrymbai ban leit phai sha shnong ha ka por kumba 3:00 eiei janmiet.
Ia ka met jong utei u samla la shimti da ki pulit Ladrymbai ban pyndep ia ki jingdonkam bad la kit ia ka met sha Khliehriat CHC na ka bynta ban leh ia ka Post Mortem lashai ka sngi.
Shillong, 18 Nailar: U MLA ka Mylliem u Bah Ronnie V Lyngdoh u la dawa ba ka sorkar ka dei ban buh noh da ka Police Outpost ha ka thain Upper[bteng sla 7] Shillong ban tem ia ka jingkynrei jong ki kam sniew kaba la pynsuhjer ia ki paidbah khamtam ia ki kynthei khynnah.
Mynta ka sngi u Bah Ronie u la ong ba la iakynduh ia ka myntri ban dawa ba ka sorkar ka dei ban pyrkhat noh ban buh da ka Police Outpost ha ka thain Upper Shillong, shi bynta ban khang lad ban tem ia ki kam sniew.
“Ngi la sngew khia jur ia ka jingjia ha kaba kawei ka samla ka la shah pyniap ka samla ha Umlyngka, bad kiwei ki kam sniew.
Ngi la kyntu ban pynsted ia ka jingtohkit ban kem noh mardor ia ki briew ba donkti ban pyniap dusmon", la ong u Bah Ronie.
U la ong lada ka sorkar kam pynsted ban kem ia ki runar, ka long kumba pynshlur pynban ia ki riew runar ban leh ia ki kam sniew.
U MLA ka Mylliem u la ong ba un sa lum ia ka jingialang paidbah ha ka thain ban iakren ban beh krad noh ia ki kam sniew baroh.
Ha kawei ka liang, la iathuh ba ia ka post mortem jong ka samla Wandarihun Mawlong kaba suba ba shah pyniap ha Umaiam, la phah sha ki pulit.
Haba iakren bad u SP ka East Khasi Hills u Bah Mariahom Kharkrang u la ong ba ki pulit ki la ioh pdiang ia ka kaiphod ka post mortem bad ki dang pynlong ia ka jingpule bniah.
“Ngi dang pule bniah ia ka kaiphod", la ong u Bah Kharkrang.
Shillong,18 Nailar:Mynta ka sngi haduh 21 ngut na ka shnong Umlyngka (3 mer Upper Shillong) ki la leit ban ia kynduh ia ka myntri kam pohing ka sorkar jylla ka kong Roshan Warjri, kitei ki 21 ngut ki kynthup ia ki ba ha ing hasem, ki seng samla, ka bor shnong bad ki rangbah na katei ka shnong.
Ha katei ka jingleit ia kynduh ki la kyrpad ia ka myntri ba kan shimkhia ia katei ka kam ha kaba ka la kular ruh ba na ka liang jong ka kan sa shimkhia hynrei kam pat lah pat ban ong eiei namar ba kam pat ioh ia ka ripod Post Mortem.
Ki bahaing jong ka samla kaba la iap na ka shnong Umlyngka, ki la pyntip ba ki ioh jingtip ba la dep pyllait ia ka ripod post mortem bad ki laong ba ka dang don ha kti ki pulit.
Kim pat iohi ia ka ripod jong ka post mortem ka batai kumno hynrei ki la ong ba ki la ioh jingtip ba la kdew ba ym shym lah ban batai ia ka daw ka jingiap jong katei ka samla.
Kiwei pat ki lad khubor ki la iathuh ba ka Post Mortem kam pyni dak eiei shuh namar ba ka la metiap ka la pyut palat bad kaba sah mynta ka long ba ki pulit kin leh exhumination ne da kiwei pat ki lad.
Lah ban pynkynmaw ba h aka 24 tarik u naitung katei ka samla ka la jah na la ing bad la lap ia ka ha ka 29 tarik u naitung na Wah Umiam.
Jowai, 18 Nailar:Uwei u briew na ka shnong Jalaphet, East Jaintia Hills uba la tip kyrteng kum u Broming Bareh u la shah thok haduh 4 lakh 30 hajar ha uwei Heimon Malang, uba kam ba udei u Pynio Dkhar bad trei kum u Sahep (Officer) ka tnad Forest jong ka sorkar Meghalaya uba la kular ban aikam driver ia utei u Broming Bareh uba nang ban niah kali hynrei u bym don jingstad jingtip bad ruh ban thung kam LDA ia ka para ba la nang la stad jong u hapoh ka tnad Forest.
Utei u ma Broming Bareh u la ai ia katei ka pisa ha phyllaw ka DC Ophis Shillong ha kine ki sngi ba ladep bad hadien ba u la sngewthuh ba u la shah thok, u la leit ban ujor sha ki pulit ka jylla ha Sardar Police Station, Lumdiengjri, Shillong.
U Heimon Malang udei u snar kamai pisa da kaba thok ia ki samla wad kam sorkar.
Baroh baroh ki ia kwah kam sorkar ba udei u briew u la shim kabu ia kane ka jingkwah kam sorkar jong ki samla ka jylla.
U la shah kem bun bun sien bad u la thok ia ki bun bun phew ngut bad kamai ruh da ki phew lakh tyngka na kylla ka ri lum Khasi Jaintia.
U don ki kes ha Jowai, Khliehriat bad Shillong.
Ha Jowai u don ruh ka kes Bat tnga jubor.
Une u briew u la thok wat ia uwei u MDC ka JHADC ha ka por ba u dang pule BSc year ban pyniohkam hapoh ka tnad Soil and Water Conservation.
U ju kam ba u dei u Officer jong ki tnad Sorkar bapher bapher bad u la leh ia kane ka ka kamai pisa naduh ki snem 2010-11 bad u dang iai bteng ban leh haduh mynta.
U la shah kem bunsien hynrei namar ba ym don jingthoh ban long ka sakhi sabut, u shu lait suk noh khlem kano kano ka jingpynshitom lait noh tang ka jingshah set katto katne por katkum bym pat dep ban bishar da ka iing bishar.
Shillong,19 Nailar:Ha ka sngi balang jong ka taiew ki suba lehnoh ki la pyllait noh ia uwei u samla uba shah rahbor na Resubelpara hadien ba ki bahaing hasem ki la siew ia ka pisa ba la shah dawa ryngkat ka laptop bad ka Printer, iathuh ka khubor pulit mynta ka sngi.
Ki pulit ki la suba jur ba ia katei ka kam la leh da u William Sangma u nongialam jong ka Achik National Co-Operative Society.
Ki pulit ki la iathuh ba la dawa T.15 lak tyngka na kiba haing hasem utei u samla hynrei ki la pynhiar noh ia katei ka dor kaba ki la dawa.
Lah ban kdew ba ha ka 11 tarik mynta u bnai uwei u samla u la shah rahbor ha ka por ba u mih na la ing ban leit sha iew.
Shillong,18 Nailar:Ki Daloi ka ri Lum Jaintia ki la ujor sha u myntri rangbah ka jylla u Dr.Mukul Sangma pyrshah ia ka Jaintia Hills Autonomous District Council ( JHADC) kaba la hukum ia ki ba kim dei shuh ban lum khajna.
Ki Daloi ki la phah da ka jingthoh mynta ka sngi sha u myntri rangbah bad ia katei ka jingthoh la soi da u bah Manbha Kyndoh Secretary jong ka Dorbar Ki Daloi ka Ri Jaintia.
Ha katei ka jingthoh ki 18 Daloi ki pynpaw ha u myntri rangbah ba ki dei ma ki kiba don ka jingkitkhlieh ban pynneh pynsah bad ban kyntiew ia ka kolshor bad ka riti ka dustur bad ki dei ruh ma ki khlieh jong ki Elaka bapher bapher ha Ri Lum Jaintia bad ki la kdew ba kim lah ban pyntyllun ia ki kam lada khlem pynmih pisa da kaba lum khajna na ki jingmih bapher bapher ha ki Elaka.
Ki la pynkynmaw na ia katei ka dustur la ju leh naduh hyndai hynthai wat shuwa ka jingsynshar phareng bad ka bteng haduh mynta, ki la kdew ba ha ki snem 1700 AD ka la don ka thma hapdeng u Syiem Ahom bad u Syiem ka Jaintia namar ka jingbym sngewthuh jingmut ban ia sam ia ka khajna.
Kala pynkynmaw ruh ba dang shen ka ing bishar ba ha khliehduh ka Ri ka Supreme Court ka la ithuh ia ki bad ka la pynmih ia ka hukum ba ki lah ban bteng ia katei ka kam bad ban pyntreikam katkum ki kyndon jong ka District Council bad kaba la kren shai ha ka Para 5 jong ka Sanad kaba la pynkupbor ia ki Daloi ba kin bteng ia ki riti dustur bad ban lum khajna.
Hynrei ki la ong ba ha kane ka sien kaba mynta ba synshar ka EC ka seng Congress ha JHADC la pynkylla khongpong bad la pynmih pynban ka hukum ba ki dei ban sangeh ka lum khajna.
Ki la kynnoh ba katei ka jingleh ka EC ba ialam ka seng Congress ka thmu pynban ban pynduh pyndam ia ka riti ka dustur bad ka dei ka jingleh pyrshah Daloi.
Ki la kdew ba ka KHADC ka shah ia ki syiem ban lum khajna da ka jingthmu ba ka riti dustur kan iaineh.
Ki Daloi ki la pynsngew sha u myntri rangbah ba kum u Khliehduh jong ka jylla bad u nongialam ba ha khlieh jong ka seng Congress ha ka jylla u dei ban tuklar ia katei ka jingleh ka EC ka seng Congress ha JHADC ba kam dei ban tuklar ia ki kam synshar khadar bad ki riti ki dustur.
Shillong, 19 Nailar:Ban rakhe ia ka Raksha Bandhan ki kyn-thei ka party BJP hynne ka sngi ki la leit ban kynduh ia ki shipai khappud (BSF) ha Dawki bad Ranikor BOP.Ka BJP ka la bthah ia ki nongialam jongka naduh ki myntri kynthei, MP, bad ki nong-ialam jong ka BJP Mohila Morcha ba kin leit jngoh ia ki khappud ka ri ban iakynduh ia kine ki shipai da kaba teh ne pyndeng ia u rakhi ia ki.
Ia kane ka jingleh la bthah da u Myntri Rangbahduh ka ri u Narendra Modij.
Ha Meghalaya, ki nongialam kynthei ka BJP ki la leit jngoh ia ki shipai khappud ha Dawki bad ha Ranikor ha kaba ki la pyntian kpu (kek) ia ki shipai kum ka dak ban rakhe ia kane ka sngi.
Haba ki longkmie ki teh da u rakhi ha ki kti jong ki shipai ka la don ka jingkyndeh mynsiem bad kmen ia ki shipai khappud.
Ki shipa BSF ki la sngewnguh ia ki longkmie na ka bynta kane ka jingleh jongki ban shah pyndeng rakhe ha kti jong ki da ki para kynthei jongki.
Kum ia kane, la leh ha baroh kawei ka bynta khappud jong ka India hynne ka sngi.
Ka Raksha Bandhan ka dei ka jingleh niam bad jingduwai shwa ban teh ia u rakhi.
Ka ktien Raksha Bandhan ha ka Sanskrit ka mut “ka jingteh jong ka jingiada".
Kane ka jingleh ka BJP ka long shi bynta ban ai mynsiem ia ki shipai khappud kiba la phikir ia u pud u sam ka ri na ki nongshun baroh ar phew saw kynta khlem thait.
Shillong, 19 Nailar:Ha ka 18 tarik u nailar ha ka por 10:30 baje myn-miet u Rangbah Shnong jong ka Mawiong Rim, Shillong u la shoh ia u bah Bobby Lyngdoh,44 snem karta ha jingkieng Jingthangbriew.
Ki pulit ki dang tohkit ia katei ka jingjia.
Ha kawei pat ka jingjia ha katei ka juh ka sngi ha ka por 10:20 baje uwei u Security Guard ka Rapsang Housing Complex u la shoh ia u Nigen Burman,19 snem karta, utei u briew u la mynsaw jur bad la pynkit sha Civil Hospital, Shillong.
Jowai, 19 Nailar:Mynta ka sngi, ka seng FKJGP-JH hapoh ka jingialam u President jong ka u ma Tuesday Lytep ka la ia kynduh ia u ma Vincent H Pala halor ka jingduh tulop ki katto katne ki nongtrei ka Health Department hapoh ka MCH&FW.Na ka liang ka FKJGP-JH ka la dep ruh ban ia kynduh ia u u DM&HO Jaiñtia Hills, u Director of Health & Services bad U Myntri ka koit ka khiah u Bah A.L.Hek ha kine ki bnai ba la dep hynrei ka sorkar jylla ka la sngap jar jar khlem leh eiei.
Na ka liang ka seng kala ai por haduh ban da kut jong une u bnai August ban pyllait noh mardor iaka ka tulop jong ki nongtrei jong ka MCH&FW.Ka FKJGP kam shym la pynpaw satia ia kaei ka jingiakren bad u MP bad kaei kaba u MP u Kular ia ki dkhot bad nongialam ka seng ha kaba iadei bad ka tulop jong kitei ki nongtrei ka tnad, hynrei, ka seng ka la kyntu ia u MP ban shimkhia ia ka jingeh jong kitei ki nongtrei ka tnad kiba kynthup ia U Additional District Medical Health Officer, ki UDA, Statistical Investigator, ki LDA, Block Extension Educator, Refrigerator Mechanic, Chowkidar, ki Peon, ki Driver, Statistical Assistant , Projectionist, ki Lady Health Visitor (LHV), ki Auxiliary Nursing Midwifery (ANM) bad ka Public Health Nurse (PHN).
Baroh ki don haduh 168 ngut bad ki shym la ioh tulop satia naduh u bnai Lber une u snem.
Shillong,19 Nailar:Ka Khasi Student Union ( KSU) South West Khasi Hills ka la kynnoh ba ka jur bha ka jingbamsap ha ka jingthungkam nonghikai ha South West Khasi Hills.
Ka la kynnoh ruh ba katei ka jingbamsap ha ka jingthung kam ia ki nonghikai Asst.Teacher ha ki skul sorkar ka dei namarba ka tnad pule puthi kam shym don ia ki kyndon thungkam kiba biang.
Ia katei ka jingthur mur ha ka kam thung nonghikai ka KSU ka la ong ba ka la lap ia ka jingjia kaba la jia ha ophis jong u Sub-Divisional School Education Officer, Mawkyrwat ha kaba ia dei bad ka jingthungkam ha Rngikseh Government L.P School.
Ka KSU ka la kynthoh ruh ia ka tnad pule ka bym ju pynbna paidbah haba lait ki kam nonghikai (Contractual Basis) bad ka la kynnoh ruh ba ka tnad kam shym la iaid ia ki kyndon kata ban khot da ka interbiw bad ban thung ia kiba dei hok ban ioh hynrei ka la ong ba bunsien la ju thung beit tang ia ki briew kiba la ioh jingmynjur na ki School Managing Committee ne na ki Heasmaster ne Headmistress bad katei ka la ong ba ka ktah ia ki samla wadkam kiba dei hok ban ioh.
Ka kyrwoh na u Publicity Secretary katei ka seng u samla Lurshaphrang Shangdiar ka la ong ba ka KSU ka la lap lyngba ka RTI ba ka ophis u SDSEO ka la thung kam Asst.Teacher khlem da pynbna paidbah lane khot interbiw bad nalor katei ka ophis u Director of School Education and Literacy ka la thungkam ia ki nonghikai khlem da bud ia ki kyndon jong ka NCTE kaba la treikam naduh ka 23 tarik u nailar, 2010.
Ka la ong ba katkum katei ka kyndon ki nonghikai kiba ioh kam ki dei ban pass ia ka HSSLC bad ki dei ban ioh 45% bad ki dei ruh ban pyndep ia ka Diploma in Elementary Education (D.EL.Ed) kaba 2 snem ne 4 snem ia ka Bachelor in Elementary Education ( B.EE) ne 2 snem ia ka Diploma in Education ( Special Education).
Lyngba ka RTI ka KSU ka la lap ruh ba na ki 23 tylli ki skul sorkar ha katei ka District kata naduh ka 23 u jymmang, 2014 haduh ka 9 tarik u jylliew 2015 14 ngut ki nonghikai ba la shah thungkam ki dei ki bym pat biang ia ki kyndon jong ka NCTE.Ka KSU ka la dawa ba ka sorkar ka dei ban peit bniah biang ia kitei ki 14 ngut lym kumta ka la byrngem ba kan leit ban ujor sha ingbishar.
Katei ka seng ka la kynthoh ba ka jingbiang ha ka kyrdan pule kam pat biang ban shu thungkam nonghikai hynrei dei ban bud ia ki kyndon kiba la buh da ka NCTE bad dei ban da pynbna paidbah ia ki kam kiba lait bad nangta dei ban khot da ka interbiw khnang ba ki samla wadkam kiba dei hok ban ioh kam kin ioh.
Shillong, 19 Nailar:U Bah K Kurbah u ba dei u pulit jong ka 1st MLP battalion u la khlad noh mynta ka sngi ha NEIGHRIM hospital na ka daw jong ka jingshah dung ha la u jong u kthaw ha ka shnong Mawphlang ha kine ki taiew kiba la dep.
Na ka liang jong ki pulit ki kem ia u ne u nongleh ia kane ka kam runar.
Kane ka jingjia, ka la jia ha ka taiew ba la dep.
Shillong 19 Nailar:Ka ophis jong u Deputy Commissioner ka East Khasi Hills lyngba u Joint Registrer, ka la pynksan ia ka Seng Khasi Hima Mawsynram halor ka jingrai ka Seng Kmie ban pynduh noh ia ka jingioh register ia kane ka seng.
Katkum ka jingthoh ba la ioh, ka ophis jong u Joint Registrar ka la ong ba kano kano ka seng ne ka Society kaba kwah ban pynwai noh, ka dei ban bud ia ka artikil 25 haduh 30 jong ka riti synshar bad ban phah ruh da ka rai jong ka Society sha ka ophis.
Hynrei ka Seng Khasi Hima Mawsynram kam shym la rai ban pynduh hynrei ka la shah kyntait ban ithuh ha ka Seng Kmie.
Haba iakren bad u President ka Seng Khasi Hima Mawsynram u Bah Tyllilang Myrthong hynne ka sngi, u la ong ba kane ka jingshim bishar jong u Joint Registrar ha ka 11 tarik Nailar, ka la pynmih ia kane ka hukum katkum ka artikil 25 bad 26 ka riti synshar ka ri ha kaba kano kano ka seng ne uno uno u riew shimet u lah ban register ia ka Society na ka bynta ka kynhun niam ha ka ri.
“Halor kane ka nongrim, ka ophis jong u DC ka la pynksan ia ka Seng Khasi Hima Mawsynram, kaba ngi la rejister katkum ka ain", u la ong.
Kham mynshwa, hadien bala mih ha ki lad pathai khubor halor ki jingjia bapher bapher ha ki thaiñ Hima Mawsynram kaba kdew sha ka Seng Khasi, ka Seng Khasi (Kmie) ka la khot ïa ka jingïalang jong ki tnat bad ki nongïalam ka Seng Khasi kiba hap hapoh u pud u sam ka Hima Mawsynram ban ïoh jingshai halor kine ki phang.
Halor kane, ka Seng Khasi Kmie ka la pynpaw ba kam shim la tip ba la seng ïa ka Seng Khasi Hima Mawsynram bad hadien ba la tai sani la shem ka Seng Khasi Hima Mawsynram, kam shim la kynjoh ktien ïa kino kino ki tnat Seng Khasi kiba hap hapoh kane ka hima bad ruh, ïaka Seng Khasi (Kmie), ban seng ïa kane ka Seng Khasi Hima Mawsynram.
Ka la rai ruh ba kam don kano kano ka jingithuh satia ïa kata ka Seng Khasi Hima Mawsynram bad la hukum ïa ka Seng Khasi Hima Mawsynram ban weng noh ïa ka kyntien ‘Seng Khasi’ na ka registration jong ka.
Ka Seng Khasi (Kmie) bad ki tnat Seng Khasi ba hap hapoh ka Hima Mawsynram ki kwah ban pyntip ruh ba kim don bynta ei ei ruh bad ki la kyntait ïa ka jingïadon kti ha ki jingjia kumba la mih lyngba ki lad pathai khubor, la ong u Bah Tariang.
Ia kane ka rai ka Seng Khasi Kmie(Mawkhar) la shim ha ka jingialang ba la khot ia baroh ki tnat Seng kiba don ha ka thain Mawsynram na ka bynta ban iapynbeit hadien ba la mih ka kynrum kynram haduh ban shah khang lad ban pynlong ia ka jingduwai ha Krem Mawjymbuin, ha Mawsynram.
Lah ban kdew ba dang shen, ka jingthmu ka Seng Khasi Hima Mawsynram ba la ialam da u President jongka , u Bah Tyllilang Myrthong ban pynlong ia ka jingknia ha Krem Mawjymbuin ka la pulom noh hadien ba ka la shah khang lad ha ka bor shnong ka Mawsynram halor ka jingkam ba kam don kano kano ka jingiakren bad pyntip sha ka bor shnong halor kane ka jingthmu.
Jowai, Nailur 19:Ki pulit ka West Jaintia Hills kiba don ha Ummulong Beathouse ki la ioh ban kem ia ki lai tylli ki trok kiba khaii dewiong be-ain pyrshah ia ka hukom jong ka NGT.Ia katei ki lai tylli ki trok la kurup ha ka por ba ki dang ieng harud surok ha ryngkat u dewiong ha Mookyndur.
Kitei ki trok kidei kiba don ia u No.ML04A-7836, AS18C-4227 bad AS01AC-0321“Ngin pynshitom ia ki trai dewiong, trai trok bad ia ki driver jong kitei ki trok katkum ki kyndon jong ka ain", ong u SP ka WJH, u R Muthu.
Shillong, 19 Nailar:Ka tnad ialehkai ka jylla lyngba ka State Sports Council (SSC) ka la shna 11 tylli ki projek jong u snem 2012-13 ha baroh kawei ka jylla Meghalaya.
Kine ki kynthup ia ka jingshna ia ka Ding Ramhah (floodlight) ban pynthabah ia ka madan JN Stadium ha East Khasi Hills ha ka jinglut kaba T.4.99 klur.
Katkum ka jingtip na ka ain wad jingtip, na ka ophis jong ka State Sports Council (SSC), ha une u snem ka sorkar ka la shna ruh ia ka madan phlang plastik ha Ladthalaboh , Jowai ka West Jaintia Hills ha ka jinglut kaba T.4 klur, ka madan plastik ha Madan heh Mawlai kaba lut T.4 klur, ka madan plastik ha Mawkyrwat kaba T.4 klur, ka madan plastik ha Ampati kaba T.4 klur, ka madan kynjatbol rit ne Futsal ha Khliehriat kaba T.50 lak, ka madan kynjatbol rit ha Polo, ha Laitumkhrah ha Khasi Hills kiba mar T.50 lak, bad ruh ha Ampati bad Resubelpara kiba mar T.50 lak.
Ha une u snem, ka sorkar ka la pynshna ruh ia u lain mareh jri ne synthetic track ha madan JN Stadium ba 5.55 klur.
Haba shu khein lang baroh ha une u snem, ka sorkar ka la pynlut 28 klur tyngka tam eiei.
Nongpoh, 19 Nailar:Namar ka jingbitar halor ka jingbeh jong kawei ka Nurse ia kawei ka khynnah, kaba ap pang ia la u jong u paieid ba la 76 snem ka rta, mynta ka sngi ki dkhot jong ka Ri Bhoi Youth Federation (RBYF) Nongpoh Circle, ha ryngkat bad ki bahaing jong katei ka khynnah, ki la leit ban iakynduh ia u District Medical & Health Officer, Dr.Dr.S.Lyng-doh ha Civil Hospital Nongpoh, ban pan jing-shai halor jong katei ka jingshah beh noh jong katei ka khynnah kaba dei na ka shnong Umdihar, Ri Bhoi District.
Kum ban shu ong hangne ba ka daw kaba la pynlong ia ki dkhot jong ka RBYF Nongpoh Circle lem bad ki bahaing jong katei ka khynnah ba kin hap ban leit iakynduh ia utei DM&HO, ka dei namar ka jingshah beh jong katei ka khynnah, ha kawei ka Nurse kaba trei ha Civil Hospital Nongpoh, namar ba katei ka khynnah ka la shah beh ha ka por 11.30 mynmiet.
Ha kane ka jingleit ban iakynduh ia u Dr.S.Lyngdoh, DM&HO ka Ri Bhoi, ki dkhot ka RBYF Nongpoh Circle, ia kaba la ialam da u samla Y.Nongrum, ki la pynpaw ia ka jingsngewkhia halor jong katei ka jingleh donbor da katei ka Nurse, kaba la beh ia katei ka khynnah khlem da don shuh kata ka mynsiem pyrkhat, kaei ka ban jia lada beh ia ka khynnah rit ha ka por shiteng synnia.
Shuh shuh, ha kane ka sngi na ka liang ki dkhot ka RBYF, ki la pyni ia ka jingbym ryntih ka jong ka rukom treikam ha katei ka Hospital, namar katkum ka jingujor da ki bahaing jong katei ka khynnah sha ka seng, la ong ba katei ka khynnah ka la shah beh kyndit kyndit khlem da ailad shuh wat tang ban iakren bad kaba kham pynlyngoh ka long ba don kiwei pat ki kynthei kiba ap nongpang ha katei ka jaka ki bym shem la shah beh satia, hynrei ia katei ka khynnah pat la phah beit ia ka ban kan mih shabar.
Namarkata, khnang ba kum kine ki jingjia kin nym jia shuh nangne shakhmat, na ka liang ka RBYF ka kyntu ia u DM&HO ba un shimkhia, na ka bynta ban tih bniah bad ban leh da kaba kham tyngeh ia katei ka Nurse, kaba la nud ban beh ia katei ka khynnah wat ka por shiteng synnia, pynkut u samla Y.Nongrum.
Haba pynshai halor jong kane ka jingshah beh, na ka liang u Dr.S.Lyngdoh, u la ong ba ha ka jingshisha kumba long lem ha kiwei pat ki Hospital, ym shah ban ap pang da ki kynthei ha ka jaka thiah ki shynrang, hynrei ula pynpaw ruh ia ka jingsngewsih halor kane ka jingjia, namar ka jingshah beh jong kane ka khynnah ka la jia ha ka por shiteng miet.
Khadduh eh, na ka liang u Dr.S Lyngdoh, u la kular ban shimkhia haba iadei bad kane ka jingshahbeh jong kane ka khynnah bad u la ong ruh ba na ka liang ki bor pyniaid ka Hospital ki ialeh na ka bynta ban wanrah ia ka jingbha bad ka jingmyntoi ia kiba wan ban shah sumar ha kane ka Hospital.
Shillong, 19 Nailar:Ka kynhun ki samla KHNAM, ki la phah da ka jing ujor sha U Chairman, ka Central Pollution Control Board, halor ka jinglong jingman jong ka um, ba sam paidbah da ka PHE lem bad ka Shillong Municipal Board.
Katei ka seng, ka iathuh ba ha ka 6tarik Kyllalyngkot, ka la shim nuksa, ia ka um na ka top, kaba don ha 4 ½ Mer bad ka lap ba ka jinglong jong ka um, lane ka PH Value kaba long 5.7 and MPN jong ka Coliform ka long kaba eh than, namar ba ka don 5 bad la ong, ba katei ka um, ka dei namarkata, ka bym bit satia ba kin dih ki briew.
La iathuh da ka KHNAM, ba la phah ia ka jing ujor sha u myntri ka tnat PHE bad kumjuh ruh sha u myntri ka koit ka khiah, hynrei, la lap ba ka tnat sam um, kam shym la shah shkor ia ka jingud bad ka la ai, da ka jingpynbna iar ha ki kotkhubor, ba ka um, ka long kaba bit ban dih.
Ka KHNAM, ka iathuh ba katei ka jing ujor jongka, kam dei satia, tang da katei ka seng, hynrei wat ka kai phod jong ka Public Account Committee, ka lap hi ba ka um, kam long kaba bit ban dih bad ka la pynpaw, ba ka donkam ban don shuh ki tiar ban pynkhuid ia ka iew bad ba ka jaka khleh dawai, ka long kaba rit than bad nangta, ba ki don tang ar tylli ki jaka pynkhuid um, na ki hynniew tylli ki tyllong um.
Na ka liang jong ka KHNAM, ka iathuh shuh, ba ka la pan, da ka jingtip paidbah na ka ophis jong ka Pasture Institute, hynrei la iathuh ba na ki 700 kopi ki jingtih bniah jong katei ka tnat, kam lap satia, ba ka don wat tang kawei ruh ka jaka sam um, kaba bit ban dih.
Ka KHNAM, ka iathuh shuh ba ka um dih ha Malki bad Lumparing, wat la ka kham pahuh, hynrei la iathuh ba kam long satia kaba bit ban dih bad la iathuh shuh shuh, ba ka jingujor jong ki nong Mawphlang, halor ka jinglong jong ka Um, ka long kaba dei ban shim khia da ki bor pyniaid jong ka tnat Pollution Board.
Ka seng, ka ong shuh shuh, ba ha ka taiew ba kut jong U Iaiong 2016, la lap ha Sunny Hills, ba ka um, kam long kaba bit ban dih bad nangta la lap ruh ha Lumkshaid, Mawprem, ba ki don ki khniang, kiba per ha ki borti um, ha ki khyndiat bnai ba ladep.
Ka kaiphod, kaba la pyndait da ka KHNAM, ha kaba la pyni ba ka um, kam long kaba bit satia ban dih, katba kum ka jinglap jong ka Pasture Institute, ka long ha ka top um ha Upper Malki, ha Upper Nongthymmai, ba ka don ka nar, kaba khlain bha, nangta ha Mawroh, ha kaba ka um, ka donkam ban da shet bad kumjuh ha Pasteur Institute,nangta ha MLA Hostel ruh, ka um kam long satia kaba bit ban dih, nangta ka um kaba la tong na khlieh Iewduh ruh, kam long satia kaba bit, na Upper Mawprem, ka um kam long satia kaba bit ban dih bad nangta la iathuh ba ka um ha Upper Malki, Upper Lachumiere, ka long kaba ka bun bha ka nar bad ka bit bit satia ia ki briew ban dih, ong katei ka jing ujor katei ka seng, kaba la phah sha ka Pollution Board.
Shillong, 19 Nailar:Mynta ka sngi la lap ia ka metiap jong kawei ka khynnah kaba la jah na la ing la kumba 10 sngi eiei mynta.
La lap ia ka metiap katei ka khynnah kaba la tip kyrteng kum ka Samla Ahmed (16 snem) na Wah Umiam, Ri-Bhoi district.
Katei ka khynnah ka dei kaba leit skul miet ha St.John Laban Evening School bad ka la jah na la ing ha ka 9 tarik mynta u bnai, ka dei kaba shong basah ha Lower Lumpa-ring, ka hynmen jong ka ka Razia Ahmed ka la ujor ha Laban PS ha katei ka juh ka sngi.
U SP ka Eas Khasi Hills u bah M.Kharkrang u la iathuh ba la lap ia a metiap jong ka mynta ka nohphai sngi bad la ithuh ia katei ka metiap da kiba haing hasem.
U la ong ba ka kynhun ki FSLki la leit sha katei ka jaka ban lum ia ki sabut kiba bniah katba ia ka metiap pat la phah sha Civil Hospital , Shillong ban leh ia ka Post Mortem.
Mynta ki pulit ki dang ap ia ka ripod post mortem ban lap ia ka daw ka jingiap jong ki.
Shillong, 19 Nailar:Ki nongshong shnong jong ka shnong Nongtrai hapoh ka jingialam jong ka KSU ki la shim ia ka rai ban pynlong hi noh ia ka Dorbar paidbah lashai ka sngi saitjaiñ jong ka taiew bad ban shim ruh ia ka rai ia khih namar ka jingbym lah ka Lafarge Umiam Mining Pvt Ltd ban pynurlong ia ka jingdawa jong ki ban thungkam ia ki trai shnong.
Ka KSU ka la ther tyngeh ruh ia ka bor shnong jong ka Nongtrai bad ka la kynnoh ba ki la pyrshang ban buhrieh ia ka jingteh hapdeng ka shnong bad ka Lafarge.
Ki la iathuh ba ki la dep pan jingtip lyngba ka RTI na ka Dorbar Shnong ba kan pynbna paidbah ia ka jingiateh kaba la la ia soi ha ka 12 tarik u naitung hynrei ki la kynnoh ba u Rangbah shnong u bah Bnes Lingdar Lyngdoh um shym la ai jubab haduh mynta ruh.
“Ngi la shim ia ka rai ban pynlong Dorbar paidbah bad ngin shim ruh ia ka rai ha katei ka dorbar ia ki jingiakhih kiba shakhmat" ong u General Secretary ka KSU Nongtrai Unit u samla Truelywell Lyngdoh haba kren sha ki nongthohkhubor mynta ka sngi.
Katkum ka jingiathuh utei u nongialam ka KSU u la ong ba ka Lafarge kam shym la bud beit ia ki kyndon ia teh kata ban thungkam marwei na manla ki thliew ing ha katei ka shnong kaba don 200 ing tam.
U la ong ba ha ka sien ia khih ba ki dang shu dep pynlong ha Polo u Director ka Lafarge u la kular ban ai ha ki ia ka rai mynta ka sngi bad ki la kyrmen skhem ba mynta ka sngi kin ioh ia ka rai na ka Lafarge hynrei u Director um treh pynban tang ban ia kynduh ia ki ruh.
Ki nongshong shnong ka Nongtrai ki la kyntait ia ka jingkam ka Lafarge ba ka la thep kam 547 ngut hapoh katei ka kompeni bad ki la kyntu ia ka sorkar ba ka dei ban leit jngoh ia katei ka kompeni ban pynshisha ia ki kot ki sla ki nongtrei.
Ki la byrngem ruh ban ujor sha u Chief Information Commissioner pyrshah ia ka Dorbar Shnong naba kam ai jubab ia ka RTI.Kila ong ba haduh mynta kim pat tip kaei ka ijngiateh ba ka Dorbar Shnong ka la ia soi bad ka Lafarge.
Jowai, 21 Nailar:Ka Shnong Lapa-ngap ka la mad ia ki jingeh naduh hyndai haduh kine ki sngi khamtam ha kaba ia dei bad ka jinglong jingman jong ka surok.
Kat kum ka khubor ba la phah da u bah.
S Sumer Secretary ka Seng Kur Sumer Sariang Welfare Organization Lapangap, kane ka shnong ka la shem jingeh ha ka leit ka wan ha ka kit ka bah namar ka jingbymioh ia ka surok naduh mynshwa haduh mynta bad kane ka la ktah ia ka ioh ka kot ka roi ka par jong ka shnong ka thaw kham tam ha ka ia die ia thied ka pang ka shitom namar ki paidbah ha ka por ba don slap kim ju ioh ban leit sha iew sha hat da ki kali namar ka jingsniew ka surok bad ka jingshlei um kawei ka wah kaba hap iaid lyngba kane ka surok ban poi sha ka shnong Lapangap.
Ki briew kiba don kam ban leit jingleit ki hap iaid da ka kjat bad da ki kynta ban poi sha khanduli ban ioh ia ka kali, ban ioh ia ka kali ruh ki hap ban mih dang step phyrangap ban poi ha ka por ba biang ban ioh kali namar la da palat ia ka 7 baje la shitom ban ioh kali.
Ka shnong Lapangap naduh mynshwa haduh mynta ka la ioh ka juh ka jingong na ki nongmih khmat ha ka por ba ki wan kanbas election, ha kaba ki ong ba ki isynei ia ka shnong Lapangap bad la da ki poi sha ka thong kin leh ia kaba donkam, hynrei kat uba wan ha ka bor u la klet ia kane ka jingkular election.
Katei ka shnong, ka kyrpad ia U MLA, uba mynta U ma S.Dhar uba long ruh u Myntri ka tnad PWD ba un sngewbha ban isynei ban iarap lem ia ngi kiba la ngat ia kane ka apot.
Shillong, 19 Nailar:Ka Uranium Corporation of India Limited (UCIL) ka la bei tyngka T.33,16,92,390 tyngka (Lai phew lai klur khad- hynriew lak khyndai phew ar hajar laispah khyndai phew tyngka) ia ka Khasi Hills Autonomous District Council (KHADC) na ka bynta ia ka surok Wahkaji –Mawthabah kaba jngai 20 kilomitar.
Katei ka long katkum ka jubab ia ka jingtip ba la wad na KHADC, lyngba ka aiñ wad jingtip ka Right To Information (RTI).
Kat-kum ka jubab ia ka RTI, ka KHADC ka la ong ba kam shym la don kano kano ka jingai NOC na ka Council ban shna ia katei ka surok, hynrei ka la don tang ka jingiasoi jingiateh (MOU) kaba ki ar liang kata ka UCIL bad KHADC ki la ia soi ha ka 12 tarik u Kylla lyngkot,2006.
Ka jingjngai jong katei ka surok ka long 20 Km.
La sdang ban pyn-trei ia katei ka surok ha u bnai iaiong jong u snem 2006, hynrei la jubab ba ym lah ban pyndep lut ia katei ka surok na ka daw jong ka jingthmu ban shna ia ka Double Lane da ka Ministry of Road &Transport jong ka sorkar India bad ka UCIL ka khlem bei tyngka shuh na ka bynta kaba sah.
Ha katei ka RTI la jubab ruh ba katkum ka jingiasoi ha ka Clause 5 jong ka MOU , la pyntrei ia katei ka kam da ka KHADC lyngba ki kontraktor kiba don haduh 282 ngut.
Ha ka jingiasoi MOU kaba une u nongthohkhubor u la ioh jingtip lyngba ka RTI, ka kyndon ba nyngkong jong ka MOU ka dei ba katei ka projek kan kynthup ia ka jingkhlong ia u Uranium Ore na ka bynta ban pynmih ia u U3O8 kum u Magnesium Di-Uranate bad hadien yn phah sha ka Nuclear Fuel Complex, Hyderabad na ka bynta ban pynkylla sha u Nuclear Fuel na bynta ban pynmih bording.
Ha katei ka MOU na ka liang ka KHADC la soi da u CEM ha katei ka por u bah HS Shylla katba na ka liang ka UCIL la soi da u Chairman and Managing Director u R.Gupta.
Ki la don ruh ki nongsakhi na baroh arliang ha kaba na ka liang ka KHADC la sakhi da u bah W.Mynsong (MDC barim ka Jirang), u bah R.V Lyngdoh (MDC barim ka Mylliem) , u Dr.P.W Khongjee (MDC barim ka Sohra) bad u bah A.Shangpliang Secretary ka KHADC katba na ka liang ka UCIL pat la soi da u A.C Kundu, u U.S Tiwari, u bah F.D Rynjah, u P.K Mohanty bad u A.B Samanta.
(Ki la don haduh 15 tylli ki kyndon ba la ia soi ha katei ka MOU kaba yn sa thoh bniah ha ka sngi kaba bud).
Jowai, 19 Nailar:Ka Company kaba pyntrei ia ka Surok National Highway NH-44 naduh Soomer, West Jaintia Hills shaduh Malidor East Jaintia Hills, kaba la tip kum ka GR Infra Project Limited ka la ioh pdiang ia ka shithi dawa pisa haduh 20 lak tyngka na kawei ka kynhun kaba la suba jur ba kadei ka kynhun ki bar jylla.
Katei ka Company ka la ioh ia katei ka shithi ha kane ka 17 tarik ar sngi hadien ba ka ri India ka la rakhe ia ka sngi Laitluid.
Katei ka shithi la thoh da ki dak kti ha ka ktien Hindi khleh jaktung lane ka Bazar Hindi.
Na khlieh katei ka shithi la pynpaw ia ka kyrteng ka seng kumka “with ‘Mohon Realt Cash Sangatan (MRCS).
Sangatan with Parti’.
Ha katei ka shithi ka don ruh ka Calendar jong u bnai August kaba tik (Tick) ruh ha u No.17 (tarik).
Ka tyllong khubor ka iathuh ba ia katei ka shithi la wan ai ha uwei na ki driver jong ka Company uba dei u samla na Kokrajhar, Assam.
“Haba ki pulit ki tohkit ia u, u phla ba ha katei ka sngi ki don ki briew 6 ngut kiba wan rah da ki suloi syriem kum ki AK-47 bad ki la hukum ia u ban ai ia katei ka shithi sha ki heh jong u", la bynrap ka tyllong khubor.
Halor kane na ka liang ki heh jong katei ka Company ki la ujor sha ki pulit Khliehriat bad ki pulit ki dang pynlong ia ka jingtohkit kaba bniah.
“Hooid ngi la ioh pdiang iaka ejahar ha ka 17 tarik hi bad ngi dang tohkit ban lap ia kitei ki briew kiba donkti ban dawa pisa.
Ngim pat tip la ki dei ki seng Kaikhlaw ne ka kynhun ki riew sniew, hynrei ngi sngew tikna ba kidei ki bar jylla", la ong utei u sahep pulit.
Shillong, 19 Nailar:Ka Meghalaya High Court ha kane ka sngi Thohdieng ka la shain kunai ia ka sorkar jylla bad ka KHADC namar ba ka hap ban kynriah sngi ban shim bishar halor kane ka kam kaba la ujor da da u Bah Cherubin Thongni halor ka jingslem ban pynlong ia ka elekshon MDC shiteng samoi sha ki 6 tylli ki konstitwensi ha KHADC.Ha ka jingpynmih hukum mynta ka sngi, ka High Court ka la ong ba “Wat la ka la ailad ia ka jingkyrpad jong u nong-iasaid ain ban kynriah sngi ban bishar ia kane ka kam, tangba ki dei ban siew ia ka kuna T.5000 kata ia ka sorkar jylla bad ka KHADC".
Ka jingshim bishar biang ia kane ka kam kan long ha ka 29 tarik Nailar.
Ia ka pisa ba shah dain kuna dei ban thep ha ka account ka Meghalaya State Legal Services Authority.
“Lada ki nongiasaid kim pyndep ia ka jingdonkam ha ka jingbishar ban long biang ha ka 29 tarikNailar, yn khot hajir ia ki ophisar ba dei peit ia kane kam ha ka Kashari" la ong ka Kashari.
Ka Kashari ka la ong ruh ba kam long kaba lah ban pdiang ban shu pynkynriah bunsien ia ka kam tang namar ba ki nongiasaid kim lah ban pynbiang ia ki jingbthah na ki tnad ba dei peit jong ka sorkar.
Ka Kashari ka la shim bishar ia kane ka kam hadien ba u Bah Cherubin Thongni u la ujor da ka PIL pyrshah ia ka sorkar jylla kaba la pynslem ban pynlong ia ka elekshon MDC shiteng samoi sha ki 6 tylli ki konstitwensi ka Khasi Hills Autonomous District Council (KHADC) watla ka la iaid palat ia ka 10 bnai mynta naduh ba ki MDC ki la risain noh.
Shillong 21, Nailar:Ka Bharatiya Janata Yuva Morcha (BJP Youth Wing) ka jylla Meghalaya ka la ioh ban pynskhem sa ia ki nongkitkam bapura jong ka BJYM West Khasi Hills district ha ka 10 tarik Nailar ha ka ophis jong ka Party kaba don ha Nongstoin.
U Bah Johney Syiemlieh uba la shah jied kum u President na katei ka district na ka bynta ki samla ka BJP, u la shah pynskhem ia katei ka lyngkor ba la bynshet ha u, ha kaba u Samla Egenstar Kurkalang, President ka BJYM Meghalaya u la long u Kongsan ban pynskhem ia ki nongkitkam naduh u President bad kiwei ki kam.
La pynskhem ruh nalor u President, sa ia u Samla S Lyngdoh kum u General Secretary bad 26 ngut kiwei pat ki dkhot bad nongkitkam jong katei ka District BJP Youth Wing.
La sakhi lang ha ka jingpynskhem da ka jingdon lang u Samla Nangkitbok Hoojon, General Secretary ka BJYM Meghalaya, u District President ka West Khasi Hills, u Bah F Marwein, kiwei pat ki long u Bah D.D Sohphoh, Bah H Myrthong, ki Mandal President na katei ka district bad kiwei kiwei de ki nongkitkam bad nongialam ba pawkhmat jong ka party na katei ka district.
Kumba ka long mynta, ka BJYM ka la nang pyniar ia la u tnum u tyndai jong ka, ha kaba ka la ioh ia ki nongkitkam jong ka Party ban trei shitrhem na ka bynta ki samla bad ban wanrah ia ki kam pynroi ha kiba bun ki liang bad kane ka jingtrei shitrhem jong ki samla ka BJP ka la pynshitrhem ia ki samla na katei ka district ha kaba nalor kitei ki nongkitkam ka la nang khring shuh shuh ia kiba bun ki samla kiba la pyniasoh ialade bad ka party ban lah ban kyntiew ia ki kam pynroi sha ki paidbah ha ka district bad ha ka jylla hi baroh kawei.
Shillong, 21 Nailar:Palat hajar ngut ki paidbah ki la ïashim bynta ha ka Shillong Run 2016 ba la pyllong da ka Agency For Sustainable Development Initiatives jong ka KJP Synod Sepngi na ka bynta ban pynmih pisa ïa ki skul ba ka Synod ka la seng na ka bynta ki khynnah kiba duna ki dkhot met, ka Mairang Vidyojyoti Inclusive School, Sanshong, ka Rev Amirkha School for Disabled bad kumjuh ka Community Based Rehabilitation Programme bad ka Rev S Wollington Chil-drens Home, Nongpyn-deng.
U Bah HM Shangpliang, Director jong ka tnad Social Welfare ka sorkar jylla, u la long u Kongsan bad kaweh ïa ka lama ban pynsdang ïa kane ka jingïamareh, kaba la phiah na ka bynta ki Senior bad ki Junior bad kynthup ruh ïa ki khynnah kiba duna ha ki dkhot met.
Haba kren ha kane ka sngi, u Bah Shangpliang uba la sam ruh ïa ki Khusnam sha ki katto katne ki khynnah kiba jop, u la khot ïa ka jingïatreilang bad ka jingkyrshan lang baroh na ka bynta ban ïarap ïa ki briew kiba don jingduna ha ki dkhot met.
Nalor ka jingmareh bad ka jingsam ïa ki khusnam, la pynlong ruh ïa ka jingpynbyrngia ha kaba la ïoh ïa ki jingrwai pysngewtynnad ha ka kynhun nongrwai Gospel kiba na Mawlai, ka Action Song na ki khynnah skul ka Rev Amirkha for Disabled Mawlai, MVIS Mairang bad ka jingrwai na ka CBS Mairang.
Ha kane ka sngi la ïadonlang ruh ki Pastor jong ka KJP Synod.
Ki nongjop ha kane ka Shillong Run 2016 ki long Na ka liang ki Senior Men- Ba nyngkong u Maikhelsing Ramsiej, ba ar u Synsharlang Wahlang bad balai u JOmsingstar Ramsiej.
Na ka liang ki Kynthei pat la jop da ka Pynhun Shullet, ba ar ka Kyntimon Marweiñ bad balai ka Dateibankynmaw Marweiñ.
Na ka liang ki Junior shynrang la jop da u Stevenson Swer, ba ar u Donkupar Nongrum, balai u Joyfulness K.Wanniang.
Na ki kynthei la jop da ka Aidaris Lyngkhoi, ba ar ka Phyrnai Kyndait, balai ka Evamerry Ramsiej.
Na ka liang kiba duna ha ki dkhot met na ki shynrang la jop da u Shanbormi Suchiang, ba ar u Elastone L Mawlot, balai u Evermoon Wankhar.
Na ki kynthei pat la jop da ka Maidensoben Lyngkhoi, ba ar ka Eiphang Rymbai, balai ka Suroi Dozo.
La ai prais kyrpang ruh ia i Bah Disil Nongrum, kum u nong iamareh ba tymmen tam bad i Larihun Dhar kum ka nong marahe ba khynnah tam.
Baroh kiba jop ki ioh da ka Trophy, ka Pisa ryngkat ka Certificate.
Na ka liang ka Synod ka bthah ba kito kiba la iashim bynta lada ki kwah ia ki Certificate ki lah ban sms ia ki kyrteng jong ki ha kine ki number: 9863115981/ 9436302194.
Shillong, 21 Nailar:Ka Ribhoi Youth Welfare Organisation (RYWO) ka pynpaw ka jingdiaw halor ka jingiai shah khniot ki kontraktor ha ka sorkar ha kine ki sngi haduh ba kim shym la ioh jingtrei shuh da ki hajar kiba la register ialade ban ioh kam kontrak hapoh ki tnad sorkar bapher bapher jong ka sorkar.
Ka seng ka la pyrshah jur halor ka jingai ban trei tang ha u briew iaka kam kaba haduh 3 haduh 4 klur, kaba pynduh lad ia kiwei pat.
Naka liang ka seng kala pyrshang ban wad jingtip kaba tikna halor kane ka bynta na u Executive Engineer Ribhoi Water Resource ia kaba u la pynshai ba um don jingtip halor katei namar ia katei ka tender la khot da u Chief Engineer.
Kumta lada ka dei ka ba shisha ne bymdei shisha kumba la kynthoh hapoh ka kotkhubor ka office kala dei ban pynshai, bad naka liang ka seng ruh kan iai buddien bad wad iaki jingshisha baroh naduh u Chief engineer namar kane ka kam kala pynsuba sniew bad don eiei sha lyndet lada ka dei kaba shisha.
Ka seng ka pynpaw ruh ba lait na ka PHE, Pwd bad irrigation, jan baroh ki tnad ki ju pyntrei beit dalade iaki kontrak kum ka tnat Fisheries la pyntrei ne peit tang uwei u briew kaba nym tip haduh katno une u ophisar rit u trei bha iaka kam khamtam ki jingtrei hapoh Ribhoi, kumjuh ka Soil &water conservation, forest development department bad kiwei kiba ju pyntrei dalade.
Ka seng ka pynpaw ba kumba ka sorkar kala mang naka bynta ki projek bapher bapher lada kam ai kam sha ki contractor shaei kaba ioh nong ki buh, namar la sngewthuh shai ba kumba la mang kan ym duna bad bun ki jingot khajna ym shem la ot namar la pyntrei hi daka ophis, la pynkut ka kyrwoh ba la phah da u bah Ban Kharnaior Secretary RBYWO.Shillong, 21 Nailar:Kawei ka longkmie na Nongshiliang, Nong-thymmai, Shillong, ka la ujor ba ha ka 19tarik mynta u bnai, ka la ioh ia ka telephone ha ka por mynmiet, ha kaba u nongkren, u dawa ba ka dei ban siew T.10lak, ha kaba u dei ban siew ha ka 20tarik Nailar ha Lum Laitkor lane ha Happy Valley, Shillong.
Katei ka longkmie, kam tip satia ia utei u briew, uba phone.
Shillong 19 Nailar:Ka sorkar jylla ka la shna haduh 48 tylli ki madan ialehkai ha u snem 2014-15 lyngba ka skhim Mission Football ha kylleng ki jaka ha ka jylla.
Hynrei haba ianujor bad ka jingpynlut pisa na u snem ba la dep kata jong u snem 2012-13.
Ha ka jingtip lyngba ka ain wad jingtip na ka ophis jong ka State Sports Council (SSC) la pyni ba ka sorkar ka la mang pisa ban pynbha ia ki madan kynjatbol ha kylleng ki jaka.
Ki madan ba la pynbha ha East Khasi hills ki long ka Madan Iing Syiem ha Mylliem T.8 lak, madan Mawlum, Tyrsad T.12 lak.
Ha West Jaintia Hills ki long ka jingker kynroh ia ka madan ha Amlarem T.20 lak, pynbha ia ka madan Sahsniang T.14 lak, katba ha Ri-Bhoi ki long ka jingpynbha ia ka madan Umsaw Nongkharai, pynbha ia ka madan Umlakhar , Marmain, bad ha Mairung kiba la mang mar T.10 lak kawei ka madan.
Ha South West Khasi Hills ki don ar tylli, kynthup ka jingpynbha ia ka madan Munai bad ka madan Eas Rangasora kiba mar T.10 lak.
Ha West Garo Hills ki don 19 tylli ki madan ba la shna pynbha bad kine ki kynthup ka madan Didapara T.10 lak, Dombakre T.14 lak, Mukdangra T.16 lak, Rerapara T.15 lak, Gongglangre T.16 lak, Abima, Selsella T.10 lak, Zekabari Hr Sec school, T.10 lak, Gonda Apalgre T.10 lak, Chotcholja T.7 lak, Sonagre T.7 lak, Adangre T.6 lak, Koina Dubi T.6 lak, Bangsidua T.15 lak, Tokonchi T.5 lak, Baladinggre T.10 lak, Arenggre T.5 lak, Golmangre T.10 lak, Kashibil T.5 lak bad ka madan Rongsang Aba T.10 lak.
Ha South West Garo Hills la shan 8 tylli ba kynthup ia ka Wakka Kama, Betasing T.10 lak, Gambagre T.10 lak, Jaluagre (Dopnanggre) T.12 lak, Dengnakpara T.33 lak, Boldagre T.13 lak, Gopinathkilla T.18 lak, Dakupara T.15 lak bad ka madan Garagre T.12 lak.
Ha North Garo Hills la shna pynbha ia 6 tylli ki madan kynthup ia ka madan Rari T.7 lak, Gabil T.8 lak, Menadoba T.7 lak, Tingba Aruak T.11 lak, ha Manikganj Sec School T.6 lak, bad ka madan Khera Galram T.7lak.
Ha East Garo Hills la shna pynbha lai tylli ki madan kynthup ha Rongjeng T.7 lak, Mangang Bamil T.6 lak, Jatrokona T.6 lak.
Ha South Garo Hill la shna pynbha ia ka madan ha Nelwagre T.5 lak bad ka madan Ramchenga T.6 lak ha East Garo Hills.
Ka jinglut baroh na bynta kine ki 48 tylli ki jingshna bad pynbha ia ki madan ka la kot sha ka 5 klur tyngka.
Shillong, 21 Nailar:Arngut ki samla, ki la shu iap hynnin ka sngi, tang na ka daw, ba ki leit sum ha kawei ka Wah Synrang Hati, kaba hap ha u pud u sam jong ka shnong Laitmynrieng.
Ki lad khubor, ki iathuh ba ki ia don kumba 4,5 ngut ki samla kiba ia leit sum sha katei ka wah bad tang mar ia poi ha katei ka wah, ka samla Heavenly Shangpliang (22), kaba shong ba sah ha Laban bad kaba pule MA ha NEHU, ka la leit jngi ha katei ka pung, hynrei namar ba kam shym la nang bha ban jngi, kumta ka la ngam jyllop bad la iathuh ba u samla, uba ia leit lang, U Gordon Rymmai (23), uba pule ha Synod College, ula leit noh ha um ban iarap ia katei ka samla, hynrei, utei ruh um shym la lah satia ban pyllait im, ia katei ka samla, hynrei ula duh noh ruh ia la ka jongim.
Kane ka jingjia, la iathuh ba ka la jia hynnin ka nohsngi, kaba dei ka sngi ba sniewbok ia kitei ki arngut ki samla.
Shwa jong katei ka jingjia ba sniewbok, la iathuh ba kitei ki lai ngut, ki la ia leit kai shwa sha kiba ha iing ha Langkyrdem bad ha Pynursla ruh kumjuh bad hadien kata, ki sa leit kai sha katei ka wah.
Ki pulit jong ka Pynursla, ki la shimti ia kitei ki met iap, ha kaba la aiti sha kiba ha iing, ynda haba la pyndep ia ka jing eksamin iap ha Civil Hospital.
Katei ka wah, la iathuh, ba ka dei kaba bun shyiap bha bad ka dei ruh ka jaka, kaba ki ju don kiwei ruh, kiba la iap kham mynshwa, kiba leit sum bad kiba leit noh iap ha katei ka wah.
Shillong, 21 Nailar:Ka sorkar jylla ka pynbha 25 tylli ki madan ialehkai ha ka jylla na ka skhim Mission Football ha ka jinglut kaba T.121 lak.
Katkum ka jingtip na ka ain wad jingtip na ka ophis ka State Sports Council (SSC), la pyni ba ki don 10 tylli ki madan ba la pynbha bad don kiba shu ker kynroh ba kynthup ha East Khasi Hills lai tylli kynthup ka pynbha ia ka madan Polo Madan N-1 T.15 lak, madan ialehkai ka skul St Gabriel ha Nongkseh T.12 lak , bad pynbha ia ka madan ha Umpling T.15 lak.
Kawei ka West Jaintia ka madan ha Ummulong T.17 lak bad ha East Jaintia Hills ka madan Khliehriat T.15 lak.
Ha West Khasi Hills la pynbha ia ka madan ha Nongthliew ha ka jinglut kaba T.15 lak, ha West Garo Hills la pyntrei T.12 lak ban pynbha ia ka madan AGillanggre, ha North Garo Hills la pyntrei ia ka madan Matcha Melaram, bad T.7 lak ia ka madan Songsan Ansengrama.
Ha East Garo Hlls la pyntrei ia ka madan Dambu Rongdeng T.6 lak.
Kiwei pat ki 11 tylli ki jingshna ki long ka jaka peitkai ha madan Kiang Nangbah T.25 lak, jaka shong ki heh ki hain ha madan Mawkyrwat T.25 lak bad ha Mawlangwit, ha Mawkyrwat T.25 lak.
Ka jaka peit bad shong ki heh ki dain ha Narangbari, Selsella T.71 lak, ka pynbha bad shna ia ka jaka peitkai ha Babadam ha West Garo Hills T.55 lak, shna madan ha Phulbari West Garo Hills T.45 lak, shna pynbha iaka madan bad ka jaka peitkai ha Danakgre ha West Garo Hills T.42 lak.
Ka jingpynbha ia ka madan ha Boldamgre T.70 lak ka South West Khasi Hills, shna ia ka rynsan ha Grengandi ka South West Khasi Hills T.10 lak, pynbha ia ka madan ha Mukhla T.10 lak bad shna ia ka jaka peitkai ha Pohkseh T.10 lak.
Baroh ka la kot sha ka T.388 lak.
Nalor kine, la shna ruh ia ka Indoor hall ha Loomkyrwiang, West Jaintia T.18 lak.
La shna ia ki madan basketball ha lai tylli ki jaka kynthup ar ha East Khasi Hills bad kawei ka West Jaintia Hills ba kynthup ia ka madan ka Bharat Scout and Guide ha Umgtyngkar T.15 lak, ha Khraw Sing Collge, Mawngap T.9 lak bad ha Paduh T.9 lak.
Kiwei pat ki Indoor Hall ki long ka Laban Sorts ha Laban ba T.132 lak, ka Indoor hall ha Lumparing ba T.86 lak.
Shillong, 21 Nailar:Ha dien ba ka tnad Public Health Engineering (PHE) jong ka sorkar jylla kala ai ia ka jingujor sha ki pulit bad ka Ranikor police station, na ka liang jong u OC u la bthah ia u oc jong ka Borsora police out post ban tohkit ia kane ka jingujor jong ka tnad PHE.Halor kane ka jingujor jong ka tnat sam um jong ka sorkar ki pulit jong ka Borsora ki la sdang ban tohkit bad kila lah ban ioh biang ia ki pipe um jong ka PHE kiba la ot lyngkhot lyngkhot bad ia kine ki pile kiba la ioh la buh hapoh jong ka Ranikor Police Station bad ki pulit mynta kila register ia ka mukotduma.
Na ka jing ujor, kumba la ujor da u Junior Engineer (PHE) RWS, la ong ba kine ki pipe la mang n aka bynta ban ring um dih sha ki ar tylli ki shnong na Chimasora sha Maheskhola kiba hap hapoh jong ka South West Khasi Hills District, la don ba tuh ha ka 25 tarik jong u bnai Jymmang.
Haba la leit ban jurip la lap ba 22 tylli ki pipe um kiba heh 65 mm diameters, ki la jah na katei ka jaka, wat la ki pulit ki la ioh ban tam biang ia ki nar um ba jah, hynrei haduh mynta kim pat lah ban lap ksai mano ban don kti ha kaba tuh ia kine ki nar um, wat la ki paidbah ki la dep ban ujor.
Shillong, 21 Nailar:Ka POWERGRID, ka la pynlong ia ka jingrakhe ia ka sngi laitluid, ha ka ophis jongka, ha Shillong bad kumjuh ha kiwei de ki bynta jong ki Sub Station, ha kylleng ki bynta jong ka dong shatei lam mihngi.
U Abhay Chou-dhary, Executive Director, ula pynher ia ka lama lai rong ha ophis jong katei ka tnat sorkar ha Shillong.
La don ruh shibun ki jing ia shim bynta ha ki rukom bapher, naduh ka jing ia kob airong, ia ki khun jng ki nongtrei lem bad kiwei de ki jingialehkai.
Ha Misa ha Nagaon bad ha Bishwnath Chariali, la plie ia ki ar tylli ki skul, ba la tei da ka Power Grid.
Ha Shillong, ki don 120ngut kiba la wan ban shim dawai, ha ka jingai jingsumar jong ka Power Grid, ong ka khubor.
Shillong, 22 Nailar:Ka Aam Aadmi Party (AAP) ka la rai ban pan jingsha na ka kompeni UCIL halor ka jingthmu ban tih uranium ha kane ka jylla kaba la buh ia ki paidbah hapdeng ka jingkulmar jingmut thlim.
Ha ka jingpynlait kyrwoh mynta ka sngi, u general secretary ka party u Bah Wonder Lapang ula ong ba ka la thoh sha ka National Green Tribunal (NGT) ba kan ai jingshai halor kane ka kam khnang ban wanrah ia ka jingshai ia ki paidbah.
U la ong ba ka party ka sngew khuslai bha namar ba ki paidbah ki don hapdeng ka jingkulmar namar ba ki don ar kynhun, kiba pyrshah bad kiba kyrshan ban tih uranium ha kane ka jylla.
U la ong ba NGT ka la dep khang ban tih dewiong, mawshun, thangrnga daka jingthmu ban iada bad ban pynneh ia ka mariang hynrei kaba sngew lyngngoh ka long ba ka sngap jar jarha kaba iadei bad ka jingthmu ban tih uranium.
Ka jingkhang ka NGT ban tih dewiong, mawshun, shna iing harud wah Umkhrah, bad ka jingbym don ka Mining Policy ka sorkar jylla ka la ktah shi katdei eh ia ki briew ba im ha ka kam tih dewiong bad kiwei ki kam.
“Ka don ka jingbymhun kaba khraw hapdeng ki paidbah ia kaei ba ka NGT ka leh khamtam ia kito kiba im ha ka kam tih dewiong", la ong u Bah Lapang ha ka kyrwroh.
Nongstoin, 22 Nailar:Hadien ba la ioh jingtip ba ka jingpyntrei ia ka project jong ka Ministry of Doner hapoh Nongstoin College ka long kaba suki, mynta ka sngi ka Public Accounts Committee (PAC) jong ka Meghalaya Legislative Assembly, hapoh ka jingialam jong U bah Paul Lyngdoh kum u Chairman ka la hiar sha katei ka College ban pynlong ia ka jingjurip.
Haba pyrshang ban kylli ba kaei kaba la pynlong ia ka Committee ban wan jurip kyrkieh ia katei ka college, na ka liang jong u bah Paul kum u Chairman katei ka committee u la ong ba hadien ba ki la ioh jingtip, halor ka jingsuki ia ka jingtrei hapoh ka Nongstoin College ha kaba ka sorkar India lyngba ka DONER kala ai ia ka mang pisa ha u snem 2010, kaba la kot shaduh ka 6 klur 19 lak tam ban pyndep ia ki jingtrei baroh hynrei haduh mynta ka kam ka dang poi tang kumba 40%, kumta na ka liang jong ka Committee kam banse ban hap wan wad ia ki daw bad ia ka jingshisha.
Shuh shuh ha u la ong ruh, ba haba ki la wan jurip, ki la lap ia ki katto katne ki jingdkoh jong ka jingpyntrei ia katei ka project bad kumjuh la lap ruh ba ia katei ka pisa na ka liang jong ka tnat sorkar India, ka dang pyllait tang ia ka bhah kaba nyngkong.
“Ka daw jong katei ka jingdkoh ha katei ka project la lap ba ka long namar ka jingsuki jong ka DONER ban pyllait ia ka pisa kaba sah (2nd installment) kaba long kumba 3 klur tam ia kaba la dei ruh ban pyllait ia ka naduh u snem 2012 hynrei haduh mynta kim shym pat la leh ei ei halor kata" ong u bah Paul.
U bah Paul u la ong ruh ba kum ka Public Accounts Committee, ki sngewthuh ba ka donkam ban thoh sha ka ministry of DONER, namar katkum ka jinglap ka jong ki, katei ka college ka la trei bha ha kaba iadei bad kiba bun, kum ki Hostel Shynrang bad kynthei, ki kamra klas bad ka Library, kumta katei ka College ka don hok ruh ban ioh noh ia ka pisa ba sah kaba long 3 klur tam na ka 2ndinstallment.
Ym tang kata u bah Paul u la ong ruh ba namar ka Nongstoin College kam dei ka College sorkar, kumta na ka liang jong ka management jong ka college kan hap ban pynkhreh ia ka 10% sha ka sorkar jylla khnang ba kin lah ban ioh ia ka pisa kaba sah lada la pyllait ia katei ka mang pisa kaba sah bad ka committee kala ioh jingtip ruh ba na ka liang jong ka management katei ka College kala pynkhreh ha kaba iadei bad katei ka 10% ruh ha ryngkat ka jingkyrshan bor lang ki MLA na ka ka thain.
Ha katei ka jingjurip ia katei ka College la iadon lang ruh bah Hopeful Bamon MLA, bah D.Jyndiang Mla ka Nongstoin, bah K.P.Pangniang Mla ka Rambrai, Bluebell R Sangma MLA ka SGHD, U bah D.P.Wahlang Commissione & Secretary Education department, ki dkhot jong ka PAC, u Principal ka nongstoin College bah B.K.Laitphlang bad kiwei kiwei.
Shillong, 22 Nailar:Ka phlim lyngkot kaba kyrteng ka ‘Hygiene – A Tradition’ kaba dei shaphang ka jingkhuid ka shnong Mawlynnong kaba don ha East Khasi Hills, ka Meghalaya yn sa pyni ha ka Woodpecker International Film Festival (WIFF) ha nongbah Delhi.
Ia kane ka phlim Mawlynnong ba la shna da u Kailash Bhutani la jer ruh kum ka ‘God’s own garden’ (Kper Jong u Blei) kaba khuid tam ha ri Asiayn pyni ha kane ka tamasa kaban long naduh ka 15 tarik haduh 18 tark Nailur 2016 ha Siri Fort auditorium , New Delhi.
Kane ka dei ka tamasa pyni phlim kaba saw ha kaba yn pyni haduh 94 tylli ki phlim na 7 tylli ki ri bad 35 tylli ki nongbah.
Na kane ka thain North East ki don 12 tylli kiban iashim bynta ha kane ka jingiakop.
Ki phlim ki iadei ia bun ki kam kynthup ka jingpynneh ia ka mariang, ka jingiada, jingaibor ia ki kynthei, ki kam shongkha shongman, ka jingiada ia ki khlaw ki btap bad kiwei.
Ia kane ka jingiakop pyni phlim la seng da u Director kane ka Woodpecker International Film Festival (WIFF) u Narender Yadav.
Shillong, 21 Nailar:Ki nonghikai skul hapoh ka lama ka Joint Action Committee of All Teachers Association of Meghalaya (JACATAM) kin sdang ia ka jingpep skul ba ar taiew naduh lashai ka sngi ka 22 tarik haduh ka 4 tarik Nailur ban pynjur ia ka jingdawa jongki ba ka sorkar ka dei ban shimti noh ia ka kam nonghikai skul baroh ha ka jylla.
Ka jingiakhih jong ki nonghikai kan iaid beit kumba la pynbna naduh mynshwa hadien ba ka sorkar jylla ka la leh bym suid niew satia ia ki nonghikai.
Wat hadien ar taiew ba ki nonghikai skul hapoh ka lama ka JACATAM ki la dep pynbna ban pep skul, hynrei na ka liang ka sorkar jylla kam shym la jubab ne khot iakren eiei ban iakren pynbeit ia kane ka kam.
Da ki phew hajar ngut ki khynnah skul kin shah ktah, ha kine ki ar taiew, ha kaba ki nonghikai da ki 14 hajar ngut eiei kin pep ban leit hikai ha kine ki sngi ha kylleng ka jylla.
Ha ka jingiakren bad ki nongkitkam ka JACATAM ki la pynthikna ba ka jingiakhih kan iaid beit kumba la pynbna namar ba ka sorkar kam shym la jubab eiei haduh kine ki sngi.
“Hadien ar taiew ba ngi la ai lad ia ka sorkar, hynrei ka sorkar kam patiaw bad kam salia ei ei ia ka jingduh ki khynnah bad i kumba ka sorkar ka pynshlur pynban ia ki nonghikai ba kin iaid shakhmat ia ka jingiakhih ka JACATAM", la ong uwei u nonghikai haba iakren ha kane ka sngi u Blei.
Halor kane ka jingleh bym suidniew ka sorkar, ki nonghikai ki la pynbna ba ka jingiakhih pep skul kan iaid beit kumba la pynbna kham mynshwa.
