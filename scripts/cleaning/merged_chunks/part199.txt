La ong ruh ba ha ka jingïakren bad u Deputy Commissioner na ka liang u President bah Sambormi Lymgdoh u la pynpaw ruh ba ka seng hi kaba shimkhia naka bynta ka bha ka miat khamtam na ka bynta ki samla wad kam, u la ban jur ba ïaki post hi ba hap hapoh ka DSC ka dei hok ban ïoh da ki trai District namar bun ki samla ka District mynta kidei kiba lah pyndep ïaki jingpule kiba lah biang eh bad ki DSC, bad kane kan sa ai mynsiem ruh ïa kito kiba dang pule.
Ka seng ka pynpaw ruh ba kam shym la pyrshah ne object ïa kiwei pat ki candidates kiba na ki wei ki thaiñ lada ym don candidate naka thaiñ, hynrei katba dang don ki candidate na ka thaiñ hi ka policy ka dei ban ïaid katkum ba la bthah da ka tnat ne Department jong ka Personnel & Administration Reform ba haba don ki candidate kiba lah biang(deserve) dei ban ai shwa na ka thaiñ hi.
Naka liang u DC ruh u la sngewïahap bha bad kane bad u la kular ruh ban ai ktien sha ki bor ba halor ban pyntreikam pura ïa kane ka jingdawa ka seng, na ka liang ka seng ruh kan sa nang ïai buddien ïa kane “Naka bynta ki nong shong shnong ka East Jaiñtia Hills District hi, khamtam kito ki samla wad kam ka seng ka ai mynsiem ba kim dei ban duh jingkyrmen bad ïa advertise ïa ki post khamtam ka DSC ba ki dei ban apply bad trei shitom ha ki jingpule, namar ka jingtrei minot hi ka wallam ïa ka jingjop " pynkut u kyrwoh na u bah Sambormi Lyngdoh.
Nongpoh, Ïaiong 04: Kumba 21 ngut ki Field Assistant bala dep ïaka jinghikai haka 49th Batch Field Assistant Training Course na Conservation of Training Institute Byrnihat mynta ka sngi kila shah pynkup burom haka prokram ba shongkun jong ka Passing out Ceremony bala pynlong da ka tnad Soil and Water Conservation jong ka sorkar Meghalaya bala pynlong ha auditorium ka CTI Byrnihat.
Ha katei ka jingïalang pynkup burom ïa kitei ki samla kiba la pyndep ïaka jinghikai la wan ruh ban shim bynta da u Marcuise N Marak Myntri ka tnad Soil and Water Conservation, kum u kongsan haka jingdonlang ka kong I Rynjah Director Soil and Water Conservation, M Ch Momin Additional Director, Bah OT Lyngwa Divisional Soil and Water Conservation Officer bad kiwei kiwei ki ophisar haka jingdonlang ki bahaiing ha sem jong kitei kiba la dep shah pyntbit na katei ka jaka ai jinghikai.
Napdeng kitei ki 21 ngut kiba la pyndep ïaka jinghikai bad jingshah pyntbit bala pynrung ha u snem 2022-23, 5 ngut ki dei ki kynthei bad 16 ngut ki dei ki shynrang ha kaba 12 ngut ki dei naka tnad Soil and Water Conservation, Assam, 2 ngut ki dei na Khasi Hills Autonomous District Council, Department of Forest, Shillong, 3 ngut ki dei na Jaintia Hills Autonomous District Council, Department of Forest, Jowai, 4 ngut ki dei na Soil and Water Conservation South Garo Hills Division, Baghmara.
Haba kren ha katei ka sngi kum u kongsan naka liang u Marcuise N Marak kum u myntri u la pynpaw ka jingsngewkmen kaba khraw bad ai ka jingïaroh ïa kitei ki 21 ngut ki samla kiba pyndep ïaka jinghikai pyntbit haki liang bapher bapher ha kaba ïadei bad ka jingpynneh pynsah ïaka mei mariang na katei ka jaka ai jinghikai kaba la paw haka jylla shuwa ba kin leit ban treikam sha ki tnad sorkar bapher bapher.
U la ong ruh ba kitei ki samla kiba la pyndep ïaki jinghikai ki long ruh kum ka bor bad ka jingkyrmen ïa ki tnad sorkar hadien ba kila pyndep hok ïaki jinghikai da kaba kyntu ruh ïaki ba kin pyndonkam hok ïaka jinghikai, ka jingstad ka jingtip bad ka buit kaba kila ioh naka bynta ka jingkiew shaphrang jong ki paidbah bad ka jylla haka liang ka jingpynneh pynsah ïaka mei mariang bad ki sawdong sawkun.
Ha katei ka sngi la sam ruh ïaki syrnod bad ki khusnam sha kitei ki samla kiba la wan shakhmat bad khur ïaki marks ba heh haka exam bad training, ka kam lehkai sports bad kiwei kiwei.
Shillong, Ïaïong 04: Baroh shi katta ki paidbah ki ud bad ki khñium ïa ka jingsma ka Marten, kaba haduh mynta ym pat i don dak eiei ban pynkynriah noh shawei.
Hynrei mynta la mih sa kawei pat ka jingma na kane ka jaka theh ñiut jong ka nongbah Shillong bad kane ka jingma ka long na ki jaboh jabaiñ kiba la bret na ki Hospital.
Katkum ka jingïathuh ki nongïalam jong ka Seng National Hynñiewtrep People Federation (NHPF) la ong ba ki jaboh jabaiñ lane kita ki Bio Medical Waste la leit bret ha Marten ban pynkhuid ne thang ha ka Incinerator lane ka kor ban thang ïa ki jaboh jabaiñ.
Tangba kane ka kor kaba la buh ha Marten kadei kaba ym shym la ïoh jingbit na ki bor shnong ba marjan bad ka Marten lane na ka Mawlai Town Dorbar lane ym shym la pynlong ïa kano kano ka Public Hearing shuwa ban buh ïa kane ka jaka thang jaboh.
U General Secretary ka Seng, u Samla Youberlin L.Sangriang, haba ïakren bad ki nongthoh khubor ha Shillong Press Club mynta ka sngi, u la ïathuh ba ka Seng ka la pan da ka RTI na ka ophis jong ka SMB bad la lap ba kane ïa kane ka Incinerator la buh khlem da ïoh jingbit na ki bor shnong.
U la ong ba kane ka jingbuh kumto khlem da ïoh jingbit ne khlem da pynlong ïa ki Public Hearing ka long ka jingma ïa ki paidbah kiba sah marjan bad ka Marten, namar ba kane ka jaka bret jaboh wat tang ïa ki ñiut ki ñer kiba wan na ki ïew ki jat, ki shnong ki thaw ruh kam pat lah ban pynkhuid bha, ka la buh sa kane ka jaka thang ïa ki jaboh jabaiñ na ki Hospital bad kane ka long ka jingma kaba khraw ïa ka jingkoit jingkhiah jong ki paidbah.
U la ïathuh ruh ba kawei na ki Hospital kiba heh eh ha ka jylla, ka NEIGRIHMS ruh ka bret ïa ki jabioh jong ka ha kane ka Marten da kaba siew bnai pat sha ka Hospital.
U Samla, Damien Passah,, u la ïathuh ba katkum ka Maual Book jong ka snem 2016 ha kaba ïadei bad ka jingpynkhuid ne thang ïa ki jaboh na ki Hospital dei ban da leh phikir bad bud bha ïa ki kyndon, ym lah ban shu thang ne pynkhuid kumba leh ïa ki ñiut ki ner ne ki jaboh na ki jaka ïew.
“Katkum ka Manual Book donkam ban thang hapoh 24 kynta hadien ba la bret na ki Hospital, namar kidei ki jaboh kiba kit ïa ki jingpang bad donkam ruh ban tip naduh ka rukom kitm ka rukom tap ïa kine ki jaboh", u la ong.
U la ïathuh ba ka NEIGRIHMS kam lah ban ai jubab kumno la kit ïa ki jaboh na Hospital sha Marten.
Nangta katno kilo shi sngi la kit bad katno ka shimpor ban thang ne pynkhuid.
U la ïathuh ruh ba ha ka por ba ka Seng ka leit jurip ïa kane ka Incinerator la lap ba u nongtrei u shim shuti bad ym tip la don ne em da kiwei pat ki nongtrei, khnang ban tip ki thang ne em hapoh ka 24 kynta ba wanrah.
Nangta u la ïathuh shuh shuh ba dei ban don ki record ne ki jingthoh kiba thik ba thik ïa ka rukom pynkhuid bad ka rukom kit bad rukom tap ruh.
Nalor ka NEIGRIHMS, ki nongïalam ka NHPF ki la ïathuh ruh ba kiwei kiwei de ki Hospital, ki Clinic ki pynlong ïa ka Marten kum ka jaka bret ïa ki jabih jabaiñ na ki jaka sumar jong ki.
“Kane ka jingbymshai ka rukom batai bad ka rukom buh jingthoh ka buh ïa ki paidbah ha ka jingma kaba khraw kaba lah ban ktah wat ïa ka koit ka khiah ki paidbah, nalor ba ki jaboh jabaiñ kiba bun ki tuid beit sha Pung Umïam", la ong u Samla Damien.
U Max Planck, u stad saian shisien u ong, “ba ka saian ka don bynta ha kaba tep noh ïa kiei kiei".
Kaba u mut ban ong ka long ba ka jingïap jong kawei ka jingstad ka plielad ïa kiwei pat ban pynpaw ïa ki jingmut bad jingshem jong ki…bad ba ka jinshem ba thymmai ha ka pule saian kan ym lah ban jop da kaba pyn ngeit bad kdew ïa ki jingshisha, hynrei ka jop namar ba kiba ïeng pyrshah ki ïap ne duh bor noh bad kawei pat ka kynhun ka khie rasong.
Hynrei,ha kane ka por nga kwah ban puson halor ka jingshah shitom bad ka jingïap jong u Jisu Khrist.
Ka jingïap ka pyntieng ïa baroh ki briew, hynrei ka jingïap kamdei kaba kut jong kiei kiei.
Ha kane ka puson ngan pynleit jingmut halor ki ar trylli ki jingïathuhkhana kiba lah ban shem na ka Kitab Ba Rim kaba ïasnoh bad ki ar ngut ki prophet, kita ki long u Elisha bad Ezekiel.
Bad ngi lah ban pule ïa kine ki jingïathuh khana ha ki Kitab 2 Ki Syiem 4:38-41 bad Ezekiel 37:3-10.
Na ka bynta ki paralok ki bym don ha ka jingngeit Khristan, ki prophet ki dei ka kynhun kaba treikam ka Hima Israel hyndai.
Haba shu kren kyllum, ki prophet ki dei ki nongïathuh lypa kiba batai ïa ka lawei bad la tip ruh ïa ki kum ki nongkit ‘tien syiem jong u Blei ha pyrthei.
Hynrei hapdeng ki Jiw ki prophet ki dei ruh kiba nongïakhih kiba wanrah ïa ki jingkylla ha ka imlang sahlang.
Katkum u Cedric Starr, “ki prophet ki dei ki nongïasaid na ka bynta ka hok bad jingshisha bad ha ki ka hok ka dei ka nongrim ne ka atiar ba ki briew ki pyndonkam ban thew ban woh ïa ka treikam treijam bad ban pyndonkam na ka bynta ka synshar ka bishar kaba beit bad ba ai jingkheiï…Ki prophet ki ïeng na ka bynta ki riewpaidbah bad ki long ka sur na ka bynta ki rangli ki juki kiba shah khïoit beiï.
Ki Prophet ki kynthoh bad ïakhun pyrshah ïa ka bamsap bad jingbym hok ha ka synshar bad ka imlang sahlang.
"Kitei ki jingïathuh khana na ka Baibl ki kren shaphang ar tylli ki jingjia.
Kaba nyngkong ka long mynba u prophet Elisha u wan sha Gilgal ka nemsniew bad ka khlam ka la khie ha ka Ri bad ka la neh haduh hynïiewsnem.
Ka la don ka jingkyrduh bam bad ka jingjot kaba shyrkhei na ka daw jong ka khlam.
Haba u Elisha u la pynkhreh jingbam ïa ki briew bad ki nongbud jong u bad katba ki dang ïa bam kyndit kynsan ki nongbud jong u ki la lynïiar bad ong, “A! u briew jong u Blei, ka don ka jingïap hapoh u khiew.
" Kita ki jingbam ba ki shet ki lah kylla bih namar ka khlam.
Hynrei ki briew kim shym ïakren shuh shaphang ka bih, ki ïakren beit tang ka jingïap.
(2 Ki Syiem 4:38-41)Ka jingïathuh khana kaba ar, ka dei shaphang ka them jong ki shyieng kiba tyrkhong bad lah ban pule ha ka kitab Ezekiel 37:3-10.
Hangne u prophet Ezekiel u hap ban ïatyngkhuh bad ka them jong ki shyieng kiba tyrkhong jong kiba la ïap.
Ha kawei pat ka jingmut, kane ka them jong ki shyieng ba tyrkhong ka thew ïa ka porkaba ki khun Israel ki shah ring mraw sha Babylon bad kata ka long naduh ka snem 598 haduh 586 SK.U prophet Ezekiel da lade hi u la mad bad sakhi ruh ïa ka jingban beiï jong ki nongsynshar Babylon.
Ha Babylon ki khun Israel ki im kum ki mraw bad ka la don ka jingshah pynshitom, ka jingkhñoit bad jingshah pynïap beiï kaba jur.
Ki nongbah jong ka Hima Judah la pynjot thiaw bad ka khaïi pateng bad ki jaka khaïi la knieh jubor bad pynïaid da ki nongsynshar na Babylon.
La ñiewpoh ïa ka riti dustur bad la pynduh pyndam ïa ka jingim tynrai jong ki khun Israel.
Ki khun Israel ki rwai ïam rem kumne- “Harud ki wah ka Babilon ngi la shong; hangta ngi ïam haba ngi kynmaw ïa ka Seïon…Kito kiba la ring mraw ïa ngi ki ong bangin rwai; ki ong ïa ngi ba ngin pynsngewbha ïa ki: To rwai ha ngi ïa ka jingrwai shaphang ka Seïon…Kumno keiï ngi lah ban rwai ka jingrwai ha u Trai ha ka ri nongwei" (Salm 137:1-4).
Kumta baroh ar ngut, U Elisha bad Ezekiel ki ïakynduh bad ka khep history kaba kdew tang ïa ka jingïap bad jingjot thiaw.
Ka por ba kine ki prophet ki im bad trei ka ïapher, hynrei kine baroh ar ngut ki im bad trei ryngkat hapdeng ki briew ki bym don jingkyrmen shuh bad kiba ïakren tang shaphang ka jingjot bad jingïap.
U Rev Dr.Somen Das ha ka jingpynshai shynna jong u halor kitei ki khana na ki Kitab Baibl u ong, “Ka jingïap hi ka pynkbum bad set kak ïa ka jingim briew…Ka Ri mynta ka mad ïa ka jingïap ha ka imlang sahlang, ka ïoh ka kot, ka kamai kajih bad ka synshar bad ym don jingim ne jingkyrmen.
Shuh shuh ngi mad ka jingïap ha ka jingim ba kynja mynsiem bad jingngeit.
Nalor nangta ka jingïap jong ka saiï pyrkhat-ngim tip shuh ïano ngin kyrshan bad hangno nginïeng khnang ban ïoh ïa ka jingkmen, jinglaitluid bad ka hok.
" Ha ka Jylla Meghalaya ym don jingim, hynrei tang ka jingdukha mynsiem, ka jingartatien bad jinghiar arsut.
Kita ki nongrim tynrai jong ka kamai ïa ka hok, ka akor, ka tipbriew tipblei kiba la btin lynti ïa ki longshuwa jong ngi ha ki kam ki jam bad ka synshar bishar, mynta ngi la kyntait ïa ki sharud.
Ka synshar bad treikam treijam ki la shah ïalam ha ki kynhun bynriew kiba thymmai, kiba la tip kum ki “high level" kiba la kurup ïa ka bor synshar bad ki kam ki jam baroh.
Kine ki la lum spah naphang khlem pyrkhat shuh ïa ki paidbah salonsar.
Nangta sa ka politics jong ka jingïaisih-ïashun para briew bad jingsheptieng ïa kiwei kaba dang bteng ban synshar ïa ka jingmut jingpyrkhat jong ngi ki riewpaidbah.
Kum kane ka politics kan pynjot bad pyntroiï, kumta ngim dei ban ailad shuh ba kan tyllep ïa ngi.
Ngi lah ban ïeng bad ïakhun na ka bynta ka Jaidbynriew/Ri katkum ka jingtip bad jingshemphang khlem da ïiewthala ïa ki tynrai bad dei riti la jong.
Ka jingïap hi ka la bud dien ïa u Jisu naduh ka sngi ba la kha ïa u sha ka pyrthei haba ki nongsynshar ka Ri Palestine ha kito ki por ki la pynmih ka hukum ban pynïap ïa baroh ki khun shynrang kiba hapoh ar snem ka rta bad la leh ïa kane khnang ban pyndam noh ïa ka jingngeit jong ki riewpaidbah ba u messaia un wan ban ïakhun ban pynlait im bad pynlait luid ïa ki na ka jingshah thombor bad jingshah leh beiï ha ki nongsynshar.
Ha ka jingïakhun bad jingïalap u Jisu u kdew pyrshah ïa ka jingkynriang bad jingmutlop ki nongsynshar, ki bakhraw batri bad ki Lyngdoh niam kiba shim kabu bad khïoit ïa ki nongshong shnong.
Phewse, ki shrip jong ka jingïap ki khnap ïa u Jisu hapoh ka ïing bishar jong u Kaïaphas uba long u rangbah Lyngdoh ha kato ka por.
La bishar bad la rai pynrem ïa u Jisu kumne-“Uwei na ki, uba kyrteng u Kaïaphas, uba long u rangbah Lyngdoh…u la ong, A katno phi long kiba bieit! Hato phim sngewthuh ba ka kham bhaia phi ban shah ba uwei u briew un ïap…ban ïa kaba ka jaitbynriew baroh kawei ka jot nohï" (ïoannis 11:49-50).
Ki rangbah lyngdoh bad ka Sanhedrin kim don jingieit ïa ki para briew ne ïa ka jaitbynriew, ki pyrkhat shimet bad kumta ka rai ban pynïap ïa u Jisu, ka mih na ka mynsiem khwan myntoi ba lada ki lah ban pynïap ïa u Jisu, ki mutdur ba ki la jop bad lah ban khang ïa ka jingïakhun bad jingïalap jong u ïa ka Gospel.
Ha ka spah snem kaba nyngkong ka jingkhleh lang ïa ka politics, ka niam bad ka bor ka long ka bih kaba shyrkhei bad u Jisu u long u langkïia jong kane ka dwai bih.
Ka khana shaphang u Jisu kam shym kut tang ha ka jingïap.
Hynrei ki jingïathuh khana ha ki kitab Gospel ki kynthup ruh ïa ka jingmih pat jong u na kiba ïap.
Ki rangbah lyngdoh, ka Sanhedrin bad ki nongsynshar ka hima Rom ki la lah lehse ban pynjot bad pynïap ïa ka met jong u Jisu ha Kalbari, hynrei ka khubor babha shaphang ka hima u Blei kaba u Jisu u ïalap bad im na ka bynta jong ka, kam shym la ïap bad ka neh bymjukut.
U Jisu u la im bad ïalap ïa ka Gospel jong ka jingieit sha ki bynriew baroh bad kane ka Gospel ka kynthup ïa ki nongrim tynrai jong ka hok, ka jingshisha, ka jingïaryngkat dor, ka jingbeit-jingshida, ka jingsuk bad jingkmen.
Kine ki nongrim tynrai ki neh shirta bad ym don kano kano ka bor kaba lah ban pyndam ïa ki.
Ki khana jong u Elisha halor “ka jingïap kaba don hapoh u khiew" bad u Ezekiel shaphang “ka them jong ki shyieng kiba tyrkhong" ki dei ban pynlong ïa ngi ban ïaksaid tyngeh bad kylli kumne-“Hato ngi lah mo ban jied ïa ka jingim bad jinglaitluid hapdeng ka jingïap bad jingduh jingkyrmenï Hato ngi lah ban pynkhie im pat ïa ka synshar hok bad ka trei hokï Ka them ka dap tang da ki shyieng bad kine ki shyieng ki long kiba tyrkhong, ki bym don jingim, ki bym don dur don dar.
Hynrei u Blei u la pyndap doh bad u pyrsad mynsiem hapoh jong ki bad ki la khie im pat.
Ka khana shaphang ka them jong ki shyieng kiba tyrkhong ka leit ha shuwa jong ka jingmih pat.
Hoiod, ka don ka jingïap, hynrei ka don ruh ka jingim hapdeng ka jingïap.
Shillong, ïaïong : Ka Joint Action Committee jong ka Dorbar Shnong Laban, Seng Teilang Kynhei Laban, bad ka seng Samla Laban kaba la dep long haka 31.03.2023, ka pynrem jur ïa ki briew kiba donkti ha kaba thombor bad pynmynsaw ïa u samla rangbah u Bah Akash Lyngoh uba dei na ka dong Lower Lumparing.
Kuma na ka liang ka JAC ka pynpaw ka jingsngewsih kaba khraw bad pynrem jur ïa kane ka jingjïa kaba la wan jia hapohka shnong Laban.
Ha kajuh ka por na ka liang ka JAC ka kyntu jur ïa ki bor jong ka aiñ ba kin shim khia ban kem ïa kitei ki riew runar kiba donkti ha katei ka kam thombor bad ban pynshitom katkum ka aiñ.
Ha kajuh ka por na ka liang ka Dorbar shnong nangne shakhmat ka buh ka jingmaham kaba tyngeh pyrshah ïa kino kino ki birew kiba wan ban thaw ïa ki jingklumar hapoh u pud u sam jong ka shnong Laban, bad lada lap ïa kino kino kiba donkti na ka liang ka Dorbar Shnong kan pynshitom katkum ki kyndon jong ki aiñ shnong bad aiti ruh sha ki bor jong ka aiñ ba kin leh ïa kaba donkam.
Kane kalong katkum u kyrwoh lyngba u Rangbah Shnong, Secretary, president seng Samla bad president, secretary Seng Teilang Kynhei.
Shillong, ïaïong 04: Ka Shillong Press Club ha ka jingïalang kaba la long mynta ka sngi, ka la pynpaw ka jingsngewlem halor ka jingkhlad noh u Bah Khraw Kharkongor, Nongthoh khubor jong u PCN, Media Plus bad Reporter ba mynshuwa jong u Peitngor.
U Bah Khraw uba shong ba sah ha Nongkseh, Upper Shillong u la khlad noh hynnin ka sngi hadien ka jingshitom kaba la ban ïa u katto katne bnai.
U la iehnoh shadien ïa i kurim bad ki khun.
Ha kane ka jingïalang ki dkhot ka SPC ki la pynkynmaw ïa ka jingnoh synñiang jong u Bah Khraw ha ka kam thoh khubor bad kiwei kiwei de ki kam.
Ha kane ka jingïalang la pynlong ruh ka jingsngap jar kaba shi minit kum ka dak ka jingkynmaw burom ïa une u Paralok Nongthoh khubor.
Ka Shillong Press Club ka pynpaw ka jingsngew kyndit bad ka jingsngewsih kthang halor ka jingkhlad noh i Bah Khraw Kharkongor, u Paralok ba la ju iatreilang ha ka kam thoh khubor la bun snem.
Ha ka jingshem jong ngi, ngi lap ba i Bah Khraw u long u briew uba trei shitom bad uba minot ia ka kam.
U long u briew u ba duna ki kyntien, hynrei uba bun pat ka kam.
Ka jingkhlad noh jong i, ka long ka jingduh ym tang ia ka ïing ka sem, hynrei ia baroh ki Paralok Nongthoh KhuborKa khubor sngewlem na ka ong, “Ka Shillong Press Club ka la pynlong ka jingïalang sngewlem ha ka 4 tarik u Ìaiong 2023 bad pynlong ruh ka jingsngap jar kaba shi minit kum ka jingburom ia ka mynsiem kaba la khlad nohNgi duwai ba U Blei Un don ryngkat bad pyntngen ia phi ka ïing ka sem baroh kawei ha kum kane ka por ba u lyoh ba dum u wan kah iaphi kum ka ïing ka sem".
Shillong, ïaïong 04: Ka Shad Suk Mynsiem jong ka Seng Khasi Kmie kan long ha ka 8, 9 & 10 u Ïaïong, 2023, ha Lympung Weiking, Jaïaw, Shillong.
Katkum ka kyrwoh ba la phah da u Rangbah A.Shabong, Publicity Secretery jong ka Seng Khasi (Seng Kmie) Mawkhar la ong ba kane ka shad ka kmen ka long jingkynmaw bad jingainguh u khun Khasi Khara shisien shi snem ïa U Blei, Trai, Kynrad, U Nongthaw – U Nongbuh najrong natbian ban neh la ka Hok, ka Riti.
Ka Seng, namarkata, lyngba une u kyrwoh, ka kyrpad bad khmih lynti ïa ki parakhun ka Ri ban ïapoi lang ha kane ka shad ka kmen bad ban ïa mih nongshad kynthei shynrang bad la ka riam ka beit pura, ban phuh ban phieng la ka kam, ban sah pyrto don burom la ka Ri.
Shillong, Iaiong 4 : Ka sorkar jylla ka la thung ïa U Bah Hamletson Dohling MLA ba rim ka Mylliem kum u Nongaibuit ïa u Myntri Rangbah ka jylla u Conrad K Sangma ryngkat ki jingsiew kat kum ka Category A+ naduh ba u shimti ïa kane ka kam.
ïa kane la pyntip da u Secretary jongka sorkar jylla ha ka Secretariat u Myntri Rangbah.
Shillong, Iaiong 04 : Ka Hills State People’s Party (HSPDP) ka la sngewthikna ba u kyrtong ka Party un jop biang ïa ka elekshon MLA ha Sohiong, watla u MLA barim Bah Samlin Malngiang ula phet noh na ka seng.
Watla arngut ki MLA ka HSPDP ki la phet noh bad ieh ïa ka party khlem ki MLA ban ïakhun ïa ka elekshon, hynrei kane ka seng riewlum ka la lah ban jop biang ar seat bad ha kane ka kynti ruh, kine ki MLA ki dei kiba dang jop ha ka sien ba nyngkong.
U President Bah KP Pangniang uba la ïakhun bad shah rem na Rambrai-Jyrngam constitituency, mynta ka sngi ba-ar ula pyntip ba u kyrtong na Sohiong constituency ula nang trei mynta hapoh ka constituency ba ula pynkhreh bha ïa ka elekshon ban wan.
Haba kylli la ka jingsngewlem kan treikam na ka jingkhlad u Bah HDR Lyngdoh, u Bah Pangniang ula kyntait ban kynthoh eiei namar ba um don jingtip ïa kaei kaba long ba man hapoh ka constituency.
Ula bynrap ba kat kum ka jingïoh khubor jong u, u kyrtong ka HSPDP ula pynkhreh bha ïalade.
“Kumba phi tip ba u MLA ula ieh ïa ka party, na kata ka daw kam long kaba suk ïa ngi ban mih ïakhun watla ngi hap ban pynneh ïa ka nongrim jong ka party bad ka vote bank ruh kumjuh.
Ngi don ïa u kyrtong uba biang bha Bah Sandondor Ryntathiang bad baroh kan shong ha ka rai u paidbah ïano ba kin vote" ong u Bah Pangniang.
Haba kylli kumno u shim ïa ka jingbym lah thaw pyrthei ka Party ha ka elekshon ba la dep, u Bah Pangniang ula ong “Shuwa ba ngin mih sha madan, ngi la don arngut ki MLA hynrei kine ki la phet noh na ka party bad ngi la hap ban sdang biang khlem ki MLA hynrei watla katta ngi la ïoh arngut ki MLA.Ngin ïeng biang mynta ban pynkhlaiñ ïa ka party bad kane ka dei ka kamram jong ngi" ula ong.
New Delhi, ïaïong, 04: Hapoh ka jingïalam u Myntri Rangbah Duh, u Narendra Modi, mynta 60% ki iing ha ki jaka nongkyndong ki ïoh ïa ka um dih kaba khuid lyngba ki kor um.
Palat 1.55 lak ki shnong (25% jong baroh ki shnong) ha India ki la pynbna ïa ka jinglong ‘Har Ghar Jal’, lane ka jingïoh baroh ki iing ha kine ki shnong ïa ka um dih kaba shngain ha la ïing.
Ha une u snem, naduh u Kyllalyngkot haduh u Lber 2023, la pynpoi kawei ka kor um ha man ka sekon hapoh ka Jal Jeevan Mission.
Kane ka dei ka kam kaba khraw, haba ha ki lai bnai ba nyngkong jong u 2023, la pynpoi ïa 2023, 86,894 tylli ki kor um thymmai man ka sngi, haba niew lang ïa baroh.
Ka Jal Jeevan Mission ka dei kaba la pynbna da u Myntri Rangbah Duh, u Narendra Modi ha ka 15 tarik, Nailar, 2019 da ka jingthmu ban pynbiang um (55ilcd) sha baroh ki iing ha ki jaka nongkyndong kaba long ka um kaba khuid bad kaba khlaiñ.
Ka jinglut na ka bynta ka Jal Jeevan Mission ka long T 3600 billion (US $ 43.80 billion) kaba long kawei na ki kam na ka bynta ka bha ka miat kiba heh tam ha ka pyrthei.
Ha ka por ba la sdang ïa ka Mission ha u Nailar 2019, na ki 19.43 klur tylli ki iing ha ki jaka nongkyndong, tang 3.23 klur (16.65%) ki dei kiba ïoh um na ki kor.
Watla ki la don shibun ki jingthut ha ki snem ba la dep namar ka khlam, ka jingïathut hapdeng ka Ukraine bad Russia bad kiwei kiwei ki jingeh, ki Jylla / UT ki la trei shitom ban pyntreikam ïa ka Jal Jeevan Mission.
Ka ri ka la kot sa ïa uwei u mawmer ha ka jingïaid sha ka ‘Har Ghar Jal’ ha ka 4 tarik u Ïaiong 2023, ha kaba 11.66 klur (60%) ki iing ha ki jaka nongkyndong ki la ïoh um ha la iing.5 tylli ki jylla kiba long ka Gujarat, Telangana, Goa, Haryana bad Punjab bad 3 tylli ki Union Territory kiba long ka Andaman & Nicobar Islands, Daman Diu & Dadra Nagar Haveli bad Puducherry ki la pyndep pura 100% ïa ka kam.
Ka ri ka dang ïaid sha ka jingpynpoi um kor sha baroh ki iing ha ki jaka nongkyndong ki ban ïoh ïa ka um kaba shngain lyngba ki kor um.
Ka Jal Jeevan Mission kam dei tang ka prokram na ka bynta ki jingdon jingem.
Ka jingpeit jong ka Mission ka dei ban pynpoi ïa ki jingshakri ha kaba ïadei bad ka um kaba shngain, kaba biang bad kaba don man ka por.
Ka jingsted bad ka jingïar jong ka jingpyntreikam ïa ka JJM ka dei ka bym pat ju ïohi.
Ha tang kumba 3 snem, palat 8.42 klur ki iing ha ki jaka nongkyndong ba sah kumba 40 klur ngut ki briew (@4.95 ngut ki briew ha man ka longiing ha ki jaka nongkyndong, tyllong IMIS) ki dei kiba la ïoh jingmyntoi hapoh kane ka prokram.
Kane ka long kham bun ïa ka jingdon briew ka USA (33.1 klur), jan ar shah ka jingdon briew ka Brazil (21 klur) bad Nigeria (20 klur), bad palat lai shah ka jingdon briew ka Mexico (12.8 klur) & Japan (12.6 klur).
Da kaba peit ïa ka koit ka khiah bad ka bha ka miat jong ki khynnah khyllung, la shim ïa ki sienjam kyrpang ban pynpoi ïa ki kor um ha man ki skul ha ki jaka nongkyndong, ki anganwadi centre bad ashramshalas (skul ki riewlum ba don jaka sah) ban don ka um dih, ka um ban shet bam, ban sait kti bad ban pyndonkam ha ki painkhana.
Haduh mynta, ka jingpynpoi um lyngba ki kor ka long ha 9.03 lak (88.26%) tylli ki skul bad 9.36 lak (83.71%) tylli ki anganwadi centre.
Ka “Jingpynpoi ïa ka um kaba shngain" ka dei kawei na ki bynta kiba kongsan jong ka JJM.Ha ka por ba la sdang ïa ka JJM, ki la don 14,020 tylli ki jaka ba shah ktah ha ka Arsenic bad 7,996 tylli ki jaka ba shah ktah ha ka Fluoride ha ka ri.
Ha kine ki 3 snem ba la dep naduh ba la sdang ïa ka JJM, lyngba ki sienjam jong ki Jylla/UT, ka jingdon kum kine ki jaka ka la hiar sha ka 612 bad 431.
Wat ha kine ki jaka ruh, ka um kaba shngain ka don ïa baroh na ka bynta ban dih bad ban shet.
Kumta, baroh 1.79 klur ngut ki briew kiba sah ha ki jaka ba shah ktah ha ka Arsenic lane Fluoride mynta ki ïoh ïa ka um kaba shngain ban dih bad ban shet.
La seng ïa 2,078 tylli ki jaka test um bad na kine, 1,122 ki dei kiba la ïoh jingithuh NABL.Ban kyntiew jingtip shaphang ka jingbha jong ka um, palat 21 lak ngut ki longkmie ki dei kiba la ïoh jinghikai ha ki jaka nongkyndong ban test ïa ki nongmuna da kaba pyndonkam da ki Field Test Kit (FTK).
Tang ha u snem 2022-23, 1.03 klur tylli ki nongmuna um ki dei kiba la test lyngba ki FTK bad 61 lak tylli ki nongmuna um ki dei kiba la test ha ki laboratory.
La sdang ïa ka campaign ‘Swachh Jal se Suraksha’ kaba kyrpang da ka Mission bad la ïoh jingtip shaphang ka jingtest ïa ka jingbha ka um ha 5.33 lak tylli ki shnong ban lap ïa ki dawai bad ha 4.28 lak tylli ki shnong ban lap ïa ki jaboh (hadien ka samoi slap) ha u snem 2022-23.
Ka jingkhlaiñ jong ki kam jong ka Sorkar ban peit ïa ka um ka paw haba ngi ïohi ba 1.64 klur tylli ki nongmuna um ki dei kiba la test tang ha u snem 2022-23, kaba long palat lai shah ka jingle ïa kine ki test ha u 2018-19 (50 lak).
Kine ki sienjam kin ïalam sha ka jingduna ki jingpang ba pur na ka um ha ka ri.
Ïa ka JJM la pyntreikam ha ka rukom kaba kylluid, kaba shong nongrim ha ka jingdonkam bad kaba pynïaid da ka imlang sahlang.
Palat 5.24 lak tylli ki Paani Samiti/ Village Water and Sanitation Committees (VWSC) ki dei kiba la seng bad palat 5.12 lak tylli ki Village Action Plan ki dei kiba la pynkhreh hapoh ka Jal Jeevan Mission ban peit, pynïaid bad sumar ïa ki jingdon jingem kiba ïadei bad ka jingpynpoi um.
Lyngba ka jingïashim bynta ki briew, khamtam ki longkmie, bad ka imlang sahlang ha ki jaka nongkyndong, ka Jal Jeevan Mission ka la long shisha ka jingïakhih paidbah lane ka ‘Jan Andolan’.
Na ka bynta ka jingshngain ka jingïoh um kaba shngain bad kaba jrong samoi ka imlang sahlang bad ki Gram Panchayat ki la wan shakhmat ban bahkhlieh ïa ka jingpynïaid ïa ki kam pynpoi um ha ki shnong, ka jingpeit ïa ki tyllong um bad ka rukom pynïaid ïa ka um jaboh.
Ki Jylla/UT ki la ai jingkyrshan ïa ki Panchayat da kaba khot ïa ki Implementation Support Agency (ISA) ban plié lad ïa ka jingtei ïa ki VWSC, ka jingkyrshan ha ka jingpynkhreh ïa ki Village Action Plan bad ban pyntrei ïa ki kam hadien ba la tei ïa ki jingdon jingem.
La khot ïa palat 14 hajar ki ISA kiba treikam mynta.
Ban pyntbit ïa ki briew bad khring ïa kito kiba don bynta ha kane ka kam, 99 tylli ki kynhun Sorkar bad ki kynhun shimet ki dei kiba la khot kum ki Key Resource Centre (KRC).
Ka jingpyntbit ïa palat 18,000 ngut ki briew ka dei kaba dang ïaid shakhmat lyngba ki Key Resource Centre kiba la pynrung kyrteng hapoh ka Jal Jeevan Mission.
Shuh shuh, ban pynkhlaiñ shuh shuh ïa ki sienjam bad ai jingkyrshan ïa ki Jylla/ UT, ki tnat Department of Drinking Water & Sanitation ki la pynskhem ïa ka Rural Wash Partners’ Forum (RWPF), ha kaba kito kiba ïatrei lang bad kito kiba don bynta ha ki kam WASH ki la wan shakhmat ban ïatrei lang bad ka Sorkar India bad ki Jylla/UT na ka bynta ka jingpyntreikam bha ïa ka Jal Jeevan Mission.
Ka jingpynneh ïa ka um poh khyndew bad ki tyllong um ka long kaba donkam bha na ka bynta ka jingpynneh ïa ka jingai jingshakri ïa ki iing ha ki jaka nongkyndong.
Ha kaba ïadei bad kane, ïa ka “Jingpynneh ïa ki tyllong um dih" (JSA-2023-SSDW) la buh kum ka phang kaba Pdeng jong ka Jal Shakti Abhiyan 2023.
Kane kan wanrah ïa ka jingpeit bniah ïa ka jingtyngkai ïa ka um ban pynbha bad pynneh ïa ki tyllong um, khamtam ka um poh khyndew bad ki wah duid.
Ka Jal Jeevan Mission ka ktah ïa ka imlang sahlang ha ki bynta bapher bapher.
Ka jingïoh ïa ka um lyngba ki kor ka pyllait ïa ki longkmie bad ki khynnah samla kynthei na ka jinghap rah um ban pyndap pynbiang ha la iing.
Kumta, kine ki lah ban pyndonkam ïa kane ka por ba ki ïoh na ka bynta ka kamai kajih, ka jingïoh jinghikai ba thymmai bad ban kyrshan ïa ka pule puthi jong ki khun ki kti jong ki.
Ki khynnah samla kynthei kim donkam ban pep skul ban ïarap ïa la ki kmie ban tong um.
Ka jingwad bniah da u Nobel Laureate Dr.Michael Kremer bad ka kynhun jong u ka la pyni ba 30% ka jingkhlad ki khynnah rit ka dei kaba lah ban lait lada ki longiing ki ïoh ïa ka um dih kaba shngain.
Ka jingpang pynhiar ka dei ka jingpang kaba ki khyllung kiba dang shu kha ki ju kham ïoh.
Ki khyllung kiba dang kha ki kham don jingma ban ïoh ïa ki jingpang kiba pur na ka um.
Kane ka jingwad bniah ka ong ruh ba 1 na man ki 4 tylli ki jingkhlad (1.36 lak ki jingkhlad kiba hapoh 5 snem man u snem) kiba ïadei bad ki khynnah kiba hapoh 5 snem ka rta ki dei kiba lah ban lait lada lah ban pynbiang ïa ka um dih kaba shngain.
Ka JJM ka plié ruh ïa ki lad kamai jakpoh ha ki jaka nongkyndong.
Ka jingwad bniah da ka IIM Bengaluru ka ong ba 1,47,55,980 ka jingïoh kam ki briew ha ka shi snem ka dei kaba lah ban don ha ki san snem jong ka jingpyntreikam ïa ka JJM.Kane ka long kumba 29,51,196 ngut ki briew kiba lah ban ïoh kam man u snem baroh shi snem ha ka bynta jong ka jingtei ïa ki jingdonkam jong ka Mission.
Ka Mission kan plié lad ruh ïa ka jingïoh kam jan 10.92 lak ngut ki briew man u snem ha ka jingpeit bad jingpynïaid ïa ki lad pynpoi um.
Shillong, ïaïong, 04: Ka Lympung ki Seng Kynthei ka la dawa ïa ka Khasi Hills Autonomous District Council (KHADC) ba kan thaw noh da ki aiñ kiba ïahap katkum ka jingïaid jong ka por khnang ba ki kynthei kin ïohlad ban ïadon bynta lang ha ki jingpyrkhat kam hapoh ka Dorbar Shnong.
Ha ka jingïakynduh ïa u Chief Executive Member (CEM) u Bah Titostarwell Chyne ha ka 29 tarik, Lber, 2023 hapoh ka jingïalam jong ka President ka Kong T.Phanbuh, ka Lympung ki Seng Kynthei ka la aiti ïa ka dorkhas ban dawa ba ki Dorbar Shnong kin ailad noh ïa ki kynthei ruh ban ïadon bynta lang ha ki jingïapyrkhat kam pyrkhat jam bad ban ïa rai lang ïa kino kino ki jingdonkam hapoh shnong hapoh thaw khnang ba kino kino ki kam shnong kin long kiba ïaid beit ïaid ryntih da ka jingïatip lang kynthei bad shynrang.
Katkum u kyrwoh ba la phah da ka General Secretary ka Kong Tentiness Swer ka la ïathuh ba ka ka Lympung ki Seng Kynthei ka la phah ïa kane ka mat jingdawa sha ka District Council naduh u snem 2011.
“Wat naduh ki por mynshwa la don ki Dorbar Shnong kiba la ai bynta ïa ki kynthei hynrei kane kam pat long ryntih bad dei halor kane ka phang ngi kyrpad ïa ka KHADC ban thaw noh da ki aiñ kiba ïahap katkum ka jingïaid jong ka por namarba ki seng kynthei ne ki seng longkmie ki ju long borabor kiba ai ïa ka kti ka mon ka kti ka diang ban ïatreilang bad ki Dorbar Shnong ha baroh ki liang," ong u kyrwoh.
Shillong, Ïaïong 04: U President jong ka Hill State People’s Democratic Party (HSPDP) East Khasi Hills District u Bah Martle Mukhim ha ka sngi Ba-ar u la ong ba kiba bun ki paidbah ka jylla ki sngew khohñioh ïa ka jingleit pynïasoh ki arngut ki MLA ba dang shu jop thymmai ka HSPDP sha ka sorkar NPP.Haba kren sha ki lad pathai khubor u Bah Martle u la ong ba kane ka jingleit pynïasnoh sha ka sorkar ka la wanrah ïa ka jingsngew khohñioh ha kiba bun ki paidbah nongkyrshan ka party bad ka jingsngew dei ruh ha kiba bun da ka jingleit kyrshan ki MLA jong ka party sha ka sorkar MDA 2.0.
“Ka don ka jingsngew kaba ïakhleh ha ki nongkyrshan ka party bad ha ki paidbah ha kylleng ka ri ha kaba ïadei bad ka rai jong ki arngut ban leit sha ka sorkar bad kam long shai ruh ha kiba bun ïa ka rai jong ki bad na ka liang jong nga ruh ngam pat shai bha ïa kane namar ngim pat shong jingïalang jong ka CEC ban ïakren ha kiba bun ki mat ka party kynthup ïa kane ruh," ong u Bah Martle.
Haba kylli la u sngew ïahap ne em ïa ka rai kine ki arngut ki MLA, “Ngan nga ong nga sngewdei ne ngam sngewdei namar ïalade ngam ïoh ïashong lang ha ka jingïalang bad namar ïa kane ka kam la aiti beit ha u President ban rai hynrei nga ïohi ba kane ka ïa ka sorkar khleh khawlang ha ka jylla ka la shuhthied la kham bun bun snem," u la ong.
“Namar ka sorkar ka dei kaba khleh khawlang ka shong beit ha ki jingstad ki party ban pynkhreh ïa kano ka mat kaba kin buh thong lang kum ka sorkar ha kine ki san snem da kaba wanrah ïa ka Common Minimum Program ," u la bynrap.
Haba kylli katkum ka jingïohi jong u ïa ka lawei jong ka HSPDP u Bah Martle u la ong, “Ka party ka la nang hiar shibun lada nujor bad ki snem kiba la leit hynrei ban ong la kan jah ne kan nang kiew nangkhlaiñ kan shong beit ha ka jingtreikam kiba man ka sngi ka jong ngi kum ka party," u la jubab.
Shillong, ïaïong 04: Ka Voice of the People Party (VPP) ha ka jingialang ba la pynlong ha ka 4 tarik Iaiong 2023 ka la shim iaka rai ban phah jingthoh sha u Myntri Rangbah ka jylla bad u Shongknor ka Meghalaya Legislative Assembly ban khot ïa ka dorbar ba kyrpang ban ïatai ïaka jingpyntreikam ïaka Roster System bad ïaka bhahkam ha ka jylla halor ka nongrim jong ka rai jong ka iingbishar ba donburom, Ka Meghalaya High Court ba la pynmih ha ka 3 tarik Iaiong 2023.
“Katkum ka Kyrwoh ba la phah da u Dr.Batskhem Myrboh, Nongaiktien ka Seng, la ong ba khnang ban wanrah ïaka jingsngewthuh paidbah ïaka jingktah ka Roster System khlem da wanrah shwa ïaka jingpynkylla ha ka rukom bhahkam, ka Party ka la shim ruh iaka rai ban pynlong ïa ki jingialang paidbah ha ki nongbah jong ki district bad ki sub-divisionha kine ki sngi ban wan.
“Ha kine kine ki jingïalang, la rai ruh ban ai iaka jingpynshai paidbah shaphang ka jindonkam ban ïeng rangbah pyrshah ïaka jingpyrshang ban thyngian jubor ïa ka wei ka ktien ha ka Ri India baroh kawei bad ka jingdonkam ban pynrung noh iaka Ktien Khasi bad Ktien Garo ha ka Khyrnit ba phra jong ka Riti Synshar ka Ri India.
“Ka Seng kawer ïa ki paidbah ban ïa wan sngap ïa ki jingpynshai ka Party.
Ia ki tarik jong ki jingialang yn sapyntip kham hadien.
“Lah ban kdew hangne ba ka ïingbishar High Court of Meghalaya, ha ka 3 tarik mynta u bnai, ka la pynmih ïa ka rai da kaba ong ba kadei ka kamram jong ka sorkar bad ka jingïatai ka Meghalaya Legislative Assembly ban buh ïa u snem na ka bynta ban pyntreikam ïa ka Roster System.
Ha kane ka jingbishar ka ïingbishar ka la pynduh pyndam ruh ïa ka PIL ba la ujor da uwei u Greneth M.Sangma, da kaba ong ruh ba kadei ka jingthmu ban pyntngit shuh shuh ïa ka um kaba la jngut lypa.
Shillong, ïaïong 04: ïa i T.Bn Noel Stone Thomas Khongji, u nongtrei ba nyngkong eh jong ka Meghalaya Legislative Assembly (MLA) la tep donburom mynta ka sngi ha u Lum Jingtep ka Balang Presbyterian Pynthorumkhrah.
I T.Bn Noel, idei u Nongsharai jong ka Balang Presbyterian Pynthorumkhrah naduh u snem 2005 ha kaba i la bat bun ki kam ha la ka Balang, ka District bad haduh ka Presbytery.
I T.Bn Noeal, i la rung kam ha Meghalaya Legislative Assembly ha ka snem 1970 ha ka por ba ka Meghalaya ka dang dei tang ka Sub State bad ha katei ka por i la trei tang ma i marwei kum u LDA bad u Secretary ka Assembly.
Namar ka jingtrei shitom bad ka jingtreihok jong i, i la kiew shaduh ka kyrdan kum u Secretary ka Assembly tad haduh ban da shong thait ha ka snem 2004.
Hadien ba i la shongthait, ka Assembly ka la thung ïa i kum u Adviser jong u Speaker.
Hadiej ba la kut ka term la bteng ne extend biang ïa u, hynrei um shym la treh shuh namar ba u kwah ban shakri kum u Nongsharai ha la ka jong ka Balang.
Ha kane ka sngi leit on tep la don lang ki Parabangeit ka Balang, ki nongshongshnong ka Pynthorumkhrah, ki Pastor, ki Tymmen Basan bad kiwei ki paidbah babun.
La pynïaid ïa ka jingïaseng ha ïing da u Rev.HE Marbañiang bad la ïoh ïa ka jingkren na ka liang ka ïing da u Rev AT Sohliya, u khun rangbah jong i.
Nangta la ïoh jingkren ruh na ka liang ka Shnong Pynthorbah da u Rangbah Shnong, na ka liang ka Pynthorumkhrah Secondary School, na ka liang ka Kur Khongjhi da u para jong i T.Bn Khongji.
Iwei na ki khun jong i, i la pule ïa ka poitri halor ka jingshakri i T.Bn Noel kum u kpa bad kumjuh ruh na ka liang ki khun bad ki ksiew bad bahaïing ki la ai ia ka jingrwai kyrpang.
Dei ha ka por ba ki rwai ïa kane jingrwai “Sha ka Bneng Ri Phyrnai", ba ki khun ki la ïam pangnud shiteng ka jingrwai kaba la pynlong ïa kiba bun ban jaw ummat.
Na ïing ïa ka met la rah ha ïingmane Balang Presbyterian Pynthorumkhrah, ha kaba la pynïaid ïa ka jingïaseng da u Moderator ka Shillong Rilum Presbytery, u T.Bn H.War.
La pule ïa ka histori ka jingim i Tymmen Basan da u Secretary ka Balang bad la ïoh jingkren ruh na ka Pynthorumkhrah District bad ka Shillong Rilum Presbytery.
Ki Samla ka Balang ki la ai ïa ka jingrwai Choir ba kyrpang ha kane ka jingïaseng.
ïa i Tymmen Basan la tep ha u lum jingtep ka Balang Presbyterian Pynthorumkhrah.
Shillong,Iaiong 4 : Ka Khun Hynniewtrep National Awakening Movement (KHNAM) mynta ka Sngi Ba Ar ka la dawa ïa u Lat ka jylla u Phagu Chauhan ban khot ïa ka Dorbar ba kyrpang ban ïatai sani bha halor u snem ban pyntreikam ïa ka Roster System ha ka jylla.
Ka KHNAM ka la dawa ïa kane hadien ba ka ïing bishar High Court (HC) jongka jylla ka la pynwai noh ïa ka mukotduma PIL ryngkat bad ka jingai jingmut ba ïa ka rai na ka bynta u snem ban pyntreikam ïa ka Roster dei ban ïatai sani bha ha ka ïing Dorbar Thawaiñ ka jylla bad shim rai da ka Liang Synshar bad Liang Pyrshah.
“ Kumta na ka bynta ka jingmyntoi lang jong ki paidbah ngi dawa ba u Lat u dei ban khot noh da ka Dorbar ba kyrpang kat kum ka artical 174 jongka Riti Synshar ka ri India khnang ba ki nongmihkhmat kin ïoh ban ïatai sani bha hapoh ka ïing Dorbar ïa kane ka kam" ong u Vice President ka KHNAM u bah Thomas Passah.
U la ong ka ïing bishar HC ka la kren shai kdar ba kane ka kam ka dei ban ïatai sani bha ha ïing dorbar.
U la ong, ha ka Dorbar Mang Tyngka kaba la dep u Lamphang ka ïing Dorbar um shym la ailad ban ïatai ïa kane ka kam bad kane ka pynpaw shai kdar ba ka sorkar MDA-1 bad MDA-2 ka ïaleh katba lah ban pynthikna ba ka Reservation Policy jongka jylla bad ka Roster System ka dei ban ïoh jingmyntoi tang jongkawei ka jaidbynriew ym ïa baroh ki jaidbynriew hapoh ka jylla.
“ Naduh ba la pyntreikam ïa ka Reservation Policy ka la don ka jingleh shilliang khmat ïa ki paid Khasi bad Jaintia" kynnoh u bah Passah.
U bah Passah u la pynpaw ba naduh ba la shim ïa ka Resolution halor ka Reservation Policy ha ka 12 tarik Kyllalyngkot 1972 la kren shai kdar ba ka jingbhah kam ka dei ban pynshong nongrim na ka jingbun paid ki jaidbynriew kumta ka jingai bhah 40 % ïa ki paid Garo bad 40 % ïa ki paid Khasi bad Jaintia ka la long lypa kaba pynkheiñ ïa ka kyndon jongka Reservation Policy.
U la ong kat kum ka Khanasamari 1972 ka jingbun paid ki paid Khasi bad Jaintia ka long 4,88,350 katba ki paid Garo ki long tang 3,25,872 kumta ka jingai bhah mar 40 % kam long kaba dei hok bad ka la dei ka jingpynkheiñ ïa ki kyndon ka Reservation Policy.
Nalor kata, une u Nongïalam ka KHNAM ula kynnoh ba ka bhah jong ki paid Garo la shah ban rah sha kiwei pat ki snem (carried forward) ba bud ha kiba bun ki khep.
“Ha ka jingshisha, la shah ban rah tang shisnem kat kum ka jingpynbna O.M PER/222/71/141 ba 20 Iaiong 1972 hynrei ïa ka bhah ki paid Garo la shah ban rah pat sha uwei u snem kaba long haduh 3 snem lynter kat kum ka jingpynbna O.M PER(AR)/654/79/15 bala pynmih ha ka 12 Nailur 1979" ong u Bah Passah.
“Ka Sorkar Jylla kat kum ka jingpynbna O.M PER (AR)/654/79/15 bala pynmih ha ka 12 Nailur 1979 kala shah ban thung kam kyrpang ïa ki paid Garo.
Kane kam kut hangne, nalor kata ka O.M PER 222/72/163 ba 28 Jymmang 1974 kala shah ba ka 40% ka bhah ba la ai sha ki paid Garo ba kan treikam ruh sha ki kyrtong ki bym dei ki paid Garo bad ki kyrtong kiba dei na shabar ka Jylla" ula bynrap.
Kat kum ka jingong jong u, kane ka kyndon jong ka Reservation Policy ka dei kaba la pynïaid bakla la bunsien ïa kaba la ïohi ba kam long satia tang ka jingle bym hok ïa ki paid Khasi bad Jaintia hynrei ka jingpynkheiñ ïa ka Policy hi".
Shillong, Ïaïong 04: U President ka Khasi Student Union (KSU) u Bah Lambokstar Marngar ha ka sngi Ba-ar u la ong ba ka seng ka pynpaw ïa ka jingsngew pyrshah ïa ka jingwanrah ka sorkar ïa ka Roster System ba kan treikam naduh u snem 1972 shakhmat bad maham ba lada ka sorkar ka kyrtiang dien biang shaduh u snem 1972 ka KSU ruh kam banse ban shim la ka bynta halor kane ka mat.
Haba kren sha ki lad pathai khubor hadien ba la wai ka General Executive Council ka KSU, u Bah Lambokstarwell u la ong u la ong ba lada khyllie ban pyntreikam ïa ka Roster System naduh u snem 1972, ka jingduh nong kaba khraw kan dei hi ïa ki khun samla na Ri-lum Khasi-Jaiñtia bad dei namar kane ka seng ka dawa na ka sorkar ban pyntreikam beit ïa ka Roster System naduh ka sngi kaba la mynjur ïa ka Roster shakhmat.
“Ki paidbah ka jylla kim dei ban sngewthuh bakla ba ka KSU ka sngap jar halor kane ka mat hynrei na ka liang ka seng naduh ki sngi ba la mih kane ka mat ka la dep ban ïakren bad ki riew paw khmat bad ki riewaiñ halor kane ban pan jingmut na ki kiba don ka jingtip bad ka jingsngewthuh kaba shai ïa ki aiñ bad ki policy," u la ong.
“Ngam pat lah ban ïathuh kaei ka lynti ïaid jong ka KSU halor kane ka Roster System hynrei ka KSU ka la ïaid na ka bynta ka jingbha bad ka jingmyntoi ki khun samla Khasi-Jaiñtia bad ka mat jong ka Reservation Policy lei ha ka KSU kam dei shuh ka mat kaba dang thymmai hynrei kaba ka seng ka la shim khia naduh ki snem kiba kham mynshuwa namar ngi ïohi ïa ka jyrwit jyrwat jong ka" la ong u Bah Lambok.
U la ong ruh ba kane ka jingpyrshah ïa ka jingpyntreikam ïa ka Roster System naduh u snem 1972 kam dei ka mat tang jong ka KSU hynrei kadei ka mat jong baroh namar kadei ka kam ïap kam im jong ka jaidbynriew baroh kawei bad ka lawei ki khun samla ka ri bad ka jaidbynriew.
“Ïa kane ka kam ym dei ban shu ïa shim rai kyrkieh hynrei dei ban ïit ki lad lynti kumno ban ai jingmut ïa ka sorkar hynrei ka KSU ka kwah ban kren shai ba u paidbah ka jylla u la jied ïa ki nongthaw aiñ, hato kam dei mo ka kamram jong ki ban pyrkhat bha halor kane ka kam hynrei lada ka sorkar ka aiti sha ka KSU ban rai ngin shim roi noh mynta mynta hi" u la ong.
Shuh shuh u la ong ba ka seng ka la dep ban pynsngew sha ki nongmihkhmat halor ka Roster System bad lada ki nongmihkhmat ki rai bakla halor kane, baroh ki nongmihkhmat kin hap bah khlieh lada wan mih kano kano ka kynrum kynram kaba lah ban ktah ïa ka shongsuk shongshngaiñ hapoh ka jylla baroh kawei.
Manjeri (Kerala), Ïaïong 05 : Hadien ba la ïarap ïa la ka jong ka kynhun ban rung sha ka group stage jong ka AFC Champions League 2023-24 da kaba pynliem ïa ka Jamshedpur FC ha ka jingïalehkai Hero Club Playoff, u head coach jong ka Mumbai City FC u Des Buckingham u la ong ba ka long kaba sngewsarong ban ïoh mihkhmat ym tang ïa ka club hynrei na ka bynta ka ri India ha ka ki lympung ïalehkai kiba heh ha dewbah Asia.
Ki kol ba la ïoh ban thep da u Ahmed Jahouh, Alberto Noguera bad u Vikram Partap Singh ka la biang pura ïa katei ka kynhun ha ka miet sngi Ba ar ban ïoh rung sha ka AFC Champions League bad kaba dei ruh ka sien kaba ar na ka bynta ka Mumbai City FC ban ïoh rung sha katei ka lympung bah jong ka dewbah Asia.
U Buckingham, uba la ïalam ïa ka Mumbai City FC ban pyndep ha ka kyrdan kaba ar na ka jingïakhun group stage ha ka samoi ba lah dep, u la pynpaw ka jingsngewkmen ban ïoh biang sa shisien ka lad ban ïalehkai ha katei ka lympung.
“Nga dap da ka jingsngew sarong ban ïoh mihkhmat biang ym tang ïa ka club hynrei kumjuh ruh ïa ka phutbol jong ka ri India hi baroh kawei ha ka kyrdan hakhlieh jong ka jingïalehkai phutbol ha dewbah Asia," ong u Buckingham.
“Ka kabu kaba don hangi mynta ka long kaba sngewkmen shi katdei eh.
Ha kine ki 12 bnai ba lah leit noh kadei ka jingïaid lynti kaba biang tam ïa ka kynhun.
Na ka lympung ïalehkai Champions League, ngi jop arsien ki jingïalehkai, hadien kane ngi la ïoh rung sha ka phainal jong ka Durand Cup, da kaba ïoh rah ïa ka Shield jong ka ISL ban ïoh rung mynta sa shisien pat ha ka AFC Champions League," u la bynrap.
Ka Jamshedpur FC kadei ka kynhun kaba eh bha na ka bynta ka Mumbai City FC, hynrei ka jinglah jong ki (Mumbai City FC) ban ïalehkai bha, ka la pynlong ïa ka kynhun jong u Buckingham ban khur ïa ka jingjop.
“Ngi tip ba ka Jamshedpur FC kadei ka kynhun kaba jwat bha, ka don ki player kiba biang bad kiba khlaiñ bad dei na kane ba ki ïoh ban thep kol.
Hynrei kynsan kynsan ka kynhun jong ngi ka la pynkylla syndet ïa ka rukom ïalehkai.
Ki rangïalehkai kiba don hapdeng madan ki tip bha kaei ba kidei ban leh kumba ki kwah, bad dei lyngba kane ba ngi la khur ïa ka jingjop," la ong u Buckingham.
Ha kawei pat ka liang, u head coach jong ka Jamshedpur FC u Aidy Boothroyd u la ong ba ka kynhun ka la shah pynliem watla ki rangïalehkai ki la ïakhun tyngeh ïa ka kynhun ïalehkai pyrshah.
“Ngi la sdang da kaba ïalehkai bha hynrei ha ka kylla miet, ka Mumbai City FC ka la khlaiñ kynsan bad ka la shem jingeh na ka bynta jong ngi ban khanglad ïa ka jingthep kol jong ki," ong u Boothroyd.
Ka Mumbai City FC bad ka Jamshedpur FC mynta kin pynkhreh ban aireng sa ha ka Super Cup kaban sdang ha ka 8 tarik mynta u Ïaïong ha Kerala.
Mawkyrwat, Ïaïong, 05: U bah Renikton Lyngdoh Tongkhar, Nongmihkhmat jong ka Mawkyrwat Constituency uba long kum u kongsan mynta ka sngi ka 5 tarik u Ïaïong, 2023 u la plie paidbah ïa ka jingtei ba thymmai jong ka ïing skul kaba don ha shnong Phlangkynshi, South West Khasi Hills District kaba ki la ai kyrteng ka Phlangkynshi Government Lower Primary School kaba dei ha ka jingmang pisa kaba T.37 lak tyngka ba la pyntrei da ka projek School Infrastructure Upgradation Project ba la bhah na ka State Scheme jong ka sorkar Meghalaya.
U bah Renikton Lyngdoh Tongkhar, Nongmihkhmat jong ka Mawkyrwat Constituency haba kren ha ka jingïalang u la pynpaw ka jingsngewnguh bad jingaikhublei na ka bynta ki nongpynïaid kiba dei napoh ka ophis jong ka District School Education Officer (DSEO), South West Khasi Hills District kiba la trei shitom ban pynurlong katkum ka jingthmu ha ka ban shna pynbha da kaba tei ïa ka ïing skul kaba thymmai jong ka Phlangkynshi Government Lower Primary School ka ban long ka jingïarap ïa ki hep kiba rit kiba don ka jingthmu ban pynkiew ne ban wad ka jingnang ka jingstad.
Ha kajuh ka por u la pynpaw ruh ka jingkhublei na ka bynta ki kmie ki kpa kiba long ka daw bah ban long ka jingkiew na ka bynta jong ki jaka pule lyngba ka jingphah jong ki ïa khun ha ki jaka pule ba ka sorkar ka la dep ban buh ha ki shnong ki thaw.
Kumta haba ka sorkar ka buh ïa ki skul kam ju buh kai ïa ki hynrei ka kwah ba baroh ki khynnah rit kin ïoh ïa ka jingnang ka jingstad.
Ha kawei pat ka bynta u la pynpaw ruh ka jingsngewsiaw namar ba bunsien hi ki skul sorkar la ha kino kino ki shnong ki long ki ïing skul kiba jot rathai bad kiba kham bha pat ki dei ki skul ba la pynïaid da ki ‘riew shimet, namarkata, na ka liang ka sorkar haba ka ïohi ïa kane kam shym la shongthait hynrei ka don la ka jong ka bynta ban leh bad mynta bun ki skul sorkar ki la sdang ban wan dur biang ha kaba ki la don la ka bhah ban pynbha khnang ba ki khun hep kiba rit kin ïa ka lad ban pynleit ïa ki jingmut jingpyrkhat ha ka pule puthi bad ba kin ïoh ban ïeng ha la ki jong ki kjat ha ki sngi ki ban sa wan.
Namarkata, u la buh ruh ka jingkyrpad ïa ki paidbah nongshong shnong ba ai ba ki skul sorkar kin nym long kiba skul kiba don tang ka jingtei suda hynrei ki dei ruh ban don ka jingïohi jngai ban phah ïa ki khun ha ki skul pule khnang ba ka lawei jong ki khun ki kti kan long kaba phyrnai.
Ha kaba ïa dei bad ka jingdon jong ki skul ha ki shnong ki thaw, u bah Renik u la buh ka jingkyrpad ba ki skul shimet ne ki skul ba la seng da ki Balang ba ki dei ban don ka jingïatreilang bad ki skul sorkar lyngba ka jingdon jong ki khynnah pule khnang ba kan long ka jingmyntoi ha kiba bun ki liang ha ka ban pyntyllun ïa ki kam jong ka pule ka puthi.
“Ka sorkar mynta kam thung shuh da ki nonghikai kiba shu pass tang ha ka PU hynrei da ki nonghikai kiba la pyndep ïa ki jingpule kiba kham ha jrong kum ka MTET", ong u bah Renik.
Haba pynkut ïa ka jingkren, u la kyntu ba ki khynnah skul, ki nongpynïaid skul, ryngkat ki paidbah ki dei ban don ka jingïatreilang ha ka ban peit ïa ka bha ka miat jong kane ka ïing skul da kaba long kiba phikir ba kan nym don kano kano ka jingshah pynjot ne shah leh khlem akor ha kane ka skul.
Ha kaba ïa dei bad ka jingthmu ban don sa ka Upper Primary School Level, u bah Renikton Lyngdoh Tongkhar u la kyrpad ba kum ki nongpynïaid skul ki dei ban ïaid da ka lynti lyngba ka jingleit ban twat jingmut napoh ka ophis jong ka District School Education Officer (DSEO), South West Khasi Hills District khnang ba ki jingthmu kin long kiba ïaid beit ïaid ryntih.
Ïa ka khana lyngkot ne History jong ka jingïaid lynti jong ka Phlangkynshi Government Lower Primary School la pule da u bah Deepland Shylla uba dei u Secretary jong ka Managing Committee ha kaba u la ïathuh ba la sdang ïa ka Phlangkynshi Govt.
L.P.School ha ka snem 1962 da ka jingkyrshan jong u Khaw Kham lyngba ka Jingïaseng Kynthei Circle Jakrem ha kaba u babu Kren Syiemlieh na Dewlieh u la hikai nyngkong eh ha kane ka skul nangta u babu Living Shangdiar nangta hadien pat sa u babu Klingson Rani uba la kynriah shnong noh sha Sohliya Ribhoi District, ha kaba ym don jingtip tikna ïa ka por ba ki la trei ha kine ki snem kiba sha khmat.
Dei tang ha ki snem 1983 ter ter ba la hikai pat da u babu S.Lartang bad kong Biloda Iawphniaw ha kaba ka District Council ka la shimti bad pynïaid hi noh ha ka por ba long CEM ka KHADC, u bah Bak Wanniang ha kaba la khot kyrteng ïa ki skul kiba ka la shimti ki D.C.L.P.School.
Nangta, hadien ka jingbymbeit bad dkoh ka rukom pynïaid ïa kine ki skul hapoh ka jingpynïaid ki Administrator ka ïa don ka jingkhih win ha ki skul namar ka jingbym biang ha ka tulop.
Ha ki snem 1993 – ‘94 ha ka por ba long Director of Elementary and Mass Education, u bah Tourist Mark ula khot ïa ki skul ban aiti noh ha ka jingpynïaid ka sorkar.
Kumta ka Phlangkynshi Govt.
L.P.School ha kata ka por ka hap ha ka jingpeit bad khmih u Rev.S.I.Iawphniaw kum u Secretary ka Managing Committee bad ba ula aiti noh sha ka sorkar.
Hadien ba la shongthait (retired) u babu S.Lartang la thung pat ïa u bah S.R.Marngar bad hadien ka jingkhlad jong u, la thung pat ïa bah John Peter Syiemlieh.
Hadien ka jingshongthait noh ka kong Biloda Iawphniaw ha ka snem 2012 la thung ïa bah Sentibor Lyngdoh kum u Contract Teacher haduh ka snem 2020.
Ha kine ki snem kiba la leit ka skul ka don tang 2 ngut ki Regular Teacher hynrei naduh ka snem 202l ka sorkar ka la nang bhah shuh shuh sa ar ngut ki Regular Teacher ha kaba u Deepland Shylla, Head Teacher, ka kong Diana Rose Syiemlieh, Asst.Teacher, ka kong Naitphulsy Thongni bad u bah John Peter Syiemlieh watla ym shym la wan shuh sha skul naduh ka snem 2021.
Ha kawei pat ka bynta lah ban kdew ruh ba wat hapdeng kita ki jingeh kiba bun ba kum ka skul kaïa kynduh hynrei kane ka skul ka la roi shibun ha kaba ka la pynmih ïa ki khun kiba la nang la stad kiba trei ha ki kam sorkar bapher bapher.
Ka skul ka la kynjoh sha ka arta kaba 61 snem haduh kane ka por.
Ha une u snem 2024 u ban wan kane ka Phlangkynshi Govt.
L.P.School kan sa kiew noh sha ka Upper Primary School Level.
Kumta ki kyrpad ïa ka ophis u SDSEO ban shim khia ban pynbiang ïa ki nonghikai ha ka Upper Primary Level khnang ba ka skul kan nangkiew shaphrang na ka bynta ka shnong Phlangkynshi bad ki shnong ba marjan.
Kiwei pat kiba la ïadonlang ha kane ka sngi ki long u Block Development Officer (BDO), ka Mawkyrwat C&RD Block, u bah I.Lawrynñiang, MCS, ka District School Education Officer (DSEO), ka kong S.Kharsahnoh kum ki symbud kongsan, u Sub-Inspector jong ka ophis DSEO, u bah S.Kharbteng lem bad kiwei de ki ‘riew rangbah, ki longkmie, longkpa bad ha ryngkat ki hep kiba rit kiba dei ki khynnah skul.
Ïa ka jingïalang la pynïaid da u bah Polosstar Marngar bad ka jingkren khublei na kong D.Syiemlieh, Assistant Teacher jong ka Phlangkynshi Government Lower Primary School.
Ka jingpynlip bording jong ka Meghalaya Energy Corporation Limited (MeECL) ka la pynsyrtok haduh katta katta ïa ki paidbah nongshong shnong ka jylla namar ba ka jingpynlip bording ka long lai kynta mynsngi bad san kynta naduh ka por 12 baje shiteng synñia haduh ka por 5 baje mynstep.
Ka jingpynlip bording ka la ktah haduh katta katta ïa ki karkhan rit, ki nongbuh dukan, ki shlem treikam bapher bapher kiba hap ban pyndonkam da ka bording.
Katkum ka jingïathuh jong u Myntri ka tnat Bording jong ka Sorkar Jylla u Abu Taher Mondal ba ka jingpynlip bording ka dei ba ka Sorkar Jylla kam banse na ka jingduna um shaba palat jong ki wah kiba don ha ka jylla.
Nalor kata ka jingpynmih bording hapoh ka jylla ka dang long tang 88 million Unit hynrei ka jingdonkam jong ka bording ka long haduh 200 million Unit bad ka jingduna jong ka jylla ban pynmih ïa ka bording ka long haduh 112 Million Unit.
Kane ka dei ka jingeh kaba ka Sorkar ka ïakynduh.
Kumta ban pyndap ïa ka bording ka Sorkar kam banse ban hap thied ïa ka bording na ki Kompeni shimet.
Ka jingbym lah ban pynmih kham bun ïa ka bording ka dei na ka daw ka jingbym ïohlad jong ka Sorkar ban shna ïa ki shlem pynmih bording na ka daw ka jingpyrshah jong ki paidbah.
Ha ka por jong ki sorkar kiba rim ki la maitphang ïa kane ka mat ban tei ïa ki shlem pynmih bording hapoh ka jylla khnang ba yn dup lah ban pyndap ïa ka bording hynrei ka jingeh kaba mih na kane ka jingthmu babha jong ka Sorkar ka dei ka jingpyrshah na ki paidbah namar lada den ïa ka Wah, ka jingjulor bad ka jingduhnoh ïa ki jaka ki puta kan long kaba jur bha haduh katta katta bad kane ka ktah ïa ki briew kiba hap ban shahniah ïa ka kamai jakpoh na ka rep ka riang.
Lada ka jylla kan ïai mad ïa ka jingpynlip bording tang shu poi ka aiom pyrem ka ladei ka por ïa ka Sorkar Jylla ban wad ïa ki lad ki lynti ban shna ïa ki shlem pynmih bording da kaba pan ïa ka jingïatreilang ki trai khyndew, ki bor Hima, ki bor shnong bad ki kynhun bapher bapher ban pynsngewthuh ïa ka jingdonkam jong u paidbah kaba donkam haduh katta katta namarba ka jingpyndonkam ïa ka bording katba nang mih ki bnai bad ki snem ka la nang jubor haduh katta katta bad lada kan ïai long sah kumne kan buh jingeh hi ïa ki paidbah kiba donkam ïa ka bording baroh 24 kynta.
Ka jingsahram jong ka MeECL na ka jingsam bording ka long kaba shyrkhei bha haduh katta katta na ka jingbym siewdep jong ki karkhana kiba don hapoh ka jylla ïa ka ram kaba kot da ki klur nalor ba ka sorkar ka ai subsidy.
Kine ki dei ki jingeh kiba buh ïa ka Sorkar ha ka shyngkan khait namarba ka jingdap ram jong ka Sorkar Jylla ka long haduh ñiuhmat na ka jingbym pat lah ban siewdep ïa ka ram kaba ladep shim mynshwa nalor kaba hap ban pynkhuid ïa ka ram kaba dang shu dep shim thymmai.
Ïa mynta ka MeECL ka dang ïoh jingkyrshan kaba pura na ka Sorkar Jylla namarba ha kiba ki khep ba ka MeECL ka kyrduh pisa ban thied ïa ka bording dei ka Sorkar Jylla kaba ju kyrshan pisa na kawei ka por sha kawei pat.
Ka jingpynlip bording ha ka por shiteng synñia ka la long ka kabu ksiar ïa ki nongtuh nonglute bad ïa ki riewshim kabu kiba ap mrong ban ïoh prong tuh ïa ki ing ki sem jong ki briew.
Nalor kata ka buh jingma ruh ïa ki paidbah ha lynti ha synkieng haba ïaid ha ka por mynmiet na ka jingdon jong ki riewshim kabu kiba thmu ban leh ïa ki kam runar ruser ha ka jingdum jong ka miet.
Mawkyrwat, Ïaïong 05: U Deputy Commissioner (Excise) jong ka South West Khasi Hills District, Mawkyrwat, u bah T.Lyngwa, IAS, u la pynbna kum ka sngi tyrkhong kyiad (DRY DAY) ha baroh kawei ka South West Khasi Hills District katkum ka kyndon Aiñ 324 (A) jong ka M.E.Act (Assam Excise Rules as adopted) ha ka 7 tarik u Ïaïong, 2021 kaba dei ka sngi Thohdieng Babha (GOOD FRIDAY).
Ha kaba ïadei bad katei ka hukum baroh ki dukan die kyiad ki ban kynthup ïa ki IMFL shops/Bars/Hotels/C.A Bars/C.S.shops/ki canteen bad ki dukan die madan kin khang khyrdep ha katei ka sngi.
Kino kino kiba ïaleh pyrshah ïa katei ka hukum kin hap hapoh ka jingpynshitom katkum ka Excise Rules and Acts.
Nongstoiñ: U Deputy Commissioner (Excise) jong ka West Khasi Hills District Nongstoiñ, u Bah Garod LSN Dykes IAS, katkum ka bor ba la pynkup ha u hapoh ka section 324-A jong ka M.E Act (Assam Excise Acts and Rules as adapted) u la pynbna Dry Day ne sngi tyrkhong kyiad hapoh ka West Khasi Hills District ha ka 7 tarik mynta u bnai Ïaïong, 2023 namar ba ka dei ka “Good Friday"La bthah ïa baroh ki dukan die kyiad pyrsi bad IMFL ki bar, Hotel, Bonded warehouse ba ki dei ban khang khyrdep ïa la ki dukan ha katei ka sngi.
Lada lap ïa kiba leh pyrshah yn pyn shitom ïa ki hapoh ka kyndon aiñ kaba la teh.
Nongstoiñ, Ïaiong 5: Ka seng HNYM ha ka sngi balang, ka la leit ruh ban ïakynduh ïa u Branch Manager jong ka Meghalaya Rural Bank kaba don ha sor Nongstoiñ, ban dawa ba kane ka bank ka dei ban buh noh ïa ka ATM Machine ha phyllaw jong ka ophis, ym ban shu buh beit tang hapoh ophis, namar ka la long pynban kum ba leit dro pisa haba la ïoh lad ban sei pisa tang ha ka por plie bank, ki paidbah ki shem jingeh.
Shuh shuh ka seng ka la dawa ruh ban phah ieng tang shi jaka ïa ka kali ATM, namar ki paidbah ki la ujor halor ka nongrim ba katei ka Mobile ATM ruh kam ju don ha sor Nongstoiñ hynrei ka leit kylleng ki shnong ki thaw.
Nongstoiñ, Ïaïong, 5: Kum ka dak jong ka jingkynmaw ba ka san tarik u bnai Ïaïong jong man la u snem, ba ka dei ka sngi ba ka pyrthei shi tyllup ka rakhe kyrpang na ka bynta ka um.
Kumta ka ophis jong u Superintendent Engineer jong ka Public Health Engineering Western Circle Nongstoiñ, ka la pynlong ïa ka jingrakhe ïa katei ka sngi ha Nongstoiñ da ki jingrwai bad ki jingpynshai.
Ïa ka jingrakhe la pynlong ha ki lai tylli ki jaka kata ha Nongpyndeng, ha khmat ïew Nongstoiñ bad ha Upper New Nongstoiñ.
Ha ka programme kaba la pynlong ha kitei ki lai jaka, ki nongtrei jong ka ophis u SE ki la pynshai ba ka um ka dei kaba donkam tam ha ka jingim ba man ka sngi jong ki nongshong shnong, kumta ka donkam haduh katta katta ban tyngka bad pynneh pynsah ïa ki tyllong um.
Nalor kata ki la pynshai ruh ba ha ka sor Nongstoiñ ki don ar tylli ki wah kiba tuid sawdong jong ka, kata ka wah Nondeiñ bad ka wah Nanbah.
Hynrei katba nang mih ki sngi kitei ki wah ki la nang jaboh, namar ka jingbym nang jong ki nongshong shnong ban sumar ha kaba ki jaboh jabaiñ na baroh sawdong ki tuid sha kitei ki wah.
Ki la ong ruh ba ka la dei ka por ba ki paitbah ka sor Nongstoiñ, kin thaw ki lad ki lynti kumno ban pynlong ïa ka um ha kitei ki wah kaba khuid kaba long ban dih.
Ki nongtrei ka PHE ki la kyntu ruh ïa ki paitbah ba kin ñiewkor ïa ki pipe um kiba la pyntrei da ka sorkar lyngba ka Jaal Jivan Mission, lane la skhim umbam umdih ba kyrpang na ka bynta ki nong-kyndong.
Namar lyngba ka jingpyntreikam jong ka sorkar pdeng ïa katei ka skhim, ïa ka umbam umdih dei ban pynpoi ha man la kawei pa kawei ka thliew ïing ha baroh ki nongkyndong.
Lada ki lap ba ki pipe um ki dkut ha ki lynti, ki surok bad kiwei kiwei ki jaka, ki dei ban pyntip sha ka ophis jong u SE ne ha ki muster roll kiba la thung ha ki shnong jong ki.
Ha ka jingrakhe ïa katei ka sngi la pynitynnad ban pynphuh pynphieng da ka jingshad jong ki khynnah samla kynthei bad ki jingrwai da ki nongrwai bat bit bad kumjuh ruh na ki aktor.
Ka jingrakhe ïa kane ka sngi ba kyrpang jong ka um, ka don ka jingïadei bha ruh bad ka bynta ban pyn-sngewthuh ïa ki nongshong shnong, kumno ban pynneh bad tyngkai ïa ki khlaw ki btap, ki dieng ki siej.
Namar lada ki khlaw ki la syllen, ki tyllong um kin tyrkhong, ki wah duid kin rngad bad ka jingbei pisa jong ka sorkar pdeng sha ka sorkar jylla na ka Jaal Jivan Mission kan ym don jingmut.
Nongstoiñ, Ïaïong, 5: Ka jingbym lah jong ka sorkar ban pynbiang ïa ka rukom treikam ha Parïong Primary Health Centre, ka la pynlong ïa ki paitbah ba kin ïakynduh jingeh ha ka por ba ki leit phah sumar haba ki pang ki shitom.
Halor kane ki nongïalam ka Hynñiewtrep Youth Council Mawthadraishan circle, hadien ba ki la ïoh jingtip halor ka jingbym biang jong katei ka jaka sumar, ki la hiar ban jurip bad ki la lap ba katei ka jaka sumar ka dang donkam bun bha ki bynta ban pynbiang ha kaba ïadei bad ka jingsumar ïa kiba pang ba shitom.
U bah Shembor Langrin President ka seng haba pyntip ha u nongthoh khubor, u la ong ba ha katei ka jingleit jurip ki la lap ba ki jingduna ki long naduh ka jingdon jong ki nongtrei, ka jingbym shimkhia jong ki nongtrei kiba lah dep don lypa.
U la ong ruh ba kaba sngewsih ka long ba katkum ka jingïathuh jong ki nongpang kiba leit phah sumar ha katei ka jaka, ki la ong ba ki don ki por ba ynda la poi ka sngi thohdieng ïa ki nongpang kiba wan phah sumar ha katei ka jaka, ki hap ban pynkynriah sha kiwei pat ki jaka sumar bad katei ka jingleh ka pynjynjar haduh katta katta ïa ki nongpang.
Utei u nongïalam ka seng u la ong ruh ba ki la ïoh ban ïakren ruh bad u Doktor u ba peit ïa katei ka jaka sumar bad haba ki la kylli ba ka don ne em ka jingpynkynriah ïa ki nongpang na katei ka jaka sumar kumba la kynnoh da ki nongshong shnong, u Doktor u la pynshai ba kam shym la don kaba kum kata.
Katkum ka jingong jong u Doktor la ong ba ka jingduna nongtrei ka don shisha.
Dei na katei ka daw ba ym shym la lah ban pynbiang ïa ka rukom sumar ïa ki nongpang kumba ki dei ban ïoh.
Ha kaba ïadei bad kane na ka liang ka seng ka dawa na ka sorkar ba kan pynbiang noh ïa katei ka jaka sumar na ka bynta ka jingmyntoi ki paidbah nongshong shnong.
Ka sorkar ka dei ban thung noh ïa baroh ki nongtrei naduh ki Grade IV, Ward attendance, ka jaka sah ki staff Nurses, paiñkhana paitbah, ban pynheh shuh shuh ïa ka building bad ban pynbiang ïa ki kamra.
Nongstoiñ, Ïaiong 5: Ka jingbym don jong ki lynti ïaid kjat kiba biang (Footpath) ha ki katto katne tylli ki surok kiba don ha sor Nongstoiñ, ka la buh jingsyier shisha ïa ka imlang sahlang khamtam eh ïa ki khunlung bad khynnah skul, khamtam kito ki bym pat nang kumno ban phikir ïa la ka jingim ha ka por ba ki ïaid ban leit sha la ki skul.
Kitei ki surok ki bym don footpath ki kynthup ïa ka surok kaba mih na Nonbah sha St Savier, kaba mih na Nonbah sha Anderson bad kiwei kiwei de ki surok kiba long ka jingma shisha na ka bynta ki khynnah skul bad ki riew paidbah.
Haba ïadei bad kane ka phang, mynta ka sngi na ka liang jong ka seng HNYM hapoh ka jingïalam jong u samla Tailan Star Lyngkhoi President HNYM West Khasi Hills District, ka la leit ban ai da ka jingthoh sha u bah Garod LSN Dykes khlieh duh jong ka West Khasi Hills District, ban dawa na ka sorkar ba kan shimkhia ïa kane ka kam da kaba phah shna noh ïa ki footpath, namar ka long kaba la i donkam kham kyrkieh.
Ka seng ha ka jingïakren bad u nongthoh khubor, ka la ong ba nalor ba ka sor Nongstoiñ ka dei ka Head Quarter jong ka District kaba lah rim bha, ka long ruh ka District kaba heh bad ki kali ruh ki lah bun.
Kumba long mynta kitei ki surok ki dei ruk ki surok bah, kumta lada ym don jaka ïaid kjat ka lah ban wanrah ïa ka jingmynsaw bad ka jingsngewsih ïa ki paidbah.
Kumta ka seng ka sngew dei ban kyntu sha ki bor ba dei peit bad sha u nongmihkhmat, ban phai lem sha kane ka bynta kaba long ka jingdonkam shisha na ka bynta ka jingbit jingbiang ha baroh ki bynta, kyrpang na ka bynta ki khynnah skul.
Jowai, Ïaïong 05: Ka jingïalehkai phutbol na ka bynta ki khynnah shynrang bad kynthei kaba la tip kum ka “Chief Minister U-12 Open Football Tournament 2023", ba la pynlong da ka ophis jong u District Sports Officer, West Jaiñtia Hills District, Jowai na ka bynta ka Laskeiñ Block kala poi noh sha ka jingïakhun phainal mynta ka sngi.
Ha kane ka jingïakhun phainal ha ka liang ki khynnah kynthei ka St.Dominic Higher Secondary School kala lah ban pynliem da 4-0 kol ïa ka Winter Adventist Secondary School Mowkaiaw.
Katba ha ka liang ki shynrang ka Laskeiñ Social Cultural & Sports Club kala pynliem da 3-0 kol da ka jingïashut Tei Breaker pyrshah ïa ka kynhun ïalehkai jong ka St.Dominic Higher Secondary School.
Ïa ki khunsam sha ki nongjop la sam da u kongsan jong kane ka sngi u ma Bisonroy Iano, President Laskeiñ Block Area Sports Association, ha ka jingdonlang u DSO ma K.Passah, u Head Master Laskeiñ Govt.
L.P School ma Rangbah Suchiang, ki nonghikai nalor kiwei kiwei de.
La ïathuh ha kane ka lympung “Chief Minister U-12 Open Football Tour-nament 2023" kiba jop na ki Block Level kin ïoh mihkhmat sha ka District Level bad kiba jop na ka District Level kin leit ban mihkhmat sha ka State Level.
Nongpoh, Ïaiong 05 : Hadien ka jingïaid shaphrang jong ka lympung ïalehkai sports ki khynnah skul, bala tip kum ka Inter House Athletic Sports Meet ba ar sngi jong ka Ri Bhoi Presbyterian Higher Secondary School, katei ka lympung kala poi noh sha ka ba kut mynta ka sngi hadien ka jingshim bynta shitrhem jong ki khynnah skul haki jingïalehkai bapher bapher ban sei ïaka sap ïalehkai jong ki khynnah ki ban pynkhreh pat ban leit shim bynta sha ka Inter School Athletic Meet ban sa long shen haka District.
Ïa katei ka lympung la wan ban pynhap pyrda noh da u Bah Mayral Born Syiem MLA ka Nongpoh kum u kongsan bad u Bah Balajied Ranee MDC ka Nongpoh kum u symbud kongsan ha madan NSCA Pahamsyiem haka jingdonlang u Rev.DR Suting Secretary ka Managing Committee, Bah W Radu Principal ka RBP Higher Secondary School, Bah Jedwin Lyngdoh Rangbah Shnong Pahamsyiem, ki nonghikai lem bad ki khynnah skul kiba la shim bynta bad phiah haki 7 tylli ki House.
U Bah Mayral Born Syiem kum u kongsan haba kren ha kane ka sngi u la ai ka jingïaroh ïaki bor pynïaid skul jong ka RBP Higher Secondary School bala pynlong ïa katei ka lympung, bad pynpaw ruh ïaka jing sngewkmen kaba khraw ban iohi ba ki khynnah skul jong katei ka skul ki don shisha ïaka sap bad ka mynsiem ïalehkai bad thrang ban ioh khur ïaki khunsam na kane ka lympung, haka juh ka por u la pynpaw ruh ka jing sngewkmen ban ïa don bynta lang bad ki khynnah skul ha kane ka sngi kum ka jing ai mynsiem ba kin dang ïalehkai bha bad pyndonkam hok ïaka sap kaba ki don naka bynta ban kiew shaphrang haka kam ïalehkai sports nalor ka pule ka puthi kumba katei ka skul ka dei kawei naki skul ba paw bad bala rim haka district.
U la kyntu ruh ïaki khynnah skul ha katei ka sngi nalor ka sap ka ba ki don, ki dei ruh ban kham minot bad trei shitom haki jingpule jong ki, ban long ki khynnah kiba tip sngi bad nang ban burom ïaki nonghikai bad ki kmie ki kpa khnang ba kin poi shaka thong kumba ki angnud haka jingim jong ki.
La pynphuh pynphieng ruh ha katei ka sngi da ka mass drill bala shim bynta da ki khynah skul bad la sam ruh ïaki khusnam ha katei ka sngi ha kaba ka Blue House kala rah ïaka nam lahduh, ka Violet House kala ioh ban khur ïaka Best Discipline House nalor ki khusnam shimet ban ai mynsiem ïaki khynnah skul.
Nongpoh, Ïaiong 05: Haba pynkut noh ïa ka Under 15 Boys Inter District Cricket Tournament ba la pynlong da ka Meghalaya Cricket Association bad ba la pynïaid da ka Ri Bhoi District Cricket Association ha Madan Umbuda ha Ri Bhoi, ka kynhun ïalehkai na Tura ba la tip kum ka Tura District Cricket Association ka la ioh ban rah ïa ka nam lahduh hadien ba ka la pynliem noh ïa ka kynhun ïalehkai ka Shillong Cricket Association da 4 wickets.
Ïa kene ka lympung ïalehkai Cricket la pynlong ha Madan Umbuda ha Ri Bhoi District bad mynta ka sngi ka la poi noh sha kaba kut, ha kaba kitei ki ar tylli ki kynhun, ka Shillong Cricket Association bad ka Tura District Cricket Association ki dei ki kyhun kiba ïa aireng ban ïa knieh ïa ka nam lahduh jong ka tournament.
La wan ruh ban pynhap pyrda ïa kane ka Cricket Tournament ka Shillong Cricket Association da u President, u Naba Batacharjee kum u kongsan bad la sakhi lang ruh naduh ka jingdon lang u Secretary ka Shillong Cricket Association, u Bah Gedion Kharkongngor, u President ka Ri Bhoi District Cricket Association, u Bah Rayonald Kharkamni bad kynthup kiwei kiwei ki dkhot ka Shillong Cricket Association bad na ka Ri Bhoi District Cricket Association.
Haba phai sha ka ka jingïalehkai test kaba ar sngi hapdeng kine ki ar kynhun, ka kynhun ïalehkai ka Shillong Cricket Association ka la ioh ïa ka kabu ban tied nyngkong ha kaba ha ka first inning ka la ioh ban khur haduh 101 run na ka 29.3 over bad hap lut baroh 10 wicket.
Na ka liang ka kynhun ïalehkai ka Tura District Cricket Association haba beh ïa kitei ki run ba la khur da ka Shillong Cricket Association ka la ioh ban kamai haduh 110 run na ki 38.5 over bad hap lut baroh ki wicket.
Haba phai pat sha ka jingïalehkai jong ka 2nd inning, ka SCA ka la ioh ban tied haduh 101 run na ka 37.3 over bad hap baroh ki wicket bad ka TDCA kaba beh ïa katei ka run ka la ioh ban tied tang 96 run na ki 26 over bad duh noh 6 wicket.
Haba khein kyllum pat ka TDCA ka la ioh khur ïa ka nam jop da kaba ka la pynliem noh ïa ka SCA tang 4 wicket.
Ki rangïalehkai kiba la leh bha ha kane ka tournament ki kynthup ïa u Dipayan Nandi u la ioh khur 48 run na ki 47 ball, u Silgrim B.Marak u la ioh ïa ka nam ba ar ha ka jingkamai ruh kaba u la ioh khur 32 run na ki 55 ball.
U Ben-haden N.Marak u la ioh khur 29 run na ki 17 ball ha ka kyrdan balai kum ki nongtied ball.
Haba phai pat sha ki rang ïa kawang ball, u Gaurav J Thakuria u la wan ha ka kyrdan ba nyngkong ha kaba u la kawang 11.5 over bad pynhap 5 tylli ki wicket, u Manthan Gupta u la wan ha ka kyrdan kaba ar, da kaba kawang ball haduh 15 over bad pynhap 4 tylli ki Wicket bad bud sa u Ben-haden N.Marak u la kawang 9 tylli ki Over bad khur 4 tylli ki Wicket.
Na ka liang ka Meghalaya Cricket Association kum shi bynta ban pynshlur ïa kine ki rang ïalehkai hapoh ka 15 snem ban kin dang kiew ha ka kam ïalehkai Cricket ka la ai sam ruh da ki khusnam (Trophy) sha kine ki ar tyllli ki kynhun bad kynthup ruh ki khusnam shimet bad ki medal sha baroh ki rangïalehkai.
Khliehriat ïaïong 5 : Ka Ephphatha Society ha ryngkat ka jingïatreilang bad ka San Ker Rehabilitation Centre mynta ka sngi ka la pynlong ïa ka jingsam dawai ei ïa kito kiba don jingduna ha ki dkhot met, kumjuh ruh ïa kito kiba shah ktah ha ka bor pyrkhat, ïa kane ka prokram la pynlong ha Ephephatha Society Centre ha Dkhiah, East Jaiñtia Hills District ha kaba u Director jong ka San Ker Rehabilataion Centre, u Dr S.Syiem lem bad kiwei kiwei ki doctor ki la wan ban ïa snohkti lang ha kane ka prokram.
U President jong katei ka Society, u bah E.S.Sapuh, ha ka jingkren maitphang, u la ïathuh khyndiat ha kaba ïadei bad ka Ephphatha Society, la ong ba ïa kane ka Society la seng ha u bnai nohprah jong u snem 2020, ka jingthmu jong kane ka society ka long ba kum ki khun kristan, ki briew kiba la tip ïa ka jinghikai ka ktien u Blei, kata ka long ban buh ha ka kam ïa kaei ba la hikai bad ïa kaba ngi ngeit, namar u Jisu u la hikai ba dei ban ieid bad ngi ïohi ruh ba u ieid ruh ïa kiba don jingduna ha ki dkhot met, u pynkoit ïa kiba matlah, u pynïaid ïa kiba dkhoh, u hikai ruh shaphang u nong samaria ba bha, hateng hateng, ngi ngeit ïa kiei kiei baroh, hynrei ngim lah pat ban buh ïa ki ha ka kam (keep in practice) na kata ka daw ka don ka jingduh nong kaba khraw, ïa ngi kiba tip bad kiba ngeit ïa ki jingshisha.
La pynshai ruh ïa ka jingmut ‘Ephphatha’ ka dei ka ktien kaba la thoh ha ka gospel u Markos, ha kaba u Jisu u la kren ïa kane ka kyntien “Ephphatha’ kumta ki bym lah ban kren ki la lah ban kren, ki bym ïohsngew ki la ïohsngew, ki bym ïohi, ki la lah ban ïohi pat, kumta ngi shim ïa kane ka ktiem, kum kata ka ban ai jingkyrmen ïa kiba don jingduna ha ki dkhot met, ngi ainguh ïa u Blei ba ngi la lah ban ïaid kumne dei lyngba ka jingiarap ka jong u Blei, ngi khot ïa baroh ki paralok kiba don hapoh ka district bad kito kiba shabar ba kin ïa snoh kti lang bad ngi ba ngin ïoh ban kner shisha ïa ki jingïarap sha ki hymmen, ki para jong ngi kiba don jingduna ha ki dkhot met"La bynrap ruh da kaba ong “Ha ka jingshakri, katba ngi dang im ngi dei ban shakri, namar lada ngi leh bha wat ïa iwei iba rit, ngi ngeit ba u Blei u kyrkhu ïa ngi, mynta hangne ngi don kine ki paralok kiba wan ban shim dawai, mynta ngi don tang khyndiat bad ngi dang donkam bha ïaki awareness prokram ha East Jaiñtia Hills District, khnang ba ngin sngewthuh ïa kane ka jingeh, haba ngi ïaid lynti, ka Ephphatha Society, ka la shem ba ka don kawei ka lad ban wanrah ïa ka jingia ieid hapdeng kiwei pat ki para briew bad kumjuh ruh kiba don jingduna ha ki dkhot met, kumta ngi kum ki nongïalam bad ki dkhot jong ka Society ngi la seng sa ïa kiwei kiwei ruh ki jait shlem ai jinghikai ïa kito kiba don jingduna ha ki dkhot met, kum kaba ai jinghikai ha kaba suh jaiñ bad ha ka put ka tem (music), kaba kynthup ka Western Music bad ka tem tynrai (traditional music), ka jingthmu jong ka Society ha kaba ïadei bad kine ki shlem ai jinghikai ka long ba kiwei kiwei ki paralok bad kumjuh ruh kiba don jingduna ha ki dkhot met kin ioh ïa ka lad ban wan shah hikai ha kane ka Centre" “Ngi sngew kmen ba kumba ngi thmu ka la ong, ha kaba mynta ka kane ka kam suh jaiñ, kiba wan shah hikai ki la don haduh 35 tam, ha kaba 7 ngut na ki, ki dei kiba don jingduna ha ki dkhot met, barabor ki ju ong ba haba ki don ha kane ka centre, ki sngewthuh ba ki long shisha ki briew kiba kordor, namar ba ki ïoh ïa ka jingialong paralok lang bad kiwei kiwei kiba don ha ka Centre, ki ïoh ban rakhe sngikha, ka Society hi ka sngewkhia ban khot ïa ki da kiba anna, mynta ngi dang wad da kawei ka kyntien ka ba sngewtynnad ban khot ïa ki, kaba long kumba kdup ieid lang ïa ki khnang ba ngin ïoh ban rah ïa ka burom jong ki"“Ngi ainguh ïa u Blei, ba ha kane ka jingshakri jong ngi, ngi ïoh ban ïakynduh bad u Dr S.Syiem, uba na ka San ker, kane ka dei ka jingthmu ka jong u Blei, u wei na ki nongshong shnong uba na Ladrymbai, u dei uba la shu ïaid wir, ka kmie jong u ka thiah pang, namar ka don ïa ka jingpang ïap shiliang, u pat bapli u don ka jingduna ha ka bor pyrkhat, kumta u la shu shang sha surok, um sngewthuh ïala ka jingim, kumta ngi kum ka Society haba ngi ïohi ïa kane, ngi la rah ïa u sha San Ker bad kyrpad ïa i doctor Syiem ba in ïarap bad da ka jingieid jong u doctor la buh ïa u ha Sanker, u la don mynta ha sanker ha ka rukom kaba bit ba biang bha, ryngkat ka jingsumar, ki doctor bad ki nongtrei jong ka Sanker" bynrap u bah Sapuh.
U bah Sapuh, u la ai ka jingkhubei ïa u Doctor Syiem lem bad ki nongtrei jong ka Sanker kiba la ïa wan lang sha kane ka prokram.
Na ka liang u Dr S.Syiem, uba dei u Director jong ka San Ker, u la ïathuh ba Ka sanker ka la don naduh u snem 1990, ngi la seng da ka jingieid, da ka jingkyrmen, ngi ïohi ba ki briew kiba don jingshitom kaba ktah ïa ka bor jingmut jingpyrkhat, bunsiem ka imlang ka sahlang ka kyntait, ha kato ka por, saw phew snem mynshwa ym pat don jaka sumar kaba biang ki la shu shah set hapoh along (jail), ym dei ba ki leh kam sniew, hynrei ba ki pang, ki briew kiba shah ktah ha ka jingshitom ha ka met ka phad, ka suk bha ban sumar, ki bun ki jaka sumar ruh, ym don jinglehraiñ, hynrei ki briew kiba shah ktah ha ka jingmut jingpyrkhat bunsien ki shah kyntait na ïing ruh, phi lah ban sngewthuh, haduh katno ka jingjynjar ka mynsiem jong ki, te ngi ruh ngi dap da ka jingsngewkhia namar ba ym don jaka sumar na ka bynta jong ki, kaba kongsan eh ha kaba ïadei bad ki briew kiba don ïa kane ka jingpang, ka dei ban ai ka jingieid, ka pyrthei kam ieid ïa ki, hynrei ngi pyrshang ha San Ker ban pynpaw ïa ka jingieid ka jong u Blei, ïa ki briew kiba don kane ka jingshitom"Ha kajuh ka por, u Dr Syiem u ynshlur ïa kiwei kiwei ruh ba kin wan shakhmat, ym dei ba lehraiñ bad ong ruh “ngi ai jingkyrmen ïa ki briew, wat u Lasaros uba la iap saw sngi ha jingtep ruh u dang lait im, te ki briew kiba pang na kane ka jingpang ruh ki bun kiba la ïoh biang ïa ka jingim kaba pura"U la pynshai ruh ba, kane ka prokram mynta ka sngi ka dei ïa kito kiba don ïa ka jingpang kaba ktah ïa ka jingmut jingpyrkhat.
Ïa ka prokram la pynïaid da u Vice President jong ka Society, u bah H.Bang, la ïoh jingkren ruh na u Assistant Secretary jong ka Society, u bah Markos Ryngkhlem.
Ki nongshim dawai, kiba don jingduna ha ki dkhot met bad kito kiba don jingduna ha ka pyrkhat pyrdain, ki la wan na ki shnong bapher bapher kum na Sohkymphor, Iongkaluh, Tuber, Rymbai, Sakhain, Jalyiah, Nongthyme, Wapung, Musniang.
Shillong, ïaïong, 05: Ki nongïalam jong ka Hill Farmers Union (HFU) ha ka sngi Baar ki la pynsngew ïa ka jingeh jong ki nongrep ka shnong Mukroh, West Jaiñtia Hills District ha u Deputy Commissioner jong ka West Jaiñtia Hills District ba un ai jingïada ïa ki nongrep kiba don hapdeng ka jingsyier mynsiem na ka jingshah pyndik ha ki Pulit Assam ha ka por ba ki leit sha ki lyngkha ki risai manla ka sngi.
Kane ka jingleit pynsngew jong ki nongïalam ka seng hapoh ka jingïalam jong u General Secretary u Bah Allfondbirth Kharsyntiew bad u President ka HFU West Jaiñtia Hills u Bah Mutshwa Thabah ha Deputy Commisioner ka long hadien ka jingïakynduh markhmat bad ki nongrep ha ka shnong Barato bad ha ka shnong Mukhroh ha ka 1 tarik mynta u bnai.
Ha kaba ïadei bad kane, na ka liang jong u Deputy Commissioner u la kular ba un sa ïakren thawlad ban ïada ïa ki nongrep jong ka shnong Mukroh kiba dang don hapdeng ka jingsyier mynsiem.
Kum ban shu pynkynmaw hangne, ha ka ha ka step jong ka 22 tarik, Naiwieng, 2022 ki Pulit Assam bad ki nongap pahara khlaw jong ka Sorkar Assam ki la synreit kuli naphang ïa ki paidbah ha ka shnong Mukroh, West Jaiñtia Hills District ha kaba san ngut ki nongshong shnong Pnar jong ka shnong Mukroh ki la kyllon ïap hashen bad kynthup ïa uwei u Pulit pahara khlaw jong kaSorkar Assam.
Kane ka jingjia ka la pynshong syier haduh katta katta ïa ki paidbah jong ka shnong Mukroh kat haduh kine ki sngi namarba ki Pulit Assam ki la shah pynskhem ïa ka Border Out Post ha Mukroh hadien ka jingshah wiang dien hadien katei ka jingjia.
Dang shen u Myntri Rangbah ka Jylla Assam u Himanta Biswa Sarma u la kam hapoh ka Iingdorbar Thawain jong ka Jylla Assam ba ka shnong Mukroh ka dei kaba dang hap hapoh u pud u sam jong ka Jylla Assam katba u Myntri Rangbah ka Jylla Meghalaya u Conrad Kongkal Sangma u la pynskhem ba ka shnong Mukroh ka dei kaba dang hap hapoh u pud u sam jong ka jylla Meghalaya.
Shillong, Ïaïong 05: U Bah Paul Lyngdoh, Myntri ka tnad Tourism bad kiwei de ki tnad, u la pynpaw ka jingangnud ban don ki jaka ba kyrpang ban ïaid beit tang ki briew bad ban lait na ka jingkyllut shkor na ka jingpynpah horn ki draibar.
Ïa kane u Bah Paul u la pynpaw ha ka por ba leit jurip ïa ka thaiñ Khyndailad ryngkat ki Pulit bad ki ophisar ka sorkar jylla.
U Myntri uba la ïaid kjat na ki jaka ba pdeng jong ka Khyndailad, u la ïaid ruh na ka jaka ba ju ïaid paidbah bad kaba ju don ki nongshong die jingdie ha madan, kaba ha ki snem mynshuwa ym ju shah ban ïaid kali.
Hynrei kaba dang kine ki snem baladep la pynlong ruh ka jing9aid kali ba Khyndailad ban mih sha Dreamland Cinema Hall shaduh Umsohsun.
Haba ïakren bad ki nongthoh khubor, u Bah Paul u la ong ba ka jingbuh ban don ki jaka kiba ïaid beit tang ki briew kadei kaba don ha kiwei kiwei de ki jylla jong ka ri India.
Ka daw ba la buh kumne ka long ba ki briew kin ïoh ban ïaid da ka jingkylluid mynsiem ban lait ruh na ki hum hum ham ham jong ka jingbyrthen ki kali, ka jingpynwit jong ki kali bad khamtam eh ka jingpynpah horn ki draibar kaba la long shisha ka jingwit ïa ki briew wat tang ban ïakren ruh.
U la pynpaw ba ha kaba leh ïa kane ki lah ban don jingwit ne ki jingeh, hynrei ka sorkar kan hap ban pyrkhat ïa ka jingeh jong kiba bun ba lang, ym dei ka jingeh tang jong ki katto katne ngut.
Kane ka jingthmu ban pynlong ïa ki katto katne ki jaka ban ïaid tang da ki briew kadei kaba la mih hadien ka jingïalang jong kiba bun ki tnad treikam jong ka sorkar kaba la long ha kine ki sngi kiba ladep.
Ka “Uniform Civil Code" kadei kata ka ain hapoh ka Ri-India ban pynlong kawei ka “RI" kawei ka “KTIEN" bad kawei ka “NIAM." Ia kane ka jingthmu ban pylong ain ia ka UCC, ka mih na ki seng shit niam jong ka jiatbynriew Hindu , kata kidei ki seng RSS, VHP & Bajrang Dal.
Kane la la buh haka um-dum ia ki ki jaitbynriew rit paid kiba shong basah hapoh kylleng ka Ri-India.
Kane ka ain jong ka “Uniform Civil Code" ka mut ban iuh roit ruh ia ka hok jong kano kano ka niam ki ba don hapoh ka Ri-India kum ka niam Khristan bad Muslim.
Kane ka ain kadei kawei naki manifesto jong ka RSS, VHP & Bajrang Dal kaba dang khluit bha haduh kine ki sngi.
Kane ka jingthmu ban pynlong kawei ka Ri, ka Ktien bad ka Niam kadei kaba la sdang na duh u snem 1906, ter-ter.
Ha shuwa ban mih ka political party jong ka BJP ha u snem 1980, ka la don shuwa ka wei ka kynhun kaba la tip kyrteng kum ka “Hindu Maha Sabha.
" Kane ka dei kawei naka kynhun kaba la sdang kumno ban pyn ia tylli iaka Ri-India kum ka “Hindu Nation.
"Hindu Maha Sabha-1906Balei la seng iakane ka “Hindu Maha Sabha"? Ha u snem 1906, u Nawab Waqur-ul-Mulk, u la seng ia kawei ka political party jong ki Muslim.
Kata ka political party la tip kyrteng kum ka “Indian Union Muslim League.
" Kumta, ki nongialam Hindu, haba iohi iakane, ban ialeh pyrshah, ki la seng ia kane ka political party “Hindu Maha Sabha.
" Ka jing seng iakane ka political party, ka daw ka long ba bun ki Hindu ki la sngew pyrshah iaka Sorkar Congress ba ka ai jingkyrshan iaki Muslim ha ka Ri India.
Kumta kum ka dak ban ia pyrshah ia ka Congress ba ka leit ai jing kyrshan ia ka jingseng ia ka Muslim League, U Lala Lajput Rai, ha u snem 1906, u la seng ia ka “Sangatan Dharma Maha Sabha" ha Allahabad.
Sa kawei pat ka “Sabha" la seng ha u snem 1907.
Kine ki artylli ki organizations ki dei kiba la pynkha naka “Hindu Maha Sabha.
" Ka thong jong kane ka kynhun ka long “To protect and Promote the Hindu culture.
" Ka ladon ruh ka jingong “lada ki kwah ia ka roi ka par hapoh ka Ri India, ki dei ban iai long bad iaineh kum ki Hindu.
"Ka Nongrim baka ieng ka long namar ba ka don ka jingtieng ia ki paid riew ngeit Hindu, namar; ba bun ki paid riew ngeit Hindu, ha kata ka por, ba bun ki la kylla sha ka niam Khristan ne Muslim.
Kumta, kane ka kynhun ka la pyrshang ban tei pat iaka “Burom jong ka jaitbynriew Hindu".
Dei halor kane ka nongrim ruh kane ka kynhun “Hindu Maha Sabha" ki la pyrshang ban pyn donkam tang kawei ka ktien hapoh ka Ri-India.
Kumta ka ktien Sanskrit dei ban pyndonkam ha baroh kawei ka Ri-India.
Kane ka kynhun ka la wan rah ruh ia ka rukom pyrkhat tymmai ha kaba ia dei bad “ka politic bad ka niam.
" Kumta ban pyn ur long ia ka jingthmu jong ki, kine ki seng shit niam Hindu, ha kaba khatduh ki la seng ia kane ka BJP “To capture the political power.
" Lyngkot eh, kane ka dei kata ka movement jong ki riewshit niam Hindu ban pynlong “ka wei ka Ri, ka Ktien bad ka Niam.
" Kumta, ia kane ka movement la tip kum ka “HINDUTVA MOVEMENT"Hindutva MovementKa kyntien “Hindutva" ka dei kaba la pyniasnoh ha ki arbynta.
Kata ka long “Hindu" bad “Tattva".
Kaba mut “Ka Nongrim jong ka Hindu.
" Ki nongbud jong kane ka kynhun ki pynshai baka Hindutva ka don ka jingiadei bad ka ‘Culture’ ym bad ka ‘Niam’.
Ka ba kham bniah shuh shuh ka nongrim kaba ki ieng kadei “This world is one family.
" Na baroh ki seng shit niam Hindu, ka seng RSS (Rashtriya Swayamsevak Samaj) ka dei ka wei na ka kynhun kaba la trei shitom bad ka la lah ban pyniaid sted bha ia ka kam baroh.
Kyllum, ka jingthmu ne ka nongrim jong ka Hindutva Movement· Ka agenda ba hakhamt duh, ban pynlong kawei ka “Ri" kawei ka “Ktien" bad kawei ka “Niam" haka Ri-India.
· Ban pyniatylli bad pynkhlain ia ka jaitbynriew Hindu.
· Ban khanglad ia ka jing pynkylla niam ia ki Hindu sha ka niam Khristan/ Muslim.
· Ban khang ruh ia ka jing bei tyngka kaba wan nabar kaba thmu ban pynkylla niam ia ki Hindu sha kiwei pat ki niam.
· Ban khang ban bam doh masi.
· Ka “Uniform Civil Code" ka dei ban trei kam ha ka Ri-India baroh kawei.
· Dei ban pyndonkam da ka ktien Sanskrit haki jaka pule ha baroh ka Ri-India.
· Ka Ri-India ka dei ban long ka Hindu state, kaba mut ka Ri jong ki HinduRashtriya Swayamsevak Samaj (RSS), 1925Ka Hindutva ka dei ka ideology jong ki riew ieid niam Hindu kum ka RSS (Rashtriya Swayamsevak Samaj) kaba la sdang naduh u snem 1925 ha Nagpur.
La seng iakane ka RSS namar ha kata ka por ka la don ka jing iakhih paidbah ban ialeh pyrsahh ia ka sorkar phareng.
U Dr.K B Hedgewar, u nongialeh laitluid (a freedom fighter), u la seng (launched) ia ka RSS da kaba kut jingmut ban seng iaka “Hindu nation" lane “Hindu Rashtra.
" Ha u snem 1948, kane ka organization ka la shah khang, hadien ba u wei u dkhot jong kane ka kynhun RSS, u ba la tip kyrteng kum U Nathuram Godse, u la siat iap ia u Mahatma Gandhi.
Ka thong jong ka RSS ka long ba baroh ki briew ba shong ha ka Ri India ki dei ban bud ia ka “Hindu culture bad language.
" Ha u snem 1931, ka RSS ka la kyrshan ia ka Shyama Prasad Mukherji ban sdang ia ka Baratya Jana Sangh bad hadien kala prat lynti ban seng iaka BJP.Ban sngewthuh lyngkot, ka RSS kadei ka “cultural organization" bad ka BJP kadei ka “political pyrty" bad ka VHP kadei ka “Social and religious organization.
" Ban pynlong iaka Ri India kum ka “Ri-Hindu" kumta ki bym dei Hindu ki dei ban bud ia ka “Hindu culture.
"Vishwa Hindu Parishad (VHP) 1964Hadien kane sa u wei U Nongialam jong ka RSS u la pynkha sa kawei pat ka kynhun kaba la tip kyrteng da ka seng VHP (Vishwa Hindu Parishad).
La tip ia kane kum “Ka dorbar bah jong ki Hindu" (the world Council of Hindus).
U nong seng ia kane u dei u M.S.Golwalkar bad S.S.Apte ha ka jing trei ryngkat bad u Swami Chinmayananda.
Kane ka seng ka la don bynta ban pynjot ia ka wei ka jaka mane Blei jong ki Muslim haka shnong Ayodhya kaba long kaja kaba la kha ia u blei Hindu (The birth place of their God Ram) ha North India.
Kine ki artylli ki seng, kata ka long ka RSS bad VHP, ki don ka jingiadei ka bajan bha bad ka ideology jong ka “Hindutva".
Bajrang Dal – 1984Ka seng Bajrang Dal kadei ka seng jong ka Hindu nationalist militant organization ba la seng da ka youth wing jong ka Vishva Hindu Parishad (VHP).
La seng ia kane ka kynhun ha u snem 1984, ha Uttar Pradesh.
Ka ideology jong kane ka seng ruh la pynshong nongrim naka Hindutva.
La seng ia kane ka kynhun ban shim ia kano kano ka jingkit khlieh jong ka jing leh jubor (violent) ia ki riew ngiet Hindu kylleng ka pyrthei.
Kane ka seng kadei ruh ka seng ka ba ialeh pyrshah ia ki Muslim bad ki Khristan.
Sa kawei ka jingthmu jong kane ka seng ka long ban khang pyrshah ban ia shongkha khleh hapdeng ki Muslim bad Hindu.
Ka dei ruh ka seng ban iuh roit ia ka hok long briew man briew jong ki rit paid ba shong basah ha ka Ri-India hi baroh kawei.
Kane ka seng ka don bynta ban pynjot ia ka ing mane blei (Babri Masjid) jong ki muslim ha Ayodhya, 1992.
Ha u snem 1992, ka sorkar kala khang noh ia kane ka seng bad hadien shisnem ka la khie im biang.
Ha u snem 1997, 1998, bad 1999 kane ka seng ka la hiar thma ruh ia ki Khristan ha Gujrat, ki la pyniap, ki la pynjot ia ki skul, ki dukan, ki jaka duwai, bad ki la pynjot ruh ia ki ing mane.
Kane ka seng ka pyrshang ban wan rah ia ka jing ia isih bad ia pher jaitbynriew hapoh Ri-India.
Jan Sangh – 1951Ha u snem 1951, Dr Shyam Prakash Mukherji u la ieh na ka seng “Hindu Maha Sabha" bad u la seng noh da ka wei pat ka kynhun kaba la tip kyrteng kum “Bharatya Jan Sangh.
" Kane ruh kadei ka political pyrty jong ki Hindu.
Ha ka elekshon jong u snem 1952, ka “Hindu Maha Sabha" ka la jop tang 4 seats ha ka India Parliament bad ka “Jan Sangh" ka la jop tang 3 seats.
Bad ha ka wei pat ka election ka “Jan Sangh" ka la jop 4 seats ktaba ka “Hindu Maha Sabha" ka khlem jop wat tang shi seat ruh.
Bad dei ha ka elekshon jong u snem 1967 ka “Jan Sangh" ka la jop haduh 35 seats bad la la kylla long ka pyrty kaba paw khmat bha ha kata ka snem.
Kumta ka thong jong kane ka political pyty ka dei ban pynbha lane ban tei pat ia ka rukom ngeit rukom im bad ban wan rah ka jingkylla dur ha ka Ri-india hi baroh kawei.
Ka ne ka pyrty ka la shim khia ruh ha ka pule ka puthi ban pyndonkam da ka ktien Hindi haka jaka jong ka ktien English.
Kane ka political pyrty la tip kum ka “Pro-Hindi and anti-English.
" Ha u snem 1977, kane ka “Jan Sangh" ka la don bynta sa bad kawei pat ka kynhun ban seng iaka “Janata party.
" Bad dei ha u snem 1979 ka “Jana party" ka la khyllem bad ka “Jal Sangh" ka la pynkhie-im tymmai bad ka la seng noh da ka “Bharatya Janata Party" haka 5th April 1980.
Bharatya Janata Party (BJP) – 1980Kane ka Bharatya Janata Party (BJP) ruh ka dei ka political pyrty ban ia khun tyngeh ban pynlong “ka wei ka niam, ka wei ka culture bad kawei ka ktien.
" Ka RSS kadei kawei ka kynhun shit niam kaba kyrshan ia ka BJP.Hynrei kane ka seng RSS ka la shah khang noh namar u wei u dkhot jong ka u ba la tip kyrteng kum u Nathuram Godse, u la pyniap ia u Mahatma Gandhi.
Ka sorkar hakata ka por ka la khang noh ia kane ka seng RSS.Ban pyn khie im pat na kane ka jing shah khang ka seng RSS ka hap ban ia khun da ka lynti jong ka ain bad ka sorkar.
Dei lyngba kane ka jingeh, ka pynlong ia ki nongialm jong ka RSS ban rung sha ka jylli jong ka Political.
Dei haka 5th April 1980, U Shyama Prasad Mukherji, u la seng ia kane ka party BJP.Kane ka dei ka jingsdang jong ka RSS ban rung sha ka thwei jong ka politics.
Ban kren lyngkot ia kaei ba la dep lamphang haneng ka “Uniform Civil Code" ka dei kata ka ain kaba mut ban teh song iaka jaitbynriew Hindu.
Kane kadei ka rukom pyrkhat ki riew shit niam Hindu ban pynlong ain kum kawei ka Ri, Kawei ka Ktien, Kawei ka Niiam habroh kawei ka Ri-India.
Kane ka UCC ka dei kata ka ain ban pynbor ia ki jaitbynriew bapher bapher ha ka Ri-India baroh kawei ba ki dei ban bud ia ka rukom im jong ki Hindu.
Kumta ki bym bud ia ka rukom im ki Hindu, ka rukom ngeit ki Hindu, ka rukom kren ki Hindu, kim dei ban shong ban sah haka Ri-India.
Kane ka thep ia ki Khristan bad ki Muslim, namar la niew ia ki kum ki poiwir ha Ri-India.
Kumta ka ideology jong ka Hindutva ka long “India is one country, one people, one nation.
" Kane ka dei ka jingmut jong ka “Uniform Civil code.
" Kane kadei ruh kata ka Agenda jong ka Sorkar BJP ban pynurlong ia ka jingthmu jong ka RSS.Ka BJP ka la pynmih da ki wei pat ki rukom pyrkhat ha kaba iadei bad ka jingmut jong ka “secularism" kaba long pyrshah ia ka “Nehruvian secularism" kaba dei ban burom ia ki jait niam bapher bapher.
Ha kaba iadei bad kane, na ka lang jong ka pyrty BJP, ka la buh jingkylli, kumne- “Lada ka Ri-India ka dei ka secular country" Balei ngi dei ban pynshong Nongrim haka niam? Kat kum ka ideology jong ka BJP, kino kino ki bym bud ia ka culture jong ki Hindu kim dei ki nong India.
Kumta kane ka UCC ka dei kata ka ain ban pynlong kawei ka ain sha baroh ki nongshong shnong jong ka Ri-India.
Ka jing kylli kaba mih ka long, Hato lah ban pynurlong ia kane ka ain “Uniform Civil Code" hapoh North East India lane khamtam hapoh ka Jylla Meghalaya? Ha kaba iadei bad ka ain shongkha (Marriage Act)- kum u theologian nga don ban ong bad kdew kumne na ka ktien U Blei “Bad kumba me la iohi ia ka nar ba la ia khleh bad ka dewbyrtha ba ktieh, kin pyniakhleh ia lade bad u symbai ki briew, hynrei kin ym iadait lang kumba ka nar ruh kam iadait bad ka dew byrtha" (Daniel 2:43).
Kane ka dkhot, literally, ka mut bad ka thew shaphnag ka shongkha shongman.
Kumta kane ka UCC ha kaba iadei bad ka ka shongkha shongman hapdeng ki Hindu, Muslim bad Khristan kim lah ban pynlong kawei ka ain, lada ki pyrshang ban thep jubor ha kawei ka ain, kaba mih nangta kan sa pait sa pra ha kaba ia dei bad ka hok long briew (Human Rights).
Ha kaba iadei bad ka “Ktien"- kum ka nuksa, ha u snem 1960 ka Assam government ka la thmu ban pynlong ain ia ka ktien Assamese kum ka official language- hynrei kaba mih nangta ki nongialam jong ka All Party Hill Leaders Conference (APHLC) ki la ia khun pyrshah ia ka jingthmu jong ka sorkar Assam, kumta ha kaba khatduh ka wanrah pynban ka jing iapait ia pra hapoh ka jylla hi baroh kawei.
Ban shu pynkynmaw ia kaei kaba dang jia shen ha kane ka samoi pyrkhat kam ha assembly, U Governor jong ka Meghalaya (Phagu Chauhan) haka sngi sdang ka Assembly u la ai jing kren da ka ktien Hindi.
Kane ka jing leh u Governor ka la ktah ia ka jingsngew (sentimental) jong u paidbah haka Ri Khasi baroh kawei.
Kumta na ka liang jong I Bah Ardent, President jong ka VPP, I la ieng ban pyrshah ia kane ka jing kren Hindi hapoh Assembly, namar ka dei ka jing thmu jong ka sorkar BJP ban “impose iaka ktien Hindi" ha ka jylla Meghalaya.
Kumta ban lait na ka jing shah iuh roit ia ka hok jong ki rit paid lada ka dei ha ka ktien, ka culture, ka niam, ne kiwei kiwei ki ba ktah ia ka hok long briew, kumta ka donkam ia ki nong ialam ban ia said iaka jing thmu jong ka sorkar BJP ba pynlong ain kawei ka Ktien, kawei ka Ri bad kawei ka Niam, hapoh ka Ri-India baroh kawei.
Ha kaba iadei bad ka “Niam".
Ha u snem 1992, ki riewshit niam Hindu ki la pynpra ia ka ing mane blei jong ki Muslim (Mosque) ha Ayodhya.
Kane ka jing thmu ka long ban pynduh jait ia ki niam Muslim ne ia ka niam Khrisatn ruh, bad ban pynlong kawei ka niam Hindu, hynrei kaba mih nagta ki Muslim ki la khun pyrshah bad kaba sngewsih ka long ka la don ka jing ia pyniap bad umsnam ha kata ka por.
Kumta ka jing thmu ban pynlong “KAWEI" ha kano kano ka bynta da lei lei kin ym lah.
Namar U Blei u la buh la suit la shor ia ka jing long kyrpang ha man la ka jait bynriew.
- ki don la ka jong ktien, ka ru kom ngeit, bad hala ka jong ka niam.
Ban kyntiew iaka shongsuk shongsain ha ka Ri ka long “Hapdeng ka jing iapher- ki ia long tylli kawei.
"Kumta kane ka “Uniform Civil Code" kaba la thmu ban pynlong kawei ka “Ri" kawei ka “Ktien" bad kawei ka “Niam" kan ym lah ban urlong khamtam ha ka jylla Meghalaya kaba dei ka shimjait shim khong na ka kynthei ym na u shynrang kumba long ha ka jait bynriew jong ki Hindu.
Lada ka sorkar ka thmu ban leh jubor, kat kum ka jing iohi lypa U Daniel, literally, kan mih ka jing pait pait jingpra, kan ym ia bit, hynrei kan don ka ia umsnam ruh hapoh ka Ri-India.
Kumta kum ka sorkar ka donkam ba kan sngewthuh ban burom ia ka Constitution jong ka Ri-India.
Kumta ka long kaba eh ban pynlong ain ia kane ka UCC hapoh India.
Ban ia im suk im sain hapoh ka Ri- India, ka Sorkar Kmie, ka dei ban burom ia ka ain ba la pynkup bor ia ki rit paid.
Ban pynkut iakane, Hato kane ka UCC kan ym ktah ia ka Ri-India kaba don iaka jait bynriew ba pher ba pher, ia ka jait ktien bapher bapher, bad ka niam ba pher ba pher? Lane, Hato kane ka uniform civil code ka ia hap ne kumno bad ka “Nehruvian secularism" hapoh ka Ri-India? Kata ka long “ka hok jong ka niam, ka hok jong ka jaitbynriew, ka hok jong ka ktien, ka hok shongkha shongman, ka hok jong ki rit paid- kumta ter ter.
".
Shillong, Ïaïong 05: U nongïalam ka HSPDP u Bah Martle Mukhim ha ka sngi Ba-ar u la pynpaw ba na ka liang jong u u sngewdei ba ka Reservation Policy jong ka sorkar jylla dei ban pynkylla noh kat kum ka jingdawa ka por bad ka jingdon ki nongshong shnong na ki ar tylli ki jaidbynriew trai muluk ka jylla namar ka rai ban bhah ba mar 40% hapdeng ki Khasi bad ki garo ka la dei ka rai kaba la bakla naduh ka sngi kaba nyngkong eh.
Haba kren sha ki lad pathai khubor u Bah Martle u la ong ba kane ka jingbhah ba 40% ïa ki Khasi bad 40% ïa ki Garo ha ka jingshisha lada bhah dei ban bhah beit 80% ïa ki riewlum trai muluk Khasi bad Garo ha ka juh ka bhah khlem da pynïapher hapdeng ki ar ne lada dei ba ki bhah da kaba pynïapher jaidbynriew dei ban ai bhah kat kum ka jingdonpaid jong ki.
“Naduh kaba sdang ki la bakla ïa kane ka mat bad nga sngewdei ba naduh kato ka por dei ban bhah beit 80% ïa ki Khasi bad Garo ha ka juh ka bhah bad lada ki leh kumba ki leh mynta ruh da kaba bhah ïa u Khasi bad u Garo ruh dei ban aibhah kat kum ka jingdon paid jong kine ki jaidbynriew ym ban shu ai beit mar 40%," u la ong.
Haba ïadei bad ka jingkhih phaloh ka jingdawa ban pynkylla ïa kane ka Policy u Bah Martle u la ong ba ka jingdawa ka dei kaba shongnia namar kumba long mynta ka la noh shiliang shaba palat bad ka dei kaba shongnia ïa ka sorkar ban pynkylla noh ïa kane ka policy ka sorkar jylla.
Jowai, Ïaïong 05: Ka National People’s Party 1-Nartiang Constituency ha ka 1 tarik u Ïaïong 2023 kala pynkup burom ïa u ma Sniawbhalang Dhar (MLA) ba la jop 4 (saw) sien kynthih bad kumjuh ruh uba long mynta kum u Symbud Myntri Rangbah ka Sorkar Meghalaya ba dei peit ïa ka tnad Commerce & Industries Department, Department of Prisons and Correctional Services, Transport Department, Urban Affair Department ïa kaba la pynlong ha Wahiajer Community Hall, Wahiajer.
Ïaka jingïalang la pynïaid da u ma Hamkom Kynriam president ka NPP 1-Nartiang Block Constituency bad la sdang da ka jingduwai na u TBn.
Sanwotki Laloo Waheh Shnong ka Wahiajer.
La ïoh ïa ki kyntien pdiang sngewbha na ka kong Phyrnai Sariang Secretary ka Women Wings 1-Nartiang Constituency bad ka jingshad pdiang sngewbha na ki samla kynthei ka shnong wahiajer.
U ma Briwon Pohshna Adviser jong ka NPP 1-Nartiang constituency ula ai ïa ki kyntien maitphang, ha kaba ula ïaroh ïa ki kam ba bha jong u ma Sniawbhalang Dhar ha kine snem ba la leit bad ula kyrpad ruh ïa u M.L.A ban dang wahrah shuh shuh ki kam pynroi naka bynta ka 1-Nartiang Constituency.
Ha katei ka sngi la ïoh ruh ïa ka jingrwai kyrpang na u Samla Deibor Suting naka shnong Thadmusem ha ka jingïadei bad kane ka sngi bad ki jingai sngewbha kum ka dak ka jingpynkup burom na ki Lai tylli ki tnad trei kam ka National People’s Party 1-Nartiang Constituency kata naduh ka Main Body, Women’s Wings bad Youth Wings.
Katba na ka liang u ma Sniawbhalang Dhar M.L.A bad kumjuh ruh u Symbud Myntri Rangbah haba ai jingkren, ula ai khublei ïa baroh ki Nongïalam bad ki nongkyrshan ka party kiba la trei shitom ban pynjop donburom biang ïa u bad ruh haduh 4 (saw) sien kynthih na kane ka constituency.
U la ong ba ka long ka burom kaba khraw ïa u kum u nongmihkhmat namar ka jingieid bad jingstad jong phi ki paidbah nong shong shnong ka Constituency ban pynjop bunsien bad mynta kum ka Constituency uba la poi ha ka kyrdan symbud Myntri Rangbah jong ka sorkar Meghalaya.
Ula kubur ba kum u briew um lah ban leh lut nadong shadong kat kum ka jingkwah ki paidbah hynrei u la pyrshang katba lah ban wanrah ïa ka roi ka par ha ka Constituency kat ba lah.
Ula kular ruh ban trei shitom bad ban leh khambha shuh shuh ïa ka Constituency ban wanrah ïa ki Development bapher baphher bad ban kyntiew ïa ka ïoh ka kot, ka rep ka riang, ka pulei puthi, ka koit ka khiah bad kiwei kiwei de ki baka Constituency ka dang donkam ban kyntiew shajrong.
Ïa kane ka jingïalang la pynkut da ki kyntien ai khublei na u ma Thombor Shiwat Chief Executive Member ka JHADC.Nongpoh, Ïaiong 05 : Ha ka jingbteng ki Pulit ka Ri Bhoi lyngba ka kynhun Ri Bhoi Anti Narcotic Task Force (ANTF) ban ïakhun pyrshah na ka jingkharoi u drok mynta ka sngi ki la ioh biang ban kurup ïa u drok bad la ioh ruh ban kem ïa uwei uba la kynnoh don kti ha kane ka kam khaïi beaiñ ïa Drok.
Kane ka jingioh kurup drok ki pulit ka dei hadien ba ki la ioh jingtip kaba thikna bad tang ha ka por 1 baje ei ei ki la ioh ban bat ïa kawei ka Kali Sumo kaba don ïa u Number ML10 A 2089 ha Shangbangla bad la ioh ban kurup ïa u Drok Heroin na katei ka Sumo bad la ioh ruh ban kem ïa uwei uba don kti ha kane ka kam beaiñ.
Ha ka jingtalasi ki bor pulit la lap ïa u drok ba la thep ha ki kynja synduk sabon ba la kot 20 synduk bad la kem ruh ïa u Dipankar Ghosh, 35 snem ka rta uba dei na Upper Jail Road East, Shillong, East Khasi Hills ba la kynnoh ba don kti ha kane ka kam ban khaïi tuh ïa une u drok.
Ka jingkhia jong une u drok ka la poi sha ka 191.02 gms bad lyngba ka jingwad bniah lyngba ki kor ki bor la pynthikna ruh ba une u drok u dei u Drok heroin.
Ïa utei u nongkhaïi la kem noh da ki Pulit bad la wan rah noh sha Nongpoh Police Station ha kaba la pyngngat ruh ïa u katkum ka kyndon aiñ jong ka Narcotic Drugs and Psychotropic Substances (NDPS) Act.
Shillong, Iaiong 05: Ka Khasi Students’ Union (KSU) ka la ong ba ka jingïakren ban pdiang ne kyntait ïa ka Rel ha Meghalaya kan wan tang hadien ba ka sorkar ka pyntreikam ïaka inner line permit (ILP) hapoh ka jylla.
ïa kane ka rai la shim ha ka jingïalang jong ka General Executive Council (GEC) bala long haka 4 tarik mynta u bnai ka ba dei ruh ka jingïalang naka bynta ban ïakren halor ka jingjied nongkitkam thymmai jong ka Central Executive Committee (CEC) ka KSU seng kmie.
Haba kren sha ki lad pathai khubor u President ka KSU u Samla Lambokstawell Marngar ula ïathuh ba ka GEC kala aiti sha ka election committee jong ka seng na ka bynta ban pynlong noh ïa ka ilekshon ka ban long haka 6 tarik Jymmang.
U Samla Lambok ula ong ba haka jingïalang jong ka GEC ka seng ka la shim ïa ka rai ban ïai dawa naka sorkar ban pyntreikam ïaka ILP ïa ka ba ka seng kala dawa naduh u snem 1987.
Ula ïathuh ba ka seng ka la dep ruh ban thoh sha u myntri rangbah duh ka ri India ban dawa tuklar bad ban pyntreikam noh ïa ka ILP ïa ka ba ka ïing dorbar thaw aiñ ka Meghalaya ka la dep ban mynjur da ka Resolution ha ka 19 tarik Nohprah 2019.
“Ngi donkam ban pynkynmaw ïaka sorkar pdeng bad na ka por sha ka por ka seng ka ju pynkynmaw lyngba ki myntri sorkar pdeng kiba ju wan jurip ïa ka Meghalaya ba la donkam ban pyntreikam noh ïa ka ILP hynrei haduh mynta ka seng kam tip balei ym lah ban pynurlong ïa ka jingdawa ILP ha Meghalaya" la ong u Samla Lambok.
Lah ban kdew ba u myntri rangbah ka jylla u Conrad K Sangma dang shen ula ong ba ki paidbah ka jylla kim pyrshah ïa ka Rel hynrei ki pyrshah ïa ka jingwan rung beaiñ ki briew bad ban tem ïa kane, ka ILP kadei kawei ka lad.
Haba ïadei bad kane u president ka KSU ula ong “Ka mat hapdeng ka Rel bad ka ILP ka ïapher bad ka KSU ka dawa shwa ïa ka ILP bad hadien ba la ïoh ïa ka ILP, ngin sa ïakren la ngi pyrshah ne pdiang ïa ka rel".
U Samla Lambok ula ong ba ïa ka ba mynta ym pat lah ban ïakren halor ka Rel namar wat haduh mynta ka jylla kam pat ïoh ïa ka ILP bad dei namar kane ka seng ka kwah ba ka sorkar kan pynkut noh ïa ka jingïakren halor ka Rel.
Shillong, Iaiong 5 : U Myntri ba dei peit ïa ka tnad pynmih bording u Abu Taher Mondal mynta ka Sngi Balang u la ong ba kam don ka polisi ban ithuh ne pynskhem ïa ki nongtrei ba la thung kontrak ha ka Meghalaya Energy Corporation Limited (MeECL).
“Ym don polisi satia haduh mynta ban pynskhem ïa kiba thung kontrak namar ka MeECL haba ka donkam nongtrei ka ai jingpynbna bad hadien ka interview ka sa thung kontrak" ong u Mondal.
U la ong kito kiba trei ha ki kyrdan bapher bapher da ka kontrak ym lah ban shu thung hynrei hap ban ïaid kat kum ka polisi thungkam thung jam hi.
Shillong, Ïaïong 05: Namar ka jingjyllei ki briew ba na bar jylla bad ki bym dei Khasi ban wan kamai ñiah taxi ha Shillong kaba long kum ka jingknieh noh ïa ka kamai ñiah kali ki driver trai muluk, ka East Khasi Hills Local Taxi Welfare Association (EKHLTWA) ha ka sngi balang ka la leit ban ïakynduh ïa u Executive Member ba dei peit ïa ka Trade ka Khasi Hills Autonomous District Council (KHADC) u Bah Rangkynsai Kharbuki ban dawa ba ka KHADC ka dei ban pyntreikam ïa ka Labour License ha kane ka kam kum ka sienjam ban tehlakam ïa kane ka jingjyllei ki bar jylla ha ka kam ñiah kali.
Haba kren sha ki lad pathai khubor hadien ba la dep ban ïakynduh bad u EM ka Trade, u General Secretary ka EKLTWA u Bah Alkwiz John Kharbani u la ïathuh ba ka jingïakynduh ïa u EM ka dei ba namar kat haduh mynta ym pat ju don uwei ruh u nongñiah kali uba don ïa ka Labour License kumba jia ha kiwei pat ki nongbylla ba trei ïa kiwei pat ki jait kam bad kumjuh ruh ban dawa ba ka KHADC kan pyntreikam ïa ka iktiar jong ka ha kaba ïadei bad kane.
“Namar ki nongwan ñiah kali ki don kiba na kiwei pat ki jylla kum naduh na Bihar, Assam bad kiwei ki jylla hynrei ka District Council kam ju pyntreikam ïa ka iktiar jong ka ha kane ka kam kamai kumba leh ha kiwei pat ki jait kamai bad ngan ïathuh ïa phi ba ym ju don uwei ruh uba don ïa kane ka Labour License," u la ong.
“Ha ka jingïakynduh ngi la ai jingmut ba ka KHADC kan pyntreikam noh ïa ka iktiar jong ka ha kane ka bynta ba kan long kum ka jingteh lakam ïa ka jingwan knieh ki briew kiba na bar jylla ïa ka kami jong kiba bun bah ki nongñiah kali trai muluk jong ka jylla bad ngi la ai jingmut ba ynda la pyntreikam ïa kane ba ka KHADC kam dei hi ban ai license ïa ki bar jylla ba kin wan kamai namar ki trai muluk ka jylla ki la nang ban trei ïa kane ka jait kam," u la bynrap.
Shuh shuh u la ong ba namar u EM ba dei peit ïa ka tant Labour jong la KHADC u Bah Victor Rani um don na ka liang u EM ka Trade u Bah Rangkynsai u la kular ba na ka liang jog u un sa rah ïa kane ka mat ha ka jingïalang jong ka Executive Committee.
U la ong ruh ba lada ka KHADC kam sngap ïa kane ka jingai jingmut na ka liang ka seng kan sa shong pyrkhat da ki sienjam aiu ba kin shim.
Shillong, Iaiong 5 : U Myntri ka tnad pynmih bording ka jylla u Abu Taher Mondal ha ka Sngi Balang u la ïathuh ba ka sorkar kan sa shong bishar bniah biang ïa ka kaiphod jongka jingtohkit ka Committee halor ka jingkynnoh bamsap ha ka jingpyntreikam ïa ka skhim Saubhagya.
“ Ngi dang ïakren bad ïabishar bniah bad hadien kata ngin sa lah ban rai aiu ba dei ban leh" ong u Mondal.
Haba la kylli hato ka don ne em ka jingbamsap haba pyntreikam ïa kane ka skhim u myntri u la jubab kumno yn lah ban ong ïa kata namar kane ka dei ka jingkynnoh bad na kata ka daw la thung ïa ka jingtohkit ba laitluid khnang ban paw ki jingshisha.
Dang ha kane ka Dorbar Mang Tyngka u Mondal u la ïathuh hapoh ka ïing dorbar thawaiñ ka jylla ba ïa ka kaiphod la phah sha ka tnad pla tyngka ka jylla khnang ba kan ai ïa ki jingkynthoh na ka liang jongka.
Hadien ba la dep bishar bad ai jingthoh da ka tnad pla tyngka yn sa lah ban tip la ka don ne em kata ka jingpyndonkam bakla ïaka skhim, ong u Mondal haba jubab ïa ka jingkylli ba la wanrah da u MLA ka Umsning u Dr Celestine hapoh ka ïing dorbar thawaiñ.
Shillong, ïaïong 05: Ka jingpyllip bor ding elektrik ne ka load shedding da ka tnad bording ka jylla, ym tang ba ka wanrah ka jinglynga bad pisa mynsiem ïa ki paidbah, pynban ka long ruh ka kabu ïa ki nongtuh nonglute kiba ap kmang lano ban lip ka ding elekrik ban leh ïa ki kam pyntriem jong ki.
Ki khubor ba la ïoh na kylleng ki shnong, ki ïathuh ba ki riew sniew ki la sdang ban kyndang bad prong ïing ha ki kynta ba pyllip bording khamtam ha ka por shiteng synñia haba ki briew ki la ïoh thiah bha.
Da ha kane ka Lah Sngi U Blei, ki riew runar ki la prong ïa kumba san tylli ki ïing ha Kynshi, ha kaba ki la kyndang ïa ki jingkhang da ki kynja nar kum ki sha lyngka bad kiwei kiwei ban pynjot ïa ki hook kiba la khang napoh ïing.
Ki don ki ïing kiba kine ki runar ki la ïoh rung shapoh ïing, namar la lap ruh ïa ki dienjat ba kiba paw ba ki rung hapoh ïing bad ïaid ïa ka ïing baroh kawei.
Kaba lyngngoh ka long ba kumno ki trai kim ïoh sngew haba kine ki runar ki rung shapoh ïing.
Lehse kine ki runar ki rung ha ka por ba jur slap ne ha ka por ba jur ka lyer ruh.
Katkum ka jingïathuh ki paidbah la suba ba kine ki runar ki don bun ngut bad ki wan da ki kali ban ïaid na kawei ka shnong sha kawei pat, namar kaba la jia ha Kynshi kam dei ïa ki ïing kiba don marjan, hynrei ki ïing ki la jngai na kawei sha kawei pat.
Haba ïakren bad ki Pulit ki la ïathuh ba kine ki sngi kidei kiba ki nongtuh nonglute ki jyllei bha bad ka jinglip bording elektrik ka nang pynshlur shuh shuh ïa ki ban leh ïa kine ki kam runar.
Ki la ïathuh ba ki don bun ngut kiba la shah kem bad khambun na kine kiba shah kem kidei kiba ju mlien ban dih drok.
Na ka liang ki Pulit ki kyntu ïa ki paidbah nongshongshnong ban husiar bad peitngor bha ha ka por mynmiet bad ban pahara bha ïa ki shnong ki thaw bad ki ïing ki sem, khnang ba kine ki riew runar kin nym ïoh shim kabu.
Na ka liang ki bor shnong ruh ki ai ka jingmaham kaba tyngeh ïa kino kino ki briew ki bym ithuh kiba rung kulmar sha ki ïing ki sem jong ki briew la ka long ha ka por mynsngi ne mynmiet ruh.
Lada lap na ka liang ki Shnong kin ai da ka jingpynsajia kaba shitom bha kaba kin kynmaw sah junom la junom.
Shillong, Ïaïong 05: U Myntri ka tnad Bording jong ka sorkar jylla u AT Mondal u la ong ba ka jingshaniah ka jylla ha ki kompeni ka sorkar pdeng ban pyndap bording ïa ka jylla ka la pynlong ïa ka jylla ban mad ïa ka jinglip bording ba da ki bun bun kynta lada ka don ka jingthut na kine ki kompeni ka sorkar pdeng.
U la ong ruh ba sa kawei ka daw ba ka jylla ka mad ïa kane ka jinglip bording ka dei namar ka jingtyrkhong um na ki jaka pynmih bording jong ka sorkar jylla na ka daw ka jingtyrkhong slap.
Haba kren sha ki lad pathai khubor u Abu Taher Mondal u la ïathuh ba ka jingkhang ki jaka pynmih bording jong ki kompeni ka sorkar pdeng ba kynthup ïa ka Khandong and Kopili Hydro Electric Project ka la nangpynkynton ïa ka jingduna bording nalor ba ka don ka jingtyrkhong slap ban pyndap um ïa ki pung pynlang um ban pynmih bording jong ka sorkar jylla.
U la ong ba ka jinghap khang shipor na bynta ka jingmarmot ïa ki jaka pynmih bording jong ka sorkar jylla ka dei a kawei pat ka daw ba ki paidbah ki hap mad ïa ka jinglip bording ba bun bun kynta ha ka shisngi.
Shuh shuh u la ïathuh ba ka jylla ka dei ban ïohbhah na ka jingpynmih bording jong ki kompeni ka sorkar pdeng ka long haduh kumba 72 million units bad tang na ki kompeni ka sorkar jylla ka jingpynmih bording ka long kumba 16 million units.
“Kumba long mynta ka jingïoh bording ka dei 88 million units hynrei jingdonkam bording ha ka jylla ka long 200 million units bad ka jingduna bording ka long haduh 112 million units bad kane ka dei ka jingeh kaba khraw kaba ngi mad kum ka jylla," u la ong.
Haba kylli halor ka jingktah ka jingkhang ki projek pynmih bording ka sorkar pdeng u AT Mondal u la ong, “Ka jingkhang ki projek pynmih bording ki kompeni ka sorkar pdeng ba kynthup ïa ka Kopili stage-I ba lah ban pynmih bording 200 MW ha kaba ka jylla ka dei ban ïoh bhah 35MW, ka Khandong Power Station ba lah ban pynmih bording 50 MW ha kaba ka jylla ka dei ban ïoh bhah ba 8.51MW bad kumjuh ïa ka Kopili stage-II ba lah ban pynmih bording 25 MW ha ka bhah ka jylla ka dei 3.45 MW, ka jingkhang kine ki projek pynmih bording ki kompeni ka sorkar pdeng ki la ktah haduh katta katta ïa ka jingïoh bording ka jylla".
“Kumba long mynta ka Myntdu Leshka Hydel Power Project ki artylli ki unit ba pynmih bording mar 42MW ruh la hap ban khang shipor bad kumjuh ki ar tylli ki projek ha Umïam ba pynmih bording mar 60MW la hap ban khang namar ka jingmarmaot bad ka jingpynbha ïa ki," u la bynrap.
Shuh shuh u la kubur ba kane ka jingpynmih bording ba duna kaba hap ban pynlip bording ha ka jylla da ki bun bun kynta ka la hap ban mad ïa ka jingeh kaba khraw.
“Na ka liang jong ngi ngi la trei shitom baroh 24 kynta kumno ban pynsting ïa kane ka jingeh kaba ki paidbah nongthang bording ki hap ban mad," u la ong.
U la ïathuh ba ka jylla ha ki bnai Lyiur namar ka jingther u slap ka don ka jingpynmih bording kaba palat ban ïa kaba ka jylla ka donkam bad ïathuh ba ka sorkar ha kum kine ki bnai ka ju ai kylliang ïa kine ki bording sha kiwei pat ki jylla bad ynda ka jylla ka donkam bording kine ki jylla ki pynphai noh ïa ka bording kaba ka jylla ka ai sha ki.
“Kumba long mynta ka jingdawa bording ka jur bha bad ka dor ka bording ruh ka rem bad kine ki kompeni ba ju ai bording kim mon ai bording shuh ïa ngi bad kane ka pynlong ïa ngi ban poi haduh une u pud," u la ong.
U la ïathuh ruh ba na ka liang ka sorkar ka ka la shim ïa kiba bun ki sienjam ban weng ïa kiba kum kine ki jinghap pynlip bording da kaba soi ïa ki MoU bad ki kompeni pynmih bording hynrei namar kiba bun ki daw ba wat kine ki kompeni kim lah ban pynmih bording ‘bad na ka liang jong ngi ngi kyrmen ba ha kine ki snem kiban wan ngin lah ban weng syndon ïa kiba kum kine ki sohkyrdot ba la teh slem ïa ka jylla," ong u AT Mondal.
Haba kylli sa katno ka MeECL ka dang shah ram ban siew pyndep, u AT Mondal u la ong ba um don satia ïa ka jingkhein kaba paka namar ba katei ka jingsiew kadei kaba la siew man la ka por bad u la pynthikna ba ka sorkar ka dang kyrshan ïa ka MeECL kumta ym dei ban khuslai eiei halor kane ka bynta.
Shillong, Iaiong 5 : Ka Executive Committee jongka Khasi Jaintia Presbyterian Assembly (KJPA) kaba la ïakynduh mynta ka Sngi Balang ka la pynpaw ka jingsngewkyndit kaba khraw halor ka jingpynlong prokram jong kawei ka Private University ha Meghalaya ha ka 7 bad 9 tarik mynta u bnai Iaiong kaba dei ka taiew ba ñiew kyntang bad rakhe khuid da ki paid Khristan namar ba ka dei ka Good Friday bad ka Easter Sunday.
Namar ba kane ka University ka don hapoh ka jylla Meghalaya ka pynpaw ba kam burom satia ïa ka jingpynbna shuti jongka sorkar ha kitei ki sngi kumba la pruid dak saw ruh ha ki Alamanak.
Kumta halor kane ka jingbuh prokram ha kitei ki sngi ka KJPA ka pynrem jur ïa ki bor pynïaid ka Univeristy bad dawa ba dei ban pynkynriah noh ïa kitei ki prokram sha kiwei pat ki tarik.
Kumba ka ri India kat kum ka Riti Synshar jongka ka la pruid dak ban burom ïa baroh ki jait niam kumta ruh la kyntu ïa katei ka tnad pule ba ka dei ban burom lem ïa kine ki Sngi ba Kyntang bad Kyrpang jong ki paid Khristan.
Shillong, Iaiong 05: Ka Harijan Panchayat Committee (HPC) mynta ka sngi Balang kala shim ïa ka rai ban leit ïakynduh ïa ka sorkar jylla haka 10 tarik mynta u bnai halor ka jingthmu jong ka sorkar ban pynkynriah noh ïa ki 342 tylli ki Longïing kiba sah ha Them ïew Mawlong sha ki quarter jong ka Shillong Municipal Board (SMB) kaba don ha Bivar Road.
ïa kane la pyntip da u Secretary ka HPC u Gurjit Singh uba la ïathuh ba ïa kane ka rai ban ïakynduh ïa ka sorkar jylla la shim hadien ka jingïalang jong baroh kiba sah ha Them ïew Mawlong ka ba long mynta ka sngi.
U Gurjit ula ïathuh ba ka HPC ka la pynkhreh ruh ïa ka jubab halor ka Blueprint bala phah daka sorkar sha ka HPC, kaba tyrwa ban pynkynriah noh ïa ki 342 tylli ki longïing na Them Metor.
“Mynta ka sngi, haka jingïalang hapdeng kiba sah ha Them ïew Mawlong, ka HPC kala dep ban pule ne bishar bniah ïa ka Blueprint ba la phah daka sorkar bad ha ka 10 tarik mynta u bnai ngin sa leit ïakynduh ïa ka sorkar ban jubab halor kane ka jingthmu ban pynkynriah noh ïa ngi sha kawei pat ka jaka" ong u Gurjit.
U Gurjit ula ong ba ka jingïakynduh khatduh hapdeng ka HPC bad ka sorkar kadei ha ka 29 tarik Nailur 2022 bad haduh mynta ka sorkar ruh kam shym la khot ïakren ïa ki hynrei kala shu phah jubab tang ïa ka Blueprint bala phah sha ka HPC.Ula bynrap ba haduh mynta ka HPC ne ki paidbah ba sah ha Them ïew Mawlong kim don jingtip halor kita kiba sah beaiñ bad ïa kane ruh la pynksan hi da Symbud Myntri Rangbah ka jylla bah Prestone Tynsong ba ym don wat tang kawei ka Longïing kaba shong beaiñ ha Them ïew Mawlong.
Shillong, Ïaiong 05: Ka videokaba la ringdur ïa ka jingsiang rong surok torti jong u Kontrakor hajan ka Meghalaya Police Public School (MPPS) ha Mawlai Mawroh ka la saphriang stet haduh katta katta ha ka rynsan Social Media ha ka sngi Balang.
Katkum kane ka video, la sakhi ba ïa ka jingsiang rong ka long kaba shu leh tang dep namarba ka suk haduh katta katta ban khlong da ka kti ïa ka rong ba ladep siang thymmai.
Ha kine ki khyndiat sngi, la sakhi ïa ka jingsiang rong ha ka surok jong ka shnong Mawlai Mawroh terter shaduh ka surok ban mih sha Golflink kaba dang ïai bteng haduh ka sngi Balang.
Katkum ka jingïathuh jong u Kontraktor, ka video ba la saphriang ha ka social media ka dei ka bynta jong ka surok ba u la pyntrei ka dei kaba don hajan ka Meghalaya Police Public School bad ïathuh ruh ba ka jinglah ban shu khlong da ka kti ïa ka surok ka dei namarba ïa kane ka surok la pyntrei ha ka por slap bad dei namarkata, ka rong ba ki nongtrei ki la khleh bad ki siang kam bat shuh ïa ki maw, kaba pynlong ïa ka rong ban lait noh watla haba ladep ban tylliat da ka Road Roller.
Ki dkhot ka Hynñiewtrep Integrated Territorial Organisation (HITO) Mawlai Circle tang shu ïoh ïa ka Video ba la saphriang ki la leit ban jurip mar mar bad ki la dawa ruh ïa ka tnat PWD (Roads) ban phah sangeh shwa ban pyntrei ïa kane ka surok tad haduh ba ka PWD (Roads) kan da phah jurip bad phah tohkit halor ka rukom pyntrei ïa kane ka surok.
Shillong, Ïaïong 07 : Ka PFR Football Academy Senior Team ka la ïoh ban rung sha ka Semi Final jong ka ATPA Shield Football Tournament hadien ba ka la lah ban pynliem noh ïa ka ka Global FC kaba na Gossaingoan da 2-0 kol ha ka jingïakhun Quarter Final kaba la long ha ka 5 tarik Ïaïong 2023 ha Jorhat.
Haba phai sha kane ka jingïalehkai, ka PFR ka la ïoh ban pynshat bol bad ïalehkai bha naduh kaba sdang jong ka jingïalehkai.
Ka jinglah jong ki rangïalehkai ban ïapashat bol, ka la pynklumar ïa ki rangïalehkai dien jong ka Global FC kiba ym shym la bah ban khanglad ïa ka jingïoh thep kol ka PFR.Ka PFR Football Academy hadien bun bun sien ba ka la ïoh ban ñion sha ka kut jong ka Global bad da ka jingïai pyrshang ban thep kol, khatduh ka la ïoh kabu kaba nyngkong hadien ba u Fairming u la thep ïa ka shi kol.
Lyngba katei ka shi kol ka la nang ai mynsiem shuh shuh ïa ka kynhun kaba la nang ïakhun tyngeh khlem da ailad ïa ka kynhun pyrshah ban pynphai kol.
Katba ki minit ki dang ïaid ka jingïalehkai ruh ka la nang lah shilliang, ha kaba ki rangïalehkai ka PFR ki la tur beit sha ka kut jong ka Global FC.Da ka jingïai pyrshang bad minot thop khlem kynran dien, u Max u la ïoh ban thep ïa ka kol kaba ar na ka bynta ka PFR Football Academy kaba la lah ban teh lakam khlem da ailad thep kol ïa ka Global FC bad pynliem da 2-0 kol bad ïoh rung syndon sha ka semi-final.
Ha kaba kut jong ka jingïalehkai la sam ïa ka khusnam shimet ha kaba u Samlang Rympei jong ka PFR u la ïoh ïa ka nam Player of the Match.
Lyngba kane ka jing jop ka PFR Football Academy kan pynkhreh ïalade ban ïakhun ïa ka Semi Final ka ban long ha ka 9 tarik Ïaïong 2023.
Ïa kane ka lympung la pynïaid da ka Jorhat District Sports Association kaba la pynlong ha Jorhat Assam.
Shillong, ïaïong, 05: Ka North East MP’s Forum (NEMP’sF) ha ka sngi Balang ka la phah da ka jingthoh sha u Myntri ka tnat Development of North Eastern Region (DoNER) u G.Kishan Reddy ban mang pisa kumba 10 klur shi snem na ka bynta ki phra tylli ki jylla hapoh ka thaiñ Shatei Lammihngi kum ka jingpynsdang ïa ka Scholarship Scheme khnang ba kan ïarap ïa ki samla pule ban pas ïa ki eksamin IAS/IPS/Civil Services na ki jylla ka thaiñ Shatei Lammihngi.
Ha ka dorkhas ba la soi da u Secretary General u Bah Vincent H.Pala, ka ka NEMP’s Forum ka la ong, “ka jingdon jong kiba pas ïa ka eksamin IAS/IPS/Civil Services na kane ka thaiñ Shatei Lammihngi ka duna bha, lait noh tang katto katne ngut kiba la pas na ka jylla Manipur bad Assam.
Nalorkata, kane ka jingduna ka la nang hiar haduh katta katta.
Wat hapdeng ka jingtrei shitom jong ki Sorkar Jylla, ha ka jingpynlong eksamin ha u snem 2017 ki don tang 24ngut kiba la pas na ka thaiñ Shatei Lammihngi, kata ruh kaba la bun tam ha kane ka thaiñ, watla ka la long kaba duna bha.
Naduh katei ka por, ka resol ka la hiar arsut ha ka jaka ba kan kiew," ong ka dorkhast.
“Haba kheiñ lang, 13 ngut ha u snem 2018, 11 ngut ha u snem 2019 bad 9 ngut ha u snem 2020 ki la pas na kane ka thaiñ Shatei Lammihngi.
Ki don bun ngut ki samla kiba proh jabieng na ka thaiñ Shatei Lammihngi, hynrei kim shym la lah ban pas na ka daw ka jingbym don ki lad jingpyni lynti bad ki jinghikai kiba biang," ong ka NEMP’s Forum.
“Namarkata, ka DoNER ka donkam ban tuklar noh mardor ïa kane ka kam khnang ban ïoh sei ïa ki samla kiba dei hok ban pas ïa ki eksamin Civil Service khnang ba kin ïoh lad ban leit sha ki jaka shah hikai pyntbit ha Delh lane ha ki jylla.
Na ka bynta kane, nga kyntu ïa phi ban pynmih ïa ka Scholarship Scheme kaba 10 klur shi snem.
Ïa kane ka (pisa) yn sa lah ban ïoh ïa ka Coaching Institute kaba paw ka ban dup lah ban ai jingïarap bad ai jinghikai ai ki samla ki ban shah pyntbit na ka thaiñ Shatei Lammihngi," ong shuh shuh ka NEMP’s Forum.
Shillong, Ïaiong 05 : Ka sorkar jylla ha ka sngi Balang ka la pynbna ba ka khlam sniang ka la syllad ha ki ar tylli ki shnong kiba ka pdeng jong ka jingsdang kadei ha ka shnong Dalu bad Asigare kiba hap ha Dalu Block, West Garo HillsKatkum ka kyrwoh na u Secretary jong ka tnad AH & Veterinary Dr Manjunatha C, la ong ruh na ka daw ka jingsyllad jong katei ka khlam ba la tip kum ka kum ki shnong kiba don ka jingpang sniang ba la tip kum ka African Swine Fever, na ka liang ka sorkar ka la pyrkhing tyngeh ban shohdoh ne khaïi sniang ha kitei ki jaka ba shah ktah.
Katei ka jingbthah ka ong ruh ba kitei ki jingmaham kin pyrkhing bha ha ki 1kilometer sawdong jong katei ka jaka ba jia (Infected Zone) bad ruh baroh ki shnong kiba don 10km sawdong.
Katkum katei ka jingbthah la ong ba ym dei ban don ka jingpynpoi ïa ki sniang lane kino kino kiba ïadei bad ki sniang, ka doh, ki jingbam, ki dawai na ki jaka ba shah ktah sha ki surveillance zone bad dissease – free zone.
La kyntu ruh ïa ki trai jong ki jaka ri sniang ba ki dei ban leh khuid ha ki jaka treikam bad khanglad ïa ka rung ka mih jong ki briew sha kitei ki jaka.
La ong ruh ba dei ban don ka jingpyrkhing wat ïa ka rung ka mih jong ki briew ha kito ki jaka ba shah ktah.
Haba ïadei bad ki kali la ong ba yn shah ïa ki ban mih na kitei ki jaka ba shah ktah tang hadien ba la dep ban pynkhuid bad synreit dawai.
Lada don ki sniang ba ïap, la bthah ba ym dei satia ban rah shabar jong ka jaka hynrei dei ban pynkhuid beit ha ki jaka ba jia.
Hynrei la ong pat ba lada jia ba ym lah ban pynkhuid hangto hi, ki tnad ba dei hapoh ka jingpeit jong ka District Veterinary office kan hap ban bud pyrkhing ïa ki kyndon bad pyndonkam ruh da ki kali kiba ym lah ban lait ne pei.
La bthah ruh ba ïa ki sniang ba la ïap dei ban pynkhuid da kaba tih da ka thliew ba jylliew bha ryngkat da kaba theh shibun ka shun ba ym ban shu bret sha ki wah, ki nala ne ki tyllong um.
La bthah ruh ba dei ban khang shwa shipor ïa ka jingshohdoh bad ka jingdie ïa ka dohsniang ha kito ki jaka ba shah ktah.
Nongstoiñ, Ïaïong, 7: Ka Sharak Rural Development Society kan pynlong ïa ka Concert ha ka 29 tarik Iaiong 2023 ha Madan New Nongstoin, ha kaba u Artist Wanjop Sohkhlet (u Nongrwai ba pawnam ka Shynnam Shynnam) ryngkat u DJ B Bay Smit, I Artist Eddie Lyngdoh ryngkat u DJ B4ndit, kin wan ban pynshongshit ha katei ka sngi.
Nalor ka Concert yn don ruh ka food festival bad ka Dancing Competition, kaba dei ruh ka sngi International Day of Dance.
Yn don ar jait ki jingïakop kata ara marwei (solo) bad kynhun (group).
Ka prize jong ka Solo kan long 1st prize 8000 2nd prize 5000 bad 3rd prize 3000 bad ki consolation.
Kawei ïa ka kynhun ba long nyngkong kadei 10000 bad kan don ruh ka lucky draw bad kiwei de ki jait jinglehkai.
“Kane ka dei ruh ka sngi ba ka society kan sdang ïa ka jingtreikam bad ha kajuh ka por ban pynmih jingiarap ïa ka.
Ka society ka khot ka wer ïa baroh ban wan ban shimbynta kumjuh ban pyni ki sap ki phong", ong u President Bah Wellessly Lyngkhoi.
Ka Jaidbynriew Khasi wat haduh kine ki sngi ym lah ban len ba ka dang dei ka Jaidbynriew kaba tipbriew tipblei bad kaba bat ïa ka hok ka sot ha ka imlang ka sahlang ne ha ki longïing longsem.
Ym lah pat ba ha kine ki sngi ka Jaidbynriew Khasi ka la sdang ban hiar dor namar ka jingwan tuid ki mynder bad ka jingbud tynneng ïa kiwei pat ki Jaidbynriew jong ka pyrthei ha kaba ka akor ka burom ka la hiar dor bad bun ruh ki la sdang ban khein dew thala ïa ka hok ka sot ba la bat naduh ki longshuwa man shuwa.
Wat la katta ruh ngim pat lah pat ban ong ba ka Jaidbynriew Khasi ka la lyngkar ne ka la hiar dor namar wat haduh mynta kiba bun hi ki longïing ki longsem ki dang bat ïa ka akor ka burom bad ïa ka hok ka sot kum ka Jaidbynriew ba tip briew tip blei.
Lada ïa nujor bad kiwei pat ki Jaidbynriew jong ka pyrthei ngi lah ruh ban ong ne pynshisha ba ka Jaidbynriew Khasi ka dang dei ka Jaidbynriew ba tip briew tip blei, namar ha kane ka jylla ba ki Jaidbynriew Khasi ki shong ki sah dang ñiar ban don ki kam ïa pynïap ne ki kam sniew kiba la ktah ïa ka shnongsuk shong sain ki paidbah, namar bun hi ki jingmut jingpyrkhat jong ki Khasi ki dang don kata ka jingtieng burom ïa u Blei bad ba ki dang bat ïa ka akor ka burom bad ïa ka hok ka sot kaba long katkum ka hukum.
Kaba sngewsih pat ka long ba ha kine ki sngi da ka jingïakhleh lang ki Jaidbynriew bapher bapher ki kam sniew bad ka jingtieng burom ïa u Blei ka la sdang sting ha kaba bun na ki kam sniew ki la sdang roi katba dang mih ki sngi.
Hynrei ka jingkylli ka mih, hato dang lah mo ban pynlong ïa ka Jaidbynriew Khasi kum ka Jaidbynriew kaba tip briew tip blei bad kiei ki lad ki lynti ban ïada ïa ka Jaidbynriew ba kan tip ïa ka hok ka sot bad ïa ka kyrdan jong ka longbriew manbriew.
Ki kam tuh kam thiem bad ki kam sniew kiba bun rukom ki la sdang roi ha kine ki sngi, hato kane ka jia ym dei mo ba la sting ka longbriew man briew ha kaba ym don shuh kita kiba peit ba khmih ne kiba ïalam lynti ban ïada ïa la ka jong ka Jaidbynriew kaba tip briew tip blei.
Ha kawei ka bynta la dei ban ai ka jingïaroh ïa kita ki seng kiba la ïoh ban kem ïa kitei ki riew kynthei kiba la leit sha katei ka kam kaba ktah mationg ïa ka Jaidbynriew , hynrei kaba sngewsih pat ka long ba ha ka jingshisha ki dei ban ai kata ka jingsneng jingkyntu ki la kloi pynban wat ban thad madan ha ki kot khubor khlem da pyrkhat ïa ka Jaidbynriew kaba long hi kum ka jingthad madan ïa laka jong ka Jaidbynriew.
Ha ka jingshisha kum ki Seng Bhalang kiba kam ïa lade ba ki dei ki seng kiba pynbha lang ki la dei ban don ka jingïohi jngai haba thad madan ïa kum kitei ki jaid kam, kaei ka ban ktah ïa la ka jong ka Jaidbynriew bad kaba sngewsih pat ka long ba kim pyrkhat ïa ka jingsngew jongkitei ki riew kynthei bad khlem da bishar bniah ruh kiei ki daw ba la pynlong ïa ki ban kin leit sha kum kitei ki jaid kam kiba pynpoh shisha ïa ka longbriew manbriew bad wat ïa ka Jaidbynriew.
Ka jingkren jong ki riew pyrkhat ruh ka ong, “Ban bakla ka dei ka jinglong briew" bad ba ngim juh dei ban peit tang ïa kiwei namar ngim tip ba u khung uba kham heh u don ha ki khmat lajong.
Dei namar kane ka daw haba ngi shem ïa ka jingbakla jong kiwei ym da kaba thad madan ne ban pynpaw pyrthei hynrei ki lad ban ïada ki dei ban long da ka jingsneng jingkyntu khnang ba kita kiba la bakla ha ka jingïaid lynti ruh kin sngewthuh ïa la ka jong ka jingbakla.
Namarkata, ka la dei ka por ba kum ki nongïalam ne ki riew pawkhmat ba kin shim ïa ka jingkitkhlieh ban ïada ïa la ka jong ka Jaidbynriew bad ban pyni da ki lad ki lynti ban tem ïa kiba bun ki jingsniew ha ka imlang ka sahlang, khnang ba ka Jaidbynriew Khasi kan nym shah rkhie bein ha kiwei pat ki Jaidbynriew jong ka pyrthei.
Shuh shuh, kum ki nongïalam ne ki riew rangbah ki la dei ruh ban p yrkhat arsien haba don kino kino ki kynrum kynram ha ïing hasem ne ha ka imlang ka sahlang ban kiar na ka ba thad madan, namar kane ka ïalam sha ka jingjah burom jong ka ing ka sem ne ka Jaidbynriew hi baroh kawei.
Hynrei ka lad kaba kham bha ban tei ïa ka Jaidbynriew ka dei ban long da kaba pyni ïa ki nuska bad ryngkat ki jingsneng jingkyntu kaba lah ban pynsngewthuh ïa baroh kiba leh ïa kikam kiba ym lah ban pdiang ha ka imlang ka sahlang.
Mawkyrwat, Ïaïong, 07: U bah Renikton Lyngdoh Tongkhar u MLA jong ka Mawkyrwat Constituency ha ka sngi balang jong ka taïew hadien ka jingplie ïa ka jingtei ba thymmai jong ka Phlangkynshi LP School u la leit ban jurip sa ïa ka ïing skul jong ka Phlangkynshi Upper Primary School kaba don ha shnong Phlang-kynshi, South West Khasi Hills District.
Kane ka jingleit jurip jong u MLA ka Mawkyrwat Constituency ïa ka Phlang-kynshi Upper Primary School ka long hadien ka jingpynsngew na ki nongpynïaid jong ka skul ba ki ïa kynduh bun ki jingeh la ka long ha kaba ïa dei bad ki jingpynbiang ïa ki jingdonkam jong ki kamra klas, ka madan kaba dang khoh-ruh khoh-ram bad kiwei de ki jingdonkam.
Namarkata, hadien ka jingjurip ïa ka ïing skul, u Bah Renikton Lyngdoh Tongkhar haba kren ha ki lad pathai khubor u la pynsngew ba halor kita ki jingeh ba ki nongpynïaid bad ki nonghikai jong ka Phlangkynshi Upper Primary School ki la pynpaw na ka liang jong u u la kular ba un sa leh ei ei da kaba un sa thaw ki lad ki lynti ban ïarap lyngba ki skhim na ka bynta kita ki jingdonkam jong ka skul khnang ba ki khynnah skul kiba don hapoh kane ka shnong kin ïoh ban bteng ïa ki jingpule ha ka rukom kaba biang.
Nongstoiñ, Ïaïong, 7: Ka shnong Nongjri kaba hap ha Mawshynrut Civil Sub Division kumba 19 kilomitar ei ei na Riangdo kaba don ha rud ka surok Riangdo-Bamil, ka la don ka Secondary School ba la seng da ka Balang Katholik naduh ki snem ba mynshuwa, kaba la ïoh ruh mynta la ka jong ka Parish ha kaba u Rev Fr Stephan Lamin u dei u Parish Priest jong katei ka thaiñ.
Ha ka jingleit jurip jong u nongthoh khubor ïa katei ka thaiñ, la ïoh ban ïakren bad u Rev Fr.Lamin u ba la ïathuh ba ha ka por ba dang sdang ban seng ïa katei ka Mission skul ha katei ka shnong, ka long kaba eh haduh katta katta namar ka dang dei ka shnong kaba kyndong bha bad ka bym pat don surok kali.
Nalor kata ka dei ka thaiñ kaba dap da ki khlaw ki btap hynrei da ka jingisnei jong u Blei, suki suki ki nongshong shnong ki la nang sngewthuh bad ki la sdang ban ñiewkor ïa ka jingpule.
U la ong ruh ba ha kine ki sngi ka skul ka la kiew sted bha bad ka jingdon jong ki khynnah skul ka la poi palat hynriew spah ngut.
U la ong ruh ba naduh ba u la wan shimti kum u Parish Priest ha katei ka jaka, u la pyrshang katba kot la ka bor ban pynsngewthuh ïa ki paitbah ha ka thaiñ kumno ba kin nang ïa ka burom ka akor, ban im tip briew tip blei bad ban ïalong shitylli ha baroh ki liang, la ka long ha ka synshar shnong kam thaw ban ñiewkor ïa ka mariang bad ïa ki sawdong sawkun ha ryngkat ka jingleh khuid.
U Rev Fr Lamin u la ong ruh ba na ka liang ka Parish ka la shimkhia ruh ha kaban pynsngewthuh ïa ki paitbah nongshong shnong, ba kin ïaleh katba lah ban pynneh pynsah ïa ka riti ka dustur ba la ïalam da ki long shuwa.
Ha kajuh ka por u la ong ba na ka bynta ki khynnah skul, ka Mission ka la pynbiang ïa ki Hostel na ka bynta ki shynrang bad kynthei nangta ki kamra bam bad kiwei kiwei.
U la ong ruh ba na ka bynta ban kyntiew ïa ki kam ïalehkai sport, ka Parish ka la dep shna ïa ka Basket Ball Court na ka bynta ki khynnah skul.
Na ka bynta kiwei pat ki jingïalehkai kum ka phutbol bad kiwei kiwei, u la ong ba ha ki snem ba la dep, namar ka jingtrei kam jong ka jingkhang dam, bun ki jait jingïalehkai kum ka phutbol, siat khnam bad kiwei kiwei la hap ban pynsangeh noh.
Hynrei, ha une u snem na ka liang ka Parish ka lah ban sdang biang na ka bynta ban kyntiew ïa ka sap ka phong jong ki khynnah ha ka thaiñ baroh kawei.
Nongstoiñ, Ïaïong, 7: Ka Nongjyllieh Youth Sport Social & Development Organisation ka kynhun jong ki samla jong ka shnong Nongjyllieh, West Khasi HIlls District kum shibynta ka jingrakhe ïa ka jingïaid lynti ïa ki arphewsan tylli ki mawmere jong ka Organisation, ka la pynlong ïa ka tamasa phutbol ha ka madan jong ka kaba don hapdeng jong katei ka shnong.
Ha kane ka lympung ïalehkai ki don kumba 16 tylli ki kynhun ïalehkai na ki Klob bapher bapher kiba la wan ban ïashim bynta.
Napdeng ki 16 tylli ki kynhun ïalehkai, ki kynhun kiba la ïakhun ha ka Semi final ki long ka Ïatyllilang FC kaba la ïakhun pyrshah ïa ka Mawrangtongweiñ, ha kaba ka Ïatyllilang FC ka la pynliem ïa Mawrang-tongweiñ da 4 la 1 kol.
Ha ka kynhun kaba ar pat, ki kynhun kiba la ïakhun ki long ka Lawse SC pyrshah ïa ka Youngster FC ha kaba ka Youngster FC ka la pynliem ïa ka Lawse FC da 2 la 1 kol.
U bah Chandra Nongdkhar uba long u Secretary jong ka Organisation haba pyntip ha u nongthoh khubor, u la ong ba ïa ka jingïakhun phainal yn sa pynlong ha ka 10 tarik mynta u bnai ha ka por 2:00 baje nohphai sngi ha katei ka juh ka madan.
Ha kane ka jingïakhun phainal ka kynhun kaba jop kan ïoh ban rah ïa ka khusnam kaba arphew hajar tyngka lem bad ka trophy katba ka kynhun kaba wan baar kan ïoh khur ïa ka khusnam da a song pisa kaba shiphew hajar tyngka.
Nalorkata kan don ruh ka jingai khusnam ïa u Best Player, Best Goalkeeper bad u Top Scorer.
U la kyntu ruh ïa baroh ki paitbah kiba ieit ban peit kai phutbol ba kin ïawan ban pynshngaiñ ha katei ka sngi bad ban pynshongshit ïa ka jingïalehkai kum ka jingai mynsiem ïa ka jingrakhe Jubili jong ka seng.
Nongstoiñ, Ïaiong, 7: Wat haba ka elekshon MDC ka dang jngai, hynrei ki don ki jaka kiba ka lyer ka la sdang ban beh jai jai kata ha ki shnong kiba kham kyndong jong ka Rambrai Jyrngam konstitwensi, ha kaba ki nongkyrshan jong ka kong Aicifull K.Musulman kaba dei kawei na ki longkmie kaba la ju angnud ban long nongmihkhmat, ha ka sngi palei ka la pynlong ïa ka jingïakynduhlang ha Langpih.
Ha katei ka jingïalang la ïapoi da ki spah ngut ki riew pawkhmat kiba na ka thaiñ Komphaduli, Kyrshai, Malangkona bad kiwei kiwei kynthup ïa u R.P Palïir, Freedom R.Marak, Prelion R.Marak Sordar ka shnong Komphaduli Nongmynsaw Syiemship bad kiwei kiwei ki riew rangbah kiba dang hap ha katei ka konstitwensi kynthup ïa ki jaidbynriew Khasi bad Garo bad kiwei kiwei ki la poi lang shrup.
Kum ban shu pynkyn-maw ka kong Aicifull Khar-Musulman, ka dei kaba shong ba sah ha ka shnong Mawrusyiar Nongstoiñ West Khasi Hills District bad ka ju trei kum kawei na ki nongsumar ïa ki khunswet ha ki snem kiba la dep.
Hynrei, ka angnud ruh ban shakri paidbah lyngba ka jinglong nongmihkhmat bad ka la pyrshang ban ïeng kum ka kyrtong MLA na ka seng All India Trinamool Congress jong ka Rambrai Jyrngam konstitwensi ha ka election 2023.
Pynban kam shym la ïoh tiket bad ka la shah pynthame ha ki bor kiba halor jong ka seng da kaba kular ai tiket MDC.Kumta katei ka longkmie ka la ïaishah bad ïai ap bad ha kajuh ka por ka la ïarap ruh ban ïalap elekshon ïa u bah Fernandez Dkhar bad ïa u bah Macmillan Kharbani, kum kawei na ki nongkyr-shan kaba shitrhem.
Hynrei, ka khubor kaba lah ban long tang kum ka hamsaïa pat ka ïathuh ba wat ïa ka tiket MDC ruh ka lah ban duh.
Haba ïakren bad u nongthoh khubor kitei ki riew rangbah kiba la jer kyrteng haneng ki la ong, “Ngi la ngiah ïa ki longkpa kiba la ngi la pynjop don burom baroh shi katta.
Mynta ka kynti ha kane ka election ka ban sa wan, ngin kyrshan rad bah noh ïa ka kong Aicifull bad ngi dawa ruh na ka seng AITC, ba ka dei ban ai tiket ïa ka, lym kumta ngin pynieng wat kum ka kyrtong shimet ruh lada kam ïoh tiket".
Ïa katei ka jingïalang la pynlong ha phyllaw ka skul Govt LP School Langpih bad la pynïaid da u bah Foldingstar Samakha kum u shongknor ha katei ka sngi.
Katba na ka liang ka kong Aicifull K.Musulman pat haba kren bad u nongthoh khubor ka la ong, “Ka shong ha ki paidbah kaei ba kin rai kum ki nongkyrshan, namar kam dei ka rai jong ka hynrei kat haduh mynta ka kynti ka dang don ha ka seng TMC".
Nongstoiñ, Ïaïong,7: Ka seng UHM Mawshynrut Circle hapoh ka jingïalam jong u President ka circle u samla Stevenson Nongsiej, ka la lap ba ka skul SSA kaba don ha Mawlai Umdang Mawshynrut, ka la jot la pei bad wat ki tin tap tnum ki lah pei lut bad ki ben ki miej ki lah pyut lut.
Da dei ki por slap kam long shuh ban pynshong khynnah skul ha kamra klas bad ki hap shong ruh ha madan, nangta ki nonghikai ki hap pynlong skul ha kamra jong ki nonghikai.
Ka seng ka la ther tyngeh ba kum kata ka ïing skul ba pynïoh ïa ka jingnang jingstad bad ban kyntiew ïa kata ka jingnang jingstad, hynrei ban ïoh ïa kata ka jingnang jingstad, ki khynnah ki hap mad ïa ka jingeh ban ïoh kheit ïa u soh, ki khynnah skul ki hap shong ha madan, namar kim don ïa ki ben ne ki miej na ka bynta jong ki khynnah skul bad ïa ki nonghikai.
Kane ka long ka jingleh meinah jong ka sorkar bad na ka education department ruh ka leh shilliang bad iehbeiñ ïa ki skul kiba don ha nongkyndong.
Ka long ruh kaba shai ba ka sorkar MDA kam peit ïa ki duk ki suk bad ïa ki kam pule dangle ha nongkyndong.
Kumjuh ruh ka managing committee jong ka skul kam patiaw ïa ka jinglong jingman jong ka skul, ne ban wad ïa ki jingïarap na ka bynta jong ka skul, kum ki class room bad ka paiñkhana jong ki khynnah skul.
Ka office jong ka DSEO ka dei ban peit lane dei ban leit jurip ïa kine ki school ba don ha nongkyndong, da kaba peit nuksa tang ïa kane kawei ka skul kaba la isangsot haduh katta katta.
Ka seng ka pynpaw ba imat ki dang bun kiwei ki skul kiba kham palat ka jinglong jingman ban ïa kane ka skul.
Ka office jong ka DSEO ka dei ban shimkhia ïa kum kane ka skul ba ngat kum kane ka apot.
Nalor kata ka jinghiar ki jingpule dangle ka dei namar u nongmihkhmat bad ka sorkar, kim ïa shimkhia kat ïa ki skul ba pynïoh ïa ka jingnang jingstad.
Ka seng kan sa nang wad bniah ïa ka jingshisha, ong ka kyrwoh na ka seng UHM West Khasi Hills District hapoh ka jingïalam u president ka District u samla Moonstar Nongrem.
Khliehriat, iaiong 07 : U Deputy Commissioner (Supply), East Jaiñtia Hills District, u pynbna ba la pyllait ïa u khaw Midday Meal na ka bynta ki skul Lower Primary Schools bad Upper Primary Schools kaba hapoh ka skim Mid-day Meal Scheme, une u khaw u dei na ka bynta u bnai rymphang bad u bnai lber 2023 bad yn pynpoi ïa une u khaw sha ki skul ha kaba ym donkam ban siew pisa bai kit.
Ka jingsam ïa une u khaw sha ki khynnah skul kan long, 3.024 kilo uwei/ kwei ka khynnah na ka bynta uwei/kawei khynnah Lower Primary Schools bad 5.113 kilo na ka bynta uwei/kawei ka/u khynnah Upper Primary Schools na ka bynta u bnai rympang bad u bnai lber 2023.
Nongpoh, Ïaiong 06: Kumba 30 tylli ki karkhana naka thaiñ Byrnihat kila leit ban shim bynta haka prokram ai jinghikai ba shisngi halor ka Annual Survey of Industries 2021-22 bala pynlong da ka National Sample Survey office, Field Operations Division (NSSO) (FOD), Regional Office, Shillong, Ministry of Statistics & Programme Implementation (MoSPI), jong ka Sorkar India bad Byrnihat Industries Association haka 5 tarik mynta u bnai ha Conference hall jong ka Maithan Alloys ltd ha Byrnihat.
Ka NSSO, FOD kadei kaba don bynta ban pynlong ïa ka jingjurip ha ki bynta bapher bapher ha kylleng ka thaiñ.
Ka Annual Survey of Industries (ASI) kadei kawei na ki tyllong jong ka Industrial Statistics ha India, kaba ai jingtip shaphang ki jingkheiñ jingdiah ban peit bñiah ïa ki jingkylla ha ka roi ka par bad ka jinglong jong ki kam shna mar kynthup ki kam ba ïadei bad ka jingshna tiar, ki kam maramot, gas bad jingpynpoi um bad ka jingbuh pyndait thah bad kiwei kiwei.
Kane ka jingjurip ka ai ka jingtip ba kongsan ban kheiñ ïa ka Gross Domestic Product (GDP) jong ka ri.
La pynlong ïa ka jingjurip shisien shi snem hapoh ki kyndon jong ka Collection of Statistics (COS) Act, 2008 (kumba la pynkylla ha u 2017) bad ki kyndon hapoh ka aiñ ba la wanrah ha u 2011.
Haba ai jingkren ha kane ka prokram ai jinghikai, u N.Mohondas Singh, Joint Director & Regional Head, NSSO (FOD), RO Shillong u la ban jur ïa ka jingdonkam jong ka ASI data ha ka jingkheiñ ïa ka GDP jong ka ri bad u la kyrpad ïa baroh ki karkhana na ka bynta ki jingpynkhreh hi bad ban phah ha ka por ïa ki jingsiew.
U la ai jingtip ba kito kiba ïaid lait ïa kane ki lah ban shah pynshitom katkum ki aiñ ba la saiñdur hapoh ka Statistics Act 2008.
U la ong ruh ba la pynlong ïa ka katei ka prokram ai jinghikai ban plielad ïa ka jingpynkhreh hi bad ban pynthikna ka jingphah ha ka por ïa ki jingsiew jong ki karkhana.
Ha ka jingmihkhmat ïa ka kynhun, u P.K.Mishra, Director, Maithan Alloys Limited u la ai khublei ïa ka NSSO(FOD) kaba la pynlong ïa kum kane ka camp kaba kongsan bad kyrpad ïa baroh ki karkhana ban phah ha ka por ïa ki jingsiew ban lait na kano kano ka jingshah pynshitom katkum ka aiñ pyrshah ïa kito kiba ïaid lait bad ban ai ka jingïatreilang bad ki ophisar kiba wan jngoh ïa ki karkhana.
Ha kane ka jingïalang la ïadonlang ruh ki heh ophisar jong ka NSSO (FOD), RO Shillong bad kiwei kiwei.
Khliehriat iaiong 07 : Ka East Jaiñtia National Council Central Executive Council, ha ka 06tarik ka la leit ban buh da ka jingthoh hakhmat u Deputy Commissioner ka East Jaiñtia Hills District, ha kaba ka seng ka la kyntu ïa u ba un shim khia ban pynsangeh noh shi syndon ïa ki trok kiba kit dewïong na bar jylla kiba leit buh dewiong sha ki karkhana dewbilat kiba don hapoh ka district, la kynthoh ruh ba ka seng ka la lap ruh ba don ki trok kiba kit ïa u dewïong khlem da biang ki kot ki sla bad kane ka long kaba beaiñ.
La ong ba na ka liang, u Deputy Commissioner, u Abhilash Banarwal, IAS u la kular ba un shim khia ïa kane ha kaba un sa phah da ka jingthoh sha ki tnat ba dei peit kum sha u DMO bad sha ka tnat pulit ban pan ïa ka jingpynshai bad ban leh eiei halor kane ka jingleh beaiñ jong ki karkhana dewbilat.
Na ka liang ka seng ka la byrngem ruh ba lada ki bor district bad ki tnat ba dei peit kim shim khia ïa kane, ka seng kan mih sha khmat ban bthah ïa ki dkhot jong ki Unit bad ki Circle bapher bapher ban leh hi ïa kaei kaba donkam ka ban long na ka bynta ka bha ka miat bad ka jingiohnong jong u paidbah jongka district hi baroh kawei.
Haba kren sha ki pathai khubor, u President jong ka East Jaiñtia National Council, u bah Sambormi Lyngdoh, u la ong ba ka seng ka la ïoh ki jingujor ba ki don bun ki trok kiba wan na bar jylla kiba kit ia u dewiong sha ki karkhana dewbilat bad ka seng ka la shim khia ha kaba hynnin ka sngi ka la ïoh bat ïa kawei ka trok kaba dei jong ka Star Cement bad haba la bishar bha ïa ki kot ki sla la lap ba kam pat biang bha ki kot ki sla “kaba pynlyngngoh ïa ngi ka long ba kine kiba kit dewiong kiba wan na bar jylla kim shym la bud ïa ki SOP ne ki jingbthah (notification) ba la pynmih da ka mining and Geology ha ka 8 traik u naiwieng 2022, ha kane ka SOP ka la thoh shai ba kino kino ki mar kum u dewiong ne kino kino ki mar kiba wan na bar, ki dei ban ïoh jingbit (aproval) na ka tnat Mining and Geology bad hadien kata ki dei ruh ban pynshisha ïa ki kot ki sla bad dei ruh ban don ka muhor (seal) bad jingsoi (Signature) na ka tnat DMR, hynrei haba ngi la bishar ïa ki kot ki sla katei ka kali ba ioh bat kam shym la don ia kita" ong u bah Sambormi Lyngdoh.
Kumjuh ruh katkum ka shithi ba la buh ha u Deputy Commissioner, ka seng ka la pynpaw ba ki don ki nongkhaïi kiba khaïi beaiñ ki ba khlem bud ïa ki jingbthah kiba katkum ka Notification No.MG19/2019/189, Dated Shillong, the 08th of November 2022, Mining and Geology Department, Government of Meghalaya, kiba khlem ïoh ïa ka jingbit ne ap approval na u Secretary jong ka Mining and Geology Department Meghalaya.
La ong ruh ba lada kum kine ki kam beaiñ kiba khlem biang ki kot ki sla, ki dang ïai bteng kan wanrah jingeh ïa ka imlang ka sahlang ha ka thaiñ.
Ka seng ka la kyntu ïa u Deputy Commissioner ba un shim khia halor kane ka kam ban khanglad noh shi syndon ïa ki kali kiba wanrah dewïong shapoh ka distrrict kiba khlem biang ki jot ki sla.
Shillong, Ïaiong 07 : U Myntri ka tnad Ports, Shipping & Waterways and Ayush ka sorkar pdeng, u Sarbananda Sonowal u la kdew ïa ka jingjop jong ka Assam ha kaba pynlong ïa ki ar tylli ki Yoga Mahotsav ha kine ki snem bad kam ruh ba ka Assam ka la kylla long ka jaka wan leh yoga kaba pawnam bha mynta ha ka Ri.
Ïa kane u Myntri u la pynpaw haba kren ha ka jingïalang plie pyrda ïa ka jingsdang jong ki 75 sngi shwa ka International Day of Yoga, 2023 ka Yoga Mahotsav kaba long ha Dibrugarh ha kane ka sngi Thohdieng ïa kaba la pynlong da ka Ministry of Ayush.
Ha kane ka lympung ki la don buh bha ki riewshemphang na kylleng ki bynta jong ka thain shatei lam-mihngi jong ka Ri kynthup naduh utei u Myntri ka sorkar pdeng, nangta u Myntri Rangbah ka Tripura, u Prof (Dr) Manik Saha, Symbud Myntri Rangbah ka Arunachal Pradesh, u Chowna Mein, Symbud Myntri Rangbah ka Meghalaya, Prestone Tynsong, u Myntri Khynnah ka tnad Foreign Affairs ka sorkar pdeng u Rajkumar Ranjan Singh, Myntri Khynnah ka tnad Petroleum & Gas u Rameshwar Teli bad kiwei kiwei.
