Ka khubor ka ong ba kam da shai bha kane ka jingthmu ha kano ka dur kane ka rukom ïapynbeit kan long, hynrei kaba kham shai hi ka long ba u Uranium na Meghalaya un long kum ka jingsiew ïa ka ram kaba la shim da ka Meghalaya.
Shillong, Rymphang 18 : Ka Thangsning SCC bad ka Lumpaia Avengers CC ki la khur jingjop ha ka lympung ïalehkai 2nd District League T20 Cricket Tournament ba la pynïaid da ka East Khasi Hills Cricket Association (EKHCA) ha ka jingïalehkai ha ka sngi Saitjaiñ.
Ka Thangsning SCC ka la khur jngjop da kaba pynliem da 5 wicket pyrshah ïa ka Friends United CC katba ka Lumpaia Avengers CC ka la pynliem da 5 wicket pyrshah ïa ka Pomshutia CC.Ha ka jingïalehkai ba nyngkong hapdeng ka Thangsning SCC bad ka Friends United CC, ka Thangsning kaba la jop ïa ka jingkynting pisa ka la ailad nyngkong ban tied ïa ka Friends United CC kaba la kamai 112 ron duh noh 8 wicket ha baroh ki 20 over ha kaba u Bryan Mac Millan Marbaniang u kamai bun ron da 27 ron bad u Khrawkupar Kharumnuid u ïoh 2 wicket ai kamai 11 ron ha k 4 over na ka bynta ka Thangsning SCC.Haba wan beh ïa katei ka thong ba la buh da ka Thangsning SCC, ka Friends United kam lah ban kynjoh da kaba kamai tang 113 ron duh noh 5 wicket ha ki 15.5 over, u Badap Pura Nongkhlaw u kamai 39 ron na ki 38 bol bad u Khrawkupar Kharumnuid u kamai 34 ron na ki 29 bol katba u Wansiewdor Lyndem u shim 3 wicket ai kamai 14 ron na ki 3 over.
Ïa ka anam Player of the Match la ïoh da u Khrawkupar Kharumnuid jong ka Thangsning SCC.Ha ka jingïalehkai hapdeng ka Pomshutia CC bad Lumpaia Avengers CC, ka Pomshutia CC kaba la jop ïa ka jingkynting pisa ka la kam ban tied nyngkong bad ka kamai 54 ron khyllem noh 10 wicket ha ki 13.5 over, u Aristerwell Suting u kamai 10 ron na ki 22 bol, katba u Ralphy Heinrich Diengdoh u khur 3 wicket ai kamai 14 ron na ki 3 over bad u Daryll Donald Nongbri u ïoh 2 wicket ai kamai 4 ron na ki 2.5 over.
Ka Lumpaia Avengers CC haba beh ïa ka thong ka la lah ban pyndep tang ha ki 11.5 over da kaba kamai 58 ron duh noh tang 5 wicket.
U Easterland Iangrat u kamai 20 ron na ki 33 bol bad u Aristerwell Suting u khur 3 wicket ai kamai 15 ron na ki 4 over na ka bynta ka Pomshutia CC.Ïa ka nam Player Of the Match la ïoh da u Ralphy Heinrich Diengdoh.
Mawkyrwat, Rymphang, 18: U Deputy Commis-sioner (Election) jong ka South West Khasi Hills District, Mawkyrwat u la pynbna ba ka Election Commission jong ka Ri India ka la ai jingbthah ba tang ka Photo Voters’ Slip kan ym lah ban long ka sakhi na ka bynta ban thep vote bad ka long kaba donkam ban rah lang ïa ka EPIC jong ki ha ka sngi thep vote bad lada jia ba ki la kum pynjah ne buh bakla ïa ka EPIC ki lah ban rah da kawei na ki kot.
Ha kaba ki kot ba la bthah ba kin wanrah ki long kum ka Aadhaar Card, ka MGNREGA Job Card, ka Passbook ba don bad ka dur ba la ai da ka Bank ne Post Office, ka Health Insurance Smart Card ba la ai hapoh ka Scheme Ministry of Labour, ka Driving Licence, ka Pan Card, ka Smart Card ba la ai da ka RGI hapoh ka NPR, ka Indian Passport, ka kot Pension kaba don bad ka dur, ka Service Identity Cards kaba don bad ka dur ba la ai da ka Central/State government/PSUs/ Public Limited Companies, ka Official Identity Card ba la ai da ki MPs/ MLAs/MLCs bad ka Unique Identity ID (UDID) Card, M/o Social Justice & Empowerment jong ka Sorkar India.
Ban ïa kren ïa ka jinglong ka juk mynta bad ha ki mynnor ba la leit noh, ka jingstad ka la kiew kumba 90% haba ïa nujor na ka juk mynshwa bad kane ka juk ba ngi im mynta.
Kane ka long da shisha ha kaba ngi la sakhi shai ruh da ki khmat ïa ka jingnang jingstad ki para briew ha kane ka juk stad mynta.
Ka jingstad kaba u briew u ïoh ka la long kum kawei na ki kabu ïa kaba u Blei u la tynsat kyrpang ha ngi u khun bynriew.
Da ka jingstad ba u briew u la ïoh, ka la wanrah shibun kiei kiei ki jingïapher bad ka jingkylla ha ka long briew man briew wat ha ki shnong ki thaw bad ki jaka puta baroh.
Kane la pynshisha ruh ïa kawei ka kyntien kaba ong “There is nothing permanent in this world, except the Change", ym don kawei ruh kaba neh ha pyrthei lait tang ka jingkylla.
Kane baroh ka long namar ba ki briew ki la roi sted ha ka jingnang jingstad ïa kiei kiei baroh.
Ka jingstad kaba u briew u ïoh ha kane ka juk mynta ka la pynlyngngoh ngaiñ wat ïa ngi ki para briew, ha kaba ngim lah ban shemphang lane wat tang ban mutdur ïa ka jingstad ba la leh da ki briew ngim kot bor satia.
Ngi im ha kane ka juk ba la kiew sted ka jingtip shaphang ki kor ki bor komputor (Computer) kata ka juk stad saïan lane teknoloji (Science & Technology).
Dei kane kata ka jingstad kaba u briew u ïoh ka la ju pynlyngngoh ïa u ba bun ba lang, namar ba kim lah shuh ban peiphang ïa kane ka rukom stad ka juk mynta.
Haba na kawei ka pyrthei sha kawei ka pyrthei ka bam por tang 1 minit ban tip ïa kiei kiei ki jingjia baroh, kaba pynlyngngoh shuh shuh ba ki riew stad (Scholar) ki la lah ban thaw ïa u ta u briew nar (Robot) u ba kham stad ma u ban ïa ngi.
Ym tang katta bun kiwei kiwei kiba ngim lah ban jer ne ong lut kiba pyni ba u briew u la long shisha u ba stad haduh katta katta.
Kane ka dei ka jingkyrkhu ba U Blei u la kyrkhu ïa u bynriew ba un im suk im saiñ da ka jingstad kaba u ïoh un man spah man phew un roi kyrhai ha ka jingim.
Hynrei, hapdeng kat kane ka bor jinglah jong u briew ban leh ïa kiei kiei kiba khraw bad kiba phylla ha kane ka juk shai ba la wanrah da ka jingkiew irat ka jingnang jingstad.
Pynban ngim lah ban len pat ba don kawei ka jinglong kaba mar pyrshah bad mar khongpong.
(Contradiction) ha ka rukom stad u briew mynta.
Ngi ju kynmaw ba ki longshuwa manshuwa ki ju ong, “Katba ka jingstad ka nang kiew, katta nang roi ki jingsniew".
Kane ka ktien ka la kylla long shisha haduh ka kam, namar lada ngi peit mynta katba u briew u nang shem nang lap ïa kiei kiei kiba kham pynsuk ïa u briew, hangta ki jingsniew ruh ki ïaid ryngkat ryngkat bad kaba sngewsih ka long ba kine ki jingsniew ki dkhat noh wat ïa ka mynsiem kordor u briew.
Ha ka jingshisha katba ka pyrthei ka nangroi kyrhai ka jingstad, ka la dei ban long ka pyrthei kaba bha bad kaba suk.
Hynrei mynta pat katba nangkiew ka jingstad, nangkiew ki jingsniew bad ki jingjynjar ha ka longbriew manbriew.
Balei ka long kumne?Ban jubab lyngkot ïa kane ka long dei namar ba ka jingstad jong ngi ki briew ngi buh noh shadien ïa la u Nongthaw u ba long U Blei ïa kiei kiei baroh, ka ktien ka ong, “Education without God Produced clever devil".
Ka jingstad ba khlem U Blei ka pynmih ïa ki ksuid ba sianti.
Kane ka kyntien ka la kylla long bad ka kam kumba ka paw ha ka juk mynta, na kata ka daw ka pynlong ban kha roi ki jingsniew, namar ngim sngewthuh satia ba U Blei u long u thymmei ka jingstad baroh dei ma u ba la ai ïa ka jingstad ha ngi.
U Mahatma Gandhi u ong, “Ka jingstad ka dei ka jingroi bad kiew shaphrang ha ka met, ka jingmut jingpyrkhat bad ka mynsiem".
Ka jingstad ka dei ban ïaid ryngkat bad ka jingtieng burom ïa U Blei, ka jingstad kaba khlem u Blei ka long tang kum ki khiew khyndew ba thylli, hynrei ka jingstad kaba don ïa U Blei ka long kum u khiew rnong ba la pyndap shoiñ da ka dud.
“Ka jingstad kaba don ïa u Blei, ka ai ïa ka jingdeng bad ka jingaiei ha ka khlieh jong me, ïa ka pasngiat ka jingitynnad kan aiti ha me", ong ka proverb 4:9.
Nongstoiñ, Rymphang, 18: Khnang ban wanrah ïa ka jingthep bad niew vote kaba laitluid, kaba khuid kaba suba bad kaba seisoh na ka bynta ka election jied nongmihkhmat sha ka ïing dorbar thaw aiñ, u District Election Officer (DEO) ka West Khasi Hills bah Garod LSN Dykes (IAS), katkum ka bor ba la pynkup ha ka section 135 C jong ka R.P Act 1951, u la pynbna sngi tyrkhong kyiad ha baroh kawei ka District, kata naduh ka por 4 baje janmiet jong ka 25 tarik haduh ka 4 baje janmiet jong ka 27 tarik Rymphang 2023.
Nangta kan bteng biang naduh ka 7 baje janmiet jong ka 1 tarik u Lber haduh ka 7 baje janmiet jong ka 2 tarik Lber 2023.
Kumta baroh ki dukan die kyiad (Country Spirit and Foreign Liquor) Outs till, Bars bad baroh ki dukan kyïad ba la ïoh laisen kin khang dam lut ha kitei ki sngi ba la kdew haneng.
Ha kawei pat ka bynta jong ka khubor, u District Election Officer (DEO) bad Deputy Commissioner ka West Khasi Hills, u la pyntip ba ka 27 tarik u Rymphang, 2023 kaba dei ka sngi thep vote kan dei ka sngi shuti.
Kumta baroh ki Bank, Magisterial Courts, Central/State Government Offices, Central/State Undertakings bad ki Industrial Units, kin khang lut ha katei ka sngi namar ka Election ban jied ïa ki nongmih khmat sha ka ïing dorbar thaw aiñ.
Mawkyrwat, Rymphang, 18: Kum shibynta ban pynsngewthuh, pyni ne ban ai jingtip halor ki jingkhuid jingsuba jong ka General Election ka ban sa long ha une u bnai Rymphang, 2023, ka ophis jong u District Election Officer, South West Khasi Hills District, Mawkyrwat mynta ka sngi ka la pynlong da ka jingpyni ïa ka drama lyngkot ha ïew Mawkyrwat ba la leh bad ïa shimbynta da ki khynnah skul jong ka Jawahar Navodaya Vidyalaya (JNV), South West Khasi Hills District.
Ka Drama lyngkot ba la ai da ki khynnah skul jong ka Jawahar Navodaya Vidyalaya (JNV), South West Khasi Hills District ka dei ka, “Free and Fair Election".
Ka Jylla Meghalaya kan sa leit sha ka elekshon ban jied ia ki nongmihkhmat ba thymmai ha ka 27 tarik mynta u bnai.
Ka jingpynbna ia ka result kan long ha ka 2 tarik, Lber, 2023.
Ki don 375 ngut ki kyrtong ki ban aireng ha kane ka elekshon.
Na kine, 339 ngut ki dei ki kyrtong shynrang bad 36 ngut ki kyrtong kynthei.
Ha kane ka sngi la wan ïashimbynta lang ruh da u bah W.L.Snaitang, Secretary jong ka Shnong Mawkyrwat ha kaba u la ai ruh ki kyntien jingpynshai khyndiat halor ka jingthmu jong kane ka prokram bad uba la shim ruh kum nongpynïaid bad uba la ai ruh ki kyntien jingkhublei.
Kiba la wan ïa shimbynta ha kane ka sngi ki kynthup ruh ïa ki nonghikai, ki khynnah skul bad ki nongtrei napoh ka ophis jong u District Election Officer, South West Khasi Hills District, Mawkyrwat.
Jowai, Rymphang 18: Ki paidbah nongkyrshan jong u ma Nehemaya Tyngkan uba dei u kyrtong MLA ka 4-Mowkaiaw Constituency, ha ka jingïalang ïalap Election jong u kaba la long ha ka 16 tari u Rymphang ha ka shnong Saphai kila synñiang syndon da ka pisa kaba la kot haduh T.26,200 tyngka ban ai sha une u kyrtong.
Kane ka jingsynñiang pisa ki nongkyrshan ka long kum ka dak ban kitbok kitrwiang ïa u ma Nehemaya Tyngkan, ha ka juh ka por kila pynsngew kum ki paidbah kim dei ki briew bashah thied sha die hynrei kin long ki briew kiba pyrkhat ïaka ïap ka im jong u paitbah bad ïaka lawei ka pateng jong ki khun ki kti.
Haka jingïalang ha kane ka sngi la pynïaid da u Waheh Shnong ka Saphai u ma Gino Synnah, ha kaba ki paidbah da ki spah ngut kiba poi sha kane ka jingïalang ban sngap ïa ki nongrim ba skhem jong utei u kyrtong u ban shakri ïa ka Constituency khamtam ha ka jingeh jong ki kut shilliang ki sem shilliang.
Nongpoh, Rymphang 18: Ki nongïalam ka NPP Mawhati mynta ka sngi kila mih shakhmat ban pynpaw ba u Bah Dasakhiatbha Lamare u ba dei u nongmihkhmat ka Mawhati u ba la mih noh ban leit aireng ïalade na Nongkrem Constituency ha kane ka elekshon ba mynta u la trei bha shaba palat ïaka Mawhati ha kaba ki skhim pynroi kila poi palat 300 klur khamtam ki surok, hadien ki jingkynthoh ba bun ki liang tang ban pynlong daw elekshon.
Haba kren sha ki lad pathai khubor naka liang u Bah Donbok Kharnaior u ba bat kum uwei naki nongïalam ka NPP ha Mawhati Constituency bad u Bah J Kharkongor Rangbah Shnong ka Mawhati kila pynpaw ka jingshah kynthoh jong u Bah Dasakhiatbha Lamare ka dei tang ka ñia bad ban pynlong daw elekshon ha kaba ki kam pynroi khamtam ki surok ba kongsan tam haduh mynta ki dang ïaid shaid shaid ha Mawhati naduh ka surok Umshiaw- Umtangling, Umsning-Sonidan, Liarbang-Thadrang bad kiwei kiwei.
U la ong ruh ba u Bah Dasakhiabha Lamare haka jinglong MLA jong u, u la leh shibun ki kam ban wanrah ïaka roi ka par haka thaiñ Mawhati naduh ki surok, ki jaka pule, ka koit ka khiah bad kumta ter ter kaba ym pat ju ioh nongmihkhmat ban shimkhia naka bynta ka jingeh jong ki paidbah kaba dei ka jingkyrkhu kaba khraw ïaki paidbah jong ka Mawhati baroh kawei.
Kumba u Bah Dasakhiatbha Lamare mynta ka kynti u la leit ban aireng ïalade na Nongkrem Constituency naka liang kitei ki riew rangbah ki phah ruh ka kyrwoh sha ki paidbah ka thaiñ Nongkrem ba kim dei ban ngeit biej haki riew shim kabu, kumba ka Mawhati kala ioh mad shibun ki jingkyrkhu haka jinglong MLA jong u, hynrei kaba sngewsih ka long bun naki riew shim kabu ki pynbudnam ïaka kyrteng u Dasakhiat ba u khlem leh eiei ha kine ki 5 snem bad katei ka long kaba bakla, kila bynrap.
Shillong, Rymphang, 17: “Ka Meghalaya kan sa sakhi ïa kijuh ki kam pynroi kumba ka BJP ka don mynta hapoh ka jingsynshar jong ka BJP," ong u Myntri Rangbah ka Jylla Assam u Himata Biswa Sarma haba kren ha ki jingïalang kiba la long ha Mahendraganj, Rongjeng, Mendipathar bad ha Kharkutta ha ka sngi Saitjaiñ.
Ïa u Hmanata Sarma la pdiang burom da ki hajar ngut ki paidbah ha kine ki saw tylli ki jingïalang ha kane ka sngi.
Haba pan jingkyrshan na ki paidbah ban ai vote ïa ka BJP bad ban pynjop ïa ki kyrtong jong ka party ha ki Constituency bapher bapher, u Himanta u la ai nuksa ruh ïa ki song pynroi kiba la theh da ka Sorkar Jylla ha Assam kumba long ha Meghalaya.
U la ong ba ki jingmyntoi jong ki skhim ba kongsan ki long kum ka PM Awas Yojna kaba la pynmyntoi tang ïa ki katto katne ha Meghalaya haba ïanujor bad ha ka jylla Assam.
U la ong ba kine ki skhim kin sa poi hok sha ki paidbah lada ka Sorkar BJP kan ïoh bat ïa u lakam synshar ha ka jylla ha kaba yn sa rat dyngkhong ïa ka jingbamsap.
U Himanta Biswa uba long ruh u Chairman jong ka North East Democratic Alliance (NEDA) u la kren shaphang ka Arun Uday Scheme kaba la treikam pura ha ka Jylla Assam.
U la ïathuh, hapoh kane ka skhim, kawei ka kynthei bym pat shong kurim lane kano kano ka longkmie ba la kham tymmen na kawei pa kawei ka longiing ba hap hapoh u laiñ ka jingduk ki ïoh jingïarap pisa kaba T.1200 manla u bani.
Palat 35 lak ngut ki kynthei ki la ïoh jingkyrshan na kane ka skhim ha Assam manla u bnai.
U la ong, ka BJP ka pun jingkieng ïa kane kajuh ka skhim ban ai jingmyntoi wat ha ka jylla Meghalaya, lada ka ïoh bat ïa u lakam synshar.
“Ka Sorkar BJP ha Assam ka la kular ban ai kam sha ki 1 lak ngut ki samla ha u snem baladep.
Na kine, 50,000 hajar ngut ki briew ki la ïoh ïa ki shithi thungkam, bad ïa kiba dang sah yn sa thungkam shwa u bnai Jymmang mynta u snem.
Ki samla jong ka Jylla Meghalaya ki la mad jingeh na ka daw ka jingbym ïohkam ïohjam bad dei tang ka BJP kaba lah ban wanrah ïa ka roi ka par kaba lah ban pynkha ïa ki kam ki jam ha kane ka jylla," ong u Himanta.
Khliehriat Rymphang 18: Saw tylli ki masi kiba heh, ki la ïap ingkhong na ka daw ka jingpluh ka sem masi ha shnong Mookhep, East Jaiñtia Hills District, ka jingkem ding kynsam ka sem masi ka la jia mynta ka sngi ha ka por kumba 12.30 mynsngi bad ym pat lah ban tip na kaei ka daw ba kem ding katei ka sem masi.
Katkum ka jingïathuh u bah Shyamanath Roy, uba dei u trai jong kitei ki masi, la ong ba ki kali pynkip ding mar mar ki la poi ha katei ka jaka hynrei ym shym la lah shuh ban tehlakam ïa ka ding kaba klang haduh ba ka ding ka la bamduh ploiñ ïa ka sem masi bad kumjuh ruh ïa ki masi bad ka la long ka jingduh nong kaba khraw ïa u kum u nong ri masi, uba ju im kamai da kaba ri masi.
Nongpoh, Rymphang 18: Ban pan jingkyrshan na ka bynta ban pynjop ïa u kyrtong ka BJP na Mawhati Constituency ha kane ka election jied nongmihkhmat jong u snem 2023 sha ka ïing Dorbar thaw aiñ ka jylla, u National Vice President ka BJP ha ka sngi Thohdieng u la wan ban ïalap election kyrpang na ka bynta u kyrtong ka BJP na Mawhati, u Dr.Evarist Myrsing ha ka jingïalang kaba la long ha ka Shnong Umsohlait ha Ri Bhoi.
Na ka liang u National Vice President ka BJP, u Dr.M.Chuba Ao u la wan ruh ban ïalap election da ka Chopper, ha kaba ki paid nongkyrshan ka party BJP ki la wan ban sngap ïa kane ka jingïalap election ryngkat shibun ki jingkular kiba ka party BJP kan pyntreikam lada ka wan ha ka bor.
Ha kane ka sngi la sakhi lang ruh da ka jingdon lang u kytong ka BJP, u Dr.Evarist Myrsing, u President ka BJP Mawhati Mandal, u Bah Shanborlang Rympei rygnkat kiwei kiwei ki nongïalam ka party BJP na ka jylla bad na Ri Bhoi District.
Haba pan ka jingkyrshan na ki paidbah ka Mawhati Constituencu ban pynjop ïa u kyrtong ka BJP ha kane ka election 2023 ban mihkhmat na ka Mawhati Constituency, u Dr.M.Chuba Ao u la ai khublei kyrpang ïa baroh ki nongkyrshan ka BJP bad ha kajuh ka por kum u National Vice president u la kyrpad jur ban pynjop ïa u kyrtong ka BJP ha kaba lada ka paty BJP ka wan ha ka bor kan lah ban wan rah shibun ki jingkylla hapoh ka Mawhati Constituency bad ha ka jylla hi baroh kawei.
U la ïathuh ruh ba ka BJP ka la dep ruh ban pynlait ïa kata ka Vision Document ha kaba ki skhim bapher bapher kan pyntreikam hapoh ka jylla Meghalaya bad lada ki paidbah ka jylla Meghalaya ki kwah ban wan ka jingkylla ki dei ban ai ka jingkyrshan ban wan ka BJP ha ka bor khnang ba baroh ki jingangnud ki paidbah kin lah ruh ban urlong hapoh ka jylla Meghalaya.
U la pynpaw ruh ki paidbah ki sakhi wat ha ka por jong ka khlam COVID-19 ba ki nongshong shnong ka ri India hi baroh kawei ki kynduh mawsiang, hynrei dei u Myntri Rangbah ka ri, u Narendra Modi uba don ka jingiohi jngai ban ïarap kyrpang ïa ki paidbah ha kaba la sam ïa u khaw sha man la ki longïing ba ki longïing baduk hapoh ka ri kin lait na ka jingshah thngan.
“Ngi la lait im ruh na ka jingwan lynshop ka khlam COVID-19 ka dei namar ka jingshim khia ka sorkar BJP ha ka jingïalam u Narendra Modi kum u myntri rangbah ban pynioh ei ïa ka injekshon (Vaccination)" ong u Dr.M.Chuba Ao bad bynrap ruh da kaba ong ba ka sorkar BJP wat la kiwei ki pyrshang ban ber bih ban ïalam bakla ïa ki paidbah bad kum ka party ka la leh ïa kaba bha tam khamtam ban ïarap na ka bynta ki longing longsem baduk lyngba ki skhim bapher bapher.
Kum u National Vice president ka BJP, u Dr.M.Chuba Ao ha kane ka sngi u la kular ruh ba ka BJP kan phai khmat kyrpang sha ka jylla Meghalaya lada ki paidbah ki kloi ban kyrshan ban wan ha ka bor bad ki katto katne ki jingkular kiba ula kular ki kynthup ban ai jingnang jingstad kyrpang ïa ki khun kynthei khlem da siewdor naduh ka Klas- KG haduh ka Post Graduate.
Ka jingkular ban pynkhiew noh ai ka PM Kisan na ka T.6000 sha ka T.8000, ban ïarap kyrpang ïa ki Longkmie bym don lok haduh T.24000 shisnem, ban ïarap ïa ki nongrep bym don jaka T.3000 bad kumjuh ruh kiwei kiwei ki kam pynroi khamtam ka sorkar BJP ka la sdang ruh ban pyntreikam sa ïa ka 7 pay commission hapoh ka ri India.
Shillong, Rymphang 18 : U kyrtong ka Congress na Shillong, North, Bah JA Lyngdh u la ong ba ki sngew myllung haduh katta katta ban ïoh sngew ba Myntri ka tnad Kampohiing ka Ri, u Amit Shah ha ka jingkren jong u ha rilum Garo u la kynnoh ba ka Meghalaya ka wan ba nyngkong eh ha ki kam bamsap ha ka Ri baroh kawei.
“Wat kynnoh ïa ka Meghalaya kadei ka sorkar MDA.Ka BJP ruh ka donlang bad kumta la kynnoh dalade ïalade, UDP, HSPDP, PDF ka ngat bad ka NPP kaba dei ka nongïalam," u la ong.
U ong ruh ba dei ki nongïalam ha kane ka sorkar kiba la kam ba dei tang kane ka sorkar kaba lah ban trei bha ha ki san snem ïa kaba kiwei pat ki sorkar ki khlem lah ban trei ha ki 45 snem mynshwa.
“Nga sngew myllung ïa ki nongïalam kum u (L) Captain WA Sangma, (L) Purno Sangma, (L) BB Lyngdoh, (L) Dr.Donkupar Roy, EK Mawlong, JD Rymbai, DD Pugh.
Kine ki Myntri Rangbah ba la khlad tangba ki la shakri ïa ka ri.
Phi nud ban ong ba kham lah mangi san snem jong ka MDA ban ïa kitei ki khraw pyrkhat ki proh jabieng," u la ong.
Shuh shuh u la ïathuh ruh ba ha ki 15 snem kum u nongmihkhmat bad kum u Myntri sorkar um pat ju don dak sniew ei ei bad um ju ailad ruh ïa ka bamsap ba kan ïoh jaka.
“Ngi kular ban ai ïa ka jingsynshar kaba lait naka bamsap lada ka Congress ka wan ha ka bor," u la bynrap shuh shuh.
Shuh shuh u la ong ruh ba ka ishu khappud kan ktah haduh katta katta ïa ka NPP ha rilum Garo.
U la kam ruh ba ka Congress kan sa ïoh 11 ne 12 seat na Garo Hills bad ba ka jingïakhun kan dei noh bad ka TMC ym shuh bad kiwei pat.
Shillong, Rymphang 18 : U MLA ka Shillong North ba dang shu dep resaiñ shen, Bah Adelbert Nongrum u la ong ba ym dei mano mano ruh ba lah ban wanrah ka jingkylla namar kadei kaba mih beit na ki paidbah hi lada ki kwah shisha ïa ka jingkylla.
Haba kren ïa kane ha ka jingïalang pynshai paidbah ne common platform ba pynlong da ka Dorbar Shnong Wahingdoh, utei u kyrtong ka VPP u la ong, “Ka jingkylla mynta dei na phi hi shimet shimet ym dei nangn nangno ruh.
Lada phi kwah ban kylla ban myntoi shimet ruh kan kylla bad lada kwah ban wanrah jingkylla na ka bynta ka lawei jong ka longdien ruh kan wan ka jingkylla," u la ong.
Shuh shuh u ong ruh ba watla u don ha ka sorkar hynrei u ïai pyrshah beit ïa ki kam jong ka kiba u sngew ba ki long pyrshah khamtam haba ïadei bad ka kam bamsap.
Kumta u ong ba dei na kane ka daw ba la mih ka VPP ban thaw ïa ka sorkar kaba khuid bad kaba shai kaba don ruh ïa ka thong ban wanrah ïa ka jingmyntoi.
U ong ruh ba kum u nongmihkhmat un dang ïai bteng ban rah ïa ki ishu kiba ïadei bad u paidbah khamtam haba ïadei bad ka jingpyrshang ban pynkynriah noh ïa ki briew kiba sah ha Them Iewmawlong sha kawei pat ka jaka.
Shuh shuh u ong ruh ba kum u nongmihkhmat u la pyrshang lut ki lad ki lynti ban pyntreikam hok ïa ki kam pynroi watla kadei ha ka por ba don ka khlam COVID.Shillong, Rymphang 18 : Ka Dorbar Shnong Wahingdoh ha ka sngi Saitjaiñ ka la pynlong da ka rynsan paidbah lane ka common platform na ka bynta baroh ki kyrtong kiba aireng ha kane ka elekshon MLA na Shillong North Constituency.
Na ki phra ngut ki kyrtong kiba aireng ha kane ka elekshon na katei ka constituency, ar ngut ki khlem poi satia, kata ka kyrtong jong ka TMC Kong Elgiva Rynjah bad ruh u kyrtong ka NPP Bah Ransom Sutnga.
Ki kyrtong kiba poi sha katei ka jingïatai paidbah ne ka jingpynshai paidbah ïa ki nongrim ba ki ieng ki kynthup naduh u MLA ba dang shu dep resaiñ Bah Adelbert Nongrum uban aireng na ka tiket VPP, nangta u Dr.Aman War, DHS barim na ka UDP, Ophisar pulit ba la shongthait, Bah Mariahom Kharkrang, MLA bad Myntri barim ka sorkar, Bah JA Lyngdoh na ka Congress, Pastor Kyrsoi Pyrtuh na ka KAM bad ruh u kyrtong shimet Bah Michael Kharsyntiew.
Shwa kane, na ka la liang ka Dorbar Shnong hapoh ka jingïalam jong u Babu RS Marbañiang ka la ailad ruh ïa ki kyrtong ban kren halor kiba bun ki phang khamtam haba ïadei bad ka jingeh ha ka ïohkam ïohjam, ka pule puthi, ki samla ha ki kam ïalehkai, ka ishu khappud, ka koit ka khiah, ka Reservation Policy, ka Inner Line Permit, ka Land Transfer Act, ka jingjur ka dheng kali, bad ka jingai jingithuh ïa ki Dorbar Shnong.
Baroh hynriew ngut ki kyrtong, ki la ïoh ar sien ban pynshai ïa ki nongrim bad ka thong treikam ba ki don ha katei ka rynsan pynshai paidbah.
Ka mat ïa kren kaba kham shongshit eh ha katei ka rynsasn kadei eh halor ka ïohkam ïohjam ki samla nangta ka bamsap bad kiwei kiwei.
Shillong, Rymphang 18: Ka kyrtong jong ka TMC na North Shilliong ka Elgiva Rynjah ka la takraiñ tyngeh ïa ka jingkynnoh u Amit Shah uba dei u Myntri kam poh ïing ka sorkar pdeng ba ka jylla Meghalatya ka dei kaba hakhmat duh ka kam bamsap, bad ong ba kane ka jingkynnoh u Amit Shah ka dei tang ka buit pynbiej paidba namar ha baroh 5 snem jong ka jingsynshar ka MDA ka BJP ka snagp man man namar ka sngewthuh ba ka ruh ka don kti lang.
“Kane ka dei ka jingleh arsap suda ka BJP namar ha kine ki san snem ka don bynta lang ha ka MDA bad ka don ktoi lang ruh ha ki kam bamsap hynrei mynta ba la wan ka elekshon kynsan kynsan ka mih ka jingkynnoh bamsap.
Lada ka BJP ka ïohi ba ka don ka bamsap balei kam leh eiei ha kine ki san snem da kaba phah ïa ki kynhun tohkit halor ka bamsap," buh jingkylli ka Elgiva Rynjah.
Lada ka BJP ka nud ban pyni ba kam bamsap tohkit noh naduh mynta bad kynthup ïa kito ki MLA kiba don lang ha kane ka sorkar MDA bamsap kumba u Amit Shah u la kam," ka la ong.
Ka la kynnoh ruh ba kane ka buit ka BJP ban thet kti ïa ki kam bamsap ka dei tang ka drama saiñ pyrthei suda ban ïoh jingshanai na u paidbah da ka buit shukor.
Shuh shuh ka la kynoh ruh ba ka BJP ka dei ka party ba bamsap tam ha baroh kawei ka ri bad kaba mlien ruh ba ka BJP ka long ka party ba jur bha ka jingwanrah jingïasngew pher jaidbynriew.
“Ka BJP kan mad ïa ka jingshah rem kaba khraw bha ha ka jylla namar ki paidbah ki la sngewthuh ïa ka buit poh jong ka BJP," ka la ong.
Shillong, Rymphang 18 : U kyrtong ka BJP na Shillong North constituency ba dei ruh u heh pulit barim ka sorkar jylla, Bah Mariahom Kharkrang haba kren ha ka common platform ba pynlong da ka Dorbar Shnong Wahingdoh u la ong ba ka Meghalaya mynta ka don ha trai duh ha ki liang baroh hynrei ka wan ba nyngkong pat ha ka kam bamsap.
“Tuh ki ba hajrong, ki tuh ki high level bad ka pop ka hap hanga bad haphi," u la ong.
Nalorkata, u ong ruh ba ki don bun ki party ha ki manifesto jong ki ki la pynpaw ba kin pynmih haduh 3lak ki kam, 5 lak ki kam.
“Nga don tang kawei ka jingkylli, san snem mynshwa 7000 tylli ki kam kiba lait ha ki tnad bapher phi khlem lah ban pyndap, kita ki dei ki kam ba la mang hynrei khlem pyndap.
Naei kein yn pynmih ïa ki 5lak tylli ki kam," u la bynrap shuh shuh.
Shuh shuh u ong ruh ba kitei ki post ki dang don hynrei la shu phah trei casual ha ka jingsiew kaba long 12000 ne 15000 tyngka.
“Kane kadei ka jingshim kabu namar ïa ka kam kaba phi hap ban ïoh 40000 ne 50000 tyngka hynrei la shu siew pat ïa ki kum ki nongtrei casual kaba ki hap pat ban trei ïa ka kam kum ki nongtrei ba pura.
"Nalorkata u ong ruh ba u ïohi ba bun ki party ki shu buh biang da ki juh ki manifesto kiba rim.
“Ha u 2018 ki kren ïa ka medical college mynta ruh ki dang kren ïa kajuh.
Ha shwa ka elekshon ki mareh ban plie mawnongrim kylleng kumta nga kylli balei phim plie ïa kitei ki mawnongrim ha u 2018.
"Shuh shuh u ong ruh ba ha Assam mynta ki buh thong ban buh ïa ka medical college man ki distrik hynrei katba ha Meghalaya tang kawei ruh ym pat don.
“Lada ym don ka NEIRIGHMS lei lehse ngin dei ka jylla kaba ym pat don medical college ha ka Ri.
Shillong, Rymphang, 18: U Phagu Chauhan ha ka sngi Saitjaiñ u la bam smai kum u Lat ba thymmai jong ka Jylla Meghalaya ha ka jingïalang pyntian smai kaba la long ha Raj Bhavan , Shillong.
Ïa u Phagu la pyntian smai da u Nongbishar jong ka Iingbishar Meghalaya High Court u Justice Wanlura Diengdoh.
U Phagu Chauhan, u dei u Lat barim jong ka Jylla Bihar shwa ban shimti kum u Lat na u Brig.
(Dr.) B.D.Mishra (Retd.).
Shillong, Rymphang 18: Ka Hynñiewtrep Integrated Territorial Organization (HITO) ha ka sngi Saitjaiñ ka la leit ban ai da ka dorkhas ïa u Myntri ki kam poh ïing ka sorkar pdeng u Amit Shah ba kan aiti ha ka jingtohkit da ka Central Bureau of Investigation (CBI) bad ka Directorate of Enforcement (ED) ïa ki kam bamsap baroh ha ka jylla kiba la jia naduh shuwa u sne 2018.
Haba kren sha ki lad pathai khubor u President ka HITO u Bah Donbok Dkhar u la ong ba kane ka jingdawa ban tohkit da ka CBI bad ED ïa ki kam bamsap bad ki kam be-aiñ kiba kynthup nauh ka jingshah pynïap u President Barim ka JYF u Poipynhun Majaw, ka jingshah shoh ka Kong Agnes Kharshïiing bad kiwei kam be-aiñ kiba ba jia shuwa u 2018 bad kumjuh u la ong ba ka seng ka dawa ruh ban tohkit halor ka kam bamsap ïa u khaw rashon, ka jingkhyllem u tnum pyllun ka Assembly bad kiwei pat ki kam bamsap kumba ka seng ka la dawa naduh u snem 2022 kaba ki la ai dorkhas ruh.
“Ka jingïakynduh ban ai dorkhas ka dei hadien ba u Amit Shah u la kubur ba ka don shisha ka kam bamsap kumba ngi ruh ngi kynnoh bad ngi ngeit ba u lei u la biang lupa ki kot ki sla kiba pynskhem ïa kane," u la ong.
“Ngi aipor haduh ka23 tarik ba un tohkit ïa ka kam bamsap bad lada um leh eiei ka pyni ba ka dei ka jingshimkabu saiñ pyrthei jong ka BJP ym ba ka kwah shisha ban tohkit halor ki kam bamsap," u la bynrap.
Shuh shuh u la ong ba ka HITO ka shim ïa lade kum ka liang pyrshah halor ki kam ka sorkar lada kam i mynjur lada dei kino kino ki seng saiñ pyrthei.
Tura, Rymphang 18: Ka Garoland State Movement Committee (GSMC) ha ka sngi Thohdieng ka la leit ban aiti ïa ka dorkhas sha u Myntri Kam Poh Ïing ka sorkar pdeng u Amit Shah halor ka jingdawa ban ïoh la ka jylla Garoland ban ïakhlad noh na ka jylla kaba mynta.
Kane ka jingleit ai dorskhas ka dei ha ka jingwan iuhkjat u ba nyngkong eh u Amit Shah ha Dobasipara BSF Camp, Tura.
Na ka liang ki nongïalam ka GSMC ka la pynsgew ha u Shah ba kane ka jingdawa Garoland ba laitluid jong ki paidbah Garo ka la dei ka mat kaba la slem bha namar dei naduh u snem 1899 ha kaba u khla wait ki Garo u Matgrik Lt.
Sonaram R.Sangma u la ïakhun pyrshah ïa ki Phareng na bynta ban ïoh ïa ka Garoland laitluid.
Shuh shuh ki la kdew ba u nongïalam ka Garo National Council u Clifford R.Marak u la rah ruh ïa kane ka mat ha poh Assembly ban ïatai naduh u snem 1992 haduh ba un da khlad ha u 2014.
“Ka jingdawa Garoland ka la dei ka jingangnud kaba la slem ha kaba wat ki kynhun lehnoh kum ka A.chik National Volunteer Council (ANVC) bad kiwei de ki seng lehnoh naduh u 1995 haduh 2005.
Naduh ba la sdang ïa ka GSMC haduh mynta ka jingdawa Garoland ka nangkhlaiñ vad kan ïai dawa ruh haduh ban da ïoh ïa ka jingdawa.
Ki paid Garo ki don la ka ktien ka thylliej, bad ki rukom im kiba dei ban ïoh jylla kumba ki Gujarati ba kren ïa ka ktien Gujarat ki ïoh la ka jylla na Maharastra bad kumjuh gi ruh ngi dei hok ban ïoh," pynpaw ka GSMC ha ka dorkhas.
Na ka liang u Myntri Rangbah ka Assam u Himanta uba don lang ha kane ka jingïakynduh u la ong ba un sa ïashong pyrkhat sani bah bad ki nongïalam ka GSMC halor kane ka jingdawa ba shongnia jong ki.
Shillong, Rymphang 18 : U kyrtong ka UDP na Shillong North constituency, Dr.Aman War haba kren ha ka jingïalang pynshai paidbah ne ka Common Platform ba la pynlong da ka Dorbar Shnong Wahingdoh u la ong ka mat kaba ktah eh ïa ki samla mynta kadei ka jingkyrduh kam kyrduh jam ha kaba ki samla ba la pass ïa ka Master Degree ne MA ki kloi wat ban trei wat ïa ka kam peon ruh.
Haba bynrap shuh shuh halor katei ka phang u la ong ba ka daw tynrai hi kadei namar ka don ka jingbakla ba ym shym la ai ka jinghikai lane ka jingnang jingstad ïa ki samla lyngba ki vocational training ba kin lah ban ieng ha la ki jong ki kjat.
“Ka jingbym ïoh kam ka wanrah ïa ka jingdon ki samla shilliang kiba la nang la stad bad shilliang pat kiba ym pat da biang kumta kane ka pynmih ar shah ki jingeh bad ki jingshitom," u la ong.
U ong ruh ba halor ka ïohkam ïohjam kin pyntikna ba naduh ki kam ba lait ha ki tnad ka sorkar pdeng ne ha ki kompeni ba don hangne ki dei ban ai kam beit 100 persen ïa ki nongshongshnong.
Nalorkata, u ong ruh ba na shilliang pat la mih sa u drok uba bun ki longiing ki la dep ban mad ïa ka jinglanot.
“Ki longiing ki latrei, ki Dorbar Shnong, ki samla shnong ki la trei hynrei ka jingeh jongngi kadei balei ngim lah ban pynsangeh ïa ka jingpynpoi ïa kitei ki drok sha ki khynnah jongngi.
Lada ngi lah ban pynduh suplai lah ban pynjem ïa kiba kyrni namar ka kham suk ban sumar ia kiba kyrni dih drok ha hospital ban ia kiba kyrni dihkyiad namar ki kham koit kloi.
Hynrei ki ngat shi ngat biang pat namar ba don ka suplai," bynrap biang u Dr.Aman.
Katkum ka jingong jong u, kitei kiba die ki tan bad ki khring biang ïa ki mar ïa mih na ki jaka sumar.
“Kumta lada ngi poi ha ka bor ngin pynduh ïa kiba suplai ia u drok,"u la ong.
Ha kawei pat ka liang u la ai ka jingïaroh ïa ka KSU kaba la kyrshan ïa ki samla ban leit ïakhun ïa ki eksam ba heh kum ka IAS.“Na ka sorkar lada poi ha ka bor ngin kyrshan 10 ngut shaneng ïa ki samla khnang ban ïoh kham bun ki ophisar lajong," u la ong.
Kawei pat ka mat kaba u Dr.Aman u kren kadei halor ki kot pule ha ki skul.
Katkum ka jingong jong u mynta ia ki kot pule ha ki skul la shu pynkylla man ka por ha kaba ki khynnah kimlah shuh ban pyndonkam biang da ki kot ba pyndonkam ki hynmen ha ki snem ba la dep.
Shuh shuh u la pynshai ruh halor ka jingsiew ïa ka bai luksan kaba 50hajar na ka bynta kiba iap na u COVID kaba dei na ka sorkar jylla katba ka 4 lak pat kaba wan na ka sorkar pdeng kadei kaba hap ban ïaid bun kyndon ym dei ba ka jah klop.
Kawei pat ka bynta kaba utei u kyrtong u kdew ka long halor ka dheng kali, halor kane u ong ban ïakhun ne ban pynduh ïa kane kadei beit sa tang ban pynmih kham bun ki New Shillong.
Shillong, Rymphang 18: U nongïalam jong ka Trinamool Congress Legislature Party uba dei ruh u nongïalam ka Liang Pyrshah u Dr.Mukul Sangma ha ka sngi Saitjaiñ u la takraiñ tyngeh ïa ka jingkynnoh u Amit Shah ba ka jylla Meghalaya ka dei kaba bamsap tam namar ka BJP ruh ka donlang ha ka MDA.Haba kren ha ka jingïalang na bynta ki kyrtong ka TMC ha Gambegre, Rongara Siju bad ha Raksamgre u Dr Mukul u la ong ba kane ka jingthet kti ka BJP ka dei ka jingleh arsap suda ban pynbiej paid-bah.
“Baroh ngi sakhi ba ka MDA ka la dei ka sorkar ba bamsap tam la ha kaba ïadei bad u khaw, ne u smart meter, ka jingthied kali ha ka tnat pulit bad kiba bun bah kiba ngim lah ban jer hynrei ban ong ba ka jylla ka dei baroh kaba bamsap ngi te ngim pdiang namar ngim don bynta bad kane ka sorkar MDA hynrei ka BJP hi kaba don lha ka sorkar," u la ong.
U la ong ruh ba ka jingkren u Amit Shah ka dei ka buit poh suda bad ba ki paidbah ka jylla ki dei ban tip ïa ka kam bamsap kaba jur ka BJP kaba baroh ki nongshong shnong ka jylla ki dei ban snoh kti lang ban ïakhun ïa ka BJP.“Baroh san snem naduh u 2018 balei ka sngap jar beit ka BJP haman ki kam bamsap hynrei balei ka kyndit thiah kynsan mynta," u la buh jingkylli.
“Ngi la pyrshang ban kren ïa kane ka mat bad wat ban ai jingthoh ruh sha ka ophis u Prime Minister arsnem mynshuwa hynrei aiu ki la leh.
Ngi dei ban sngewthuh ba ka BJP ka don lang ha ka MDA dei na kata ka daw ka sngapjar baroh shikatto hynrei ka kren mynta namar ka la dei ka por elekshon," u la bynrap.
Shillong, Rymphang, 18: Uwei u briew ïa uba la tip kyrteng kum u Bolong R.Sangma u la shah kem ha ki Pulit halor ka jingpynphriang ïa ka video ha ka 16 tarik mynta u bnai halor ka jingkynnoh ba ki Electronic Voting Machine ki dei kiba la leh buit tuh.
U Chief Electoral Officer (CEO) jong ka Jylla u Bah F.R Kharkongor ha u kyrwoh ba la phah sha ki lad pathai khubor u la ïathuh ba u Bolong R.Sangma u la shah kem ïa ki Pulit halor ka jingkynnoh ba u la pynphriang ïa ka video ha ka rynsan jong ka social media ba kam ba la pynshisha lada khñiot ha uno uno u budam jong ka EVM ka vote kan leit beit sha ka BJP.Ïa u Sangma la kem hadien ba u Returning Officer jong ka Rongjeng Assembly Constituency u la mudui da ka ejahar sha ki Pulit.
Ïa kane ka case la rejistar pyrshah ïa u hapoh ka Section 171 G jong ka Indian Penal Code (IPC), kaba ïadei bad ka jingpynphriang khubor lamler ha kaba ïadei bad ka elekshon, la ïathuh u Bah Kharkongor.
Ki EVM lane ki Electronic Voting Machine ki dei kiba la ïada na ka jingshah pynjot bad lada don kano kano ka jingpyrshang ban leh thok ka mashin kan leit biang sha ka Factory Reset Mode, ong u Bah Kharkongor bad bynrap ba ïa ka mashin la shna kyrpang ïa ki jingïada ha baroh ki bynta jong ka mashin.
Shillong, Rymphang 18: U Myntri Rangbah ka Jylla, u Conrad K Sangma u la ong ba ka jingkren jong u Amit Shah kadei tang ka jingkren ïalap election namar kadei ka jingkren kaba ka BJP ka la kren ha man la ki election ha kiwei ki Jylla ruh.
Lah ban kdew ba u nongïalam ka BJP uba dei ruh u Myntri ka tnat Kam Pohing, u Amit Shah ha ka sngi Palei ha ka jingïalang paidbah ha Tura u la kynthah tyngeh ïa ka National People’s Party (NPP) ba la ïalam da u Conrad Sangma, bad u la ong ruh ba ka Jylla Meghalaya kadei kaba nyngkong eh ha ka kam bamsap na ki Jylla hapoh ka ri India.
“Kum kine ki jingkren da ki nongïalam ka BJP ngi ju ïohsngew ha man la ki jingïalap election ha kiwei ki Jylla ruh, kum ha West Bengal, Telengana, Delhi ne ha kino kino ki Jylla ba ka BJP ka don ha ka Liang Pyrshah," la ong u Conrad uba dei ruh u national president ka NPP.U Myntri Rangbah u la ong ba ka BJP ha Meghalaya ka don lang baroh san snem ha ka Sorkar bad ïatreilang bad ka NPP, bad kum kine ki jingkynthoh kidei tang ha ka por election.
“Ngam don eiei ban kren halor kane ka jingkynthoh jong ka BJP, namar ki la treilang ruh bad ngi," u la ong shuh shuh.
Ha kaba ïadei bad ka jingbyrngem jong ka BJP ban phah tohkit ïa ki kam bamsap ha Meghalaya da u Rtd.
Judge jong ka Supreme Court, u khliehduh ka NPP u la ong ba um sngeweiei namar kadei ka kular ba ki buh ha kane ka election ban leh.
Haba kylli bad ka jinglong jingman ka NPP ha ka jingïabeh sha ka thong, u la ong ba ka NPP kan poi beit sha ka jingjop ban ïoh synshar marwei.
Halor ka jingkulmar bad ïashoh na ka daw jong ka election ha Garo Hills, u Conrad u la ong, ban kynnoh ba ïa ki jingkulmar la pynmih da ka NPP ka long kaba bakla, namar kum ka party ka ngeit ïa ka election kaba jai jai bad kaba suk kaba sain, bad lehse ki jingjia kidei na kiwei kidaw kiba la don lypa ha kito ki jaka.
Khliehriat, Rymphang, 18: U kyrtong jong ka Meghalaya Trinamool Congress u Bah Sunida Bareh, uba aireng na Khliehriat Constituency u la mudui da ka ejahar ha ka ophis jong u Superintendent of Police (SP) ka East Jaiñtia Hills District halor ka jingkynoh ba u la shah byrngem lyngba ka mobile phone bad lyngba ka SMS ha uwei u briew uba la tip kyrteng kum u Aibormi Rymbai.
Ki Pulit hadien ka jingïohpdiang ïa ka ejahar ki la register case ha Ladrymbai Out Post hapoh ka Section 506 Indian Penal Code (IPC).
Katkum ka ejahar, u Sunida Bareh u la kynnoh ba ha ka 16 tarik, Rymphang, 2023, u la shah byrngem lyngba ka Mobile Phone na uwei u mobile number 8974916074 bad ïoh SMS na u Aibormi Rymbai ka shnong Rymbai, East Jaiñtia Hills District kaba pynpaw shai ba la thmu ban shim ïa ka jingim jong u bad ban leh da kaba tyngeh lada u dang nud ban leit sha ka shnong Rymbai.
“Kum u nongshong shnong jong ka ri India nga don ka hok ban ïakhun ïa kano kano ka elekshon" la ong Bah Sunida Bareh ha ka ejahar.
“Namarkata, nga kyrpad ïa ka ophis jong phi ban shimkhia mardor pyrshah ïa ki runar bad ban pynshitom ïa ki kham kloi khnang ban ïada na kum kine ki jingjia bym sngewtynnat ha ki por ki ban sa wan," la ong u Bah Sunida.
Ka thymmei khubor ba la ïoh lum, ka la ïathuh ba ki Pulit ki la khot hajir ïa u Bah Aibormi Rymbai sha Thanat hadien ka jingshah mudui ejahar ha u Bah Sunida Bareh.
Ha ka jingïakren bad ki lad pathai khubor, u Bah Sunida Bareh, u la ïathuh ba ka ejahar kaba u la mudui mynta ka dei ka ejahar kaba ar.
“Ha kaba nyngkong kito kiba byrngem ki ladep ïamap bad ladep ïasuk bad kane mynta pat ha kane ka sien kaba ar," u la ong.
U Bah Sunida u la ong shuh shuh, “ki la thoh beit ba kin pynïap, nga kum u briew nga don ka jingsngew bad nga la buh noh da ka ejahar pyrshah ïa u Bah Aibormi Rymbai, kiba telephone ki la shu phone beit naduh ka por 9:00 baje mynmiet haduh 2:00 baje mynstep khlem sangeh, bad ha ka SMS ba la phah la thoh ‘if you want to live, pick my call’ kaba mut ba ki la byrngem pynïap beit ïa nga.
"“Ka jingshah byrngem ka dei ka na ka daw ka elekshon, namarba tieng ïa ka ka vote bank jong ka party NPP ka dei ha shnong Rymbai bad nga dei u trai shnong na ka shnong Rymbai," la kynnoh u Bah Sunida bad bynrap, “ka vote bank jong nga ruh na Rymbai, kumta ki wad da ki lad ki lynti ban pynjynjar ïa nga.
"Katkum ka jingïoh jingtip, ki nongkyrshan jong une u kyrtong ka TMC na shnong Rymbai, haba ki ïaid rally ki phong da ki jersy jong ka NPP, ki kaweh da ki lama NPP, ki leh kumne namarba ki sheptieng bad kumjuh ruh ki nongkyrshan jong ka UDP na ka shnong Rymbai ki shah pyndik.
“Shwa ban thep kyrteng ruh ki don kiba la telephone bad ong ba nga dei ban weng noh ïa ka jingthep kyrteng bad byrngem beit ba nga dei ban pyndam ïa ka jingthep kyrteng lada nga kwah ban im ha ka pyrthei, hynrei ngam tieng ïa kata, nga kumba ong nga tieng tang ïa u Blei, ïa u briew ngam ju tieng," la ong u Bah Sunida.
“Ha ka 16 tarik, mynta u bnai ha ka por 10:00 baje mynmiet ki don kiba la telephone, lada ki ïoh ban pynïap ïa nga ki ïoh ïa ki vote, ki tip ba ka vote jong nga ka la tam mynta 2000 hajar ha ka shnong Rymbai.
Na kata ka daw ki tieng bad ki shu kwah ban shu leh beit da ka bor.
Ngam kwah ban shu ïaleh da ka bor, namar u briew u don la ka hok ban thep ïa ka vote ka jong ki," u la ong.
"“Nga kwah ban ïoh jingïada, namar ha ka 27 tarik, Rymphang nga kwah ba ngan ïaid sha baroh ki Polling Station namarba ngam kwah ban ïohi lada don kano kano ka shnong kaba leh bor ïa ki nongthep vote bad u laiñ ruh u dei ban ïaid beit.
Nga sngewnguh ba ka ECC ka la ai da ki CCTv ha ki jaka thep vote," la ong Bah Sunida.
Mynta kat shaba phai la ïohsngew ba kane ka elekshon kadei ka elekshon kaba remdor tam na ki elekshon kiba la pynlong ha ka jylla naduh ba ïoh la ka jong ka jylla ba pura.
Ym tip haduh katno kata ka jingremdor ka elekshon hato kadei ba la rem ka dor ki nongthep vote lane dei na kino kino ki daw.
Kaba pynkyndit eh ka long ba ka jingïakren sharum shaneng ba ka jingpynlut na ka bynta kane ka elekshon kam dei shuh tang ki da ki khyndiat klur hynrei kan poi da ki phew klur ha ki katto katne ki constituency kaba don ïa ki kyrtong kiba kham heh spah.
Man ka por la ju ïohsngew ba tang shu jan ka elekshon sha ka Ïing Dorbar Thawaiñ ka jylla, ka jingïakren na ki nongïalam jong ki kyrtong bapher bapher ka long beit ba hap ban ïakhun ïa ka bor pisa, kaba thew beit ba baroh kito kiba jop kidei beit kiba thong da ka pisa ïa ki.
Hynrei, lada kren ïa kane ka bynta ruh bun kiban kyntait namar don ki kyrtong kiba ong ba ki jop khlem da donkam ban theh pisa shibun.
Kumta lada ïathir bha ïa kane ka bynta, kumba 50 persen ki kyrtong kiba ïakhun kin ong beit ba kim don pisa hynrei ki kwah ban mih bad aireng namar ki kwah ban ïoh ïa ka jingjop da ka jingieid u paidbah.
Tangba, don pat ki jaka kiba ju pynpaw ba kam myntoi ban kren shaphang ka jingieid ne ka jingshaniah na ki paidbah namar tang shu poi ka por thep vote ki paidbah ki la klet lut ïa kaei kaba ki nongmihkhmat ki trei hynrei ki kynmaw beit tang ïa kaei kaba ki ïoh ha ka khyllipmat ha lynti sha jaka thep vote.
Lada kum kitei ki jingkynnoh ki ïai mih, ym sngewnang shuh ïano shuh yn kynnoh, la yn kynthoh ïa u nongai ne ïa u nongshim.
U kyrtong ba pli tang ban pyntikna ba un ym jop um banse ban theh lut katba don ei da ka jingkyrmen ba un jop kum u MLA.Kane lehse ka jingkynthoh kaba ju mih ha shwa ka elekshon kam dei kaba treikam ha baroh ki constituency hynrei ki don ki jaka ba ka treikam borbah bha ka bor pisa.
Ym lah ruh ban len ba kane kadei ruh ka juk kaba kito kiba kham duna ka pla tyngka kim nud shuh ban mih aireng kumba long ha ki khyndiat phew snem mynshwa ba ki paidbah ki mih hi ban synniang lang na ka bynta u kyrtong.
Pynban ka jinglong jingman ha kine ki por mynta ka long markhongpong ha kaba ki paidbah ki khmih lynti ban ïoh khambun bad kim da salia than ruh ban leit mih bunsien sha ïing ki nongmihkhmat lane ki kyrtong ban leit pan jingïarap da kaba ai daw laiphew rukom.
Ka Meghalaya lada ka kwah shisha ban ïoh ïa ki nongmihkhmat kiba stad, kiba shemphang bad kiba la ih bha ha ka saiñpyrthei ka la dei ban kyntait lut ïa kito kiba wan thong da ka pisa bad lada ki shim ruh ki dei pat ban rai da ka jingsngewthuh jingmut lane da kaba pyrkhat 100 sien na ka bynta ka lawei jong ka jylla bad ïa ka pateng jong ki khun ki kti.
Haba phai pat sha ki constituency kiba kham shai bad lah ban ong kiba eh bha ban shah pynbiej ha ka bor pisa, hangne pat ka long ba kin pynap shibun ki jingkylli ïa kito ki MLA jong ki haba ïadei bad ka rukom treikam jong ki ha ki saw snem tam.
Lada dei pat na ka bynta ki kyrtong ba dang shu mih thymmai, ki jingkylli ba kin buh kan long kiei ki jingduna ba u MLA u don kaba pynshlur ïa ki ba kin mih ban ïakhun.
Dei ruh ha kum kane ka samoi ba ki paidbah ki ïoh ban pyrkhat bad bishar bniah namar bun kiwei pat ki kyrtong kin wan ban pynshai ne ban kular ha khmat jong ki ïa ka thong kaba ki kwah ban trei lada ki jop kum u MLA jong ki.
Bunsien hi ka jingrem noh jong ki MLA tang hadien shi samoi ba ki jop kadei namar ka jingkular jong ki bad ka kam kaba ki trei kam ïahap satia.
Don ruh ki MLA kiba la mad noh ïa ka jingshah rem tang namar ba ynda ki la jop ki la kiar wat ban kynduh ïa ki nongthep vote khamtam eh ïa ki nongkyrshan la jong.
Ka daw kaba hakhmat kaba ju long ka daw rem ïa ki kadei ba kaei kaba ki kular ha shwa ka elekshon kam ïahap wat tang shi pawa na kaba ki pyndep.
Ka jingmih jong ki nongïalam ban leit kyrshan sha kiwei pat ki kyrtong ba thymmai ynda la jan ka elekshon ruh kadei ka dawbah kaba pynrem ïa ki.
Hynrei ha kawei pat ka liang, don ki nongmihkhmat kiba trei shisha na ka bynta ki paidbah nongthep vote hynrei tang namar ki klet noh ban burom ïa ki nongïalam, ynda la dei ka por ban jied biang ïa ki nongmihkhmat, bun ki shah pynbiej noh ha kiwei ki kyrtong.
Ym lah ban len ba ki don ki nongïalam kiba lah ban pynkohnguh ïa ki spah ngut ki nongkyrshan ruh ha ka por elekshon bad kane hi kadei kaba ktah bha ïa ki kyrtong lada jia ba kim lah ban pynhun ne pynbiang ïa kum kitei ki nongïalam.
Kumta, lada katei ka jingïakren ka long shisha kaba dei, kan sa poi ka por ba ki briew kiba sngewthuh ïa ka jingkordor ka vote kin ym lah shuh ban ïakhun bad kito kiba leit ban thep vote da ka jingpynbor ka pisa kaba lah ban long ka jingma kaba khraw pat ïa ka jylla bad ka pateng ban sa wan.
South Africa, Rymphang 19 : Ka kynhun ïalehkai Hockey jong ki Junior ka ri India ka la pynliem kput da 8-0 kol pyrshah ïa ka South Africa ha ka jingïalehkai kaba ar ha katei ka jingleit ïalehkai sha South Africa.
Dang ha ka taïew ba lah dep, ka kynhun ïalehkai jong ka ri India ka la sdang ka jingïaid lynti jong ka da kaba khur jingjop da 8-1 kol.
Katei ka jingleit ïalehkai sha South Africa kadei kum shi bynta ka jingpynkhreh jong ka kynhun na ka bynta ka lympung ïalehkai Asia Cup U21, kaba dei ka jingïalehkai ïakob knieh rng sha ka lympung FIH Women’s Hockey Junior World Cup.
Ka India ka la sdang ban ïalehkaki bha naduh ka quarter kaba nyngkong da ka rukom ïalehkai kaba itynnad ha ka liang ka jingïalehkai ba shakhmat.
Ka kol kaba nyngkong ka la wan ha ka jingïalehkai ba dang ïaid shi minit lyngba ka Annu bud pat sa ha ka jingïalehkai ba 9 minit ba la thep da ka kapten jong ka kynhun ka Rujata Dadaso Pisal ha ka jingïalehkai ha ka miet sngi Saitjaiñ.
Ka kynhun ka la bteng biang ban lamkmat da 3-0 ha ka minit ba 26 lyngba ka Jyoti Chhatri.
Ka la thep pat sa shi kol ha ka minit kaba bud ban ïalam ïa ka kynhun ban lamkhmat da 4-0.
Shuwa ban kut ka quarter kaba ar, katei ka kynhun ïalehkai Junior jong ki kynthei ka ri India ki la thep sa ar kol ha ka minit ba 29 bad 30 lyngba ka Deepika Soreng bad ka Jyothi Chhatri.
Hadien ba ka la ïoh ban lamkhmat da 6-0 kol, ka India ka la pynkut ïa ka jingïalehkai jong ka quarter kaba saw da kaba thep sa ar kol ha ka minit ïalehkai ba 54 bad 59 ba la thep da ka Annu bad ka Deepika Sr.
Ka India kan sa ïalehakai biang ha ka 20 tarik Rymphang bud pat sa ar tylli ki jngïakun pyrshah ïa ka South Africa “A’ ha ka 24 tarik bad 25 tarik Rymphang.
Nongstoiñ, Rymphang 19: Ha ka sngi saitjaiñ u bah R.R.Kharbuli nongïalam jong ka Congress jong ka Rambrai Jyrngam constituency, u la hiar sha ka shnong Nongriat ban pan jingkyrshan na ki paitbah shuwa ban poi ka sngi thep vote.
U bah Kharbuli haba kren ha katei ka sngi, u la ong ba ka Congress kan ym ïatreilang bad ka BJP lano lano ruh la ka long ha ka jylla ne ha ka ri India.
Nalor kata u la ong ruh ba ha kine ki sngi u bah Kimfa S.Marbañiang u ju ong ba ka jingleit pynïasoh jong u sha ka NPP, ka dei namar ba ka congress ka la beh seng ïa u, hynrei katei ka jingkren jong u ka dei ka bym don nongrim satia.
U la pynshai ba hadien ba ki san ngut ki MLA ka Congress, ki la leit ban ai ka jingkyrshan ïa ka sorkar MDA kaba la ïadonlang bad ka BJP ka MPCC ka la suspend noh ïa ki bad hadien katto katne bnai ka la pyntip sha ki da ka jingthoh, ba kin wan ai jubab halor ka jingleit kyrshan jong ki ïa ka sorkar MDA.U la ong ruh ba ka MPCC ka la ïai ap bad khmih lynti ba kitei ki san ngut kin wan ban ai ka jubab, hynrei kim wan mih satia.
Kumta la pyntip sha ka AICC kaba dei ka bor pynïaid kaba ha khlieh duh bad ka AICC kam banse ban weng noh ïa ki.
Ha kajuh ka por u bah Kharbuli u la ong ba naduh ba u bah Goldenstar Nonglong, u la wan ban pynïasoh sha ka Congress, ka party ka la tyrwa ba un ïaleh ha kane ka election na Rambrai Jyrngam bad u bah Nonglong ruh u la pdiang.
U la ong ruh ba ha kaba sdang haba ka Congress ka leit ban trei ha Rambrai ban organize ïa ka party, ki nongïalam jong ka NPP ki la kren beiñ haduh katta katta.
Pynban katba nang mih ki sngi ki paitbah jong ka thaiñ Rambrai ki la tuid ban wan rung sha ka Congress, katba ka NPP ka la nang hiar arsut.
Nongstoiñ, Rymphang, 19: “U bah Andrew Charles Gare u dei u kyrtong ka Indian National Congress u ban ai reng na ka 34-Mawshynrut (ST), u dei u briew uba dang don ha ka case POCSO section 9 (k)10 POCSO.Ïa kane ka case ka dang don ha kti jong u Special Judge (POCSO) West Khasi Hills, Nongstoiñ.
Kumta halor katei ka case na ka liang ka ka party Congress na ka District Congress Committee West Khasi Hills bad ka 34-Mawshynrut Block Congress Committee, ka la ïakynduh ïa ki Advocate jong ngi, kumta ki la batai ïa shai ïa ngi ba katba ka Ïingbishar ne ka Court kam pat ai rai pynrem ïano ïano ruh, ki dang don hok ban ïa leh ïa kano kano ka election ruh", ong ka kyrwoh khubor ba phah da ka BCC Mawshynrut, Bah Break Lyngkhoi Vice President ka 34-Mawshynrut Block Congress Committee.
Ka kyrwoh ka ong ruh, “Halor katei ka nongrim, ka party Congress na District Congress Committee bad ka Block Congress Committee, West khasi Hills bad ka party Congress baroh kawei, ka la i bit i biang ban pynïaleh na ka party INC na ka 34-Mawshynrut Constituency ïa u Bah Andrew Charles Gare.
“Ha kaba ïa dei bad ka jingpynmih khubor ba la kham slem jong ngi, ngi pan map na phi ki bor jong ka Aiñ bad na phi ruh ki paitbah Nongshong shnong baroh kawei jong ka 34-Mawshynrut, ka District West Khasi Hills bad ka Jylla Meghalaya," ong u kyrwoh.
Shillong, Rymphang, 19: Ka ophis District TB Officer, Ri Bhoi District ka la sam da ki marbam hapoh ka Pradhan Mantri TB Mukt- Bharat Abhiyan sha ki nongpang TB ba la pynlong ha Byrnihat PHC ba la noh synñiang da ki Manager jong ki ar tylli ki karkhana ba la tip kyrteng kum ka Shyam Century Ferrum Ltd bad ka Maithan Alloy Ltd.
Kane ka jingkyrshan marbam ïa ki nongpang TB kan long na ka bynta 6 bnai.
Ka District TB Officer, Ri-Bhoi ka Dr.E.Kalwing haba kren ha kane ka jingïalang ka la ïathuh shaphang ki sienjam jong ka Sorkar India halor ka Pradhan Mantri TB Mukt Bharat Abhiyan, ka skhim ba thymmai kaba ai jingïarap marbam sha ki nongpang TB kiba dang don hapdeng ka jingshah sumar lyngba ka jingkyrshan jong ki riewshimet bad ki kynhun bapher bapher.
Ka Dr.Kalwing ka la bynrap ba ka Ministry of Health and Family Welfare ka la pyntreikam ïa ka National Strategic Plan da kaba buh hakhmat ïa ka thong ban pynkut noh ïa ka jingpang TB ha u snem 2025.
Khnang ban pynurlong ïa kane ka thong, ka Ministry of Health and Family Welfare ka la khot bad wer ïa ki parabriew ha ka imlang ka sahlang ban ai jingkyrshan sha ki nongpang TB.Ki Nikshya Mitra lane ki nongkyrshan ki kynthup ïa ki Cooperative Society, ki Cooperate, ki nongmihkhmat, ki riewshimet, ki sengtreilang, ki seng saiñpyrthei kiba lah ban ai jingkyrshan ïa ki nongpang TB khnang ban pynkut ïa ka jingpang TB hapoh u snem 2025.
U Manager jong ka Shyam Ferrous Century Ltd, u Rama Krishna u la ong ba ki nongpang TB ki donkam ïa ki jingbam teimet ban ïakhun pyrshah ïa ka jingpang.
U la bynrap ruh ba u la pynsngewthuh sha kiwei pat ki Manager jong ki karkhana ban wan shakhmat ban ïarap bad ban kyrshan ïa ki nongpang TB da kaba ai jingïarap da ki jingbam teimet hapoh ka PMTBMBA program.
U nongmihkhmat na ka Maithan Alloy Ltd, u la ong, ban pynkoit ïa ka jingpang TB, ban dih ïa ki dawai kiba rem dor kam pat biang hynrei donkam ruh ïa ki jingbam kiba pynkhlaiñ ïa ka bormet.
U la ong ba u sngewkmen ban long u nongkyrshan bad ban ïohi ïa ka khmat ba phuh sam rkhie jong ki nongpang TB.Ka District TB Officer office, Ri Bhoi District ka la khot bad wer ïa ki paidbah nongshong shnong ban ïasnohkti lang na ka bynta ban pynkut noh ïa ka jingpang TB ha ka District da kaba mih shakhmat ban kyrshan ïa ki nongpang TB khnang ban dup pynurlong ïa ka thong ban pynkut ïa ka jingpang TB shwa u snem 2025.
Ha kane ka jingïalang la sakhi lang da u Medical and Health Officer, Byrnihar PHC u Dr.Johny Marak, ki nongmihkhmat na ka Shyam Ferrous Century bad Maithan Alloy Ltd, ki nongtrei ka koit ka khiah jong ka Byrnihat PHC bad na ka District TB Office, Ri Bhoi District.
Nongstoiñ, Rymphang 19: Ki nongïalam ka HSPDP ki la pynlong ïa ka jingïalap election ha Nongriat ha kaba u samla Pynshai Joel Dkhar Joint secretary ka Youth wing central body, u bah Bony Lyngdoh, u bah Sromwell Mawdoh bad ka kong Irin Lyngdoh MLA barim ka Congress kaba la long ruh kum ka Myntri ha ka sorkar jylla ha ki snem ba mynshuwa, ki la wan ban ai ka jingpynshai paitbah na ka bynta ka election.
U samla Pynshai haba ai jingkren ha katei ka sngi, u la ong ba ka HSPDP kum ka seng saiñ pyrthei kaba la rim tam ha ka jylla naduh ba u (L) Maieit Hopingstone Lyngdoh u la seng haduh kin ki sngi, ka ïeng halor ka nongrim ban ïada ïa ka jaitbynriew, ban pynneh pynsah ïa ka riti ka dsutur, ka khyndew ka shyiap bad ba ka ïeng skhem halor ka hok, ka jingshisha bad ka tip briew tip blei.
U la ong ruh ba ka HSPDP ka ïeng skhem ruh ban pyrshah ïa ki kam bamsap, ki kam sniew bad ka da pyrshah haduh katta katta ïa ka jingwanrah jong ka sorkar ïa ka aiñ khalai, ka lynti rel, tih Uranium bad kiwei kiwei ki kam kiba ktah ïa ka im ka ïap jong ka jaitbynrirew.
U bah Sromwell Mawdoh haba ai jingkren ha katei ka sngi, u la ong ba ha kane ka election ban wan ki paitbah ki dei ban pyrkhat janai shuwa ba kin thep ïa ka vote ba kordor jong ki.
Namar lada kane ka NPP kan dang jop biang, ki paitbah kin sa ïakynduh ïa ki jingeh kiba kham palat ban ïa kine ki snem kiba la dep, ha kaba ki paidbah ba bun kin sa kylla mraw ha ki kam synshar donbor jong ka bad ki jingïakhih ruh kin nang jur ar shah.
U la pynkynmaw ba ha kine ki san snem ba ki jingïakhih bad ki jingklumar ki jia man la u bnai, ha kaba u la pynkynmaw naduh ka jingïakhih ha them Metor, ka jingshah siat ïa u bah Cheristerfield Thangkhiew, ka jingïakhih ki nonghikai, ki ASHA bad wat ki nongtrei ha ki ophis bapher bapher ka la ktah ïa ki paitbah ha ka jylla baroh kawei.
U la ong ba ha ka por ba ka sorkar ka la pynjari ïa ka jingkhang dam ki paitbah kim ïoh lad wat tang ban mih shabar katba ïa ki briew jong ki heh sorkar ym don ba pynwit.
Ka kong Irin haba ai jingkren ha katei ka sngi, ka la ong ba kum ka longkmie kaba la shah jied teng kum ka nongmihkhmat na ka Congress ha ka por ba ka Nongriat ka dan hap hapoh ka Parïong constituency, hynrei hadien ba ka la shah rem ka Congress kam shym ithuh shuh bad kam kheiñ briew shuh ïa ka.
Kumta ka la leit ban pynïasnoh bad ka HSPDP kaba dei ruh ka party kaba la seng da u (L) bah Hopingstone Lyngdoh, u ba dei na kajuh ka ïing ka sem.
Ka ong ba la sngewthuh shai ba dei tang ka HSPDP ka party kaba don ïa ki nongrim kiba skhem ban ïada ïa ka jaitbynriew, khamtam eh ha kane ka juk kaba ka jingshah thombor ha kiwei pat ki jaitbynriew ka la nang jur katba nang mih ki sngi.
Ka la ong ruh ba lada ki kyrtong ka HSPDP kin jop khamtam u bah K.P Pangñiang u ba dei u President, kan ym ailad ba un leh shilliang ïano ïano ban kan ym shah ba kin pyndonkam bakla ïa ki lad jingïarap ba ka sorkar ka la mang na ka bynta u paitbah, la ka long ha ki constituency jong ki ne jong kiwei pat.
Nongpoh, Rymphang 19: Kum kawei naka jingangnud ban don ki jaka shongkai pyngngad bad shong jah thaid ba ki paidbah kin ioh ban pynlut por khamtam haka por ba ki duna kam ne ka por shuti, uwei u rangbah naka shnong Patharkhmah u la sdang ban pynpaw pyrthei da ka Jagubura Lake kum kawei naki jaka shong jah thaid ne shang pyngngad ba ki paidbah ki lah ban pynlut por haka shnong Barigang Patharkhmah.
U tei u rangbah u ba la sdang ban pynpaw pyrthei ïa katei ka jaka kaba itynnad u dei u Bah Oral Syngkli u ba la don kumba 60 snem ka rta bad hapdeng ka jinglong rangbah u don ka jingangnud ban thaw bad pynwandur ïa katei ka jaka kum ka jaka ba ki paidbah ki ioh ban shangkai pyngngad, namar kumba long mynta ha ka thaiñ Patharkhmah bad kiwei ki shnong ba marjan kim don jaka shangkai ne pynlut por.
Nalor ka jingpynpaw pyrthei ïa katei ka jaka kum ka jaka shangkai pyngngad, katei ka jaka ka don ruh ka jinglong phylla naka kyrteng bala jer iaka kum ka Jagubura ha kaba katkum ka khana bala don uwei u tymmen haki por ba mynshuwa u ba shong ba sah ha katei ka jaka bad u ba lah ban sumar ïaki jait jingpang bapher bapher naduh kiba pang ksuid, bad haduh mynta mynne u don ruh u maw ba ki jaitbynriew Rabha ki ju leit ban nguh ban dem ban koit naki jait jingpang jong ki bad kaba kham phylla la ong ruh ba ki jem shisha bad haduh mynta mynne ka dang don ruh ka jaka sumar briew da u tei u rangbah u ba don ka sap kyrpang ban ïathuh lypa wat ki jingpang ba don haka met u briew da kaba buh ruh ka Colony.
Haba kren bad u nongthoh khubor, u Bah Oral Syngkli u la pynpaw ba kum u rangbah u la iohi bad sdang ïa katei ka kam dei hadien ba bun naki nongtrei, ki paidbah bad ki samla kim don jaka shongkai pyngngad lane ba kin pynlut ïaka por jong ki, kumba ka thaiñ Patharkhmah ka dei kawei naki jaka kaba la sdang ban kiew sted haka roi ka par, hynrei da ka jingai mynsiem jong ka seng Samla Patharkhmah u la sdang ban pynpaw pyrthei ïa katei ka jaka mynta la kumba shi bnai naduh bala plie paidbah ïaka.
“Nga dei u briew u ba sngewtynnad ban shangkai sha kiwei ki jaka bad haba nga leit nga wad ruh ki jaka ban ioh shong jah thaid, bad dei na kane ka daw bala pynlong ïanga ban sdang ban pynwandur ïa kane ka jaka kaba dei ka pung dohkha haki por ba mynshuwa kum ka jaka shongkai pyngngad ki paidbah ha kaba kila don ruh ki jaka shongkai bala shna kyrpang, ki dukan bam," la ong u Bah Oral.
Utei u rangbah u la ïathuh ruh ba u don ka sap kyrpang ban peit lane ban ïathuh lypa ïaki jingpang haka met u briew ba wat ki mashin haki hospital ki shem jingeh ban lap, bad kumba long mynta u sumar ruh ïaki briew bad wat ki heh ki haiñ kiba leit ban phah sumar ha katei ka jaka ban pynkoit ïaki jait jingpang bad wat ki jingpang ba kham heh kum ka Cancer, khie bhur, pang ring, lamwir bad kiwei kiwei.
U la ïathuh ruh kumba long mynta ki paidbah kila sdang ban tuid sha katei ka jaka wat kiba na kiwei ki jaka ba marjan katei ka shnong ban leit shongkai pyngngad bad pynlut por.
Mawkyrwat, Rymphang, 19: U Nitin Gadkari, Union Minister jong ka Roads, Transport bad National Highway jong ka Ri India, ha ka sngi saitjaiñ jong ka taïew u la hiar sha shnong Khonjoy kaba dei ka shnong hapoh ka Ranikor Constituency ban ïalap elekshon na ka bynta u Martin M.Danggo uwei na ki kyrtong ka Bharat Janata Party (BJP) ïa kaba kum ka party ka la dep ban pynïeng ha kane ka MLA Election 2023 sha ka Ïingdorbar Thaw-aiñ jong ka Jylla Meghalaya.
Haba ai jingkren ha ka jingïalang, u Nitin Gadkari, Union Minister jong ka Roads, Transport bad National Highway jong ka Ri India, nyngkong eh u la pynpaw ka jingsngewkmen ban ïoh kane ka kabu ban wan ïuhkjat ha kane ka jaka kaba don ïa ki khlaw ki btab kiba itynnad bad kaba don ha ka ïa ka lyer kaba suhsieng.
Ha kaba ïa dei bad u kyrtong jong ka BJP na ka Ranikor Constituency uba dei ruh u myntri jong ka tnad surok ha ki snem kiba la dep, u Martin M.Danggo, na ka liang u Nitin Gadkari u la pynpaw ba une u long shisha u nongïalam ha kaba ma u lem bad u Danggo ki la ïoh ban ïa tai ha ki snem kiba la dep halor kumno ban wanrah ki surok kiba bha ha kane ka dong ka thaiñ.
Namarkata, u la ong ruh ba khlem ki surok kiba bha kan nym lah ban wanrah ki jingkylla lyngba ka roi ka par bad lada ha ki shnong ki thaw ki don ha ka jingseisoh ha kiba bun ki bynta kata ha ka rep ka riang bad kiwei de ki kam hynrei khlem ka surok kum kin lah ban pynïaid ïew ïa kita ki mar bad kane ruh ka dei kawei na ki jingkylli kiba khraw bha.
U la pynsngew ruh ba hapoh ka Minister jong ka Roads, Transport bad National Highway ka dei kawei na ki history hapoh jong ka Ri India ba lyngba ka jingïalam jong u Myntri Rangbah-duh jong ka Ri India, u Narendra Modi, ka Northeast ka dei kawei na ki bynta ba kan ïoh ban pyntrei kham bun eh ki surok kaba kot haduh ki klur tyngka bad lyngba ka jingdon jong ki surok kiba bha yn lah ban wanrah ïa kiba bun ki bynta kiba lah ban long ka jingïarap ïa ki shnong ki thaw bad ban rad-dyngkhong ruh ïa ka jingduk.
U Nitin Gadkari u la pynsngew ruh ba ha kaba ïa dei bad ki jingshna ïa ki surok, kum u Myntri Rangbah ba dei peit ïa ki kam surok u pynpaw ba kam don jingeh ha kaba ïa dei bad ka pisa tyngka hynrei ka jingeh ka long ban ïoh ïa ki jaka ne ka jingmynjur ïa kiba bun ki liang namar ban shna ïa ki surok la hap ban don ka jingduh nong jong kiba bun ki jaka bad lada ym ïoh ka jingmynjur ka eh ban pyntreikam.
Kumta u la kyrpad ba kum ki paidbah ki dei ban don ka jingïatreilang ha kane ka bynta khnang ba ki jingthmu ban pynïoh ïa ki surok kiba paka kin long kiba ïaid beit.
Ha kaba ïa dei bad ki surok bah, u Nitin Gadkari ula ïathuh ba na ka liang ka Minister jong ka Roads, Transport bad National Highway ka la dep ban bhah ha ka Jylla Meghalaya shwa u snem 2014 haduh 1294 km ki surok bah ne ki National Highway bad la bhah khyndiat ka mang pisa lyngba ka Central Roads Fund (CRF) ha kaba haduh mynta u snem 2023 na ka liang ka Ministry ka ladep ban pynkiew ban shna ïa ki surok bah sha ka 324 km hapoh 8 snem kaba la pynkiew haduh 25% ki surok bah hapoh ka Meghalaya.
Ha kane ka sngi u la ïathuh ruh ïa ki katto katne ki bynta kiba ïa dei ki jingshna ïa ki surok kiba hapoh ka Jylla Meghalaya bad kham kyrpang kiba dei hapoh jong ka South West Khasi Hills District kata ka surok bah na Ranikor sha Baghmara ha ka jingmang pisa kaba T.1300 klur ha kaba ïa kane la don ka thong ban pyndep shwa u Risaw, 2024 bad ki san bynta kiwei de ki surok kiba hapoh jong kane ka projek kiba la bhah bad ka por ban pyndep ïa ki bad kumjuh ruh ïa ka surok na Nongstoiñ sha Wahkaji kaba 43 km ha ka jingmang kaba T.302 klur kaba la mang ban pyndep shwa u ‘Nailar, 2023.
Ha kaba ïa dei bad ka surok bah na Lad Mawreng – Weiloi sha Mawkyrwat kaba jngai 107 km kaba dei ruh ka pdeng jong ka South West Khasi Hills District bad ka surok na Wahkaji – Ranikor lyngba ka Langpa ba kynthup ruh ïa ka jingkieng kaba 150 m ka jingkieng bad ka jingjngai kaba 30 km kiba dei ka surok kaba donkam tam, u Union Minister jong ka Roads, Transport bad National Highway jong ka Ri India, u Nitin Gadkari u la pynpaw ba ïa kine wat khuslai hynrei ma u un sa leh ïa la ka jong ka bynta nangne shakhmat.
Namarkata, u la buh ka jingkyrpad ba lada ki paidbah ki ai jingkyrshan ïa ka BJP shibun ki jingkylla bad ki jingeh yn lah ban weng, hynrei ki don pat kiba pynbud nam ba ka BJP kam long ka bha, pynban ha ka ki don shibun ki lad jingïarap kiba long ka jingmyntoi ïa ki paidbah kiba hapoh jong ka Ri India khlem da kheiñ bad ñiew shiliang khmat ïano ïano ruh.
Kiba ïadonlang ha kane ka sngi ki long naduh u kyrtong jong ka BJP na ka 35-Ranikor Constituency, u Martin M.Danggo uba la ai ki kyntien pdiang sngewbha, u Jayanta Kumar Das, State Vice President jong ka BJP na Assam, u Shyamal Saikia, State Vice President (SCM), BJP na Assam, ka kong Pelcy Snaitang, u bah Manstudy Nongrem, u T.G.Momin, u R.R.Marak, u bah Bros Syiemlieh bad u L.A.Sangma lem bad ki paidbah nongkyrshan na kylleng ki jaka kiba ha ka thaiñ Khonjoy.
Nongpoh, Rymphang 19: Ki riew tymmen shynrang bad kynthei bad kumjuh ruh kiba duna haki dkhot met kila sdang ïaka jingthep vote ha Ri-Bhoi ban jied ïaki nongmihkhmat sha ka ïing Dobar thaw aiñ ka jylla na ki ïing jong ki khnang ba baroh ki nongthep vote kin nym duh lad ban jied ïaki nongmihkhmat.
Kumba long ha Ri-Bhoi District ki don haduh 521 ngut ki riew tymmen bad kiba duna dkhot met kynthei bad shynrang ha kaba naka liang ki ophisar ba pynïaid ïaka elekshon kila leit sha ki shnong bad ki ïing briew ban pynthikna ba baroh ki nongthep vote kin ioh ban shim bynta.
Nongpoh, Rymphang 19: Kum ki nongshong shnong ngi dei ban kloi ban rai ban jied ïa ki kyrtong kiba ngi ikop ban long ki nongïalam kiba lah ban shakri ïa ki paidbah, ngim dei ban jied hadien ba ngi la shah thied, bun na ngi, ngi ong ngan thep vote ïa uba pynsiew bai kot skul, don pat kiba ong ngan thep vote ïa uba ïarap ïa nga ban shna iing, don kiba ong ngan thep vote ïa uba ïarap ban siew bai hospital bad kumta ter ter, baroh kine ki long ki jingmyntoi shimet.
Ngi dei ban buh jingkylli lada baroh ngin thep vote na ka bynta ka jingmyntoi shimet, mano ban thep vote ban ioh ki surok kiba bha, mano ban thep vote ban ioh ïa ki skul bad college kiba bha, mano ban thep vote ban ioh ïa ka synshar khadar kaba khuid, ngi dei ban pyrkhat na ka bynta ka jingmyntoilang namar ba bunsien ngi don ka jingsngewthuh bakla, don kiba ong lada nga kyrshan ïa u uwei u kyrtong ngam donkam shuh ban bylla, don pat kiba ong lada ngan kyrshan ïa uwei pat ngam donkam shuh ban leh ïa kine ki kam kiba jynjar mynta, hynrei kaei kaba ngi dei ban leh man ka sngi lada jop uno uno ruh ngi dei hi ban leh.
U ba rep kba u dei hi ban rep kba, uba bylla u dei hi ban bylla, uba hikai skul u dei hi ban hikai skul, te hynrei lyngba u nongmihkhmat uba ngi jied pat ngi wanrah ïa ka roi ka par kaba ktah lang ïa ngi baroh kum ka imlang ka sahlang bad ka jingkylla ka dei ban wan ha ngi shimet shimet, ka jingpynthame lyngba ka pisa, lyngba ka jingpyndih buaid, lyngba jingpynleit excursion, lyngba ka jingpynleit bam khana bad kumta ter ter ki pynthame ïa ngi, ngi kloi ne em ban ong ba ngam dei ban shah pynthame, ngi kloi ne em ban ong ba ngam dei ban shah pynbiej, ngi kloi ne em ban ong ha ki khun ki kti rai bad jied ïa u kyrtong, u briew uba sngewthuh bad uba kloi ban shakri, jied ïa u briew uba lah ban long kum u nongïalam (leader) namar ngi donkam ïa ki nongthaw aiñ hapoh iingdorbar (Assembly) kiba don ka sur ban kren bad ïa said na ka bynta ki paitbah, ym ïa ki mahajon, heh spah businessmen ban ïa bate pynïaid kam hapoh iingdorbar, dei ma ngi ki ban rai ngi kloi ne em ban wanrah ïa kata jingkylla da kaba sdang na lade shimet.
Jowai, Rymphang 19: Shi bynta ban pynsngewthuh ïa ki paidbah halor ka jingkordor jong ka jingthep Vote kum u nongshong shnong bad jingdonkam ban jied ïa ki nongmihkhmat kiba trei bah na ka bynta ki paidbah ban wanrah ïa ka roi ka por jong ka shnong ka thaw ka jylla bad ka Ri hi baroh kawei.
Mynta ka sngi siatjaiñ kawei na ka kynhun treimon sngewbha kaba la mih ha ka kyrteng jong ka “Movement for Change" ban ïalap shaphang ka Election kala pynlong ïa ka prokram pynsngewthup paidbah ha Madan Moosaphir Iawmusiang Jowai (Stand Ummulong).
Ïa ka jingïalang la pynïaid da u ma T.Samayan ha kaba la ïoh ka jingkren kiba kynthup na u ma Rastingwell Thabah, uba la ong kane ka prokram kaba long shi bynta na ka jingthmu ban pynshai paidbah shaphang kino ki kyrtong kiba dei ban jied ha kane ka kynti.
Ula ai jingïaroh ruh ïa ki Dorbar Shnong bapher bapher kiba la pynlong da ki ‘Common Platform’ lyngba kine ki rynsan ki kyrtong kin ïoh lad ban pynshai sha ki paidbah nongshong shnong ïa ki thong treikam jong ki hadien ka jingjop jong ki ïa ka Election.
Shuh shuh ula ong kine ki National Party baroh haba peit ïa ki mat treikam (Manifesto) jong ki ki long tang ka pynbeit suda da ki jingbam khynnah bad ki bym don ïa kata ka nongrim ba skhem ba peit ïa ka jingeh jong ka Jylla hi baroh kawei.
Kiwei de kiba ai jingkren ki long ma Firmly Ryngkhlem, ma Pailakordor Lyngkot, ma Thomas Passah bad ma Chandame Sungoh baroh ki kine ki nongkren kila pynsngew ba ka ri India kala pynkup bor ha manla u wei pa uwei u nongshong ka Ri u dei ban pyndep hok ban leit thep vote bad ban jied da ki nongmihkhmat kiba trei na ka bynta ki paidbah ym kiba khwan myntoi shimet.
Khliehriat, Rymphang 19 : U Deputy Commissioner (Supply), East Jaiñtia Hills District u pynbna paidbah ba la pyllait ïa u Khaw Ration NFSA na ka bynta u bnai rymphang, 2023 ha East Jaiñtia Hills District, Khliehriat.
Ka jingsam ka long kumne, ïa u khaw AAY yn sam 35 kilo shi ïng shibnai khlem da donkam ban siew eiei , ïa u Khaw PHH yn sam 5 kilo shi khlieh shibnai khlem donkam ban siew eiei , katba ïa u Khaw Non- NFSA pat yn sam 7.215 kilo shi ïing- shibnai haka ka dor die lang ka ba long T 12.00 tyngka shi kilo bad ka dor die Khutia ka bym dei ban palat ïa ka T14.00 tyngka shi kilo.
La kyrpad ïa ki paidbah ba lada ki lap ba ki FPS Dealer hapoh ki center ki shim da ka dor ïa u Khaw ba don ïa ka Card Ration AAY bad PHH lait noh ïa ka Card Ration Non- NFSA kumba la bthah ne kdew haneng , ki dei ban wan ujor sha u Deputy Commissioner (Supply), ka East Jaiñtia Hills District lane phone sha u Toll free No.1697, lane sha u District Grievances Officer ka East Jaiñtia Hills District.
Khliehriat, Rymphang 19 : Da ki hajar ngut ki nongkyrshan jong u kyrtong ka NPP, u bah Nehlang Lyngdoh, ki la ïa poi sha ka lympung jingïalang ba la pynlong myn ha ka 17 tarik ha shnong Sohkymphor, na ka liang utei u kyrtong NPP na ka 6- Khliehriat Constituency u la pan ka jingkyrshan na ki paidbah ban ailad ïa u ba un poi biang sha ka thong ha kane ka MLA election bad kular ba un bteng biang ïa ki kam ban shakri ïa ki paidbah ban wanrah ïa ki lad jingïarap ki ban long ka jingmyntoi ïa ki paidbah.
Haba kren ha ka jingialang, u bah Nehlang Lyngdoh u la ong ba ha kito ki por ba u dang long u MLA ka thaiñ u la lah ban pynioh surok haduh 108 kilo mitar kata naduh Ladrymbai shaduh Borghat kaba 48 kilo mitar, na Borghat shaduh Sonapur kaba 60 kilo mitar kumjuh ruh naduh Malidor shaduh Sohshrieh haduh 94 kilo mitar, ym tang katta u la pynioh ruh ki lad jingïarap da ki tin sop ïing ïa ki paidbah ka constituency, u la pan ka jingkyrshan ba ha kane ka election ruh ba un jop namar mynta ki la nang ïai don shuh shuh shibun ki skim kiba heh ki ban long ka jingmyntoi ïa ki paidbah.
U la kular ruh ba un kyntiew shuh shuh ïa ka kam jngohkai pyrthei (tourism) kumjuh ruh ban pyn ïoh shuh shuh ki surok ha kito ki jaka bym pat don surok.
Na ka liang u bah Kitborlang Rymbai, uba dei uwei na ki nongkyrshan jong u bah Nehlang Lyngdoh, haba kren ha ka jingïalang u la ong ka East Jaiñtia Hills District ka dei kaba riewspah ha ka jingdon ki mar pohkyndew kum u dewïong, u maw rasong bad kiwei kiwei bad u mah Nehlang ruh um shym la shong kli kti hynrei u bud dien beit ïa kane ka kam dewïong bad ong ruh ba mynta ka kam dewïong ka don jingkyrmen ba ki briew kin ïoh ban trei dewïong biang kumba ju trei mynshwa, kawei kaba u ba Kitborlang, u la kyntu ïa ki paidbah, u la ong ba lada ïoh biang ka lad ban tih dewïong, ym dei ba ïa leh shongshit, ym dei ba leh lut phut kai ïa ka pisa hynrei dei ban long kiba stad, dei ban pyndonkam bha ïa ka pisa ha kaba seng kam, namar bun ki samla ki bym donkam don jam bad ki don haduh kumba 10000 ngut ki samla wad kam kiba la registrer kyrteng hapoh ka tnat Employment Exchange ki bym pat ïoh kam haduh mynta , u la bynrap ruh da kaba ong “Balei ngi kyrduh kam, kane ka pyni ba don ki briew kiba shong ha Secretariat ki bym ïohi jngai, ki bym pyrkhat ïa ki paidbah kiba pyrkhat tang ban biang shimet, u ma Nehlang u dei uba kloi ban ai san snem ka tulop jong u sha ki khynnah skul, katno tam lada ai ïa u ka lad ban ioh ban ïarap ïa ki 10000 ngut ki bym iohkam hapoh ka district".
Kumjuh ruh u la pashat ïa ka jingmad jingeh ki paidbah naduh u snem 2014 ba shah khang ïa u dewïong bad u pynkynmaw ruh ïa ka jingshah siat iap ha Mookhep ha ki kuli jong ka sorkar, u pynpaw ka jingsngew nguh ïa u bah Nehlang ba mynta u dang pynkhreh ba un wanrah biang ïa ka pliang ja jong ki paidbah kaba la shu shah knieh jyndat.
Kumjuh ruh u bah Sambormi Lyngdoh, u kyntu ïa ki paidbah ba kin pyrkhat bha haba thep ïa ki vote jong ki khamtam kito ki samla kiba dang ïoh ban thep vote nyngkong, namar ka shi vote jong ki ka lah ban wanrah ïa ka jingkylla, u kyntu ïa ki paidbah ba kin thep ha u bah Nehlang Lyngdoh “Ngi donkam ïa ki briew kiba lah ban wanrah ïa ka roi ka kiew, kiba lah ban wanrah ki jingmyntoi ïa ki paidbah, u bah Nehlang Lyngdoh, um dei u kyrtong uba dang thymmai, hynrei u la long teng u MLA bad u myntri sorkar, ha ka por ba u dang long kum u myntri sorkar, tang hapoh ar snem u la wanrah ïa ka East Jaiñtia Hills District, hynrei u kyrmen pat, san snem aiu u la leh na ka bynta kane ka district? ngi ïohi ruh ba bun ki khynnah samla, ki hap ban leit trei, leit pule sahbar jylla"“Nga buh ruh ka jingkylli, ba kaei kaba u la leh halor uto u maw nongrim ba la dep plie naduh u snem 2018, na ka bynta ban wanrah ïa ki Residential school hapoh ka district, kaei ba u la leh bad ki Residential school, bad ka Teacher Training Centre kaba don hapoh ka district, ha kaba ha ka por jong u ma Justine Dkhar u la lah ban pyndep ïa ka jingtei (building), kaba sngewsih ruh ba wat tang ka bill jong ki contractor ruh ym pat ïoh, u la long u myntri sorkar, ha ka jingshisha ki jingkyrkhu ki la dei ban hap kumba hap slap hapoh ka district, hynrei sngewsih ba san snem ki shu tykhong" ong u bah Sambormi.
Kiba la ai jingkren ha kane ka jingïalang ki kynthup ruh u Dr Emanuel Dkhar, na Rymbai, u MDC Dr Sanky Shangpung, MDC u bah Phasmon Dkhar, u bah Miky Lyngdoh, na Tuber, u bah Augustine Kyndiat, na Moolamanoh bad kiwei kiwei.
Shillong, Rymphang : Ka ophis jong u Sr.
Supdt.
of Post Office, Meghalaya Division, Shillong kan pynlong ïa ka Divisional Level “Dak Adalat" hapoh kane ka ophis ha ka 24 tarik mynta u bnai ha ka por 11:30 mynstep.
ïa ki jingujor dei ban phah lyngba ka ordinary Post lane Speed Post ha ryngkat ka sobjek “Dak Adalat" halor ka jingsop ne cover bad thoh ne addressed sha u Sr.
Supdt.
of Post Office, Meghalaya Division, Shillong 793001.
Ki nongujor ki dei ban phah ïa ki jingbatai bniah, kata kum ka jaka shong jaka sah bad registration receipt number.
Ha kaba ïadei bad ki jingujor halo ki Saving scheme bad Postal Life Insurance, dei ban ai ryngkat ïa u account number, Policy number bad ka jaka shong jaka sah ba pura jong u nong kynshew pisa lane u nongthep insurance.
ïa kine ki jingujor kiba lyngba ka jingthoh dei ban pynpoi sha katei ka ophis ha lane shwa ka 23.02.2023.
ïa kino kino ki jingujor ba la ïoh pdiang hadien katei ka por ba la buh yn pynïaid lyngba ka rukom kumba ju long.
Shillong, Rymphang 19 : U National General Secretary ka BJP Rituraj Sinha ha ka sngi U Blei, u la buh jingkylli halor ka jingkiew spah ki riew saiñ pyrthei ka jylla wat la ka jylla ka dei kaba ha trai duh na ka jingïoh kamai uwei uwei u nonsghong shnong ka jylla (per capita income) ha ka ri baroh kawei.
Kane ka jingkkren u Sinha ka long halor ka affidavit jong u President ka UDP uba long ruh u Lamphang ka Iingdorbar Thaw aiñ ka Jylla u Bah Metbah Lyngdoh, u nongïalam ka NPP bad Myntri ka Koit ka Khiah u James K Sangma, u Nongïalam ka Liang Pyrshah u Dr Mukul Sangma bad kiwei kiwei.
“Ka dei ka kam ba sngewkhia jur ïa ki paidbah ka Jylla Meghalaya.
Ka State Gross Domestic Product (SGDP) jong ka Meghalaya ka dei kaba suki bha hapdeng ka Thaiñ Shatei Lam Mihngi.
Ha ka Jylla kaba ha trai duh ha ka per capita hapoh ka Ri, ka jylla kans don hapdeng ka jingduna ka mang tyngka ba kot 2000 klur, hynrei kumno ki riew saiñ pyrthei ki la nang riewspah bad ki nang heh kamai.
Kumno ki nang kiew spah man la ki elekshon," u la ong.
“Nga kwah ruh ban kylli na kine ki riew saiñ pyrthei ba nangno ki ïoh lum ban kynton ïa kat kane ka spah" u la bynrap.
U la ong ba ka jingbamsap jong baroh ki riew saiñ pyrthei kin sa shah kyndang lut palaiñ lada ka sorkar u Modi ka shah jied ban wan ha ka bor ha Meghalaya.
Shillong, Rymphang:Na ka liang u Deputy Commissioner ka East Khasi Hills u Sibhi Chakravarty Sadhu uba long ruh u District Election Officer (DEO) ula pynmih ïa ka hukum ha kaba la mana tyngeh ban die kyiad hapoh ka District ha ka 25, 26 bad 27 tarik mynta u bnai bad ha ka 2 tarik u Lber kaba dei ka sngi niew vote.
U DC ula pyntip, ba katkum ka bor kaba la pynkup ha u lyngba ka Section 135 C jong ka Representation of Peoples Act 1951, u pynbna paidbah ba la mana ban die kyiad ha ka 25, 26 bad 27 tarik u Rymphang ha kylleng ki jaka kiba hap ha u pud u sam jong ka East Khasi Hills District.
Ula maham tyngeh ba ha kitei ki sngi ym dei satia ban die, ai ne sam ïa kino kino ki jingdih pynbuaid ha ki Hotel, ki dukan bad kiwei kiwei ne ha kino kino ki jaka paidbah ne jaka jongki riew shimet ne hapoh jong ki jaka thep vote.
Nalor kata u DC ula pynbna ruh, ba ha ka 2 tarik u Lber ruh kaba dei ka sngi ñiew vote, yn ym shah ban die kyiad hapoh ka District.
Shillong, Rymphang 19 : U kyrtong ka NPP na Mylliem, Bah Hamlet Dohling ba dei ruh u MLA ba dang shu resaiñ shen u la ong ba dei kito ki bym ju poi ïingmane kiba pyrshang ban ïalam bakla bad pynthohbria ïa u ba un sa phah khang ïa ki ïingmane lada jop biang kum u MLA.“Ki ong ba da jop Bah Ham yn ym ïoh leit ïingmane shuh nsf yn khang tala noh ïa ki ïingmane.
Long seh ban kren kumta por elekshon.
Ha kawei ka jingïalang nga phah peit noh mano ba ong kumta.
Hynrei uta uba ong kumta ïalade pat sha ïingmane um ju kiew.
U nangmut ba manga ruh nga long kum uta bym ju poi sha ïingmane.
Kim tip ba lada nga long kum u MLA ne Myntri sorkar ruh man ka sngi u Blei nga poi beit sha ïingmane," ong u Bah Hamlet ha ka jingïalang ïalap elekshon kaba long ha Bañiun ha ka janmiet sngi Saitjaiñ.
Ha katei ka janmiet ki la don bun bha ki nongshong shnong kiba wan ban sngap ïa ka jingpynshai na u nongmihkhmat jong ki khamtam haba ïadei bad ki kam pynroi ba u la leh ha kine ki san snem kum u nongmihkhmat.
Na ka liang u Bah Hamlet u la pynpaw ruh ïa ka jinglyngoh ba bun ki kyrtong kim kren shuh ïa ki mat ïakhun elekshon jong ki hynrei la shu kynthoh beit shimet tang ïa u.
“Ba kin kren ba ym don kam pynroi ruh kim nud kumta ki la shu kynthoh beit tang ïanga bad sdang ruh ban pynthame da kumne kumtai," u la bynrap biang.
Nalorkata u Bah Hamlet u ong ruh ba ki paidbah ki dei ban husiar na ki briew kiba wan rung miet da kaba ong ba kitei kiba leh kumtei ki ju leh tang shibnai shwa ka elekshon bad hadien ka 03tarik ym ïohi shuh ïa ki“Dang kham suk ba wad ïa ka khnai ban ïa kitei ki briew hadien ka 03tarik u Lber," la bynrap biang u Bah Hamlet.
U Bah Ham u la ong ruh ba ka thong jong u ka long ruh ban ïohi ba kan don noh kawei ka college ha Mylliem kaban pynsuk ïa ki samla ka thain kiba hap ban lut ka bai kali man ka sngi nalor ba rem ka bai rung klas bad jynjar ruh ban ïoh rung ha kitei ju jaka pule man u snem.
Shuh shuh u ong ruh ba ka IT Hub kadri kawei pat ka thong kaba u thrang ban wanrah ka jingkylla na ka bynta ka thaiñ ha ki san snem ban wan.
“Don kiba pyrshang ïalam bakla, ba ym don ka roi ka pa, kumta ki la buh jingkylli leh aiu nga la leh ha kine ki san snem.
Tangba haba kyllu dei ban kylli lang ïa kiwei ruh ba long MLA arsien, MDC arsien ba aiu kine ruh ki la leh.
Phi don ka hok ban kylli bad kane ruh kadei ka por ba phi ïoh ban kylli," u la ong da kaba bynrap ba ym myntoi shuh ban khnium da la dep ban ñiew vote.
Shuh shuh u la kyntu ruh ïa ki nongshong shnong ban peit bad bishar ïa ka kaiphod treikam kaba u la pynkhreh kaba pyni lut ïa ka rukom treikam jong u ha kine ki san snem wat hapdeng ka jingpynthut ka khlam COVID.“Hato la ju don ki MLA ba wan ai ïa ka kaiphod treikam sha ki paidbah, nga ruh nga dei trai shnong ngam pat lap ban don MLA ban ai ïa ka kaiphod kumne.
Ynda phi la pule ïa kane ka report phin sa tip ba ka vote jongphi kam shym la lehnohei.
"Shwa kane u President ka NPP Meghalaya Dr.WR Kharlukhi u la ong ba ki paidbah lada ki jied biang ïa u Bah Hamlet ki tikna ba kin sa ïohi biang ïa u ha ka shuki Myntri katba lada jied ïa kiwei pat kin don ha ka Liang Pyrshah.
Shillong, Rymphang 19 : U Myntri Rangbah ka jylla, uba dei artad u National President jong ka National People’s Party (NPP), u Conrad Sangma u la ong ba bun ki briew ki pyrkhat ba u long uba rit mynsiem ha kaba ïadei bad ka jingpynïaid ïa ka aiñ ka kanun.
U Conrad Sangma u la ong ba ha kine ki 5 snem, ka sorkar jong u ka la shimkhia bha haba mih kano kano ka jingkulmar ban peit ïa ka suk ka saiñ kan wanphai bad ïaineh da kaba tem da kaba jai jai ym da ka jingthom bor bad pyndonkam da ki kuli khnang ba kan nym don kano kano ka jingjia kaba sngewsih.
“Lada ngi kwah ngi lah ban pyndonkam da kiba bun ki kyndon aiñ hynrei em ngim kwah satia ban pyndonkam da ki bor pahara bad ki bor ka ain kumba leh kiwei ki sorkar kiba rim ban dkhat ia ki jingim briew ruh.
Ngi haba mih kino kino ki jingkulmar ngi tem da kaba jai jai da kaba iakren sngewthuh khnang ban wanphai biang ka shongsuk shongsain khlem kano kano ka jingjia ba sngewsih.
Lada ngi kwah, ki lah ban ai hukum ban siat, hynrei ngi lah ban pynjaijai da kaba leh kumne?," ong u Conrad Sangma ha ka jingleit ialap elekshon na ka bynta ka kyrtong jong ka NPP na Nongthymmai, ka kong Jasmine Lyngdoh.
U Myntri Rangbah u la pyntip ba ki la don ki por ba mih ki jingkulmar, la phah ïa u ban wanrah noh da ki shipai ban pynthynda hynrei u shim da ki lynti kiba jaijai na ka bynta ka jingsuk.
“Ka don ka jingïapher hapdeng ka jingjaijai bad ka jingtlot.
Lada phi pyrkhat ba ka jingsiat ka long ka jingkhlaiñ? baroh lah ban leh, hynrei em kam long kumta" u la ong.
U la ong ruh ba lada don ka jingkulmar kaba la palat, bad lada aibor ïa ki pulit ban siat, kin don ki jingduh ïa ki mynsiem briew bad hadien, kam don jingsuk shuh bad kan don ka jingsngewsih kaba khraw.
U Conrad Sangma u la ong ba ka lad ban pynjaijai kam long kaba suk, hynrei kadei tang da ka jingshaniah bad ka jingïatreilang ki paidbah ba baroh kiei kiei ki la long kiba jaijai.
“Na ka bynta kine, donkam ïa ka sorkar kaba khlaiñ bad kaba sngewthuh,bad ban wanrah ïa kata ka jingsynshar ba khlaiñ kaba ïatrei lang bad sngap lang ïa ki paidbah ka dei tang ka NPP " Pynkut u Myntri Rangbah.
Shillong, Rymphang, 19: U Myntri ka Sorkar Pdeng uba khmih ïa ka tnad Minority Affairs u John Barla ha ka sngi Saitjaiñ u la leit jngoh ïa ka karkhana Mawmluh Cherra Cement Limited (MCCL) kaba la khang khyrdep haduh mynta kaba don ha ka thaiñ Sohra.
U Barla u la leit jngoh ïa kane ka karkhana pynmih dewbilat hashwa ban hiar sha ka shnong Nongthymmai kaba hap hapoh ka Elaka Mawsmai ban ïalap elekshon na ka bynta ka kyrtong jong ka BJP ka Kong Arena Hynñiewta kaba ïakhun na Shella Constituency.
Haba kren ha ka jingïalang u John Barla u la pynpaw ba ka thong ba hakhmat duh jong ka BJP ka long lada ki paidbah jong ka Shella Constituency ki jied ïa ka BJP ha kane ka kynti ma u bad ka Kong Arena Hynñiewta kin shimkhia ban plie biang ïa ka karkhana MCCL kaba long ka pliangja jong ki paidbah ba bun jong ka shnong Sohra.
U la ai ruh ka jingkular ban pynïoh ïa ka surok kaba bha kaba la jot rathai naduh Majai ter ter shaduh sha Shella, ki skul kiba biang hapoh ka Constituency, ka koit ka khiah kaba paka, ka khaii ka pateng lyngba ki marpoh khyndew kiba don ha kane ka thaiñ bad ruh ban pynïoh ïa ka Stadium ïalehkai kaba paka ha kane ka thaiñ.
U la pynpaw ruh ba kum u Khristan um shym la sakhi ïa ka jingpeit shiliang ne ka jingñioñ beiñ jong ka Sorkar BJP ïa ki ritpaid hapoh ka jingïalam bastad jong u Myntri Rangbahduh ka ri Narendra Modi bad bynrap ruh ba kum u Khristan uba wan na ka longiing baduk, dei u Narendra Modi uba la pynshong shuki ïa u kum u Myntri ka Sorkar India ban trei na ka bynta ka bha ka miat jong ki paidbah.
Shuh shuh u la ong ba kum u Khristan u sngewthuh ba dei tang lyngba ka jingïasnoh ha ka saiñpyrthei kaba pynlong ïa u briew ban pynpoi ïa ki hok jong u paidbah bad kaba la pynlong ïa u ban shim ïa ka sienjam ban rung sha ka jylli jong ka saiñpyrthei.
U la kular ruh ba ka Sorkar Pdeng kan nang ïai theh shuh shuh ïa ki song pynroi sha ki paidbah jong ka jylla Meghalaya kumba ka leh haduh mynta khamtam lada ka BJP kan ïoh bat ïa u lakam synshar ha kane ka jylla.
Ka kyrtong jong ka BJP ka Kong Arena ka la pynpaw ba ka jingmih shakhmat ban pan jingkyrshan na ki paidbah ban pynkupbor ïa ka, ka long halor ka nongrim ba kam lah satia ban shu peit ïa ki jingshem jingeh jong ki duk ki suk ha ka thaiñ khamtam ha ka por ba ka khlam jingpang COVID-19 ka la wan lynshop ha kane ka jylla kat haduh ba ka la pynsuhsat ïa kiba bun ki longiing bad pynlong ruh ïa ka ban kner la ki kti katba ka lah ban pynpoi ïa ki lad jingïarap.
Ka la pynpaw ruh ba dei ki paidbah hi kiba la ai mynsiem ïa ka ban ïakhun ïa ka elekshon ha une u snem 2023 bad ong ruh ba kan ieng ha ka nongrim jong u paidbah.
Haba pynpaw ba kam dei shuh ka riewthymmai ban rung sha ka jylli jong ka saiñpyrthei, ka Kong Arena ka la ong, “da ki phew snem nga la thep ïa la ka vote, da ka jingkhmihlynti ban ïohi ïa ka jingkylla hynrei phewse bun tang ka khaii pateng ki hehspah ym ka jingkiew ka thaiñ, kaba pynlong ïa ka Shella Constituency ban sahdien haduh mynta.
"Ka la kyrpad ïa ki paidbah nongthep vote ba kim dei ban shim kumba ïoh bainong hynrei ki dei ban shim kum ka kam ïap kam im na ka bynta ki pateng ki ban sa wan.
Ka Kong Arena ka la kyntu ïa ki paidbah ban ai ka jingkyrshan ïa ka ha kane ka kynti bad buh thong ban pyni da ki kam, ym da ki jingkular kai ha ki rynsan ïalap elekshon tang ban khring ïa ki vote.
Ha kane ka sngi, ki nongkren ki kynthup ïa u Bah T.S Giri, u President jong ka Shella Mandal u Bah Bahra Buhphang, u Vicky Marbaniang na pynurla, u Sordar jong ka shnong bad kiwei kiwei.
Shillong, Rymphang 19: U Myntri Rangbah ka Jylla, u Conrad Kongal Sangma u la ong ba ki paidbah ha khappud ki bitar ïa ka jingkren jong ki nongïalam ka All India Trinamool Congress (AITC) kiba kular ia ki paidbah ba kin pyndam noh ïa ka soskular Meomorandum of Understanding (MoU) ba la ïasoi na ka bynta ban pynbeit ïa ki 6 tylli ki jaka ha khappud bad ka Assam.
“Ha ka sngi Saitjaiñ nga la poi ha ki katto katne ki jaka ba ïakajia pud bad nga ïohsngew ïa ka jingbitar jong ki paidbah ïa ka TMC namar ka jingkren pyrshah ïa ka Sorkar bad ia NPP kaba pyrshang ban pynbeit ïa u pud u sam," la ong u Conrad da kaba bynrap ruh ba ki paidbah ki shim ba ka TMC ka mut ban buh biang ïa ki ha ka jingeh.
U la ong shuh shuh, “Kaba sngewsih ban iohnsngew ïa ka jingkren ka TMC, namar kijuh ki briew ki khlem leh eiei ban pynbeit ïa u pud u sam ha ka por ba ki don ha ka Sorkar ne ha ka Congress bun snem mynshwa, mynta haba la sdang ban pynbeit bad la lah ban pynbeit haduh 6 tylli ki jaka ba ïakajia bad tang namar ba ki kwah ban pynkylla ishu politic ki mut ban knieh ïa ka hok ki paidbah ban shong suk ha ki jaka khappud.
"Ha kaba ïadei bad ka jingbuh ka UDP hapoh ka kular election ne ‘manifesto’ ba kan pyndam ïa ka soskular (MoU), u Conrad uba dei ruh u national president ka NPP u la ong ba ka long kaba sngewsih ban ïohi ba ka party kaba don bynta lang ha ki jingïakren bad ha ki committee ban pynbeit pud mynta kum kine ki nongïalam ki pynkylla issue politics.
Shillong, Rymphang 19 : U Nongïalam ka BJP bad u Myntri barim ka sorkar jylla, Bah AL Hek u la ong ba u lah ban pynieng da ka Taj Mahal da ka 240 klur tyngka, ka pisa kaba ka sorkar MDA ka tyrwa na ka bynta ban pynieng da ka jingtei ha ka jaka kaba 50,000 sq/ft ha Khyndailad.
Haba kren bad ki lad pathai khubor, u Bah Hek u la ong ruh ba dei tang ma u ba buh jingkylli ha ka kynhun Myntri halor ka jingthmu jong ka sorkar ban pynlut bun ka pisa haba ïadei bad katei ka jaka kaba rit.
“U biej aiu uban ngeit ba ngi lah ban pynlut haduh kattei naba 240 klur tyngka ka pisa kam dei shuh kaba khyndiat.
Ngi lah ban tei ïa ka Taj Mahal da katei ka 240 klur tyngka ym ka convention centre da katei ka pisa," u la ong.
“Nga da lyngoh, nga ruh nga don la ka kam kamai bad nga sngewthuh kumno kin pynlut ïa ka 240 klur ha ka jaka ba heh shi akar," u la ong.
Shuh shuh, utei u heh BJP u la kynnoh ruh ba ka sorkar MDA ba ïalam da ka NPP ka la pyniaid ïa ka kam high level ha ka jylla.
U Bah Hek haba jubab halor ka jingkylli u ong ruh ba ka BJP kam shym la don kano kano ka jingïateh lok lypa bad kano kano ka party.
“Ka jingïakren hadien ka elekshon kan long bad ki party kiba ïahap jingmut ban pyntikna ban lait na ka jingbamsap," u la ong.
Ha kawei pat ka liang haba jubab halor ka jingmih ki khubor b au Dr.Mukul u lah ban pynïasoh sha ka BJP bad phet noh na ka AITC, na ka liang u Bah Hek u ong ba ka jingkhang ka plie bad ki kloi ban trei bad kino kino ki party ban ïoh ïa ka sorkar kaba lait bamsap.
Shillong, Rymphang 19 : U nongïalam ba rangbah ka BJP na Assam ba dei ruh u Myntri Rangbah ka Assam, u Himanta Biswa Sarma ha ka sngi U Blei u la ong ba u Myntri Rangbah ba thymmai ka Meghalaya un dei noh na ka Bharatiya Janata Party.
“U Myntri Rangbah un dei noh na ka BJP," u la ong haba kren bad ki lad pathai khubor halor ka jingkylli la ka BJP kan ïatrei lang neem bad ka NPP hadien ba la dep pynbna ïa ka result elekshon.
Hynrei halor kane, u la ong ba ka shong ha ki paidbah jong ka Meghalaya ban ai ïa ka rai bad leh ïa kaba dei pyrshah ïa ki kam bamsap jong ka sorkar MDA.“Phi ïohi, ngi la wan sha ka rai bishar jong ki paidbah bad ka shong mynta ha ki paidbah ka Meghalaya ban shim ïa ka rai ym ka sorkar pdeng.
Kidei ki paidbah ban leh ïa ka kam kumba ka jingsynshar laitluid ka dei kumta ïa ki paidbah," u la ong.
Halor ka jingong pat jong u Myntri Rangbah ba ka jingkynnoh ka BJP kadei tang ka jingkren elekshon, u Myntri Rangbah ka Assam u la ban biang, “Phi ïohi kaei kaba ngi mut ban ong ka long ba ka sorkar pdeng ka la mang pisa na ka bynta bun ki projek kum ka jingtrei na ka bynta ki medical college ha Tura, Shillong bad shawei shawei.
Kumta ngi kwah ban ïohi ba kine kin ieng.
Lada kim long kumta, kadei ïa ka sorkar Meghalaya ban ai ka jubab balei kam long kumta.
"Shuh shuh u ong ruh ba kim shym la kynthoh lut hynrei ki shu kylli shaei ka pisa ka leit.
“Kumta sngewbha jubab shaei ka medical college ka jah, shu jubab tang kata," u la bynrap biang.
Haba kren pat halor ka nongrim jong ka party haba ïadei bad ka jingpynkylla niam, u Myntri Rangbah ka Assam u la ong ba ka sorkar jong u ka la dep ban pynshai ba ka shithi kaba ïadei bad ki ïingmane ha Assam kidei ki shithi thok.
“Ïa katei ka shithi ym shym la pynmih da ka sorkar Assam.
Kadei ka shithi ban pynthoh bria.
Ka nongrim jongnga ka long kaba shai ba ha Assam baroh ki jait niam ki im laitluid, kumta kumjuh kane kan long ha Meghalaya ruh," u la ong da kaba kam ba ka Assam mynta kadei ka jylla kaba shongsuk tam ha India.
Shilllong, Rymphang 19: Ki nongïalam jong ki balang Khristan na ki jaka bapher ha Assam bad ka thaiñ lam-mihngi ha ka sngi Thohdieng ki la ïakynduh lang ha Guwahati da ka jingïakut ïa ka jingïalong kawei hapdeng jong ki bad kito baroh kiba shah lehbeiñ.
Ha kane ka jingïalang la ïakren ïa kiba bun bah ki mat kiba ktah ïa ki paid riewngeit Khristan ha kylleng ki bynta ka ri India.
“Ka jingïalang ka la pyn kynmaw ïa ki jingjia pyrshah ïa ki Khristan ha ka ri jong ngi ki ba kynthup ïa ki kyntien-jingshun, ki jingshah ibeiñ bad jingshah leh jubor jong ki riewngeit shimet bad ki kynhun kaba kynthup ruh ïa ki jingpynjot bad jingpynjah burom ïa ki jingtei bad ki jaka mane Blei.
Ki kam sniew kum ka jingpynïap ïa u Graham Staines ha Odisha kumba 20-snem tam mynta, ki jingjia ba shyrkhei pyrshah ïa ki Khristan ha Kandhamal ha u snem 2008 bad kiba bun kiwei pat ha ki jaka bapher ha ka ri khamtam ha kito ki jylla ha kiba ki bor synshar ki sngap jarjar kum kiba ai jingmynjur pynban ïa ki nongleh kam bymman," ong ka kyrwoh na u Rev Dr EH Kharkongor, Recording Secretary jong kane ka jingilang.
“Ha kine ki khyndiat snem kine ki kam pyrshah ïa ki Khristan ki la nang kham jur eh bad kham bun ruh, bad dang shen ka don ka jinglum kyrteng ïa ki Khristan shimet, ki longïing jong ki bad ki kynhun Khristan ha ka jylla Assam.
Da kaba ai daw ban beh ïa kiba wan buhai shnong ha ki khlaw Sorkar, ka la don ka jingpynjot ïa ki ïingmane bad ki jaka shong briew ha kaba da ki spah ki nongshong shnong na ka jaidbynriew Boro kiba long ki trai shnong trai muluk, ki la kylla long ki phetwir ha la ka jong ka jaka.
Ha kajuh ka por pat ym lah khlem da bishar ïa ka jing-ai noh da ki spah acre ki jaka bad spah khyndew sha ki briew bad kynhun hehspah kiba long nongwei ha kane ka thaiñ jong ngi.
Kane ka long ka jingkhniot beiñ ïa ka ïoh ka kot jong ki kynhun bynriew kiba ritpaid bad tlot bor da kiwei pat kiba khlaiñ bor bad kiba ïaleh ban ïai bat ïa kata ka bor jong ki ha ki katto katne ki jaka ba donkam.
La don ruh ka jingpynsngew sheptieng da ka jingbyrngem ban weng noh ïa ka hok jong ka Scheduled Tribe na ka bynta ki Khristan ka ban long ka jingpynduh noh ïa ka hok jong ki nongshong shnong tynrai jong ka ri kat kum ka Riti Synshar jong ka Ri India," bynrap ka kyrwoh.
Shuh shuh ka kyrwoh na u Rev Dr EH Kharkongor ka la ong ba katba ki bor sorkar ki la kyntait ïa ka jingdonkti jong ka sorkar ban tuklar halor ka jingjied jong ki briew shimet ïa la ka jingngeit, ka niam bad jingmane Blei, pynban ki Balang bad ki kynhun Khristan ki dang ïai ïakynduh ïa kine ki jingdawa bad jingmaham na ka por sha ka por.
“Ki jaidbynriew ha kane ka thaiñ lam-mihngi ki lah ju don ka jingburom ïa ka jingjied shimet jong ki briew ïa ka jingngeit niam bad kiwei de ki dustur rukom im, bad kim juh tuklar ïa ka rukom im jong kiwei pat ha ki bynta bapher jong ka ri India.
Ki kam sniew kum ka jingpynïap briew bad ki jingleh beiñ kim juh don ha ka rukom im jong ngi.
Ki rukom pynjot da ka bor bad ki jingkyndang jubor ki long tang ki atiar jong ka jingleh niewbeiñ bad ka jingkhaweit," ong ka kyrwoh.
“Ha ka jingjied nongmihkhmat kiba long mynta u bnai ha Tripura, Nagaland bad Meghalaya, kane ka jingïalang ka khot ïa baroh ki nongshong shnong ban long kiba phikir bad peitngor halor ki jingbyrngem ban pynduh ïa ki jinglaitluid kiba ka Riti Synshar jong ka Ri Inda ka ai na ka bynta baroh ha ka Ri.
Kane ka jingïalang ka khot ruh ïa ki para Khristan ban ym kylla-dien na ki jinghikai ban bat ïa ka jingshisha, ka hok bad ka jingleh hok khlem jingpynïapher.
Ym dei ban shah pynbiej ha ki jingkular bad jingai-sngewbha kiba tang shiteng por.
Kum ki nongthep vote ngi dei ban sngewthuh ïa ka jingkordor jong kane ka bynta, bad da kaba bishar bha bad ka jingïatiplem kaba khuid ngi dei ban jied ïa ki briew kiba don ka jinglah, kiba bat ïa ka hok, kiba isih ïa ka jingbamsap, kiba don ka jingshaniah bad ka jingaiti na ka bynta ka jingïalong kawei bad ka jingbha jong ka imlang sahlang, ka jaidbynriew jong ngi bad ka Ri baroh kawei," ong shuh shuh ka kyrwoh na u Rev Dr EH Kharkongor, Recording Secretary.
Ki nongïalam kiba la ïashimbynta ha kane ka jingïalang ki dei na ka National Boro Christian Council (NBCC), Assam Baptist Convention (ABC), Boro Baptist Church Association (BBCA), Karbi Anglong Baptist Convention (KABC), All Manipur Christian Organisation (AMCO), Catholic Church, UCF Karbi Anglong, Nagaland Joint Christian Forum (NJCF), North Bank Baptist Christian Association (NBBCA), Khasi Jaiñtia Christian Leaders Forum (KJCLF), Christ Church Guwahati (CNI), Assam Christian Forum (ACF), CCFNEI, Boro Baptist Convention (BBC), ïathuh u Rev Dr EH Kharkongor.
U myntri korbar ïing (Home Minister) ka sorkar India, u Amit Shah, ha ka taiew ba la dep u la leit ïalap elekshon sha Garo Hills.
U Amit Shah u kynnoh ba ka jylla Meghalaya ka long kaba jur tam ha ka jingbamsap haba ïa nujor bad kiwei pat ki jylla ka ri baroh kawei.
Lada u Amit Shah u kdew tang ïa ka sorkar MDA kaba la ïalam da ka NPP bad kaba la bat ïa ka bor synshar mynta lah san snem te ngi sngew ïahap, hynrei ban ong ba ka jylla Meghalaya ka long kaba bamsap te ym sngew dei, namar hangne la kynthup ruh ïa ki briew jong kane ka jylla baroh – manga bad maphi baroh lang.
Bun na ngi ngim trei kam sorkar bad ngi ksar ban kamai da la ka umsyep.
U Amit Shah u la dei ban kynnoh tang ïa ki nongpynïaid sorkar kiba bat ïa u shabi jong ka pla tyngka paidbah (public money).
Balei ban kynnoh kyllum ïa baroh? Hato ki rangli ki juki, ki kup shiliang ki sem shiliang ruh la pynkylla nongtuh lang? Kaba kham phylla shuh shuh ka long ba ka BJP ka dei kawei na ki seng kaba ïatrei lang bad ka NPP ryngkat bad ka seng UDP, HSPDP bad ka PDF ban thaw ïa ka sorkar MDA.Te mynta pat balei ba baroh baroh kitei ki seng ki kynnoh bamsap tang ïa ka NPP? Hato ka UDP kam don arngut ki minister u Bah Kyrmen Shylla bad u Bah Lahkmen Rymbui hapoh ka sorkar MDA? U Bah Kyrmen Shylla u peit ïa ka tnad Social Welfare kaba la die sha ki ïew die lang 5000 tonne u khaw uba dei ban sam sha kiba duk.
ïa kane la ai kyrteng ka ‘rice scam’ bad haduh mynta ruh ka sorkar kam pat ai jingpynshai sha ki paidbah kumno bad mano ba ai lad ïa kat kane ka kam bamsap.
Nalor kata, U Bah Kyrmen Shylla kum u Minister uba dei peit ïa ki jaka sorkar (Revenue Minister) u la ai lad ïa ki bym dei ki Khasi hynrei ki heh spah ba kin thied jaka sorkar (revenue land) hajan ka ophis paki dulan jong ka NPP.Balei ba ym don ba buh jingkylli ïa kine ki kam kiba ktah ïa ka ïoh ka kot ka jylla bad kiba pynduh ïa u khaw jong ki baduk ba rangli?U Bah Lakmen Rymbui kum u myntri poh ïing (Home Minister) u ai lad ïa ki trok ba kit tuh ïa u dewiong ba kin ïaid phra la ka sngi da ki spah tylli wat haduh mynta ruh.
Ki nongñiah trok ki ong ba ki hap siew 90,000 man la ka trok sha ki bor pulit kiba leit rah pat sha ki bor kiba shalor.
Ha ka por ba weng ïa u James Sangma kum u Home Minister la kynnoh ba u pyndonkam bakla ïa ka tnad pulit ha kaban shalan tuh ïa u dewiong.
Hynrei kiba tip pat ki ong ynda lah shimti lei u Bah Rymbui lah nang kiew shuh shuh ka bai siew man la ka trok.
Haba kumne hato ka UDP ka don hok hi ban kdew kti tang ïa ka NPP?Te mynta haba ka BJP ruh ka bam ja lang na kajuh ka pliang, ka lah mo ban sait khuid ba kam don jingbit tngit ei ei? Ngim dei ruh ban klet ba U Bah AL Hek jong ka BJP u bat ïa ka kam myntri ka koit ka khiah (Health Department) haduh u bnai July 2021 ha ka por ba ka jingpang Covid ka dang ban ïangi ki paidbah.
Ka ri India ka la khot ïa ka shutdown naduh u bnai March 2020.
Kane ka mut ba ka jinglut jingsep Covid ïa kaba mynta ka sorkar MDA ka kam ba pynlut haduh 816 klur (kaba long palat liam ban na kiwei kiwei ki jylla kiba kham bun ki nongpang Covid), ka dang hap katto katne por hapoh ka jingpeit jong u Bah Hek kum u Minister bad U Dr Aman War kum u Director, Health Services (DHS).
Kaba sngew phylla ka long ba U Dr Aman War u ong ba ka jinglut jingsep Covid ka dei tang 248 klur tyngka.
Te shaei keiñ ka jah ka pisa 500 klur tam bad haei la pynlut ïa ka? U kyrtong BJP na North Shillong U Bah Mariahom Kharkrang u byrngem ban tih naduh tyllong ïa kane ka jingpynlut pynsep na ka bynta ka jingïada Covid.
Kaba ma ka long ba ïoh bit tngit lang u kyrtong BJP na Pynthorumkhrah ruh.
Lada ka BJP ka shem ba ka sorkar MDA ka long kaba bamsap haduh katta katta te balei ba kam mih noh na ka sorkar naduh ba lah paw kine ki “scam" kawei hadien kawei? Balei ba u Bah Sanbor Shullai u ïai long sah u myntri ha ka sorkar MDA haduh ba kut ka samoi? Hato kane kam dei ka jingpynthame ïangi ki paidbah namar ba la kheiñ ñiut ïangi?Ki seng saiñ hima (political parties)baroh kiba ïadon bynta bad ka sorkar MDA kim lah ban thet kti ïalade bad ong ba kim don bynta eiei ha ki kam bamsap.
Kim don hok hi ruh ban kdew kti tang ïa ka NPP.Baroh ki don katjuh ka jingkitkhlieh.
Te wat pynbiej ïangi ki paidbah.
Lah biang katto.
Mynta ka shong pat ha ki nongjied la ki dang kwah ban pynjop biang ïa ka NPP, UDP, BJP bad kiwei ki parti rit ne ki kwah ban wanrah ïa ka jingkylla ha ka synshar khadar, namar lada la tip ba ka sorkar MDA ka la ïalam ïa ka jylla sha nurok bad ngi dang ïaid jied ïa kijuh ki nongthaw aiñ te ka mut ba ngi shet shukor hi dalade ïalade.
Kaba ima ka long ba ha kane ka por mynta la jur eh tang ka jingleh shongshit, ka jingleit bam khana ei, ka jingkmen ban ïoh ka pisa ïohei shisien san snem bad ba ym don satia ki ban pyrkhat bad pynshong nongrim ïa ki mat ki phang kiba donkam eh ha kane ka por shuwa ban poi ka sngi jied MLA.Shaei kata ka tip briew tip Blei keiñ?.
Shillong, Rymphang, 19: Saw ngut ki suba nongkhaïi drok ki la shah kem ha ki Pulit jong ka East Khasi Hills bad ïoh kurup haduh 9.65 gram u drok heroin lem bad 23 tylli ki mobile phone ïa kiba la suba ba ki dei ki mobile tuh.
U Superintendent of Police ka East Khasi Hills u MGR Kumar ula pyntip ba ka kynhun ki Pulit hapoh ka jingïalam jong u SDPO ka Sadar ha ka sngi Thohdieng ryngkat bad ki Pulit ka Special Cell, ki la pynlong ïa ka jingkhynra ha kylleng ki jaka ka nongbah Shillong kaba neh haduh ka step kaba bud bad ha kane ka jingkhynra ki la ïoh kem haduh 4 ngut ki briew kiba la suba jur ba ki dei ki nongkhaii drok.
Ha ka jingkhynra, ki Pulit ki la ïoh kurup shi synduk sabon u drok heroin ba uba khia 9.65 gram, 84 tylli ki tyndong plastic barit, 26 tylli ki thyrnia injek, bad 14 tylli ki tin golden ba thylli bad ka pisa T.5920 hajar.
Ka jingtohkit ka dang ïaid shakhmat ban lap dien ïa kiba donkti bad u la pyntip ruh ba ïa ki mobile phone yn sa pynphai noh sha ki trai ynda la pyndep katkum ki jingdonkam jongka aiñ.
Ki Pulit ka Pynurlsa Police Station, kila kem ïa uwei u Nongtrei ka State Bank of India (SBI) Pynursla Branch, halor ka jingkynnoh donkti ban rong tuh ïa ka pisa ba kot haduh T.95 lak na ka Bank.
U SP u la pyntip ba ki Pulit jong ka Pynursla ki la ïoh pdiang ïa ka ejahar ha ka 17 tarik mynta u bnai na u Branch Manager jong ka SBI Pynursla ba uwei u nongtrei u la rong tuh ïa ka pisa kaba kot T.95 lak na ka Bank ha ka 13 tarik mynta u bnai.
Ïa kane la kam la bynshet ha u SDPO ka Sardar ban thwet ïa une u briew bad da ka jingïarap jong ki bahaiing hasem, ki Pulit ki la ïoh kem ïa une u briew ha ka sngi U Blei.
Ha ka jingtohkit la lap ba une u nongtrei u la pyndonkam bakla ïa u password ba la ai sha u da ki bor pynïaid jong ka Bank bad u la phla ba u la tuh ïa kane ka pisa la katto katne bnai mynta bad u la pynlut ïa ka pisa ha ka jingïathong khalai Online.
Shillong, Rymphang 19: U National General Secretary ka BJP, u Rituraj Sinha ha ka sngi U Blei u la buh jingkylli ïa ka sorkar bad ïa u Myntri Rangbah ka jylla halor ka jingleit ban khap ribon jong u ïa ka PA Sangma Stadium ha Tura namar ka jingpyntrei ïa kane ka projek kam pat shym la lah ban pyndep satia.
Haba ïa kren bad ki lad pathai khubor u Sinha u la buh jingkylli ba kumno ka sorkar kam ai jingbit ïa u Myntri Rngbahduh ka ri u Narendra Modi ba un wan ban pynlong ïa ka jingïalang paidbah ha PA Sangma Stadium, Tura, West Garo Hills District.
“Ngi la ïoh ka shithi kaba pyntip ïa ngi kumne, Ka raly u Modi ha PA Sangma Stadium ngim lah satia ban ai jingbit namar kane ka projek ym pat dep pyntrei satia," ïathuh u Sinha.
“Balei ym shym la ai jingbit ïa ngi ban pynlong ïa kane ka raly da kaba ai daw ba ym pat dep pyntrei haba u Myntri Rangbah ka jylla u Conrad K Sangma u la dep plie ïa kane ka Stadium ryngkat ka rong ka taw naduh ka 16 Nohprah 2022 katba ynda ngi pan jingbit ban pynlong raly hadien arbnai pat la aidaw ba ym pat pyndep satia," u la ong.
U la ïathuh ba na ka liang ka party ka la dep ban pan jingbit ïa kane ka raly na u District Sports Officer bad ki bor ba dei peit hynrei la kyntait pat ban ai jingbit.
U la ong ruh ba na ka liang ka party kam pat ïoh jingtip kaba thikna ïa ka jingdonkti u Conrad ban nym ai jingbit ïa kane ka raly.
Kat kum ka jingïathuh u Sinha ba dei ka tnat ki kam lehkai kaba la pyntip ba ïa ka jingpyntrei ïa kane ka Stadium ym pat shym la lah satia ban pyndep.
Shuh shuh u la ïathuh ba ka PA Sangma Stadium ka dei ka projek kaba la mang ha ka jinglut kaba 127 klur ha kaba 90% ka dei ka pisa kaba la wan na ka sorkar pdeng.
U Sinha u la ong ba kane ka jingkhanglad ka tnat ïalehkai ka sorkar Meghalaya ïa u Modi ban pynlong jingïalang hapoh kane ka Stadium ka paw shai ba ka sorkar MDA ha ka jingïalam ka NPP ka shep tieng ïa ka jingwan ïalap ilekshon u Modi ha Tura kaba dei ruh ka Constituency u Myntri Rangbah ka jylla.
U la ong ba ki paidbah ka thaiñ Garo Hills bad ka jylla Meghalaya baroh kawei ki don ka hok ban ïohsngew ïa kaei kaba u Modi u don ban kren sha ki paidbah namar mynta ka kynti ki paidbah ka jylla ki phai khmat sha ka BJP ha ka jingïalam u Modi.
“Lada ki paidbah ka Meghalaya bad ka ri India baroh kawei ki angnud ban ïohi ne ïoh sngew ïa kaei kaba u Modi u don ban kren, ym don bor hapoh kane ka pyrthei ban khanglad bad u Modi un wan ïalap elekshon beit, la kadei ha Garo Hills ne ha Shillong ne ha kano kano ka thaiñ jong ka jylla" u la ong.
Shuh shuh u la kynnoh ruh ba ka don ka jingtieng jingsyier na ki seng saiñ pyrthei baroh ïa ka BJP namar ki ïohi ba ki paidbah ka jylla ki la pahi khamt sha ka BJP bad u Modi.
“Hato ki party ba hap ban ïakhun pyrshah ïa ngi ki tieng eh balei bad balei ba u Conrad Sangma bad u Mukul Sangma ki tieng eh ïa ngi? Ngi dei ban sngewthuh ka jingtieng jong ki ka dei namar u Modi un rat dyngkhong ïa ka bamsap baroh bad ki paidbah ruh ki la pyni ïa ka mon ban snoh kti lang bad u Modi," u la ong.
U la ong ruh ba ki seng riewlum ha ka jylla ha kane ka kynrti ki la kyndit thret ban ïohi ba ki paidbah ka jylla ki la ai jingkyrshan pura ban wanrah ïa ka sorkar BJP ha ka jylla.
“Balei nga ong kumne namar ha kine ki ar sngi kiba la dep u Myntri kam poh iing ka sorkar pdeng u Amit Shah u la wan ban ïalap elekshon na bynta ka party bad ki paidbah da ki bun bun hajar ki la mih ban sngap bad ruh ban ai jingkyrshan ïa ka BJP kaba long markhongpong ïa kaei kaba kiwei ki party ki pyrkhat ha kaba sdang.
Shuh shuh u la ong ba ki paidbah ka jylla ha kane ka kynti kaba mynta kin ym pynsepei ïa ka vote jong ki ban kyrshan ïa ka TMC namar ka wan shane ban shu wan shangkai saiñ pyrthei sha ka jylla,Haba pynphai nia ïa ka jingkynthoh u National General Secretary ka TMC u Sinha u la ong ba ka dei ka jingkren biria suda jong u bad, ‘ki paidbah ki dei ruh ban tip ba la ju tip ïa u Abhishek Banerjee kum u nongïalam ka kam bamsap ha West Bengal," u la ong.
“Namarkata u dei ban peit shuwa ïa lade namar u dei u nongïalam ba shyrkhei tam ka bamsap," u la bynrap.
Haba kylli halor ka jingweng noh ka sorkar jylla na ka thup ki jylla ba ka CBI kan lah ban wan tohkit ïa ki kam bamsap u Sinha u la ong, “ U Amit Shah u la kular ba lada ka wan ka BJP ha ka bor ngin sa thung ïa ka Special Task Force ban khlieh da u nongbishar ba la shongthait ka Supreme Court ba un tohkit ïa ki jingkynnoh bamsap jong kaen ak sorkar ba mynta bad ki sorkar kiba la leit ruh khnang ba ngin lah ban pynshitom ïa kito baroh kiba donkti ha ki kam bamsap.
"Haba kylli halor ka jingsnoh rdin ka BJP ha ka sorkar MDA wat la da ka la kynoh ba ka don ka jingbamsap kaba shyrkhei ha ka sorkar u Sinha u la jubab, “ka jingbym weng ka BJP ka dei namar ngi kwah ban pynthikna ba ki sorkar jylla ha kane ka thaiñ kin ïoh bun ki kam pynroi da ka jingdon ka BJP.".
Shillong, Rymphang, 19: Ki bor jong ka aiñ ki la hap ban pyni ïa la ka jong ka iktiar ha kane ka kynti shwa ba ka Jylla Meghlaaya kan leit sha ka elekshon ban jied ïa ki nongmihkhmat ba thymmai jong ka Iingdorbar Thawaiñ ka jylla ka ban sa long shen hadien ba la ka mih ka jingïakynad hapdeng ki nongthep vote ha West Shillong Constituency bad ha Phulbari Constituency ha kine ki khyndiat sngi bad khyndiat taiew ba la leit noh.
Kan dei ruh ka sien banyngkong eh ha ka histori jong ka Meghalaya ba ki bor Pulit kin pynlong da ka jingïaid Flag March shwa ban pynlong ïa ka elekshon.
Tang hapoh lai sngi ba ka la mih ka jingïashoh ïadat hapdeng ki nongkyrshan ka National People’s Party (NPP) bad ka United Democratic Party (UDP) ha West Shillong Constituency ki Pulit ki la ïaid Flag March ha ki shnong kiba hap hapoh ka West Shillong Constituency ban pyni ïa ka jingkhlaiñ bor jong ka aiñ khnang ban pyndem ïa kiba thmu ban pynthud ïa ka shongsuk shongsaiñ ha kum kane ka por.
Ha ka miet jong ka 15 tarik, mynta u bnai, ka Kong Antonette Sohtun ka la mudui da ka ejahar sha ki Pulit jong Jhalupara Out Post da kaba kynnoh ba u kyrtong ka NPP u Bah Mahendro Rapsang bad ki nongbud jong u, ki la wan kyndar ïa ka ing sah jong ka ha Lumphyrnai, Mawbah ban thwet ïa u kurim jong ka u Bah Droshing Lyngdoh bad ha kane ka miet ka mih ka jinghuri hura kaba jur bha ha kane ka shnong.
Hynrei tang shi sngi hadien ka jingsaphriang jong ka video ba la mih ka jingïahuri hura hapdeng ki nongkyrshan ka NPP bad ka UDP, u Vice President jong ka NPP West Shillong Constituency u Bah Rishan Nongsiej u la shah shoh ha ki katto katne ngut ki briew, kiba u la kynnoh ba ki dei ki nongkyrshan jong ka UDP, katba u dang wan phai na ka jingïalang ïalap elekshon ha Lama Villa ha lynti ban leit phai noh sha la iing ynda poi hajan ka Kamber Clinic kaba don marpyrshah bad ka khyrdop jong ka Khasi Hills Autonomous District Council.
Ki Pulit ha kane ka miet ki la kem noh ïa ki arngut ki briew kiba la suba ba ki dei kiba donkti ban shoh pynmynsaw ïa u Bah Nongsiej.
U Chief Electoral Officer jong ka Jylla u Bah F.R Kharkongor ha ka sngi U Blei u la pyntip ba ki Pulit haduh mynta ki la ïohkem 46 ngut ki briew kiba donkti ha ka jingïahuri hura ha ki ar tylli ki jingjia ha Phulbari Constituency bad ïa u nongïalam ba la suba ban thaw jingkulmar yn sei haduh ka 3 tarik, Lber.
U pyntip ruh ba 142 ngut ki briew ki la shah pynkohnguh ha ka Iingkashari hapoh ka Section 107 jong ka Indian Penal Code (IPC).
Kum ban shu pynkynmaw hangne, ha Phulbari Constituency, ki Pulit dang shen ki la ïaid Flag March hadien ba la mih ka jinghuri hura hapdeng ki nongkyrshan jong ka All India Trinamool Congress (AITC) bad ka National People’s Party (NPP), ha ka miet 7 tarik mynta u bnai hapoh ka shnong Charbatapara.
Halor kane ka jingjia, haduh 31 ngut ki briew ki la shah kem.
Ka ophis District Election Officer ka la pyntip ba ka jingkulmar ka la mih hadien ba ki nongkyrshan jong ka AITC ki la tynrah ïa ka kali Scorpio jong u MDC ka NPP u Habibur Zaman uba la ïaid lyngba na ka shnong Charbatapara, West Garo Hills.
Haba ïadei bad kane ki Pulit jong ka West Garo Hills ki la phah soi ïa ka soskular haduh 125 ngut ki briew kiba la shah kynnoh donkti ban thaw jingkulmar bad ïa kine baroh la rah sha kashari na ka bynta ban phah soi ïa ka soskular.
Wat hadien kane ka jingjia, sa shisien pat ha ka sien kaba ar, ka jingïahuri hura ka la jia biang hapdeng ki nongkyrshan ka All India Trinamool Congress (AITC) bad ka National Peoples Party ha ka miet 15 tarik mynta u bnai ha Phulbari Constituency.
Kane ka huri hura ka la jia hakhmat ka iing sah jong u kyrtong ka TMC u Estamur Mominin tang namarba ka pynsawa ïa ka sur jingtem ha ka por 8 baje mynmiet, kaba la pyndik ïa ki marjan marpa bad ïa ki khun ki kti kiba dang pule kot ban pynkhreh ïa ki eksamin.
Arngut na ki nongmudui kiba la tip kyrteng kum u Md Joynal Abedin bad u Md Aynal Haque ki la shah tangon ha ki nongkyrshan ka TMC ba la ïalam da u Spofiqul Islam ba ju khot sin u Bhutto, uba dei u bahaiing jong u kyrtong ka TMC bad uba la bna nam kum u nongpynkulmar shnong.
Tang shu ïoh jingtip halor kane ka jingjia, ka kynhun Pulit ka Phulbari Police Station ba la ïalam da uSub Divisional Police Officer (SDPO) ka Dadenggre, ki la leit mar mar sha kane ka jaka bad shem kumba 150 ngut ki briew ki la ïalum shabar ka iingsah jong u Estamur bad lap ruh arngut ki briew kiba mynsaw kiba la batai ïa ki Pulit ba kumno ki shah shoh ha u Bhutto bad kiwei.
Ki Pulit kila kem ïa u Bhutto, hynrei ki paidbah ki la kerkut ïa ki Pulit bad sdang ban thombor ïa ka kynhun Pulit ban ïoh pyllait ïa u Bhutto uba la phet krad na kane ka jaka.
U Bhutto u dei uba donkti ha ka jingthombor ïa ki Nongkyrshan ka NPP ba jia ha ka 7 tarik Rymphang ha Charbatapara.
Une u runar ula shah kem bad la shah teh kyndon ha ka Iingkashari.
Namar ka jingïohphet jong u Bhutto, ki Pulit ki la kem noh ïa uwei u briew uba donkti ban kynshoit ïa ki paidbah ban thombor ïa ki Pulit.
Hynrei haba kane ka kynhun ka dang wan phai sha Police Station, ki nongkyrshan jong ka TMC ba la ïalam da ka kurim jong u Estamur ka Hasina Zaman, ki la ker kut ïa ka surok ha Bholarpita bad ki la pyllait ïa une u briew na ka kti jong ki Pulit.
Ki Pulit ha kaba khatduh ki la hap wan kit noh tang ïa ki arngut ki briew ba mynsaw sha Phulbari Hospital bad shem ruh ba ki dang don sa arngut ki briew ba mynsaw, kiba la wan hi dalade sha hospital ban wad jingsumar hadien ka jingshah shoh ha kane kajuh ka kynhun.
Kawei na kine kiba shah shoh ka dei ka khynnah Kynthei kaba la mynsaw ha ki kjat na ka jingshah shoh bad ïa kane ka khynnah la phah sha ki jaka sumar ba kham paka ban ïoh ïa ka jingsumar.
Ki Pulit ki la phah ïa ka kynhun na Rajabala bad Bholarbita Outpost sha Phulbari bad ka jingthwet ïa kine ki runar ba ïoh phet tuh, ka dang ïaid shakhmat.
Ki Pulit ki la ujor da ka ejahar pyrshah ïa kine ki briew bad kumjuh ruh kine kiba mynsaw ki la ujor ejahar da kaba jer kyrteng ruh haduh 32 ngut ki briew kiba donkti ban thombor ïa ki.
Shillong, Rymphang 19 : U National President ka National People’s Party (NPP) uba long ruh u Myntri Rangbah ka jylla, u Conrad Kongal Sangma u la khyrwit tyngeh ïa ki seng saiñpyrthei kiba thmu ban wanrah ka jingïapher jaidbynriew da ki jingkren pynbiej ha ki rynsan ïalap election, ha kaba u la pynthikna ba ka NPP kan ïeng pyrshah ïa ka jingthmu pyntreikam ïa ka Uniform Civil Code (UCC).
“Mynta ki kwah ban wanrah ïa ka Uniform Civil Code (UCC), ha kaba ka jingithuh ba kyrpang ïa ki riewlum bad ki rit paidbah yn sa duh noh, Nga kular ïa phi ba kan dei ka NPP ka ban ïeng pyrshah ban pynthikna ba ïa ka UCC yn nym shah ban pyntreikam ha kane ka Jylla bad ha ka thaiñ baroh kawei, ban ïada ïa ka jinglong kyrpang jong ngi ki paid riewlum bad jong ka Jylla," ong u Myntyri Rangbah ka Jylla.
U la ong ba ki don ki seng saiñpyrthei kiba pyrshang ban wanrah ïa ka Citizenship Amendment Act (CAA) ha Meghalaya, bad dei ka NPP kaba nyngkong eh ban ïeng pyrshah ïa ka CAA ban pyntreikam ha kane ka Jylla bad ha ka thaiñ shatei lam mihngi.
“Nga lap ba ki don ki seng saiñpyrthei kiba la pyrshang ban wanrah ka jingïapher jaidbynriew ban pharia ïa ka Jylla bad ïa ki paidbah," u la ong bad buh jingkylli ruh hato yn ailad ïa kita ki seng ban leh kumta ? U la ong ba ka Jylla ka khlaiñ da ka jingïatylli lang, bad kane kadei ka thong jong ka NPP ban ïaid shakhmat, bad kaei kaba ki paidbah ki kwah mynta ka long ban ïoh ïa ka jingsynshar kaba skhem tang da kawei ka seng hadien 51 snem.
“Nga lyngngoh ïa kiwei ki seng saiñpyrthei da ka thong aiu ki mih, nga ïohi ba ki don ki nongïalam na kiwei ki seng haba kren ha ki rynsan election ki kren pyrshah beit ïa ka Sorkar, haba ma ki hi ki don beit bad ngi ha ka Sorkar baroh 5 snem," u la ong.
““U la ong shuh shuh ba ki don sa kiwei ki seng kiba wanrah ïa ka jingiapher jaidbynriew.
Kito ki seng kiba pyrkhat ba ki lah ban phiah ïa ngi ki la bakla shibun, namar ngi don ka jingngeit kaba skhem ha ka jingïatylli bad ka jingïatreilang ban kyntiew ïa ka Jylla," la ong u khliehduh ka NPP.Nongstoiñ, Rymphang, 19: Ar ngut ki samla kynthei kiba dei ki dkhot jong ka kynhun rwai Choir jong ka Balang Presbyterian Umdang, West Khasi Hills, ki la khlad noh hadien ba ka kali kaba kit ïa ki lem bad kiwei pat ki para ba ïa rwai-lang, ka la kylla ha ka shnong Mawkhumkha ka jaka ba pynlong ïa ka jingïaseng Ri Lyngngam Presbytery.
Kiba la khlad noh la tip kyrteng kum ka Dearly Daffudil Rashir 18 snem ka karta bad ka Sonamika Ryntong 17 snem ka karta.
Kane ka jingjia ka la jia ha ka step sngi u Blei ha ka por kumba 8:30 ei ei mynstep, ha kaba katei ka kali Bolero pick up kaba don ïa u number ML07 B 9110, ba la ñiah da u Shempatkupar Mawsor, ka la mih na Umdang ryngkat 34 ngut ki nongleit jingïaseng, kiba kham bun hi na ki, ki dei ki dkhot nongrwai Choir jong ka Balang Presbyterian Umdang.
Hynrei, ka long kaei kaei kaba sngewsih ba mar ïa poi ha katei ka jaka ha Mawkhumkha, katei ka kali ha ka jingbakla bad jingbym lah shuh ban teh lakam da u nongñiah, ka la leit tynrah ïa ka top um kaba don ha katei ka jaka bad kylla khongpong, haduh ban dkhat syndon ha kajuh ka jaka ïa ka mynsiem ba kordor jong kitei ki ar ngut ki samla kynthei.
Kiwei pat kiba don ha katei ka kali ki la mynsaw jur bha, ha kaba ki riew paidbah kiba don ha katei ka jaka, mar mar ki la ïarap ban pynkit mar mar sha ki jaka sumar kum ha Riangdo CHC bad Nongstoiñ Civil Hospital.
Hynrei na ka bynta kito kiba la kham mynsaw jur eh la pynkit noh sha Shillong.
La ong ruh ba ki don ar ngut kiba la kham mynsaw jur bad don hapdeng ka jingbym tip briew bad don mynta hapoh jingsumar ICU.Hadien kane ka jingjia ba sngewsih, na ka liang ka jingïaseng Presbytery jong ka Ri Lyngngam, ha ka jingïaseng kaba nyngkong ka la pynlong noh tang ïa ka jingïaseng duwai bad kiba bun ki la mareh sha katei ka jaka ba jia ka jingjia kaba sngewsih ban ïarap ïa ki lanot.
Ha kajuh kane ka sngi bad ha kajuh ka por, ka la don ruh ka jingkylla kali ha shnong Nongsba Maweit, ha kaba kawei ka kali sumo kaba don ïa u number ML05 1251, kaba kit ïa ki nongleit jingïaseng ban leit sha ka jingïaseng Presbytery Nongpyndeng ha Balang Mawtynrong, ka la kylla bad wanrah ka jingmynsaw sha ki nongleit jingiaseng.
Katkum ka jingïathuh jong u Secretary shnong barim ka shnong Nongsba Bah Phiom Riangshiang, la ong ba shwa ba kane ka sumo ka la kiew ïa u thiep shwa ban poi ha Nongsba, hynrei la ong ba namar ka don ka jingthut ha ka break jong ka kali, kumta ka la kylla noh ha katei ka jaka,“Donbok ba ha kane ka jingjia, ki 8 ngut ki riew kynthei, ki longkmie ka Balang kiba don hapoh ka kali, ki la shu mynsaw malu mala ha ki bynta jong ka met.
Tangba hap pynpoi pat ïa ki sha jaka sumar ha PHC Maweit bad kumjuh ruh sha Nongstoiñ na ka bynta ki jingmynsaw.
Katba ar ngut ki rangbah ba kynthup ïa u nongñiah ki khlem lei lei satia", ong u Bah Riangshiang.
Shillong, Rymphang 19 : Ka jingïalang jong ka United Democratic Party, Mairang circle kaba la pynlong ha ka sngi Saitjaiñ ha u Mot Tirot, Mairang ha ka jingthmu ban pan jingkyrshan biang sa shisien na ka bynta ban pynjop ïa u kyrtong ka seng, u bah Metbah Lyngdoh uba long u MLA ba mynta ka la long kaba shongshit namar ka jingshad kmen jong ki paidbah kiba la kot palat phew hajar ngut lyngba ki jingrwai kiba la thaw kyrpang bad ruh ban ïoh sngew ïa ki jingkren na ki nongkyrshan halor ka jingangud jongki na la u kyrtong.
Haba ai jingkren ha katei ka sngi, u bah Metbah Lyngdoh u la pynsngew halor ka jingsheptieng ka jong u ïa ki jingpynbiej jong ki seng na ri thor ïa ki paidbah ha ka kyrteng jong ka roi ka par lane ka development ym pat ban pynsngew ïa ki paidbah da ki lad jingïada ban pynneh pynsah ïa ka jinglong rit, hok tynrai jong ka Jaidbynriew Hynniewtrep.
“Ka ilekshon 2023 kadei ka ilekshon ka bapher bha.
Nga sheptieng ba ïoh ki paidbah ki shah ïalam bakla ban jied kata ka dei na ka jingwan jong ki seng kiba pynbiej mynta ïa ki paidbah ha ka kyrteng ka roi ka par lane development ym ban don ka jingmut ban ïada ïa ka jaidbynriew rit paid," ong u bah Metbah ha ka jingkren jong u sha ki paidbah kiba la kot palat phew hajar ngut.
Une u kyrtong ka UDP uba la jop na kane ka seng la lai sien kynthih bad uba long mynta kum u president rangbah ka UDP, u bah Metbah u ong, ka UDP ka ïeng ha ka nongrim ban ïada ïa ka jaitbynriew katba kiwei ki seng kiba ïakhun ïa ka elekshon khamtam kito kiba na shabar ka jylla ka long beit tang ban kyrñiom lyngba ka development.
U bah Metbah u la pynsngew ruh ïa kawei ka sur, kaba u la ong, katne ki snem ki la ïaid, ngi la shu mad tang ki jingjynjar namar ba ngi la shu shah pynbiej tang ha ka kyrteng ka development.
U bah Metbah uba don ka jingïakhun pyrshah ïa u kyrtong ka seng na ri thor, ka Congress, u la phla ruh sha ki paidbah ba ha kine ki por kiba ladep, ki ladon bun ki seng kiba dei ki national party kiba la pynbiej ïa u ban pynïasoh bad ki bad bynrap da kaba ong, ba u la kyntait ïa ka jingtyrwa bad rai ban ïaineh ha kawei ka seng bad ka nongrim jong ka ban ïada ïa la ka jong ka jaidbynriew.
Nalorkata, u la ong ba ki paidbah kim dei ban duh mynsiem halor ka roi ka par namar ka roi ka par kan wan beit namar ki skhim pynroi ki la don lypa kiba dei ki hok jong ki paidbah hynrei donkam tang ïa ki paidbah ban ailad ïa ka UDP ba kan don ha ka bor bad u angnud ba kiwei ruh ki kyrtong ka seng kin jop lang ha kane ka elekshon khnang ban lah ban thaw sorkar na ka bynta kiba bun ki kam kiba kum ka seng trai ri ka dei ban leh.
Ha kawei ka liang, kawei ka samla kaba dei ka General Secretary ka Nongliput Unit, ka kong Airisha Mawlong ka la ong, ba ka politiks ka long kum ka kam shongkha shongman namar shisien ba ngi la bakla ban jied, ngin bakla shi rta jingim bad kit bad bah ïa ki jingeh shi junom.
Ka la ong ruh ba lada ngi jied ia u briew uba don ka jingkitkhlieh, ngim duh jingkyrmen ba ka lawei jong ngi kan bha.
Ha kajuh ka por ka la kyntu ïa ki paidbah ba kim dei ban dang ailad ïa ki seng kiba na shabar namar ki ladep ban knieh ïa ka hok jong ki trai ri bad ka don ka jingma ïa ka jaitbynriew rit paid na ka daw ba kine ki seng ki don ïa ka thong ban pynrem ïa ki seng riewlum, la bynrap ka kong Airisha.
Haba kren ban pan jingkyrshan na ki paidbah ïa u bah Metbah Lyngdoh, ka kong Airisha ka la ong, haba une u nongmihkhmat u la pynïoh distrik, hato ngin siew kylliang da kaba sniew bad haba u la leh bha, ka dei ka kamram jong ki paidbah ban ai jingkyrshan lyngba ki vote jongphi kum ka dak ka jingsngew nguh.
Shuh shuh, ka kong Airisha ka la kyrpad na u bah Metbah ba lada ka UDP ka wan ha ka bor, ka dei ban pynkylla ïa ka reservation policy namar ki samla ki jynjar bad lynniar ba ki mad bun ki jingeh na ka jingnoh shilliang palat ka policy.
Kiwei kiba la ai jingkren ha katei ka sngi ki kynthup ïa u bah Marshal Diengdoh u nongïalam barim ka NPP, ka kong Madonna Langstieh ka nongïalam ka seng Congress bad kine ruh ki la pan ïa ka jingkyrshan na u paidbah ba kidei ban pynjop biang ïa u bah Metbah namar ki ruh ki ïohi ïa une u nongïalam kum u rangbah uba ïohi jngai ïa ka lawei ki paidbah.
Shillong, Ïaiong 04 : Ka kynhun ïalehkai jong ka Tura District Cricket Association ka la ïoh ban khur ïa ka jingjop kaba tang da 9 ron ha ka kylla kaba nyngkong pyrshah ïa ka Shillong Cricket Association – A, ha ka sngi nyngkong jong ka final U-15 Inter District Cricket Tournament 2023 kaba long ha Umbuda, Ri Bhoi District.
La sakhi ba ka jingïakhun ha katei ka sngi hapdeng ki ar tylli ki kynhun ba khlainbor tam ha ka kriket ha ka jylla ïa ka jingtbit jong ki nongkawang bol kiba la lah ban pynkhyllem haduh 23 wiket.
Haba tied nyngkong, ka SCA-A ka la ïoh ban kamai 101 ron katba ka Tura DCA ka la ïoh ban tam da khyndai run hadien ba ki la khyllem lut ki rangtied ha ka por ba ki ïoh kamai 110 ron.
Ha ka kylla kaba ar pat, ka SCA-A ka la ïoh ban kamai 46 ron la 3wiket kaba la pynlong ïa ki ban ïoh lamkhmat da ki 37 ron.
Ha kane ka sngi tang lai ngut ki rangtied jong ka Shillong CA kiba la poi dap phew ka jingïoh kamai ron, kitei ki kynthup ïa u Dipayan Nandi da ki 48 ron na ki 47 bol, nangta u Advay Ratan 21 ron bad u Rudra Singh Rathor da ki 16 ron.
Kolkata, Ïaiong 04 : Ka kynhun ïalehkai jong ka Shillong Lajong ka la ïoh ban pynliem noh da tang 1-0 kol ïa ka kynhun jong ka East Bengal FC ha ka lympung jong ka Hero 2nd Division League 2022-23 kaba long ha kane ka sngi Ba-ar ha Naihati Stadium, West Bengal.
Ïa katei ka kol jop na ka bynta ka kynhun hapoh ka jingïalam jong u Bah Bobby Lyngdoh Nongbet la ïoh ban thep da u Pursunep ha ka minit kaba 50 jong ka kylla miet hadien ba ka jingïakhun ha ka kylla step ka la kut noh khlem da don mano mano ruh ba ïoh thep kol ha ka kylla step.
Watla naka liang ka East Bengal kala ïakhun tyngeh ban ïoh pynïakhaid hynrei tad haduh ban da kut ka por ïalehkai ruh kam shym la lah satia ban pynkhih jar.
Kumta na katei ka kol jong u Pursunep ka la pynlong ïa ka Shillong Lajong ban mad ïa ka jingjop ba nyngkong ha katei ka lympung ban khur ïa ki lai point na ka Group B.Kane ka kynhun mynta ka don ha ka kyrdan kaba ar hadien ka United Sports Club watla ki don katjuh ka jingïoh khur point hynrei ka ïapher pat ha ka jingïoh thep kol.
Ka jingïakhun kaba bud na bynta ka Shillong Lajong kan dei pyrshah ïa ka BLG – The Diamond Rock FC ha ka 09tarik mynta u bnai hi ha Mulna Football Stadium bad kaba bud pat kan dei ia ka United SC ha ka 14tarik jong mynta u bnai hi.
New Delhi, Ïaiong 04 : Ka nongïalehkai ba la 95 snem ka rta, ka Bhagwani Devi ka la ong ba katba ka dang im kan ïai bteng ban ïalehkai watla ka la sdang kham dier ïa ka jingim ïalehkai jong ka.
Katei ka meirad ka la sdang ban rung sha katei ka lympung ïalehkai ha ka por ba ka la dap 94 snem ka rta, da kaba jied ïa ka jingïalehkai shot-put.
Shwa kane, katei ka meirad ka la mad ïa ki jingeh suda ha ka jingim hynrei dei tad ynda ka la rung sha ka lympung ïalehkai ba ka la sdang ïa ka jingim ba thymmai.
Ïa katei ka nongïalehkai kaba la kha ha ka shnong Khedka, Haryana, ha shwa ba kan dap 30 snem ka rta ka la duh noh ïa u khun bad u kurim jong ka.
Ha katei ka por ka dang pun ïa uwei pat u khun.
Ym tang katta, saw snem hadien kane pat sa ka khun heh jong ka ruh ka la khlad noh.
Kumta, hadien kane ka la rai ba kan ym shongkurim shuh hynrei ban trei minot noh ha lyngkha rep ban pyndap ïa ka iing ka sem.
Ha u 2007 ka la hap ruh ban phah puid namar ka jingshitom.
Dei tad ynda ka la rung sha ka lympung ïalehkai ba ka jingim ka la sdang ban kylla.
Tang hadien hynriew bnai ba ka jied ïa katei ka jingïalehkai ha u Kyllalyngkot 2022 hadien ba u ksiew jong ka ba dei ruh u coach, u Vikas Dagar u la phah ba kan ïalehkai shot-put.
Tang ha itei i por ba khyndiat ka Devi ka la ïoh ban khur haduh lai tylli ki takma ha ka World Masters Championship kaba long ha Finlad ha u snem ba la dep.
Ka la khur takma ksiar ha ka thup 100mitar, bad kawei kawei ka takma rnong ha ka shot-put bad ka discuss throw ha ka thup ki nongïalehkai 90-94 snem.
Hadien kane, la phriang ki khubor shaphang ka jingtbit jong ka bad kumta ki briew ki la sdang ban khot ïa ka, da ka ‘Sprinter Dadi’.
Mynta ha ka rta kaba 95 snem, ka rta ba bun kim lah shuh wat tang ban ïaid ruh, ka Devi pat ka dang ïakhun ban poi sha ka thong, kata ban wanrah shuh kham bun ki takma na bynta ka India.
Dang ha ka taiew ba la dep, katei ka meirad ka la khur lai tylli ki takma ksiar ha ka World Masters Athletics Indoor Championship 2023 kaba long ha Torun, Poland ha ka thup mareh kiba 65mitar, nangta ruh ha ka discuss throw bad ka shot-put.
“Ngan dang khur bun ki takma, katba nga dang im ngan ïai khur takma," ka la ong ha kane ka sngi Ba-ar hadien ba ka la wanphai na Poland.
Ka la pynpaw ruh ba ka thong jong ka mynta ka long na bynta ka Asian Masters Championships kaban long ha u Naiwieng ha Phillipines.
Kan ïakhun ha ka sien kaba nyngkong eh haka Asian Championship bad kumta ka pynpaw ruh ïa ka jingkyrmen ba kan khur takma ksiar nangtei ruh, ong u coach jong ka, u Vikas, ba dei ruh u nongïalehkai ha ka thup kiba don jingthut dkhot met.
U Vikas u la ïoh ruh ban khur takma ha ka jingïalehkai longjump bad ruh ha ka 100m na bynta ka India ha ki lympung barri.
“Hadien kane, kan sa leit ruh ban aireng ha ka World Masters Championship kaban long ha Sweden ha u snem ban wan bad ngi kyrmen ba kan lah ban ïalehkai bha da kaba tam ïa kawei ka ksiar bad ar tylli ki takma rnong ba ka ïoh ha Finland ha u snem ba la dep," u la ong.
Haba kylli kumno nyngkong u poi pyrkhat ba ka meirad jong u ka lah ban shim bynta ha ki lympung ïakhun kiba heh jong ka pyrthei, u Vikas u la ong, “Ha ka por ba ka kawang ha ka sien kaba nyngkong nga ïohi bad nga tip hangta hi ba ka don ïa ka jingtbit.
" U ïathuh ruh ba ka meirad jong u man ka por mynshwa ka ju phohsniew ban ïoh khur ïa ki takma ksiar.
Ka jylla ka ker tawiar da ki khlaw ki btap ba rben bad ba jyrngam bad lyngba jong ki, ju kyrsoi pat ki umpohliew kiba da bang bad shngiam pat haba dih ia ki.
Ka jingkyrsoi jong ki umpohliew, ym tang ba ka lah ban pyndap ia ka jingdonkam jonng u briew, pynban kaba tam ka da kyrsoi shisha haduh katta katta kaba lah pat ban ring nur pat ia ki ban tan sha ki lyngkha naka bynta ban ioh pat ban rep ban riang.
Haba baroh ki saw aiom jong ka snem, lait noh tang ha ka aiom pyrem, haba ka bneng ka sdang ban ring tyrkhong bad ap ia ka jingwan ka aiom lyiur,ba ki umpohliew ki rit bad ki rngat, hynrei ki iai long pat kiba la pynkhreh ba kin shim iala ka kamram ban pyndap ia ka jingdonkam ka jong u khun bynriew.
Pynban ha ka juk ia beh ia ka spah ka jingbeh than eh ia ka jingsuk pyrthei ka pynlong ia ka mynsiem u khun bynriew ba un khynra hi war ia kiba bun ki tyllong um, ha kaba sdang eh, u pynjot ia ki khlaw ki btab, u dain u khrai ia ki dieng ki siej, u da dusmon da tyngeh ia ki kynbat dawai, haba um sngew iohnong na ka khlaw, u hiar sha ki jaka ba kham them haba ka um ka lang, hangne u pyndonkam da ki kor ki bor ba khlain ban sam lyngba ia ka khyndew, namar ka jingkwah rhah palat ka jong u ia ka um kaba un bam, hynrei ia kaba tam u da pynkylla dur pat ia ka sha ka lad ban kamai ja kamai dohkha, da kaba die pat ia kaum.
Ym tang katta, ka mynsiem bam duh byn don ka jingpyrkhat ia ka lawei ka iai rung ha ka mynsiem u bynriew, da kaba u da thang dusom ia ka khlaw ki btap ia ki dieng siej, kiba da kylla, katta ka um kaba jiar na ki, ki sdang ban ring tyrkhong bad ruh ha ka juh ka por ba kin jah rngai noh.
Haba phai sha ki tyllong um ba kyrsoi ha ki wahduid bad ki wah bah, u bynriew u sdang ban pynjot da kaba tih maw tih syiap, u da khynra naphang ia ki jaka ba don ki tyllong um, da kaba u da pynduh pyndam ia ki, namar na kum kane ka jaka, u da sngewkmen palat ka mynsiem namar ba u ioh ia ka kabu ban kamai spah kamai phew.
Kumta, katba nang mih ki sngi, kiba bun ki tyllong um ba kyrsoi ha kane ka jylla ki sdang ban duh jait, ha kaba ka umpohliew bah ba iai kyrsoi ha ki saw aiom jong ka por, mynta ki la sdang ba kin jah, hynrei shu sah shisha satang ki dienjat jong ka jingtuid ka um, kaba da kylla ki long pynban kum ki ummat jingtim ia ka jingleh hanga mei palat ka jong u khun bynriew.
Da kumta ka jingrakhe ia ka sngi ba kyrpang ka um ha ka pyrthei ha ka taiew ba la dep, ka donkam ba kan sei mardor ia ka kynja khubor ban sdang ban pynkyndit bynriew ia u paidbah, ba ka por ka la dei shisha ban sdang ha kaban tyngkai lut ia man la ki tyllong um kiba don ha kane ka jylla, ha kaba man la ki shnong ki thaw, ki dong ki kyntoit ban shim khia naka bynta ban pynneh ia ki tyllong um kiba kyrsoi na ki.
Lymda kloi lan ban shim khia katba dang biang ka por, ka por kan sa poi ba kan sa khie ka kynja kyrduh um kaba shyrkhei, katno tam lei lei ha kum kane ka aiom pyrem, kaba ka bneng ka rang tyrkhong bha, ba sdang pat ka kdew kti ne thnum namar balei, ka daw baroh ka long namar ka jingbym shim ia don lem ia katta ka mynsiemban ia bah khlieh.
Shuh shuh ka por ka la dei ruh ba ka sorkar ba kan khang noh shi syndon ia ka jingsdang ban bteng ban sam um pathar shapoh ka khyndew, namar ba kane kam ktah tang ia ka jingpynrngat ia ki tyllong um, pynban ka jingma ka long ia ka jingpei thliew ka sla khyndew, kaba tang shu khie pat u jumai lah ban lam pynban sha ka jingma, namar ba ka khyndew ka la long lypa kaba la tor.
Lymda kloi ba teh lakam ia kane ka jingpynjot ia ki tyllong um, sa shsien dei biang u paidbah hi uban mad ia ka jingeh, ha kaba un shem bad iohi ia ka um ha baroh sawdong ba ker ia u, hynrei wat tang shi jaw ruh pat un nym ioh pat ban dih ia ka, namar ba ka um kaba kyrsoi,kadei kaba long bih naka jingleh dusmon jongno re.
Tang 15 kilo metre na Nongstoiñ lyngba ka surok na Nongstoiñ- Nongjyllieh-Lawse- Sohparu bad Diengsyiang, lehse ka dei ka surok kaba sniew tam ha West Khasi Hills District, hynrei la katta ruh ka dei ka lynti kaba khring bha ia ki briew baroh tang ban iohi bad leitkai pyngngad sha ka Dewlynnong Nongkhnum kaba itynnat tam ha Meghalaya.
Kane ka surok ka bam kumba 45 minit ei ei lada leit da ka kali.
Kane ka Dewlynnong ka heh kumba 10 haduh 15 sq.
km bad la kerkut ia ka da ar tylli ki wah kiba khlad arliang na ka Wah Kynshi hi – kawei ka tuid shaphang mihngi na kaba ngi ioh ia ka Kshaid Shadthum katba kawei pat ka tuid shaphang sepngi na kaba ngi ioh ia ka kshaid Weiñia.
Kine ki kshaid ki iapher bak-ly-bak.
Ka Weiñia ka dei ka kshaid kaba ka um wah ka shu ryngkoh beit na jrong shapoh phum rymphum, katba ka kshaid Shadthum ka um wah ka noh rymphum pateng pateng lyngba ki ki krem ki kroh bad thlongmaw da kaba kyrhuh jam thum thum artat artat ha lynti bad kaba kaba i shyrkhei palat ha ka por lyiur lei lei.
Kine ar tylli ki wah kiba khlad na ka wah kynshi (kiba dei ka wah Kynshi hi), ynda ki la tuid ia ka lynti kaba jngai ki sa iakynduh sha kjat jong ka Dewlynnong bad, ynda ki la iakynduh biang bad tuid kham sharum la pynlong ia ka Kshaid kaba kham heh rymphum rymphai bad kaba i triem bha namar ka tan arsut sha ka riat bah ia ki khmat jong ki briew kiba leit peit ia kane ka Kshaid bah, ba la khot ka Kshaid Lynshiang.
Kham shathie sharum jong kane ka Wah kaba long them bah bad lyhuh ka don ka Hydro Electric Project ba la khot ka Kynshi Stage-I ba la aiti ha ka Kompeni Athena Power Pvt.
Ltd.
Ha khliehduh jong ka dewlynnong ha ka jaka ba khlad arliang jog ka wah Kynshi ka don shi lynnong heh u Shyiap uba itynnat bha ban shongkai bad ban bam khana ne ban ialehkai bad une u lynnong shyiap u don harud jong ka wahbah Kynshi bad ka Thwei kaba ïar bad kaba jylliew bha ba la khot ka Phanliang.
Ki traishnong jong kane ka jaka ki ju kieng ia ki lieng kynda ha kane ka thwei ban kam na shiliang sha shiliang namarba ym don jingkieng na kane ka jaka ban jam sha shiliang ban poi ha shnong Dilingiem.
Ka um jong kane ka thwei ka khlain bha bad ka don ka lad lad napoh kaba suh kyllaiñ sawdong sawdong kaba tan shapoh bad ha ka phareng ia kum kane ka jait ki ong ka Whirlpool.
La bun ngut ki briew kiba la syntuid na u shyiap sha kane ka thwei bad ki la ïap ruh.
Ki nongleit peitkai ia kane ka jaka ki hab ban da husiar bha namar kane ka jaka ka long kaba ma.
Nangta, harum khyndiat jong kane ka lynnong shyiap ha ka tnat wah kaba tuid shaphang sepngi ki don ar tylli ki jingkieng nar doi doi (suspension bridge) ba itynnat kiba pyniasoh ia ka shnong Diengsyiang bad ka Dewlynnong Nongkhnum.
Kane ka dewlynnong kaba don kumba10-15 sq.
km ka long kaba itynnat bha bad ki don ki lum rit bad ki them padun ba itynnat ba don ki phlang, ki khlaw bad ki lawbniap.
Ki don ruh ki pynthor kba kumba lai saw tylli tang ha kawei ka them.
Ha kane ka jaka (dewlynnong) la shongshnong da 12 tylli ki tnum ïing kiba dei ki trai khyndew bad ki khun ki kti jong ki hi.
Ym iohi ïingskul lane ïingmane ruh ha kane ka jaka.
Ki trai jaka trai khyndew, hapoh ka jingïalam jong u Bah Hero Nongsiej, u Bah Pius Nongsiej bad u Bah Ram Nongsiej ki la iathuh ba na ka liang jong ki trai khyndew ki la iasoi bad ka Tourism Department ba ka Tourism Departmet kan tei kumba san tylli ki iing sah jong ki tourist lane kita ki tourist cottages ha kane ka dewlynnong.
Bad shisha, la dep tei ia kine ki ïing hynrei, ym pat pyndonkam ei ei haduh mynta wat lada la ker jingker baroh sawdong jong kine ki ïing.
Ka jingiakut ka long na ka bynta 25 snem ba tourism department kan pyndonkam ia kine ki ïing bad hadien kata kin long trai noh ki trai khyndew ban pynïaid ia kine ki ïing bad kiwei ki jingtei ha kane ka dewlynnong.
Kat haduh ba thoh ia kane ka jingthoh ym pat don ba pynkyndonkam ia kine ki ïing ba la shu ieh ïingjah kumto bad la kam trai shipor da ki blang bad ki masi jong ki trai shnong Nongkhnum.
Ha kine ki snem kiba la dep la ju pynlong ia ki Tamasa synrai bad tlang bad ka jingpoi ki briew ka la long kaba shyrkhei.
Hynrei, ka jingtuid jong ki tourist ka long tang khyndiat bha ha kiwei ki por, khamtam lei lei ha ka por lyiur shu poi kai tang kumba san 10 ngut shi sngi bad teng teng wat uwei ruh ym poi, iathuh ki jong u Bah Hero bad u Bah Pius.
Sa kawei ruh ka jingeh ka long ba ha kane ka jaka ym don dukan sha lane dukan ja ne kino kino ki dukan na ka bynta ki nongwankai sha kane ka dewlynnong.
Ka daw jong kane ka long ba haba ki nongwankai kim da don bha ym myntoi ban buh dukan ne kiwei kiwei, ong ki traishong nongkhnum.
Kane ka dewlynnong ka dei ka jaka kaba itynnat tam ha West Khasi Hills ban leit jngohkai bad leit bamkhana, leit kai pyngngad lane leit khwai doh kha, dohthli ne shersiangkai.
Lah ban ong ba kane ka dei ka jaka pdeng bha jong ki nongkhwai ym tang ha sawdong jong kane ka dewlynnong hynrei ha baroh shi lynter jong ka Wah kynshi (Anglers’ paradise).
Ka jingdon ki jingkieng nar doi doi, ka jingdon ki madan madiah, ki wah, ki khlaw ki btap, ki shyiap rud wah, ki madan phlang ban ialehkai, ki lum ki them, ki kshaid bad ki twei ka dei shisha ka jaka ba shong ki puri blei.
Naei phin ioh kum kane ka jaka ba la kyrkhu kypang da ki blei.
Mawkyrwat, Ïaïong, 04: Ka Nongbri Brothers FC ka la jam mynta sha ka phainal jong ka Mawlangwir Football Community Shield 2022-23 da kaba jop pyrshah ïa ka Azriel SC, Shillong, lyngba ka tie breaker (4 – 2) ha ka semi-final kaba ar kaba la long ha Madan Saitsnad, Mawlangwir, South West Khasi Hills District ha ka 04 tarik u Ïaïong 2023.
Ha kane ka jingïalehkai, ha ka kylla step, baroh ar ki kynhun ki la ïa khun ban rah ïa ka bol shaneng bad sharum ban ïoh thep hynrei ym shym la don ba lah ban pynkhih jar haduh ban da wai shiteng.
Ynda la dei ka kylla miet, ka jingïalehkai ka la nang i shongshit shuh shuh namar ba baroh ar ki kynhun ki la ïa khun shitom ban ïoh pynkhih jar kaba la pynlong ïa u paidbah nongwan peitkai ban ïa risa.
Dei tad ynda la poi ha ka minit kaba 48 ba ka Nongbri Brothers ka la ïoh ban pynkhih jar nyngkong.
Kane ka la pynlong ïa ka Azriel ba kan ïa khun shitom ban ïoh pynphai.
Wat hapdeng ki jingpyrshang ba bun, ka Azriel kam shym la lah ban pynphai bad ka la pynlehnohei ruh ïa kiba bun ki kabu ksiar bad wat ïa ka penalty kaba ka la ïoh ruh.
Ka Nongbri Brothers ruh ka la ïakhun shitom ban thep kol shuh shuh bad ban ym ailad ïa ka Azriel ban ïoh thep kol.
Hynrei ynda la poi ha ka minit ka 90+4, ka Azriel ka la ïoh ïa ka kabu ban pynphai kylla ïa ka kol bad kumta ban pynïakhaid ïa ka jingïalehkai.
Namar ka jingïakhaid, la hap ban pynïalehkai biang lyngba ka extra time hynrei ym shym la don ba la lah ban pynkhih jar.
Kumta, hadien ka extra time, la rai ban pynïaleh noh da ka tie breaker.
Ha ka tie breaker, ka Azriel ka la shut 4 sien ba ka la thep 2 sien.
Ka Nongbri Brothers pat ka la shut 4 sien bad ka la thep 4 sien.
Kumta lyngba kane, ka Nongbri Brothers ka la jop ïa ka jingïakhun da 4 – 2 bad, namarkata, ka la jam ïa lade sha ka final ha kaba kan sa ïa aireng pyrshah ïa ka Se Lajong FC.Ha kaba ïa dei bad ka phainal jong ka MFCS 2022-23 hapdeng ka Se-Lajong FC bad ka Nongbri Brothers FC, ka Mawlangwir Sports Club kan sa nang ai ka jingpyntip.
Ka Sports Club ka kyrpad ïa ki paidbah riew-ieid phutbol ban sa buddien ïa ki jingpyntip lyngba ki kotkhubor, youtube, bad ki social media account jong ka Sports Club, kata ka Facebook bad Instagram, bad kumjuh ki poster kiba yn tah ha man ki shnong.
Mawkyrwat, Ïaïong, 04: Ki nongkhaïi dewïong kiba dei hapoh jong ka South West Khasi Hills District ha ka jingïalang paidbah ne ka General Meeting ba la dep ban pynlong naduh ka 31 tarik u Lber, 2023 hapoh shnong Nonghyllam, South West Khasi Hills District ki la don ka jingrai paidbah ban pynkylla noh ïa ka kyrteng jong ka kynhun ki nongkhaïi dewïong na ka “Meghalaya Mine Owner & Exporters Association" (MMO&EA) sha ka “South West Khasi Hills Mini Owners & Exporters Association" (SWKHMO&EA).
Namarkata, da kane ki la pyntip bad pynshai paidbah biang ïa baroh ki trai par (mine owner), ki nongkhaiï (exporters) kynthup ïa baroh lai tylli ki export kiba dei ha Borsora, Cherragoan bad Bagli jong ka Borsora Land Custom Station (BLCS) kiba la wan ha ka jingïalang ne ka general meeting bad ki bym shym la wan ruh kumba la pyntip paidbah da ka MMO&EA ha ka 31 tarik u Lber, 2023 hapoh shnong Nonghyllam, South West Khasi Hills District.
Shuh shuh la ong ruh ba kumba ki la angnud la kham slem ban pynkylla noh ïa ka kyrteng “Meghalaya Mine Owner & Exporters Association" (MMO&EA) halor ki nongrim ba ka kynthup ïa ka jylla baroh kawei katba ka jylla treikam pat tang hapoh ka South West Khasi Hills District.
Da ka jingïasngewthuh jingmut lang, jingïamynjur bad ai jingkyrshan lang la urlong mynta ka sngi ka 31 tarik u Lber, 2023 ha kaba ïa ka kyrteng thymmai la ïoh ban pynkylla noh na ka MMO&EA sha ka SKHWMO&EA) ha kaba ïa kane ka kyrteng thymmai la dep ban kyrshan bad sngewdei ruh ban pynthymmai ïa ki nongkitkam jong kane ka kynhun treikam.
Ki nongkitkam ba thymmai jong ka “South West Khasi Hills Mini Owners & Exporters Association" ki long President u bah J.C.Diengngan, Vice President u bah Rakesh D.Shira, Working President u bah S.F.Nongbri, bah Grelius Marweiñ bad u bah Ojoy A.Sangma, General Secretary u bah J.P.Hahshah, Assistant Secretary u bah Dhansing Hahshah, Treasurer u bah Teilang Pde, Advisers u bah Dliwell Marweiñ bad u bah A.Diengngan bad kynthup ruh ïa ki 22 ngut ki dkhot.
Kane ka long katkum na ka kyrwoh khubor na u bah J.C.Diengngan, President ka “South West Khasi Hills Mini Owners & Exporters Association.
Khliehriat, ïaiong 3 : U Deputy Commissioner ka East Jaiñtia Hills District, uba dei ruh u Chairman District Disaster Management, u pynbna paidbah ba ka “National Disaster Alert Portal" and Mobile App (Sachet App) of “CAP based Integrated Alert System" la dep pyllait paidbah myn ha ka 11 tarik u lber 2023, kine ki App ki mut na ka bynta ban ïoh jingtip kham kloi, ban ïoh ruh kum ki jingmaham ban long peitngor ha kaba ïadei bad ka jinglong jingman ka mariang lyngba ka Alert Generating Agencies / SDMAs over CAP Platform.
Ki Android bad ki iOS version jong ki Mobile App (Sachet) lah ruh ban wad na ka Google Play bad ka Apple App Store.
Ki link jong katei ka National Disaster Alert Portal bad Mobile App lah ban shem ha ka website  kaba dei ka CAP National Disaster Alert Portal bad ka CAP Mobile App (Sachet) na ka bynta ka Android: bit.
ly/3Fb3Osz bad ka apple.
co/3ywcV3f.
na ka bynta ka iOS.Nongstoiñ, Ïaïong 4: Wat la ka jylla Assam bad Meghalaya ka dang pynsahteng ha ka ban pynbeit ïa u pud u sam ha ki hynriew tylli ki jaka ïa kajia pud, hynrei ki paitbah ba shong ba sah ha ki shnong khappud ki la khmih lynti bad kyrmen ba ha kane ka sien kaba ar jong ka jingïapynbeit ka sorkar kan shim ban pynbeit katkum ka mon jong ki paitbah nongshong shnong.
Ha kaba ïadei bad ka jingpynbeit ïa ki shnong ki thaw bad ki jaka puta jaka puta kiba hap ha Langpih sector, kan long kaba eh haduh katta katta ba ka Meghalaya ka lah ban ïoh lut ïa ki jaka kumba ka long, namar ba ïa ki ar phew wei tylli ki shnong kiba la shong la sah da ki Jaitbynriew Garo ba la khleh lang da ki jaitbynriew Rabha bad Nepali kum ka Kamphaduli, Hakumari, Gohalgona, Undiengphiang, Umthli, ter ter haduh Doledonga, ka Assam kan ym ai ei sha Meghalaya wat lada dei haduh ba ïa katei ka jingpynbeit pud yn pynsahteng shi junom ruh.
Ha kaba ïadei bad ki shnong Khasi pat, u bah Slikshon Hoojon sordar jong ka shnong Umyiap Nongmynsaw Syiemship haba pyntip ha u nongthoh khubor, u la ong ba ki sordar jong ki shnong Khasi naduh Nongmawleiñ, Ïewnongma, Mawlan, Langpih Umtap, Madanjaïaw, Langpih, Umwali, Mawdiangsnam, Domtiewaw, Umwahsiang, Mawsikar, Umyiap, Umbyrsit, Umpha, Nongma, Nongmawlong bad kiwei kiwei ki shnong, ki la pynkhreh ïa ki jingthoh jingtar kiba biang ban aiti ha ki nongïalam jong ka Regional Committee on Border Dispute ynda ki la wan ban jurip ïa katei ka thaiñ.
U bah Hoojon u la ong ruh ba baroh ki sordar jong kitei ki shnong ryngkat ki paitbah, da kawei ka jingmut ki la rai ba lada ka ka sorkar Meghalaya kan shah ïa ka Assam ba kan knieh wat tang ïa kawei ka shnong Khasi ruh kin ym ailad, namar ki don ïa ki jingthoh jingtar bad ki dulir kiba biang ba kitei ki shnong ba la kdew ki dei hok ki shnong Khasi naduh hyndai kulong kumah.
U la ong ruh ba ki paitbah Khasi kiba shong ha kitei ki shnong kim don kano kano ka jingsngew ïapher jaitbynriew bad ki Nepali kiba shong ha Langpih, Makaibari, Umahshar, Mawbynna haduh Lawbah, namar na shaphang shatei la kerkut da ki shnong Khasi suda bad ha ka kamai kajih bad ka khaïi ka pateng ruh ki ïatreilang.
Lada jia ba ki ar sorkar ki la lah ban pynbeit ïa u pud u sam ba thikna bad kitei ki jaka ba shong ki Nepali ki hap ha Meghalaya, ki sordar shnong bad nongsynshar hima kin sa shong pyrkhat ban thaw ki lad ki lynti kumno ban leh na ka bynta ki Nepali.
Haba kylli pat ha kaba ïadei bad ki jingïakajia kiba ju jia khah khah ha ki snem ba la dep, u la ong ba ka long kaba shisha ba ki ju don ki jingïakajia ha ki snem ba la dep.
Hynrei naduh ba ka ktem pulit jong ka Meghlaya ka la don ha Langpih, wat kito ki Nepali kiba ju mushlia bad thaw ki kam pynklumar ruh kim nud shuh.
Ha kine ki sngi lei lei naduh ba la kyntiew kyrdan ïa ka Raidmynsaw Upper Primary sha ka Secondary School, baroh ki Nepali ki la leit pule ha katei ka skul.
Na ka jingleit skul jong ki khun, ki kmie ki kpa kiba dei ki Nepali ruh ki la ïa sngewjuh sngew jan bad ki la sngew lehraiñ ban lushia than ïa ki Khasi kiba shong ha katei ka thaiñ.
Nongstoiñ, Ïaiong 4: Ka jingput rongsing jong ka sorkar kmie ban pynpoi ïa ka bording jingshai ha man la ki thliew Ïing jong ki nongshong shnong jong ka Ri India baroh kawei, imat ka la shu long tang kum ka kyntien, kaba la shu ong hana kin leh kumne, kin leh kumtai.
Hynrei ka kam pat kam shym la long kumba la ïoh sngew.
Lah ban pynshisha ïa kata lyngba ki san shnong kiba ha ka thaiñ Umshynrut, kiba la mad ïa ka jingshong dum khlem bording mynta lah kumba saw snem kynthih.
Kata ka long naduh ka 31 tarik u bnai Lber snem 2016 bad haduh mynta mynne ruh, ym pat don ka jingmaramot wat tang shisien bad ïa ka ka daw jong ka jingshah ot noh ïa ka bording ym shym la lah ban tip.
Kitei ki san shnong ki kynthup ïa ka Tlon, Umjajew, Photjalei, Mawjeiñlang bad Umshynrut.
Haba ïakren bad u nongthoh khubor, ki nomgïalam shnong bad ki riew rangbah, ki la pynpaw ba kala ktah ruh ïa kiba pang ba shitom, namar ka jingbymlah ban treikam bha ka CHC namar ka jingbymdon ïa ka bording ilektrik.
Ki nongïalam ka synjuk ki nongsynshar shnong hapoh ka shatri jong ka JAC ki san shnong Umchynrut Area, hapoh ka jingïalam jong u bah Kitboklang Sangriang Shongknor ki san Shnong bad bah Brostar Tyrsa Secretary, ki la pynpaw ba dang shen ki la leit ruh ban ai jingthoh biang ha u Executive Engineer jong ka MeECL Nongstoiñ Division West Khasi Hills District, kumjuh ruh la ai kopi ha u nongmihkhmat jong ka thaiñ.
U Secretary ka Synjuk u bah Brostar Tyrsa haba ïakren bad ki nongthoh khubor, u la pynpaw ïa ka jingsngewdiaw kaba jur ba ki paidbah nongshnong shnong katei ka thaiñ ki la mad ïa ka jingshong dum kaba la palat saw snem namar ka jingduh noh jong ka bording ilektrik.
Shuh shuh, haba batai bniah halor kane ka jingeh, u la ong ba na ka liang jong ka synjuk, ka la dep ban ai da ka jingthoh sha u E.E ka tnad MeECL Nongstoiñ Division ha u snem 2010, 2012 bad 2014 bad lyngba kitei ki lai tylli ki jingthoh na ka liang jong ka ophis, ka la phah ïa ki nongtrei ban wan peit bad ban shna ïa ka bording kaba la ïoh ruh lyngba ka skhim RGBBY.U la ong ba naduh ba la wan poi bording lyngba katei ka skhim, ka shnong ka la ïoh ban mad ïa ka jingshai tang kumba saw bnai ei ei.
Hynrei naduh ka 3 tarik u Lber 2016, kitei ki shnong ki la mad biang ïa ka jingshong dum, na ka daw ba la shah ot noh ka bording.
U la ong ruh ba ïa ka daw jong ka jingshah ot, kim shym la tip satia bad ki la hap ban mad ïa ka jingshong dum haduh mynta mynne.
Ka jingbym don ïa ka bording, ka la ktah haduh katta katta ïa ki paidbah nongshong shnong, khamtam ïa ki khynnah skul.
Nangta ka la ktah ruh ïa kiba pang ba shitom, namar ka jingbym lah ban treikam bha ka CHC na ka jingbym don ïa ka bording ilektrik.
Na ka liang jong ki paid nongshong shnong jong katei ka thaiñ, ki la kyrpad ïa ka sorkar bad kumjuh ïa ka tnad MeECL, ba kin phai khmat lem sha katei ka thaiñ ban pynïoh pat ïa ka bording.
Ka jingwan rah ka party VPP ha kane ka Assembly ba dang shu dep ia ka mat ban peit ne pyrkhat biang ia ka Reservation Policy bad ka Roster System katkum ka rai jong ka Meghalaya High Court ba donburom ka la pynkhie im biang sa shisien ia katei ka mat kaba ktah mat iong ia ka iohkam iohjam ki khun samla jongka ri Khasi-Jaintia jongngi.
Wat la ki seng bhalang baroh na Garo Hills ki pyrshah ia iap ia im halor kane,ki kynhun na Khasi-Jaintia te kin iai ktik beit ba ki shah long langknia ei ha katei ka policy.
Ka jingpynkhie im ia katei ka mat ne issue kan pynktha khlieh shi katdei eh ia u Chief Minister ka Meghalaya lem bad ki kynhun jongu.
La iohi ruh ba katei ka system ka la phiah arliang ia ka Meghalaya ha ki ar kynhun ki jaitbynriew(ST),kata,ki Khasi-Jaintia bad ki Garo.
Kumba ka long mynta,katei ka policy ka pynioh nong eh ia ki jaitbynriew Garo.
Lada ka sorkar kan pynhun ia ki Khasi-Jaintia ruh ka la wai artad ha Garo Hills.
Bad lada ka pynhun pat ia ki jaitbynriew Garo kumba long mynta,kan wai artad ha ri Khasi-Jaintia ruh.
Kan don ka jingktah ruh wat ia ka lawei jong ki political party kiba ia don lang ha kane ka sorkar MDA-2, la kilong ki regional ne ki national party.
Lada kane ka sorkar MDA-2 ka leh mynthi ruh ki paidbah kin nym aili satia ia ka.
Lada kane ka thma ioh kam sorkar kan khie shisha,ka jingiadei hapdeng ki jaitbynriew Khasi-Jaintia bad Garo kan nang ia jngai nang ia jngai shuh shuh bad kan sa poi ka por ba ki lah ruh ban ia khlad lok noh shisha da kaba ai noh ia la ka jong ka jong ka state jongki.
Kane ka mat ka long ruh kaba don jingma bha haduh katta katta (very sensitive).
Lada ka sorkar u Conrad Sangma kan bakla rai hangne,kan sa jot artad baroh shi rta bad kan shitom ruh ban khie khlieh biang hadien habud.
Dei hangne ba ki ju ong,"lada ai ruh ym long bad lada ym ai ruh ym long"U la wai lada u leh bad u la wai ruh lada um leh.
(He is doom if he gives,he is doom if he does not give".
Nongpoh, Ïaiong 04: U Deputy Commissioner (Ex), Ri-Bhoi District Nongpoh, katkum ka Sec 52 (1) of ME Act (Assam Excise Act & Rules as adapted by Meghalaya), u la hukum ïa baroh ki dukan kyiad IMFL Retail Shop, Bars haki Hotels, Bonded Warehouses, Bottling Units, Breweries, Distilleries, Country made spirit shops, Outstills, Canteens bad kiwei kiba hap ha Ri-Bhoi District ba kin khang khyrdep haka 07 tarik mynta u bnai namar ka Good Friday.
Nongpoh, Ïaiong 04: U Deputy Commissioner ka Ri-Bhoi, u Arpit Upadhyay u la pyntip ba baroh ki ophis sorkar, Revenue bad Magisterial Courts bad baroh ki jaka pule kiba don ha Ri-Bhoi District kin khang khyrdep haka 10 tarik Ïaiong namar ka Shad Suk Mynsiem.
Nongpoh, Ïaiong 04: Kum shi bynta ban dang pynkhlaiñ ïa ki kam shakri na ka bynta ka bha ka miat bad ka jingdonkam ki paidbah hapoh ka imlang ka sahlang kumba la buh thong da ka seng ïa ki mat shakri paidbah, ka HYC Ri Bhoi District ha ka 30 tarik u Lber 2023 ka la lah ban pynïar ïa ka shnat treikam ba la tip kum ka HYC Umïam Circle.
Ka seng HYC ka la ha katei ka sngi ha ka jingïalam u Samla Hercules Suting kum u President bad u Samla Tony Shylla kum u General Secretary ki la pynbam smai ruh ïa ki nongïalam ba pura kane ka HYC Umïam Circle shuwa ba kin shim ïa ka lyngkor nongïalam ban shakri na ka bynta ki paidbah haoh katei ka thaiñ.
Ki nongïalam ba la pynskhem bad pynbam smai ha kane ka sngi ki kynthup ïa u President ba la jied ïa u Bah Sainkupar Kharjana kum u Adviser, Shinestar Kharpran kum u Presdient, Pynshngaiñ, Thangkhiew kum u Vice President, Dondor Thabah kum u General Secretary bad kynthup ki 21 ngut pat ki dkhot jong kane ka circle.
Haba ai jingkren ruh ha kane ka sngi, u President ka HYC Ri Bhoi District, u Samla Hercules Suting u la ai khublei kyrpang ïa kine ki khun samla kiba la kloi ban shimti ïa katei ka kyrdan nongïalam bad ka thong ba ki la shimti kum kita ki nongïalam hapoh ka lama ka HYC ka long ban ai kata ka jingshakri na ka bynta ka eh ka shon jong ki paidbah.
U la kyntu ruh ïa ki ba ka jingrung jongki sha ka seng kam shym mut ba kin ioh jingmyntoi shimet, hynrei kum ki shipai ka seng ki hap ban pyrkhat na ka bynta ka ri bad ka jaid bynriew.
Shuh shuh, u la kyntu ruh ïa ki ba kum ki nongïalam ki dei ban trei hok ban ai kata ka jingshakri kaba bha tam ïa ki paidbah, namar lada ki samla ki don kata ka mynsiem ban shakri ki lah ban trei ïa shibun ki kam ba ki paidbah kin dup ioh jingmyntoi lyngba ka lama jong ka seng HYC, u la bynrap.
Jowai, Ïaïong 04: Ka Hynñiewtrep National Youth Movement (HNYM) sengkmie lyngba ka jingtrei shitom jong u President bad General Secretary ka HNYM West Jaiñtia Hills District ha kane ka 3 tarik Ïaiong 2023 kala ïoh ban pynkha sa kawei pat ka tnat treikam kaba thymmai ïa kaba la jer kyrteng daka HNYM Khonshnong Unit.
Ïa kitei ki nongkitkam jong ka la pyntian smai da u President Rangbah jong ka Seng HNYM Central Body u bah Louis Dohtdong, ha kaba la pynïaid ïaka jingïalang pyntiansmai da u bah Pyrkhatlang Nongphlang Vice President Central Body, la ïoh ruh ïaka jingkren kyntu kynpham na u samla Pynhun Shulet President HNYM West Jaiñtia Hills District, na u bah Samjur Suïam General Secretary HNYM West Jaiñtia Hills District, na u Secretary ka shnong Khonshnong u bah John Lakiang bad na u Rangbah Shnong Khonshnong bad la ïoh ruh ïaka jingkren ai khublei da u samla Leoferdinand Suïam President HNYM Khonshnong unit.
Ki nongialam jong ka Seng HNYM Khonshnong Unit ki long kumne President: Leoferdinand Suïam, Vice president: Shynrangheiman Passah, General Secretary: Krius Suïam, Asst General Secretary: Kutjingmut Papeng, Finance Secretary: Strongwill Lakiang, Asst Finance Secretary:Marleiki Passah, Organising Secretary: Skem Passah, Agriculture Secretary: Kamwadathmu Hadem, Publicity Secretary: Bantei Papeng, Sport Secretary: Jerming Papeng, Education Secretary: Embhah Passah lem bad dkhot ka Executive Committee HNYM Khonshnong Unit.
Khliehriat, iaiong 4 : Ka East Jaiñtia National Council hapoh ka jingïalam u President rangbah ka seng bah Sambormi Lyngdoh, hynnin ka sngi, ki la leit buh da ka dorkhas ha u Deputy Commissioner ka East Jaiñtia Hills District, u A.Baranwal (IAS), ha kaba ïadei bad ki post laitkam kiba pher ba pher hapoh ka District Selection Committee ha ka EJHD.Haka jingthoh ka seng ka pynpaw ba ha kine ki por bala dep ki duna palat kiba ïoh rung ha ka DSC jong ka East Jaiñtia Hills District kiba dei ki nongshong shnong kane ka thain.
Kumta ka seng ka pynpaw hakhmat u DC ba kat kum ka Reservation of Vacancies in services/posts under the state Government hapoh ka Office Memorandum No.PER.272/72/5.
dated 18th Dec.
