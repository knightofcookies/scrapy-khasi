Percent : ka mut na-ka-shispah – na-ka-shispah ka dei ka jingkheiñ ne jingthew bynta na ka shitylli ba shispah.
Perfect : ka mut paka- paka ka dei ba biang thik nadong shadong.
Perspective : ka mut thewjngai- thew ka dei ba tynjuh jingkheiñ; jngai ka dei ba don sha pajih na ka bor ïohi ne bor sngew ha lade.
Philosophy : ka mut salon saiñnia saiñpyrkhat- salon dei kaba ïathuh khanatang kiba don ka khubor ba jylliew jingmut kiba long artat ka nuksa bad jingsneng ha ka longbriew manbriew ka imlang sahlang lyngba ki ryta; saiñ ka dei ba phrang pynjanai; nia ka dei ka kyntien shongsbai ba khia jingmut; pyrkhat ka dei ka jingmut ha jabieng briew kaba shemphang.
Phrase : ka mut ‘tienkaplang- ‘tien ka dei ka bynta ba shim lyngkot na ka ktien; kap ka dei ba synrap ar ne lai bynta hajuh; lang ka dei ryngkat kawei na kiba  bun.
Piece : ka mut lyngkhot- lyngkhot ka dei shibynta ba dkhat na ka met ba shitylli.
Plan : ka mut pyrshot, saiñkam- pyrshot ka dei ba pyrkhat lypa na ka bynta ka kam ka ba dei ban leh hadien; saiñ ka dei ba phrang pynjanai; kam ka dei ka jingtrei ban pynlong kumba thmu ban sule ha lade shimet, ha ka imlang sahlang bad ka longbriew manbriew.
Policy : ka mut kpait-saiñ-kam- kpait ka dei ka lynter ba pruid dak; saiñ ka dei ban phrang pynjanai; treikam ka dei ba leh kumno kumno na ka bynta ban sule kumba thmu.
Kumta policy ka dei ba pruid dak bad phrang janai na ka bynta ban leh kano kano ka ban sule kumba thmu.
Politics : ka mut saiñpyrthei, saiñhima- saiñ ka dei ban phrang pynjanai; pyrthei ka dei ka jaka shityllup ka meiramew; hima ka dei ka bri synrop lang ïa ki raij jong ki kur ba pynlong ïa ka synshar hapoh u pud u sam ba la pruid dak ha kawei ka bri.
Pressure : ka mut bankhïa- ban ka dei ba tynrong nalor ha kaei kaei; khia ka dei ka jingthew ka ba  jubor ban tynjuh kit ne rah.
Kumta bankhia ka dei ka ‘tienkaplang ka ba thew ba la tynrong jubor kaei kaei ha ka ba  ym lah shah shuh ban kyrshan.
Pressure group : ka mut kynhun bankhia- kynhun ka dei ka jinglum lang katto katne ngut ki briew.
bankhia ka dei ba tynrong jubor kaei kaei ha kaba  ym lah shah shuh ban kyrshan.
Presentation/Gift : ka mut bujai, aisngewbha- bujai ka dei ba wanlam eiei ki paidbah kum ban pynpaw sngewnguh ïa ki kynja longsan mansan; ai ka dei ba sam lem sha kiwei; sngewbha ka dei ba noh ka monlade da kaba  hun mynsiem.
Privilege : ka mut kabuhok- kabu ka dei ka lad ban ïoh myntoi; hok ka dei ka bhah ba la mang ban long trai.
Prophecy : ka mut kren kunok- kren ka dei ba mih ktien na shyntur ba sawa sur ba sngewthuh parabriew; kunok ka dei ka jingjia ba urlong kumba lah ïathuh lypa ha shwa.
Promiscuous : ka mut threw- threw ka dei ba kwah rhah khlem pud ban pynbyrngia da ki kam awria.
Pulse : ka mut kyndeh thied- kyndeh ka dei ba tied mar mar bunsien khlem sangeh; thied dei ki tyndong par snam ha ka met ki jingthaw ba im kum ki briew ki mrad ki sim ki doh.
Qualification : ka mut kyrdantbit- kyrdan ka dei ka snap longkhraw; tbit ka dei ba nang ba tip bad shemphang ha kano kano ka kam.
Quarrel : ka mut kynad, ïamai, ïania- kynad ka dei ba pun sniew ha la mynsiem pyrshah ïa kiwei; ïamai ka dei ba tim ba tla mar kylliang jong ki arliang mamla, ïania ka dei ba kynnoh kynta da ki ktien bym sngewthuh jingmut hapdeng arliang mamla.
Quest : ka mut thwet- thwet ka dei ba wad tyngeh lyngba ki raieh raidam.
Question Hour : ka mut por pyrthew, portohkit- por dei kano kano ka khep ha ka sngi; pyrthew dei ba kylli bad tohkit ka dei ba kham kylli bniah.
Queue : ka mut ang- ang ka dei ba ïeng ryntih marbud shibun tylli ne ngut ter-ly-ter.
Realise : ka mut tipthuh- tipthuh ka dei ba sngew ha lade ïa kaei ka ba  jia kumba ka dei ban long.
Record : ka mut nathi- nathi ka dei ka bui thoh buh kynmaw.
Receptive : ka mut pliemon pliediang- pliemon pliediang ka dei ba khyllie pynpaw bad kamon kadiang ban ïoh pdiang paidbah lang.
Recess : ka mut khangshikylla- khang dei ba sangeh noh; shikylla dei ka por ba la mang ban ïa kren ne leh kano kano ka kam.
Refine : ka mut phrang, pliah- phrang dei ba saiñ ha ka kynja shlem; pliah ka dei ba sani bad janai ka rukom trei.
Registration : ka mut buikyrteng- bui ka dei ka song buh jingtip shaphang kano kano ka bynta jong ki briew ha ka imlang sahlang; kyrteng ka dei ka nam ba la jer ban pynkup rngiew shimet ïa ki briew.
Ha ka Sngi Palei, la ong ba sa 3 ngut kiwei pat ki nongialam jong ka seng Pakistan Tehreek-e-Insaf (PTI) ki la mih noh napoh jong ka seng hadien ki kynrum- kynram kiba la mih bad pynthoh bria ia ka seng da ka kyrteng jong u nongialam ba hakhlieh duh jong ka PTI u Imran Khan, uba long ruh u Myntri Rangbahduh barim jong ka Pakistan ha ki snem ba la leit.
Kumta la ong ba kiba bun ki nongialam jong katei ka seng, ki la mih noh bad kim kwah shuh ban dang bud ia u Khan naduh ba jia ka jingïakynad ha ka 9 tarik jong une u Jymmang ha ka por ba la kem ia u Imran Khan.
Ka Maleeka Bokhari ha ka jingialang bad ki lad pathai khubor hapoh Islamabad ha katei ka sngi, ka la ong ba ka pynrem jur ia kitei ki jingleh kam thombor bad jingleh pynkheiñ aiñ jong ki nongkyrshan ka seng PTI kumba la iohi ia kaba la jia ha ka 9 tarik u Jymmang bad ka long ruh ka bym sngew iahap eiei ruh watla ki nongkyrshan ki ieid bad kyrshan ia u Imran Khan haduh katno ruh.
Kumta ruh haba iadei pat bad ka jingmih noh jongka napoh ka seng PTI, ka la ong ba baroh ka dei hi da ka mon sngewbha jongka ba kam kwah shuh ban iadon bynta ha ki kam jong ka seng PTI bad ym shym la don ba pynbor ne ba phah ia ka ban mih noh.
Namar kumba ka nongïasaid aiñ, ka la ong ba ka kwah ban leh kaei kaei kaba bha naka bynta ka Pakistan bad ka kwah ruh pat ban pynlut por ha iing ha sem bad la ki khun ki kti bad ki bahaiing- hasem.
Ka Bokhari ka la mih noh na ka seng PTI tang hadien katto katne kynta ba la pyllait noh na ka patok ha Adiala Jail, ha kaba ka la shah kem bad shah pynngat hapoh ki kyndon jong ka Section 4 hapoh ka Maintenance of Public Order.
Kumta, la ong ba ka Bokhari ha katei ka jingialang bad ki lad pathai khubor, ka la ai jingkyrshan ia ka jingdawa jong ki bor pyniaid ka Pakistan ban phah tohkit bniah halor katei ka jingjia kaba la jia ha ka 9 tarik u Jymmang bad ka la ong ruh ba kitei kiba don kti baroh ha katei ka jingkulmar ki dei ban shah pynshitom katkum ki kyndon aiñ ba la buh bad dei ruh ban pynngat kyndon katkum ki jingleh pynkheiñ aiñ jongki hi.
Namar shisien ba la kam palat pud, dei ruh ban ai jingsneng bad ban pynshitom katkum ka aiñ.
Kumjuh ruh ha kawei pat ka jingkren bad ki lad pathai khubor, u Cheema u la ong ba ma u bad ka kurim jong u, kim lah shuh ban dang ai jingkyrshan ia ka seng PTI naduh ba la iohi ia kiei kiei kiba la jia ha kine ki sngi bad ba ki nongkyrshan jong ka PTI ruh kim burom shuh ia ki aiñ bad ia ki bor ba halor.
Kumta ruh u la ong ba lada ki nongkyrshan jong ka seng ki la leh palat ia ka aiñ bad ki la nud ruh ban pyni da ka bor bad ban thombor pyrshah ia ki rai jong ka sorkar, kata hi ka la kdew shai ia ka jingshah rem noh jong ka seng bad ka seng kan nym lah shuh ban khyllie khlieh biang lada long ha kane ka rukom.
Kumjuh ruh u Myntri ka tnat pla tyngka barim jong ka Pakistan, u Asad Umar u la hiar shuki bad ieh noh ia ka kam kum u Secretary General jong ka seng Pakistan Tehreek-e-Insaf (PTI) hadien ba u la lait na patok Adiala Jail ha ki khyndiat sngi ba la leit.
U Umar u la pynbna ia katei ka rai ba khatduh jong u dei ha ka jingialang bad ki lad pathai khubor hi kaba la long hapoh National Press Club jong ka nongbah Islamabad ha ka Sngi Balang.
U Myntri Rangbah jong ka Karnataka u Siddaramaiah u la ong ba ki la don kumba 52 ngut ki briew kiba la ïap haduh mynta na ka daw ka jingwan hap jong u slap bajur ha ka jylla, ha ryngkat ka jingjulor bun ki jingdon jingem, bad u la hukum ïa ki heh ba dei khmih ba kin pynbiang kham kloi katba lah ïa ki jingai jingïarap.
U la ong ba ki heh ba dei khmih ki la shah hukum ba kin sa shah pynshitom da kaba tyngeh lada jia ba kim lah ban pyndep ïa ka kamram ba ki dei ban leh.
“Kumba la sakhi, la ong ba ka jinghap jong u slap ka la long naduh u Ïaïong haduh u Jylliew, kane ka la long ha kiba bun ki bynta jong ka jylla.
Ha kane ka por ba mynta ka jingwan hap jong slap ka la kham kloi haba ïanujor bad kiwei pat ki snem.
Ki la don kumba 52 ngut ki briew kiba la duh noh ïa ka jingim haduh mynta, bad kumba 331 tylli ki jingri ki la ïap na kiba bun ki jingjia na ka daw ka jingwan hap jong u slap, kumba la ïoh jingtip, la ong ba ka jingjulor jong ki jingthung jingtep ka la long ha ki 20,000 Hectare, bad ki la don kumba 814 tylli ki ïing kiba la julor,"  la ong u Siddaramaiah ha ka jingïakren bad ki nongthoh khubor.
Ki jingai jingïarap kiba kyrkieh halor kane la dei ban pynbiang bad ban pynkloi katba lah, u la ong.
“Hashwa ïa ka pisa kaba T.5 lak  la dep ban ai sha ki longïing jong ki 52 ngut kiba la ïap, na kiba bun ki jingjia kiba la mih na ka jingjur slap, kum na ka jingkyllem jong ki dieng, ka jingshah pom pyrthat, ka jingshah rong ha ka um bad kiwei pat.
"“Shuh shuh la bthah ba la dei ban ai jingïarap sha kito kiba la duh noh ïa ki jingri na kiba bun ki jingjia, bad kumjuh ruh na ka bynta kito kiba la duh noh ne shah pynjulor ki ïing bad la ong ba la dei ban pynkloi noh ha ka ban ai jingïarap bad jingkyrshan na ka bynta jong ki," u la bynrap.
U Myntri Rangbah jong ka Karnataka u Siddaramaiah ha ka sngi Palei u la ïakynduh ïa ka General Secretary jong ka seng Congress ka Priyanka Gandhi Vadra ha ka nongbah New Delhi.
Ïa u Myntri Rangbah la synran da u Myntri ka jylla Karnataka u BZ Zameer Ahmed Khan, bad u MLA u Byrathi Suresh.
Hashwa kane, kata ha ka 24 tarik, Jymmang u Siddaramaiah u la poi ha Delhi na ka bynta ban ïakren halor ka mat ba ïadei bad ka jingpynïar ïa ka kynhun Cabinet bad ka kynhun nongïalam jong ka seng.
Haba la kylli ha kaba ïadei bad ka jingïakren halor ka jingpynïar ïa ka kynhun Myntri, u Symbud Myntri Rangbah bad u heh nongïalam jong ka KPCC u DK Shivakumar u la ïathuh ha ki nongthoh khubor ba yn sa pyntip ïa kane da u Myntri Rangbah bad ka AICC.Ha ka jingïakren bad ki nongthoh khubor, u DK Shivakumar u la ong, “Yn sa pyntip halor kane da u Myntri Rangbah u Siddaramaiah bad ka AICC.Kum u President jong ka seng, ngan sa leit sha Delhi.
"Ha ka 18 tarik, Jymmang, u Myntri Rangbah u Siddaramaiah u la shahjied ba un long u nongïalam jong ka CLP ha Karnataka, hadien ba ka seng Congress ka la ai ïa ka rai kaba khatduh halor ka jingjied kyrtong ban ïakhun ïa ka shuki Myntri Rangbah khyndiat sngi hadien ba ka seng ka la ïoh rah ïa ka jingjop ha ka jingïakhun ïa ka ilekshon ha Karnataka.
U Siddaramaiah u la bam smai kum u Myntri Rangbah ha ka 20 tarik, Jymmang bad u DK Shivakumar u la bam smai kum u Symbud Myntri jong u.
Ka seng Congress ka la jop ha ki 135 tylli ki konstitwensi ha jingïakhun ïa ka ilekshon ha ka 10 tarik, Jymmang na ka bynta ban jied ïa ki 224 ngut ki dkhot jong ka Karnataka Assembly ha kaba ka la lah ban pynduh noh ïa ka jingsynshar jong ka seng BJP, ha kaba ka la jop tang ha ki 66 tylli ki konstitwensi.
U Myntri Rangbah jong ka Tamil Nadu u M K Stalin ha ka jingleit jngoh jong u sha Singapore u la dep ban ïasoi ïa hynriew tylli ki Memoranda of Understanding (MoU) ha ka sngi Balang bad la pynlong ruh ïa ka jingïakren bad ki heh spah bad ki trai jong ki karkhana.
U Stalin u la mih na Chennai ha ka sngi Ba-ar bad u la leit jngoh sha ar tylli ki ri sha Singapore bad Japan kum shi bynta ban pynïoh ïa ka  jingbei tyngka na ka bynta ka Tamil Nadu bad u la kyrpad ruh ïa ki nongbei tyngka ba kin wan sha Chennai ha ka jingïakynduh ka ban sa long ha u Kyllalyngkot jong u snem 2024.
Ïa ki MoU la ïasoi ha ka por ba don ka ‘Investors’ First Port of Call’ ha Singapore kynthup ha ka jingtyrwa na ka bynta ka jingbei tyngka kaba T.312 klur da ka kompeni Hi-P International Pvt Ltd kaba ha Singapor na ka bynta ban pynmih ïa ki tiar ilektrik ha Tamil Nadu ha kaba da kane yn sa lah ban pynmih ïa kumba 700 tylli ki kam.
U Stalin bad u Myntri uba dei khmih ïa ki karkhana u TRB Rajaa ki la ïakren sani bha ha kaba ïadei bad ki jingbei tyngka ha Tamil Nadu.
Hashwa u Stalin u la ïakren bad u Dilhan Pillay Sandrasegara, uba long u Executive Director bad u CEO jong ka Temasek, u Kim Yin Wong jong ka Sembcorp, bad u Sanjeev Dasgupta jong ka CapitaLand.
Ki la pyntikna ha kaba ïadei bad ka jingïatreilang hapdeng ka Tamil Nadu bad ka Singapore, la ong u Stalin ha ka jingthoh ba u la phah.
Ha ka jingïatreilang ki pulit ka Delhi bad ki katto katne ngut ki nongtrei mon sngewbha, la ïoh ban pyllait ïa 41 ngut ki khynnah ba la shah pyntreikam ha ka rta ba dang rit jong ki na kawei ka karkhana shna jinglehkai kaba don ha Azad Market ha Delhi.
Ïa kane ka jingpyntreikam la pynlong da u Arvind Rana, uba long u SDM Kotwali Darya Ganj, Labour department, u Bal Vikas Dhara, uba la ïoh pdiang ïa ka khusnam Bachpan Bachao Andolan (BBA) jong u Kailash Satyarthi bad ka kynhun pulit ha ka miet jong ka sngi Ba-ar.
Ha kane ka jingpyntreikam ki la don kumba 12 tylli ki karkhana kiba don ha Ram Bagh Road ha Azad Market kiba la shah khang.
Ki la don ki jingujor ejahar pyrshah ïa ki trai jong ki karkhana ha ka jaka treikam jong ki pulit kaba don ha Bara Hindu.
Ki khynnah ki dei kiba dang don ha ka rta kaba 13-17 snem, kine kim shym la phong ei ei ha ki kjat jong ki bad ki sopti ruh ki phong da kiba la jot.
Kumba la ïoh jingtip, la ong ba kine ki la hap ban trei naduh ka por 9 baje mynstep haduh ka por shiteng miet man ka sngi.
Kine kim da ïoh bha ïa ka jingbam, kim ju ïohthiah bha ruh bad ki la hap ban thiah baroh ha kajuh ka kamra.
Kine ki khynnah kiba la shah pyllait ki dei na ka jylla Bihar, Jharkhand bad West Bengal.
Hadien ba la ïoh ban pyllait ïa ki la khmih bniah ha kaba ïadei bad ka koit ka khiah jong ki ïa kaba la leh da u Medical Officer, CDMO, u Nabi Karim.
Hadien kane la phah ïa kine ki khynnah sha ka Child Welfare Committee (CWC) ha kaba hadien kane la phah ïa ki sha ki jaka sah ba kyrpang.
U SDM ha ka hukum kaba u la phah u la ong ba kine ki nongpyntrei ki la pynkheiñ ïa ka kyndon jong ka Child & Adolescent Labour Act, JJ Act, Bonded Labour System Abolition Act.
U la hukum ïa ki pulit ba ki la dei ban buh ejahar ïa kine ki briew hapoh ka jingtreikam jong ka Bonded Labour Act, Child Labour Act, JJ Act bad Trafficking Act.
Kane ka dei ka jingïoh pyllait kaba bun ha ka sien kaba ar ïa kum kine ki khynnah da ka kynhun BBA ha ka nongbah hapoh ki 10 sngi.
Ha ka taïew ba la lah, ki la don kumba 14 ngut ki nongtrei kiba la shah pyllait na Naraina kaba don ha Delhi ha ka por ba ka la don ka jingleit khynra ba la pynlong da ka jingïatreilang ka BBA,SDM Delhi Cantonment, Labour Department bad ka kynhun pulit.
Khyndiat sngi hadien ba u Myntri Rangbah ka jylla Tripura – Manik Saha u la kyntu ïa ki nongkitkam jong ka seng BJP ba kim dei ban khot donburom da ka kyntien ‘Syiem’ (Maharaja) ïa u Chairman jong ka TIPRA Motha – Pradyot Kishore Manikya Debbarma, ki kynhun ba ki seng trai muluk bapher bapher jong ka jylla Tripura kynthup ïa ka seng TIPRA Motha ki la pynlong da ki jingïakhih kiba jur ha ki distrik bapher bapher jong ka jylla Tripura.
Kat kum ki jingïoh lum jingtip la ïathuh ba na ka liang u Hangsa Kumar Tripura – dkhot jong ka TIPRA Motha district council, u la pynlong da ka jingïaïaid paidbah ha ka miet jong ka sngi Balang ba la dep ha ka shnong Khumulwng – ka shnong kaba hap hapoh u pud u sam jong ka Tripura Tribal Areas Autonomous District Council (TTAADC).
Kat kum ki jingïoh lum khubor la ïathuh ba ha ka jingïalang jong ka seng BJP kaba la pynlong ha ka 21 tarik mynta u bnai ha ka shnong Charilam, Sepahijala district, u Dr.Saha u la bthah ïa ki nongkitkam jong ka seng ba kim dei ban khot don burom da ka kyntien ‘Syiem’ (Maharaja) ïa u Pradyot Manikya.
Halor katei ka jingjia, na ka liang ki paidbah nongshong shnong ka jylla kiba dei ki nongkyrshan jong ka Tipramatha ki la pyntip ba u Pradyot u la lah ban pyndep ïa shibun ki kamram kiba dei na ka bynta ka bha ka miat jong ki paidbah nongshong shnong trai muluk jong ka jylla bad na ka liang ka jong ki, kin dang ïai bteng la junom ban khot donburom da ka kyntien ‘syiem’ ïa u.
Halor katei ka jingjia la ïathuh ba na ka liang ki seng trai muluk jong ka jylla ki la pynbna ban pynlong da ka jingïakhih kaba jur halor katei ka jingkheiñ poh jong u Myntri Rangbah pyrshah ïa u Pradyot.
Haba phai sha kawei pat ka liang, na ka liang u Pradyot Debbarma u la ïawer ïa baroh ki seng saiñ pyrthei kiba don ha ka liang pyrshah ba kin ïatylli lang kawei khnang ba yn ïoh ban pynliem ïa ka seng BJP ha ka ilekshon shiteng samoi ka ban sa pynlong ha ka thaiñ Sepahijala district.
Ha ka jingpyllait kyrwoh jong u Pradyot Debbarma  la pyntip ruh ba ka kam saiñ hima ka dei ka kam kaba jakhlia hadien ka jinglap ka jong u ïa kawei ka ‘video’ kaba pyni ba ki don katto katne ngut ki nongïalam jong ka TIPRA Motha kiba thmu ban leit pynïasoh ïalade bad ka seng BJP.Ha ka jingpyllait kyrwoh, na ka liang u Pradyot Debbarma u la pyntip ba u kheiñ burom kyrpang ïa u Myntri Rangbah ka jylla, hynrei naduh ba kit ka ilekshon Ïing Dorbar Thaw Aiñ kim shym la don satia kino kino ki nongmihkhmat kiba la kren ne mih shakhmat na ka bynta ka bha ka miat jong ki paidbah nongshong shnong trai muluk.
U la pyntip ruh ba dei tang ma u u ba la kren na ka bynta ka bha ka miat jong ki nongshong shnong trai muluk.
Ki bor sorkar jong ka jylla Nagaland ha ka 25 tarik mynta u bnai ki la pyntip ba uwei u nongïalam jong kawei ka seng ki samla pule u la shah pynïap ha ki runar ïa kiba la suba jur ba ki dei ki dkhot nong kawei ka kynhun khaïi droks.
Katei ka jingjia ka la jia ha ka shnong Tizit, Mon district jong ka jylla Nagaland ha ka step jong ka 25 tarik mynta u bnai.
U nongïalam jong ka seng ki samla pule u ba la shah pynïap ha ki runar u dei u dkhot jong ka seng Tizit Area Students’ Union (TASU) ïa u ba la tip kyrteng kum u Ahoa Konyak.
Kat kum ki jingïoh lum jingtip la ïathuh ba u Konyak u dei u action chairman jong ka TASU.Halor katei ka jingjia, na ka liang ka TASU ka la bthah ïa baroh ki trai dukan kiba don ha ka shong Tizit ba kin khang khyrdep lut baroh ha ka 25 bad 26 tarik mynta u bnai, kum ka dak ban kynmaw burom na ka bynta u nongïalam ka seng u ba la shah pynïap.
Haba phai sha kawei pat ka khubor, la ïathuh ba na ka liang ki bor pulit jong ka jylla Nagaland hadien ka jingtohkit ka jong ki la ïathuh ba ki la ïoh ban kem ïa uwei u runar u ba la donkti ha katei ka kam beaiñ.
Kat kum ki jingïohlum khubor la ïathuh ba na ka liang u Ahoa Konyak lem bad 2 ngut ki dkhot jong ka TASU ki la leit ban jurip ïa ka kyntoit Phantom colony kaba don ha ka shnong Tizit, hadien ka jingïoh lum jingtip shaphang ka jingdon jong katto katne ngut ki nongkhaïi droks ha katei ka thaiñ.
Dei ha ka por ba kitei ki nongïalam jong ka TASU ki la poi ha katei ka shnong ba ki suba nongkhaïi droks ki la thombor da ka wait pyrshah ïa ki nongïalam jong ka TASU.Na katei ka jingshah thombor la ïathuh ba u Konyak u la ïoh ïa ki jingmynsaw kiba jur bad tang hadien katto katne kynta u la khlad noh na kane ka sla pyrthei.
Hadien katei ka jingjia la ïathuh ba ki nongshong shnong jong ka thaiñ Tizit ki la mih paidbah ban pynpaw ïa ki jingpynrem jong ki halor katei ka jingjia bad na ka liang ki ‘riew paidbah kiba la sat sia ki la leit ban wiang ding ruh ïa ka ïing sah jong uwei u runar u ba la donkti ha katei ka kam beaiñ ïa uba la tip kyrteng kum u Menshan Konyak.
Ka kynhun runar kaba don ïa 10 ngut ki suba dkhot jong kawei ka seng kieng atiar na ka jaitbynriew Kuki ha ka 25 tarik mynta u bnai ka la leit ban rahbor ïa uwei u briew bad lute ruh na kawei ka ‘farm house’ kaba don ha ka shnong Chirik Loitong – ka shnong kaba hap hapoh ka jingkhmih jong ki bor pulit ka Sekmai PS.Kat kum ki jingïoh lum khubor la ïathuh ba ki dkhot jong katei ka kynhun kieng atiar ki la wan na ka shnong Thingsat Kuki bad rung ha ka shnong Chirik Loitong na ka bynta ki kam beaiñ jong ki.
Ki dkhot jong katei ka seng kieng atiar nalor ka jingdonkti ban rahbor ïa uwei u briew, ki la donkti ruh ban rong tuh ïa ki katto katne tylli ki masi na kawei ka ‘farm house’ kaba don ha katei ka thaiñ.
Hynrei hadien katei ka jingjia, la ïathuh ba na ka liang ki bor pulit ki la leit ban pynlong ïa ki jingkhynra kiba jur bad ïoh ban pyllait noh ïa u rangbah u ba kitei ki runar ki la rahbor.
Ïa ka jingleit khynra ha katei ka sngi la pynlong da ka kynhun pulit na Imphal West District Police hapoh ka jingïalam jong u SP Imphal West – Dr S Ibomcha Singh, bad kumjuh ruh da ka kynhun pulit CDO ba la ïalam khmat da u DSP CDO/IW Y Kishorchand bad u officer-in-charge jong ka Sekmai Police Station – Inspector Ng Johnson.
Na ka liang ka kynhun pulit ka la ïoh ban pyllait ïa utei u rangbah na kawei ka shnong kaba don marjan bad ka thaiñ Chirik Loitong.
Ïa ka jingleit khynra la leit ban ïashim bynta lem ruh da ki nongshong shnong jong ka thaiñ Mapao Khullen bad Khongnangpokpi Kom.
U rangbah u ba ki bor pulit ka thaiñ ki la ïoh ban pyllait im u dei uba la tip kyrteng kum u Kshetrimayum Manihar Singh (83 snem ka rta).
Ha kawei ka liang la ïathuh ba ki dkhot jong katei ka seng kieng atiar ki la rong tuh ïa katto katne ki masi bad ki blang bad na ka liang ki bor pulit ki la pynrung da ka mokotduma na ka bynta ban pynlong ïa ki jingtohkit kiba dang sah.
Haba phai sha kawei pat ka khubor la ïathuh ba na ka liang ki nongshong shnong ka thaiñ Mapao Khullen hapoh ka jingïalam jong u Livingstone Zimic, DSP ba la shongthait ki la lah ban leit on ïa ki 6 ngut kiwei pat ki briew sha Sekmai PS hashwa ban jia kino kino ki jingjia ba sngewsih.
Haba phai sha kawei pat ka liang, la ïathuh ba ka jylla Manipur ha kane ka kynti kaba mynta ka dang don hapdeng ka jingshong syier kaba jur na ka daw jong ka jingïai bteng jong ki jingïakajia ha ki thaiñ bapher bapher jong ka jylla.
Hadien ba ki bor pulit jong ka thaiñ Lakhimpur hapoh ka jingïalam jong u SP ba thymmai ka thaiñ – Anand Mishra ki la leit ban pynlong da ki jingkhynra kiba jur pyrshah ïa ki kynhun runar kiba ju donkti ha ki kam khaïi tuh ïa ka ksiar bad ïa ki pisa thok, la ïathuh ba ha ki 48 kynta kiba la leit noh ki la don haduh 32 ngut ki runar kiba la wan ban aiti noh ïalade hakhmat ki bor pulit.
Napdeng ki 32 ngut kiba la wan ban aiti ïalade hakhmat ki bor pulit u dei u Ajgar Ali, u ba ka kmie jong u ka la donkti ban leit pynrung FIR pyrshah ïa ka puit SI Junmoni Rabha ban kynnoh ba katei ka heh pulit ka la donkti ha ki kam dawa pisa beaiñ.
Kum ban shu ïathuh hangne, la ïathuh ba ka Junmoni Rabha ka la duh ei ïa la ka jong ka jingim ha ka jingjia ïatakhuh kali ha ka taiew kaba la dep.
Kat kum ka jingïathuh jong ki bor pulit ki la pyntip ba ka thaiñ Lakhimpur ka dei kawei na ki 4 tylli ki distrik jong ka jylla Assam kaba kynrei tam ha ki kam khaïi bad pynïaid ïew beaiñ ïa ka ksiar bad ïa ki pisa thok.
La ïoh jingtip ruh ba ki 32 ngut ki runar ki la wan ban aiti noh ïalade hadien ba u DGP ka tnat pulit Assam – GP Singh u la pynmih da ka jingmana kaba jur pyrshah ïa ki runar kiba ju donkti ha ki kam beaiñ.
Shuh shuh na ka liang u SP ka thaiñ Lakhimpur – IPS Anand Mishra ha ki khyndiat sngi kiba la dep u la pynmih ruh da ka jingmana ba ka tnat pulit kan shim da ki sienjam kiba tyngeh pyrshah ïa ki runar kiba ju donkti ha ki kam beaiñ.
Ha ka shithi ba la phah sha baroh ki district education officer, sub-divisional education officer bad sha baroh ki principal jong ki skul sorkar ka jylla, ka tnat Pule Puthi (School Education) jong ka jylla Mizoram ha ka Sngi Balang ba la dep ka la bthah ïa ki bor pynïaid distrik bad ïa ki bor pynïaid skul ba kin ailad ïa ki khynnah skul kiba na ka jylla Manipur ba kin ïoh ban pynrung kyrteng ha ki skul sorkar jong ka jylla lada kitei ki khynnah kin wan wad bad kyrpad na ka bynta ban pynrung kyrteng.
Kum ban shu ïathuh hangne la ïathuh ba hadien jong ka jingmih jong ki jingïakajia ha ka jylla Manipur, ki la don da ki spah ngut ki khynnah skul kiba la hap ban wan rieh tngen hapoh u pud u sam jong ka jylla Mizoram.
Kat kum ka jingpynmih hukum jong u Director ka tnat Pule Puthi jong ka jylla Mizoram – Lalsangliana u la kyrpad ïa baroh ki bor pynïaid distrik bad skul ba kin ailad ïa ki khynnah na ka jylla Manipur ba kin ïoh ïa ki lad ban pynrung kyrteng ha ki skul sorkar jong ka jylla Mizoram, watla na ka liang kitei ki khynnah kim lah ban pynbiang ïa ki kot ki sla ba donkam.
Kat kum ka jingïathuh jong u President ka Mizo Zirlai Pawl (MZP) – Lalnunmawia Pautu u la pyntip ba ka seng ha ryngkat ka jingïatreilang bad ka sorkar jylla ka la shim da ki sienjam kiba kyrpang ban khmih bniah halor ka mat kaba ïadei bad ka jingwan rung jong ki nong Manipur shapoh u pud u sam jong ka jylla Mizoram.
Kat kum ka jingpyllait kyrwoh na ka tnat Kam Pohïing jong ka jylla Mizoram ka la pyntip ba ha ki 48 kynta kiba la dep, ki la don haduh 123 ngut ki nong Manipur kiba la wan ban rung shapoh u pud u sam jong ka jylla Mizoram.
Ka tnat sorkar ka la pyntip shuh shuh ba tad haduh kane ka kynti ba mynta ki la don haduh 7,928 ki nongshong shnong ka jylla Manipur kiba dei na ka kynhun jaitbynriew Zo/Mizo kiba la wan ban rieh tngen ha ki shnong bapher bapher kiba don ha ki 9 tylli ki distrik jong ka jylla Mizoram.
Ka tnat Kam Pohïing jong ka sorkar jylla ka la pyntip ruh ba ki don haduh 2,744 ngut kiba la leit ban rieh tngen ha ka thaiñ Kolasib district (markhap bad ka jylla Assam), 2,610 ngut ha ka thaiñ Aizawl district bad 2,229 ngut ha ka thaiñ Saitual district.
Ka la pyntip shuh shuh ba ki 345 ngut kiba sah ki la leit ban rieh tngen ha ka thaiñ Champhai, Khawzawl, Serchhip, Mamit, Lunglei bad Hnahthial district.
Dang ha ka 25 tarik kaba dei ka sngi ba u Amit Shah u la leit ban jngoh ïa ka jylla Assam u la pyntip ruh ba na ka liang ka jong u, un sa leit ban jngoh ïa ka jylla Manipur na ka bynta 3 sngi.
Ïa katei u la pyntip ha ka por ba u la leit ban ai jingkren ha ka jingïalang kaba la pynlong ha Srimanta Sankardev Kalakhetra kaba don ha ka nongbah Guwahati, Assam.
Kat kum ki jingïoh lum jingtip la ïathuh ba ha ka jingleit jngoh jong u Amit Shah ïa ka jylla Manipur, un sa pynlong ruh ïa kawei ka jingïalang kaba kyrpang bad baroh ki lad trei kam bapher bapher jong ka jylla Manipur.
Ki bor pulit jong ka jylla Assam ki la pyntip ba ha ka sngi Balang kaba la dep, uwei u nongkhaïi u la shah siat ïap ha ka shnong Bilasipara, Dhubri district, Assam na ki daw jong ka jingmih ki jingïakajia kiba ïadei bad ka pisa pilaiñ.
U nongkhaïi u ba la shah siat ïap ha katei ka sngi u dei u ba la tip kyrteng kum u Baser Ali – u nongkhaïi u ba bna nam tam ha katei ka thaiñ.
Kat kum ka jingïathuh jong ki bor pulit ka thaiñ, ki la pyntip ba u Ali u la shah siat hajan ka shnong Bhairabganj (Bilasipara) bad u la khlad noh hashen hashwa ban ïoh ïa kino kino ki la jingïarap kiba paka.
La ïoh jingtip ruh ba hadien katei ka jingjia, na ka liang ki runar ki la phet krad noh bak na katei ka jaka.
Halor katei ka jingjia, la ïathuh ba na ka liang ki bor pulit ki la pynsdang da ki kam tohkit bad ïoh ruh ban kem ïa ki 3 ngut ki runar ïa kiba la suba jur ba dei ma ki kiba donkti ha katei ka kam beaiñ.
Watla na ka liang ki bor pulit kim pat shym la lah ban pyntikna ïa ka daw halor katei ka jingjia, hynrei ki la suba jur ba katei ka jingjia ka la jia na ka daw jong ka jingmih ki jingïakajia ha ki kam pisa pilaiñ.
Na ka liang ki bor pulit la ïathuh ba ki la ïoh ruh ban tam ïa ki katto katne tylli ki snep kuli na katei ka jaka bad mynta ki dang pynlong ïa ki jingtohkit ban lap sa ïa ka pistol kaba ki runar ki la pyndonkam ban siat ïap ïa u Ali.
Hadien ka jingshah kem uwei u briew uba leh mynleh ïalade kum u heh ophisar ka tnat syntiat lane ka Intelligence Bureau (IB) ka Sorkar Pdeng, ki la nang paw pyrthei shuh shuh ki kam bym dei kiba u la leh, bad une u briew u dei uba la shah kem teng ha u snem 2014 namar ka jingthok jong u bad leh mynleh ïalade kum u shakri Sorkar.
Kum ka jingbuddien, U Nongsaiñ Hima u la ïakren bad u SP (City), u Bah Vivek Syiem ha ka Sngi Thohdieng halor ka jinglap ki pulit ïa ki kam bym dei bad kam runar kiba la leh da une u briew.
Une uba shah kem la ithuh kum u Richard Tiplang Swer, 39 snem ka rta, halor ka jingshah ujor ba u la thok ïa bun ngut ki briew bad u la lum ïa ka pisa kumba T.80 lak da kaba kam ba un pynïoh kam ha Secretariat, Shillong lyngba ka MPSC bad DSC  Haba kylli la ki dang don shuh kiba ujor pyrshah ïa une u briew, u SP (City) u la ong ba ka pisa kaba u la thok ka dang kham bun shuh shuh namar ki dang don kiwei pat kiba wan mih ban ujor kum na thaiñ Mawlai.
U Bah Syiem u la ong ba ym pat lah ban leit ïalam ïa une u briew sha Ïingkashari ha ka Sngi Thohdieng namarba u la kem pang bad don ha jaka sumar.
“Ngim pat ïoh ban tohkit bniah bad ynda la dep ban pan por na ka Ïingkashari ban tohkit ïa u, ki lah ban sa nang mih shuh kiei kiei," u la ong.
Ka jingkylli ka long, hato kita kiba kloi ban pynbam pisa ïa une u briew kin shahkem lang ne me namar maki ruh ki ngeit ban ïoh kam da kaba shu thong pisa?U Bah Syiem u la ong ba kine ki briew kiba ujor ki dei kiba shah thok ha une u briew namarba u dei ma u uba leit sha ki ban tyrwa kam da kaba kam ïalade ba u don ha ka kyrdan ophisar (IB) bad pan pisa na kita kiba u thong ban pynïoh kam.
Haba kylli shuh shuh ïa ka jinglong jingman jong une u briew, u Bah Syiem u la ong ba une u briew u la pyndep ka jingpule haduh Klas-XII bad u sah ïingwai ha Wahingdoh.
“Une u briew u la leh ïa kane ka kam ban leh mynleh kum u IB ophisar la kumba shisnem ei ei," la ïathuh u Bah Syiem.
Ki pulit ki la kurup ïa ka Bolero kaba u pyndonkam nalor ki kot ki sla kynthup ïa ka IB manual.
“Une u briew u la wad jingtip bha shaphang ka IB bad u ju leit borabor sha Delhi ban pynngeit ïa ki briew ba u dei uta u IB ophisar.
Wat ka kurim jong u ruh ka ngeit ba u dei u IB ophisar," la ong u Bah Syiem.
Shuh shuh la ïathuh ba une u Richard Tiplang Swer u la shah kem teng ha u snem 2014 halor ki kam thok ha kaba u la leh mynleh kum u nongtrei Sorkar, bad u la thok da kyrteng kum u Jonathan Sohkhlet.
Kumta u la ong ba ka jingtohkit ka dang ïaid bad yn sa pan ban thep ïa u along ban ïoh por ban tohkit shuh shuh.
Ka jingpluh jong ka ïingskul ka KJP Girls’ Higher Secondary School dang shen ka dei kaba don jingsuba sniew.
Ïa kane la ïathuh da ki pulit namar ka jingtohkit ka dang bteng ban lap ïa ka daw tynrai.
U SP (City) u Bah Vivek Syiem u la  ong ka don ka jingsuba sniew bad dei na kane ka daw ba ka jingtohkit ka don, bad ka don ruh ka jingtohkit da ka tnat pulit pynlip ding.
U la ong haduh mynta ym pat lah ban ong ei ei namar ka jingtohkit ka dang ïaid ha kaba la lum ïa ki nongmuna (samples) na ka jaka ba jia ka jingpluh bad la phah sha ka FSL ban peit bad pynshisha.
U Bah Syiem u kubur ba ka don ka jingsuba namarba ka ïing ka kem ding bad ingkhong ha ka por ba dang pynlip ïa ka ilektrik.
Ka jingpluh ka ïingskul KJP Girls’ ka la jia ha ka step synïa jong ka sngi U Blei, kata ha ka 21 tarik Jymmang hadien ka 2 baje mynstep synïa ha ka kynta ba dang treikam ka jingpynlip ding ilektrik (load shedding).
Ka don ka jingantad ïoh lehse, ka jingpluh ka dei na ka daw ka jingthut ka ding ilektrik, hynrei ha katei ka por, ka ding ilektrik kam shym la meh.
Ka jingtohkit kan peitbniah la ka don ne em kano kano ka jingleh dusmon da mano re mano.
Kane ka ïingskul ka dei kawei na ki ïing barim tam ha Shillong kaba la tei hadien ba la seng ïa ka skul habu snem 1892.
Ka dei ka ïing dieng kaba la rim bha bad ka ïing sahkynmaw kaba la ai jingshakri ban sam ïa ka jingnang jingstad sha kiba bun naduh ka por jong ka Sorkar Phareng lyngba ka Welsh Mission.
Ki khynnah skul ki la duh ïa ki kamra klas bad kane ka la buh jingeh ïa ki bor pynïaid jong ka skul ban pynlong skul bad ka la long ka jingduh bakhraw ïa ki khynnah skul kiba pule ha kane ka skul.
Ki nongïalam ka United Democratic Party (UDP) ki la ïakynduh lang ha ka sngi Thohdieng ban ïakren halor ka Roster System bad haba ïadei ka Reservation Policy, ka long kaba donkam ban peit bniah biang, tangba donkam ban bishar bha namar ka dei ka mat kaba kham khluit (sensitive).
U President ka UDP, u Bah Metbah Lyngdoh u la ïathuh ba ka seng ka la jied uwei u MLA u ban mihkhmat ïa ka seng sha ka komiti kaba ka sorkar ka la thaw halor ka Roster System bad u la kyntu ia ka sorkar ban khot noh kloi ïa ki seng kiba don bynta ban ioh jingsha?,,orkar ban pan ia ki jingpynshai.
Wat la ki la ioh ia ka jingshai, hynrei ha ka jingïakynduh jong ki dkhot jong ka seng ki sngew ba ki kwah ban dang ioh shuh shuh ia ka jingpynshai halor ka roster system.
U la ong ruh ba kaei kaba jia  mynta ka long ba na ka liang ka sorkar khamtam ki tnat treikam ne kiba khot lait kam, ka long ba  ka jingthung kam ka don ha ka lynti ban ioh ka jingpynshai.
“Haba ïadei bad ka roster, yn ïakren halor ka jingpyndap ïa ka bhah jong kane  ka 40 -40 bad ka 15 bad 5.
Hynrei ha ka jingthung kam pat bad ka jingpyndap ïa ki kam kiba lait, ka don ka jingong ban thep ia kaba sah khlem ban pat thep naduh u snem 1972, na ka liang ka seng ngi sngew ba mynta dei ban ïathir bha bad kane ka dei ka kam kaba kyrkieh kaba ki hap ban pynsngew sha u Myntri Rangbah bad sha ka sorkar   ba kane ka roster system kam dei ban pyntreikam naduh u snem 1972, hynrei ban pyntrei kam nangne shakhmat," u la ong.
Ka UDP ka la ong ba kam don kano kano kaba shai ha kine ki sanphew tylli ki snem na kata ka daw ka ong ba ïa kaba la dep, ym dei ban khyllie hynrei nangne sha khmat ka dei ban iaid beit kat kum ka reservation policy kaba la pynmih ha u snem 1972.
" u la ong.
Ka UDP ka la kyntu ïa ka Sorkar ban pynsted bad  halor kane bad na ka liang ka seng kan buddien halor kane.
Haba iadei bad ka reservation policy, u bah Metbah u la ong ba ka seng hashwa ban leit sha u paidbah, ka la dep pynpaw lyngba ka manifesto ba ka thrang ban don ka riview, kane ka dei ka mat kaba ka seng kan sa pynsngew sha ka sorkar.
“Kam don da kawei pat ka jingsngew halor kane, namar ngin buddien bad ïakren ïa kane bad ka Sorkar.
Kane ka Reservation ka dei kaba ‘sensitive, bad donkam ban pynbeit bad bishar bha.
Kam lah ban long ban pynurlong noh mar mar namarba hap ban don ka jingïatai sani bha kaba lah ban shim ïa ka por namar ka donkam ban don ka jingai jingmut hapdeng kiba donbynta lang," u la ong.
Ka jingpynbna risol jong ka Meghalaya Board of School Education(MBOSE) ha ka Sngi Thohdieng ha ka Secondary School Leaving Certificate(SSLC) bad kaHigher Secondar School Leaving Certificate(HSSLC-Arts)ka la pynlong ïa ki kmie ki kpa ba kin ïakren halor ka bhah thungkam thungjam lane ka ‘Reservation Policy’kaba ka Sorkar ka donkam ban pynbeit mardor khnang ba ka lawei ki khun ki kti jong ki kan ym shah ktah bad ba ka tarajur kan ym nohshiliang sha kawei pat ka jaidbynriew.
Haba ïakren bad ukpa jong ka Avelyne Francisca Khriam kaba la ïoh rung ha ka kyrdan kaba 2 ha ka thup ‘Top-10’ jong karisol HSSLC-Arts, u la ong ba ka bhah thungkam thungjam kam dei shuh ka mat kaba dang myntahynrei ka dei kaba la don ka jingsngewkhia naduh ki por ba la leit.
“Ha kaba ïadei bad ka ‘Reservation Policy’, kane kam dei shuh ka mat kaba dang mynta-mynne hynrei ka dei kaba baroh ki la sngewkhia naduh ki por kiba la leit bad bun tylli ki snem.
Nga sngew ba ka donkam ban pynbeit ïa kane ka ‘Reservation Policy’," la ong utei u rangbah.
U la ong ba ka long kaba donkam ban pynbeit ïa ka bhah thungkam thungjam namarba ka la ïakhleh lang hajuh bad ka ‘Educational Quota’ kaba la ktah bha ïa ki samla ka jaidbynriew kiba don ka jingthmu ban pule ha ka liang ki laiñ kiba kham shalor katba kiwei pat ki jaidbynriew kiba duna ha ki ‘mark’ ki ïoh ban pule bad pyndep ïa ka jingpule jong ki ha kitei ki laiñ.
“Ngi lah ban ïohi ba kiba bun ki khynnah kiba nang ba stad ha ki por bad ha ki snem kiba la leit, ki la duh lad ban pule ïa ka ‘Engineering’ ne doktor tang namarba kim kot ïa kata ka ‘Quota’ ne ka bhah kaba don katba kiwei pat kiba duna ïa ki ‘mark’ khlem da ñiew ïa ki, ki ïoh ban pule bad pyndep ïa ka,"u la ong.
Utei u rangbah u la ong ba ka Sorkar ka dei ban khmih ïa kane ka bynta khnang ba ki khun samla ka jaidbynriew kin ym duhnong bad kino-kino ki khynnah kiba wan na ki longïing-longsem kiba duk kin ïoh ïa ka lad ba kin pule shakhmat.
Haba kylli hato u aijingkyrshan ne em ïa u Bah Ardent Miller Basaïawmoit, President ka Voice of the People Party(VPP) uba shong shah thngan halor ka jingdawa ba ka Sorkar ka dei ban pynbeit ïa ka bhah thungkam thungjam, utei u rangbah u la ong ba kano-kano ka jingïakhih kaba long na ka bynta ka jingbha jong u paidbah bad jong ka jaidbynriew, baroh uwei-pa-uwei u nongshong shnong u dei ban don ka jingkyrshan bad ban don ka jingai mynsiem.
“Ngi donkam ïa ka jingïatai bad kam dei ban shu kut noh tangba ong ban pynbeit ïa kane ka bhah thung kam, hynrei ka donkam ruh ban ïatai namar ngi ïakhleh lang bad kiwei pat ki jaidbynriew kiba don ryngkat bad ngi bad ngim lah ban ieh ïa ki hynrei ngi donkam pat ban ïatai ha kata ka rukom ba ka dei ban long kaba biang hapdeng jong ngi," u la ong.
U Principal bad ka Managing Committee jong ka Mynken Christian Higher Secondary School, Bhoirymbong (MCHSSB), kikhublei ïa ki nonghikai, ki kmie ki kpa bad ki khynnah jong ka skul naba ka skul mynta u u snem ka la ïoh ban kheit ïa u soh jong ka jingkmen lyngba ka jingtrei shitom da kaba ïoh ban rung ha ka thup kyrdan ‘Top-20’ ka eksamin Secondary School Leaving Certificate (SSLC), 2023.
Ïa kane ka skul la seng ha u snem 1963 bad mynta ka snem ka dei ruh ka snem ba ka skulkan rakhe ïa ka ‘Diamond Jubilee’.
Ha ka jingïaid lynti ha kine ki 60 snem, ka skul ka ju khmih lynti ban ïoh ïa kane ka burom.
“Na ka liang ki bor pynïaid skul, ngi ai khublei ïa i Hanika Barim iba la trei shitom bad wanrah ïa kane ka burom kaba khraw ïa ka skul da kaba i la ïoh 549 ‘mark’, kata 91.50% bad ‘Distinction’ ha baroh ki sobjek bad wan ruh ha ka kyrdan ba 15 da kaba ïoh ruh 100 ‘mark’ ha ka sobjek bad Health bad Physical Education," ong ka kyrwoh na u Principal ka skul.
Ka kyrwoh ka phah ruh ka jingkyrkhu kyrdoh ïa i Hanika ba in nang trei shitom ha ki jingpule ba shakhmat jong i.
Ka Hynñiewtrep Integrated Territorial Organization (HITO) ha ka Sngi Thohdieng ka la leit ai da ka jingujor sha ki pulit ka thanad Sadar halor ka ‘jingjah’ jong ki lai ngut ki MLA.Ka seng lyngba u Education Secretary, u Bah Arnold Nongdhar, ka la pyntip da ka jingthoh sha ki pulit ba ka HITO ka la ïoh ïa ki jingpyntip  na ki jaka bapher bapher ba ki briew ki la leit ban ïakynduh ïa ki MLA ha ki shnong kiba kine ki MLA ki mihkhmat na ka bynta ban leit ban ai ïa ka shithi sha ki bad ban rah ruh ïa ka mat halor ka bhah thung kam thung jam hapoh ka jylla, hynrei kine ki MLA kim shym la don ha ki ïing sah jong ki.
Kumta ka HITO ka la leit ban ïakynduh hi ïa kitei ki MLA kiba sah ha nongbah Shillong, kiba kynthup ïa u MLA ka Sohra, u Bah Gavin Mylliem, u MLA ka Mawhati, u Bah Charles Marngar, u MLA ka Ranikor, u Bah Pius Marweiñ, bad ïa u MLA ka Mawsynram, u Bah Olan Sing Suiñ.
Hynrei la ong ba ki dkhot ka HITO ki la ïoh ban ïakynduh tang ïa u MLA ka Mawsynram, u Bah Olan Sing Suiñ, bad ka seng ka la pyntip ba kitei ki lai ngut kiwei pat ki MLA ki la jah na ka shnong kaba ki shong ki sah.
Kumta ka seng, ka la pynpaw ba kum ki nongshong shnong kiba la thep ‘vote’, ki sngew ba ki jingkular kiba la khlei da ki MLA sha ki paidbah ha ka por ilekshon ki dei ban urlong.
Shuh shuh, ka seng ka kyntu ïa ka tnad pulit ba lada ki lap lane ïoh jingtip halor kitei ki MLA, ki dei ban pyntip sha ka seng khnang ba kan lah ban leit ai ïa ka shithi ha kaba ïadei bad ka bhah thung kam thung jam.
Ka ‘result’ jong ka Secondary School Leaving Certificate bad Higher Secondary School Leaving Certificate ba la pynbna da ka MBoSE ha ka Sngi Thohdieng ka la wanrah ïa u soh bathiang ha Rilum Jaiñtia ha kaba la don haduh 7 ngut ki khynnah na ki san tylli ki skul kiba la rung ha ka thup Top 20 bad Top 10.
Ha ka SSLC ki skul kiba paw ki dei ka North Liberty Higher Secondary School kaba la sei lai ngut ki khynnah, bad ka Q.C.Springside English Secondary School, ka KJP Synod Mihngi Higher Secondary School bad ka Little Star Secondary School, Ladrymbai East Jaiñtia Hills District kiba la sei mar uwei ne kawei.
Ka Adventist Higher Secondary School, Thadlaskeiñ ka la sei ïa ka Larisa Lamin da kaba wan nyngkong ha ka thup jong ka Top 10 jong ka HSSLC (Arts).
Na ka skul North Liberty Higher Secondary School, Jowai, ka Reesa Ee Christine Suting kaba la wan haka kyrdan 11, u Mendelson M Langstang ha ka kyrdan ba 14, bad ka Rilanaika Sari kaba la wan ha ka kyrdan 20 ryngkat.
Ka Q.C.Springside English Secondary School, Jowai ka la sei ïa ka Sanikawan Challam haka kyrdan 13 ryngkat katba ka Little Star Secondary School, Ladrymbai ka la sei ïa ka Emika S Dkhar ha ka kyrdan kaba 17.
Ka K.J.P.Synod Mihngi Higher Secondary School pat ka la sei ïa u Dalammi Dauni Rymbai uba la wan haka kyrdan 20 jong ka thup Top 20.
Na kine ki hynñiew ngut ki khynnah la ïoh lad ban ïakynduh ïa ki saw ngut na ka skul North Liberty Higher Secondary School kiba kynthup ïa u Mendelson M Langstang, ka Rilanaika Sari, u Dalammi Dauni Rymbai na ka skul KJP Mihngi Higher Secondary School bad ka Larisa Lamin na Adventist Higher Secondary School Thadlaskeiñ.
Haba ïakren bad ki khynnah skul jong ka North Liberty Higher Secondary School kynthup u Mendelson Langstang bad Rilanaika Sari halor ka jingpynkhreh jong ki ïa ka eksamin, nyngkong eh ki la pynpaw ïa ka jingsngewkmen bad ainguh ïa U Blei kumjuh ïa ki kmie ki kpa bad khamtam eh ki nonghikai kiba la hikai ïa ki ym tang ha ki jingpule hynrei ka akor burom haduh ba kin da poi ha kane ka thong.
Ki la ïathuh ba ki ju mlien ban khreh bad pule kot naduh ba sdang jong u snem.
U Dalammi Dauni Rymbai u la ïathuh ba u ju pynlut por san kynta man ka sngi ban pule kot bad ha ka por eksamin u ju pynlut khan bun kynta.
U Vice Principal ka KJP Synod Mihngi Higher Secondary School u Wanmi Passah u la ïathuh ba ha une u snem la don 64 ngut ki khynnah kiba ïakhun ïa ka eksamin SSLC, bad kiba ïoh 1st Division ki don 27 ngut bad ha ka 2 nd Division ki don 34 ngut.
Katba haka HSSLC u la ïathuh ba ki khynnah kiba ïakhun ïa ka eksamin ki don haduh 156 ngut, kynthup 11 ngut kiba wan haka 1st Division, 52 ngut haka 2nd Division bad 29 ngut haka 3rd Division bad 12 tylli ki Distinction.
U Bah Richard Uriah, Principal ka skul North Liberty Higher Secondary School, u la pynpaw ïa ka jingsngewkmen kaba khraw ïa ki lai khynnah kiba wanrah nam ym tang ïa ka skul, hynrei khamtam ïa ki kmie ki kpa.
U la ïathuh ki khynnah kiba ïakhun ïa ka eksamin SSLC ki don 94 ngut bad kiba ‘pass’ ki long 93 ngut kynthup 64 ngut kiba wan haka 1st Division, 17 ngut haka 2nd Division, 12 ngut haka 3rd Division ryngkat ki 154 tylli ki ‘distinction’.
Katba ha ka ‘result’ HSSLC, ki khynnah kiba ïakhun ïa ka eksamin ki don haduh 61 ngut bad pass lut baroh khoit, kiba wan 1st Division ki don 28 ngut, 2nd Division ki don 21 ngut, 3rd Division 12 ngut bad 44 tylli ki ‘distinction’.
Ka long ka jingkmen kaba khraw ïa ka skul St.Edmund’s Higher Secondary School, Shillong ba sa shisien kane ka skul ka la paw biang ha ka risol Higher Secondary School Leaving Certificate(HSSLC-Arts) hadien ba ka Meghalaya Board of School Education(MBOSE) ka la pynbna ïa kaha ka Sngi Thohdieng.
La ban pynkynmaw ba ka skul St.Edmund’s ha ka sngi ba ka MBOSE ka la pynmih ïa ka risol kata ha ka 9 tarik u Jymmang, katei ka skul ka la paw bha ha ka liang ka tnad pule Science bad Commerce kumjuh.
Ha kane ka kynti kaba mynta ruh, katei ka skul ka la ïoh biang ka nam ka burom hadien ba ki khynnah pule katei ka skul ki la mih kyrteng ha ka thup jong ka ‘Top-10’ ha ka tnad pule Arts bad ki kyrdan kiba katei ka skul ka la ïoh ki kynthup ïa ka kyrdan kaba 2 ba la ïoh da ka Avelyne Francisca Khriam, ka kyrdan kaba 5 ba la ïoh da u Arman Suchiang, ka Talinungsang Imchen, ka Ankita Das bad ka Ankita Kar kiba la ïoh ha ka kyrdan kaba 6, ka Kelhousanya Kuotsu ha ka kyrdan kaba 9 bad ka Riwaka Tangsong ha ka kyrdan kaba 10.
Haba ïoh ban ïakren bad kawei ka samla Khasi, ka Avelyne Francisca Khriam kaba la ïoh ïa ka kyrdan kaba ar, ka la khublei kyrpang ïa u Blei uba la don ryngkat bad ka, ïa ki kmie ki kpa, ïa ki nonghikai skul bad ïa ka skul hi baroh kawei bad katei ka samla ka la pynpaw ka jingsngewkmen kaba khraw hadien ka jingïoh kheit ïa u soh ka jingjop.
Katei ka samla ka la ong ba ka jingthmu jong ka, ka long ban leit ïa ka Bachelor of Computer Applications (BCA) bad hadien kata kan sa peit ïa kaba hadien bad katei ka samla ka la ai mynsiem ïa kiwei ruh ki para samla ba kin leh bha bad ba kin khrehkot naduh kaba sdang ban poi sha ka thong.
Ka la ong ba haba ka ïoh por, ka ju khrehkot kumba 4 kynta eiei bad hashuwa ka ekamin pat, ka ju khrehkot kumba 5 ne 6 kynta eiei.
Katei ka samla ka la ai mynsiem ïa kiwei pat ki samla kiba thmu ban pynkhreh ïa ka eksam ba ki dei ban sngap bha ha klas namar kane ka jingïarap ïa ki bad ka la kitbok kitrwiang ïa kiwei pat ki samla pule ki ban pynkhreh ïa kane ka eksamin ba ki dei ban khrehkot lypa naduh kaba sdang ba kin ïoh ïa ka jingjop.
Haba ioh ban ïakren bad u kpa jong katei ka samla, u la ong ba kum ki kmie ki kpa ki sngewnguh ïa u Blei uba lah ban ïarap ïa ki khun ban pynshitom ïalade bad u la sngewnguh ba watla ka khun jong u ka khem leit ‘Tuition’ hynrei ka la lah ban poi sha katei ka thong.
Utei u rangbah u la ong ba kum ki kmie ki kpa ki dei ban long kum ki paralok bad ki khun jong ki namar kane kan ïarap shibun ban sngewthuh ïa ka jingmut, ka jingangnud bad ka jingthrang jong ki khun bad ym ban ñiom ïa ki da ka jingkwah jong ki kmie ki kpa hynrei dei ban sngap bad hun ïa kaei kaba ki khun ki kwah bad mon ban leh katkum ka jingsngewtynnad babha ka jong ki.
Na ka liang ka samla Riwaka Tangsong kaba la ïoh ha ka kyrdan kaba 10, ka la ong ba ka jingminot ka dei kaei kaba lah ban pynpoi sha ka thong bad ka la ong ba watla kam don kano-kano ka jingmutdur ba kan ïoh ïa katei ka kyrdan hynrei naduh ba la dangrit haduh ba kan da heh, ka ju don ïa ka mynsiem ban minot bad trei shitom ha ka kot.
Katei ka samla ka la ong ba ka kwah ban pyrshang ïa ka Civil Services Exam bad ka thong jong ka, ka long ba ka kwah ban long ophisar IAS.“Ngam kwah ba ka jingtrei shitom jong nga kan long lehnohei bad nga wan na ka longïing longsem kaba shu biang, haba nga ïoh katkum kane ka lad nga kmen ba ka ïing ka sem jong nga ki ai ïanga ban kiew shaphrang ha ka jingnang jingstad jong nga," la ong katei ka samla.
Na ka liang u Principal jong ka St.Edmund’s HSSu la ai khublei kyrpang ïa ki khynnah skul kiba la lah ban leh bha bad khamtam ïa ki nonghikai jong katei ka skul kiba la lah ban ai ka jinghikai kaba bha tam bad u la ong ba ka jingtrei shitom bad ka jinglen lade ka lah ban wanrah ïa u soh ka jingjop.
Ka Meghalaya Board of School Education (MBOSE) ha ka Sngi Thohdieng ka la pynbna ïa ka risol jong ka eksamin Secondary School Leaving Certificate (SSLC) bad Higher Secondary School Leaving Certificate (HSSLC-Arts).
Haba phai sha ka SSLC, ka jingdon jong ki khynnah pule kiba ‘pass’ mynta u snem ka long 51.93%.
Baroh ki khynnah pule kiba ïakhun ïa kane eksamin ki don 51,280 ngut ba kynthup ïa 29,486 ngut ki kynthei.
Na kitei ki 51 hajar tam, ki khynnah pule kiba la ‘pass’ ha ka SSLC ki don 26,629 ngut ba kynthup ïa 11,115 ngut ki shynrang.
Na kane ka jingkheiñ hangne, la kdew shai ba ka jingdon jong ki khynnah pule kiba ‘pass’ ha baroh 5 tylli ki distrik ka Ri-Lum Garo kam shym la kot wat ïa ka 40%.
Haba ïanujor bad u snem ba la dep, ka jingdon jong ki khynnah pule kiba ‘pass’ ha kane ka eksamin ka long 51.93%.
Ha kawei pat ka liang, haba phai sha ka risol jong ka eksamin Higher Secondary School Leaving Certificate (HSSLC-Arts) kaba la pynbna ha kane hi ka sngi, ka jingdon jong ki khynnah pule kiba ‘pass’ ka long 80.30%.
Baroh kiba la ïakhun ïa katei ka eksamin ki don 25,437 ngut ba kynthup ïa 10,203 ngut ki shynrang.
Na kitei ki 25 hajar tam, ki khynnah pule kiba ‘pass’ baroh ki don 20,425 ngut.
Ka jingdon jong ki khynnah pule kiba ‘pass’ bun eh ha ka HSSLC-Arts ka dei ha Eastern West Khasi Hills – 91.64%, katba kiba duna eh ki dei ha South Garo Hills – 49.23%.
Haba phai sha kiwei-kiwei ki distrik, ka jingdon jong ki khynnah kiba ‘pass’ ha East Khasi Hills ka long 89.93%, West Khasi Hills – 90.96%, Ri-Bhoi – 88.04%, West Garo Hills – 66.80%, East Garo Hills – 74.92%, South West Khasi Hills – 76.73%, West Jaiñtia Hills – 81.46%, East Jaiñtia Hills – 71.79%, North Garo Hills – 65.15% bad South West Garo Hills – 67.59%.
Ha u snem ba la dep, ka jingdon jong ki khynnah pule kiba ‘pass’ ha kane ka eksamin ka long 81.17%.
Ki 12 ngut ki dkhot jong kawei ka kynhun na ka kompani MotoGP ka Dorna Sports, ka lah pyndep mynta ia ka jing-leit ban jurip ia ka Buddh International Circuit kaba don ha ri India ha shuwa ban plie pyrda ia kaba sdang jong ka lympung pynmareh  thuk-thuk ka ban sa long naduh ka 22-24 tarik u Nailur mynta u snem.
Kumta katei ka kynhun ia kaba lah lamkhmat da ka director jong ka Dorna na ka bynta ki rynsan ialehkai ka Norma Luna, ka lah pynlong ia ka jingleit jurip na ka bynta ban weng noh ia ki katto katne ki jingeh kiba katei ka madan ka iakynduh bad ka jingleit ruh ban jurip ia ka jaka ha ka ban pyllait paidbah ia ki jing-ialehkai bad ki jingdonkam baroh kiba donkam na ka bynta ka lympung khnang ban lah ha ka ban wanrah ia ka lympung kaba jop bad  seisoh.
Shuh shuh ruh na ka liang jong u Puskar Nath u COO ka FairStreet Sports uba long u nongkyntiew ia ka lympung ialehkai ha ka ri India baroh kawei u lah thikna shibun ba ka madan ialehkai ha India kan lah ha ka ban kyntiew mynta ia ka tei ka lympung ialehkai ka ban sa long.
Ka bynta  kaba khraw tam ha ka  ban pynlong ia ka MotoGP  ka long ruh shi bynta jong ka jingpyni paidbah ia ka jingnang iai kiew shuh shuh ki kam jngohkai ha ka ri bad katei ka jingleit ban jurip da katei ka kynhun jong ka Dorna, ka lah ioh ruh ka lad ha ka ban leit jngoh ia kawei na ki jingthaw ba lah rim tam bad ka jingsngew Sarong jong ka ri baroh kawei halor ka jingdon jong ka Taj Mahal ha Uttar Pradesh.
Na ka liang jong kitei ki nongpyniaid ki pynpaw ruh ia ka jing-kmen ha kaba iadei bad ka jinglong jingman jong katei ka madan ialehkai kaba da shisha ka long ka madan kaba biang eh na ka bynta ban ai ia kata ka hok ban pynlong ia ka lympung pynmareh thuk-thuk ka ban sa long mynta u snem.
U President ka seng VPP, u Bah Ardent Miller Basaïaw -moit ha ka Sngi Thoh-dieng u la ong ba u Myntri ka tnta pule puthi, u Rakkam A Sangma, u dei ban batai shai balei u kren ïa ki kyntien ban ong ba ka VPP ka ïalehkai ïa ka ding bad ba kan sa pyning ïa baroh.
Haba ïakren bad u Bah Ardent katba u dang shong shah thngan kaba la ïaid la saw sngi hakhmat Additional  Secretariat u la ong ba ma u ryngkat ka seng ka dang dawa ban pynthymmai ïa ka bhah thungkam thungjam, hynrei u Rakkam u la kynthoh pynban ba ka VPP ka ialehkai bad ka ding.
“Nga kwah ba une u Myntri ka sorkar jylla u dei ban batai shai balei u kren kumne namar kane ka long kumba pyntieng ne pynsmiej ïa ki paidbah ka jylla," u la ong.
U la ong ba ka jingkren u Rakkam ka dei ka jingmut kaba sniew sha lyndet katba kum ka seng ka dang ïakhih kaba jai jai.
Lah ban kdew ba ha ka Sngi Palei, u Rakkam u la maham ba ka VPP ka ïalehkai bad ka ding ka ban sa pyn ing ïa baroh.
U Rakkam, haba kyntu ïa u Bah Ardent, u la ong ba un kiar na ka jingpynbteng ïa ka jingshong shah thngan ba khlem pud namar kane ka lah ban wanrah ïa ka jingktah kaba jur bha.
“Ngi ïalehkai bad ka ding mynta bad kan sa pynpdung ding ïa baroh, kynthup ïa ka VPP.Kan sa pynjot ïa ka lawei jong ki khun samla jong ngi," ong u Rakkam halor ka jingïakhih u Bah Ardent.
Haba ther ïa ka VPP, u Rakkam u la ong, kum kane ka jingleh politik bad ka drama kan sa buh ïa ka jylla ha ka jingeh kaba khraw.
“Ngi ïalehkai bad ka ding bad kan sa pyning ïa baroh," la ong u Myntri.
Shuh shuh u Bah Ardent u la ong ba ka jingwan tuid ki paidbah ban wan ai mynsiem ïa u ha kine ki saw sngi ka long shisha kaba ai mynsiem ïa u ban shong shah thngan ha kane hi ka jaka.
“Haduh mynta ym pat don ki MLA ne ki seng saiñpyrthei ba kin kyrshan ban pynthymmai biang ïa ka bhah thungkam namar kine ki pdiang ïa ka jingwanrah ka sorkar ïa kata ka Roster System," u la ong.
Halor ka jingwan ka Myntri sorkar, ka Kong Ampareen Lyngdoh, u Bah Ardent u la ong ba ka la wan ban kyrpad ban sangeh noh ïa ka jingshah thngan bad ban wan ïakren bad ka sorkar.
Hynrei u la ong ba u la kyntait mardor namar ka seng ka la rai ba kan ïaid beit shakhmat tad haduh ba ka sorkar kan pynthymmai ïa ka bhah thungkam thungjam.
Ha ka juh ka por u la ong ba lada ka Kong Ampareen ka wan kum ka riew shimet kam lah ban khot sha ka miej ka jingïakren.
Katba ka Kong Ampareen ka la pynpaw ba ka jingwan ka jong ka ha kane ka jaka ka long kum ka nongshong shnong kaba sngewkhia halor ka jingshah thngan u Bah Ardent bad ban kyrpad ïa u ban sangeh noh ban wan sha ka miej ka jingïakren bad ka sorkar.
Ha ka por mynsngi u Myntri ka sorkar jylla u Bah AL Hek u la wan ban jngoh ïa u Bah Ardent namar u shim ba u dei u paralok naduh ba u ïatreilang bad u ha ka seng FKJGP bad haduh ba un da long kum u MLA.Ha ka juh ka por u Bah Hek u la ong ba kano kano ka bynta kaba leh na ka bynta ka jingmyntoi u paidbah ka dei kaba bha.
Haba ïakren bad u Bah Ardent u la ïathuh ba u Bah Hek u la wan jngoh ïa u kum u riew paidbah ym kum u Myntri sorkar namar u khlem kren eiei halor ka bhah thungkam thungjam.
U la kyntu ïa ki para MLA ne ki Myntri sorkar haba ki wan ban peit ïa u ki dei ban ai jingkyrshan ïa kane ka jingdawa ban pynthymmai ïa ka bhah thungkam thungjam.
Uwei u rangbah uba shong ba sah ha Lawmali, Shillong u la wan kyrpang da kaba shong ha ka ‘Wheelchair’ ban khublei kti bad u President ka Voice of the People Party (VPP), u Bah Ardent Basaïawmoit, hajan ka Additional Secretariat ha ka Sngi Thohdieng.
Une u rangbah u dei uba la tip kyrteng kum u Bah Felix Kharsati uba duna ha ka dkhot met namar um don shuh ka lbong baroh ar tylli.
Haba ïakren bad u Bah Felix u la ong haba u la ïohi tang ha YouTube ïa ka jingshah thngan u Bah Ardent um sngewhun ba un shu peit tang lyngba ka Mobile Phone, hynrei u la kwah ban wan ai khublei markhmat.
Kumta u khun u jong u, u la wan ïalam naduh jaka ba u sah haduh ban da poi ha jaka shong shah thngan u Bah Ardent.
“Nga sngewthuh ba u kham shitom u Bah Ardent ban ïa nga uba wan da ka ‘Wheelchair’ haba u shah thngan namar u ïakhun na ka bynta ka pateng ban wan," u la ong.
U la pynpaw ka jingsngewhun ka mynsiem haba u la ïoh ban khublei kti ïa u Bah Ardent bad un duwai ba un dang lah ban ïakhun ïa kane ka jingmyntoi jong ka jaitbynriew.
Shuh shuh u la ong ba ka jingkwah ka jong u ban wan ai khublei ïa u Bah Ardent ka dei namar u sngewsynei ïa la ki jong ki khun ki kti lada kim ïoh ïa ka kam kaba biang.
Ha kane ka sngi ka Ribhoi Dorbar hapoh ka jingïalam u Bah RB Shadap kum u President ki la wan ban ai mynsiem lang ïa u Bah Ardent.
Nangta ki paidbah ka shnat Hima Nongwah Mawtamur, Sohïong Lyngdohship, kaba hap ha Jirang konstitwensi ha Ri Bhoi hapoh ka jingïalam u Bah Estansing Jana Nongbet ki la leit ai da ka jingrwai hakhmat u Bah Ardent katba u dang shong shah thngan.
U Khamkhrawkupar Sohtun uba na ka shnong Pomlakrai, Rngi Shillong uba don jingduna ha ki dkhot met u la wan ha ka kyrdan ‘Second Division’ ha kaSecondary School Leaving Certificate (SSLC) napdeng ki 26 ngut ki khynnah skul kiba la ïakhun ïa katei ka eksamin na Lum Shyllong Higher Secondary School, Pomlakrai.
U Khamkhrawkuparu dei u khynnah uba don jingduna ha ki kti bad u hap ban pyndonkam ïa la ki kjat haba u leh ïa kano-kano ka kam wat ban thoh jingthoh.
Hynrei kane kam shym la pynduh mynsiem ïa u namar u long u khynnah uba trei shitom bad minot thop khamtam haba ïadei bad ka jingpule jong u.
“Nga sngewkmen bad nga ainguh ïa u Blei uba la ïarap ïa nga ban ‘pass’ ha kane ka eksam.
Ka jingburom ka leit ruh sha i Mei i Pa," ong u Khamkhraw haba ïakren bad ‘U Nongsaiñ Hima’.
Haba kylli halor ka jingpynkhreh jong u ïa kane ka eksamin, u la ong ba um shym la don kano-kano ka jingeh haba u pule kot.
“Ngan bteng biang ïa ka jingpule jong nga ha kane ka skul," u la ong.
Ha kajuh ka por,u Khamkhraw u la ïoh ‘Distinction’ ruh ha kawei ka sobjek ha kaneka eksamin.
U Principal ka skul, u Bah Dylan Q.Kharbuli u la ïathuh ba u Khamkhraw u long u khynnahuba trei shitom bad uba tista bha ban wan sha skul.
Haba kdew ba ka skul ka la leh katba lah ban pynkhreh ïa ki jingdonkam jong u, u la ong,"U long u khynnah uba nep bad watla u don ka jinglehraiñ haba u wan nyngkong, hynrei ngi la ai mynsiem ïa u haduh ba u la long kumba long lem kiwei pat ki khynnah skul.
"U BahKharbuli u la ong ba ka jingtrei shitom jong u Khamkhraw ka pynlong ïa u ban poi sha ka thong jong ka jingjop bad u khmih lyntiruh ba un nang leh bha shuh-shuh ha ki eksamin ki ban wan.
“Na ka liang jong nga hi, ngam kheiñ ïa u kum uba don jingduna ha ki dkhot met, hynrei u long kumba long lem kiwei ki khynnah," u la ong.
Haba pynsngew ba u long u khynnah uba kyrpang, u Principal u la kyrpad ïa ka Sorkar ba kan leh eiei na bynta jong u ynda u la pyndep ïa ka klas XII.Haba jubab, u la ong, “Ka Sorkar ka dei ban peit lem ïa ki skul ha ki nongkyndong naba kam dei kaba suk ban pynïaid hi shimet khamtam ïa ki klas IX-X bad XI-XII.Ki nonghikai ha la i tulop barit ki ai ka jingshakri kaba paka tam.
"Ha kawei ka liang, u kpa u Khamkhraw, Bah Dapbor Nongdhar u la ong ba u dap da ka jingkmen bad jingsngewsarong ba u khun jong u un poi shaduh kane ka kyrdan watla u long uba pher na kiwei pat ki khynnah.
“Kum u kpa nga dap da ka jingsngewkmen kaba khraw na bynta u khun uba la pyndep ïa ka eksamin.
Nga ainguh ïa u Blei uba plie ka lad ka lynti.
Ka burom kaba khraw ka leit ruh sha kane ka skul, ki nonghikai, ban pynpoi sha ka thong jong ka jingjop," u la ong.
U la bynrap ba ha ka por ba u Khamkhraw u dang rit, kum ki kmie ki kpa ki la duh jingkyrmen bad rit mynsiem hynrei da ka jingtyllun ki sngi ki snem, ki la ïohi ba u khun jong ki, u khlaiñ bha ka jingmut jingpyrkhat.
Shuh shuh haba pynpaw ba ka jingshakri ka long kaba kham kyrpang ïa u Khamkhraw, u la ong ba kum u kpa u hap ban shim ka jingkitkhlieh ïa la u khun bad u kyrmen ba u soh ka jingtrei shitom un sa urlong shisien ka sngi.
Uwei na ki rangialehkai Tennis ka ri Bilat u Andy Murray u pynbna paidbah ia ka jingweng noh ban shimbynta ha ka lympung iakhun Grand Slam ka ban sa long mynta u snem ha Roland Garros ka French Open na ka daw ka jingkwah pynleit jingmut ha ka aiom ialehkai ia ki jing-ialehkai ha madan-phlang kum ka jingiai kyntiew shuh shuh ka rukom ialehkai ka jong u shaduh ka Wimbledon.
Nangta, ka khubor ka iathuh ruh ba u Andy u lah kynran-dien noh mynta na ka rynsan jied nong-ialehkai jong katei ka lympung hadien ba u lah mad ia ka jingeh na ka bynta ka jingpynwandur biang ka rukom ialehkai ba tbit ka jong u ha ka lympung ialehkai ha madan khyndew dang ha ki taiew ba lah dep, bad ha ka jaka ba un shimbynta ha katei ka lympung, un pynleit jingmut khambun ha ki prokram ialehkai ha madan-phlang ha ka jingiaid lynti ka jong u sha ka Wimbledon.
U Andy u lah iakhun ruh na ka bynta ban pynthymmai biang halade ia ka kam ialehkai ka jong u hadien ba u lah dep ban shah puid ka met jong u ha u snem 2018.
Kumta kum u rangialehkai ba tbit, u Murray u lah pynliem ruh ia u Tommy Paul ha ka jingiakhun phainal jong ka ATP Challenger tournament ha kaba sdang jong une u bnai ba mynta na ka bynta ban khur shalade ia ka jingjop ba nyngkong ha kino ma ki kyrdan ialehkai naduh u snem 2019, hynrei uba lah mad pat ia ka jingshah weng noh tang ha ka kylla iakhun kaba nyngkong ha ki ar lympung ialehkai kata ha Monte Carlo  & Madrid Open.
Haduh mynta u Andy u dang iai rai ha kano ka lympung ialehkai ba un shimbynt ka ba lah ruh ban kynthup ia ka Surbiton naduh ka  4-11 tarik u Jylliew bad ka Queen’s naduh ka  19-25 tarik u Jylliew ha shuwa ba ka lympung ialehkai ka Wimbledon kan sdang naduh ka 3 tarik u Naitung.
Katkum ka khubor ba lah ioh lum ka iathuh ba ka kynhun ialehkai Hockey jong ki shynrang ka ri kaba iashim bynta ha ka lympung FIH Men’s Hockey Pro League, ka la mad noh ia ka jingshah pynrem da 1-2 kol ha ka jingiakhun pyrshah bad ka kynhun lahduh Olympic ka Belgium, wat la katei ka kynhun ialehkai na India ka lah ioh ban khur ia katei ka shi kol ha shuwa ba ka por ialehkai kan kut noh.
Kumta ha kaba iadei bad katei ka bynta jong ka jing-iakhun hapdeng ki ar kynhun, baroh ki kol ha ka jingialehkai  ba la khur da ki kynhun ki wan lyngba ka PCs (Penalty Corners).
Ka Belgium kaba dei ka kynhun kaba dang iai bat ia ka kyrdan ba ar ha ka pyrthei  bad kaba lah mih shakhmat na ka bynta ban khur ia ka kol ba nyngkong na ka jingialehkai ha ka 18min lyngba u rangialehkai jong ka u Thibeau Stockbroekx, ha shuwa ba ka India kan lah ban pyniaryngkat kol ha ka 25 min ialehkai ba lah pynioh da u Mandeep Singh.
Hynrei ha ka jingialehkai ka kynhun defence jong ka India ka lah khyllem noh ha ki minit ialehkai ba khatduh jong ka jingialehkai; ha kaba ka lah pynlehnohei ruh wat ia ki katto katne ki PCs ba ka kynhun ka lah ioh ban tied bad kata ka long kawei ia kaba lah pynkylla kol da u Nelson Onana ka  Belgium ha ka 60min ialehkai.
Watla ka jingialehkai ka long kaba lah khluid ha shuwa ba ka por ialehkai kan kut noh ha kaba baroh ar kynhun ki la lah ban pyniadei ka rukom ialehkai hapdeng jong ki bad ba ka India ka lah ioh ia ka lad kaba nyngkong na ka bynta ban thep kol; kata ha ka san min ialehkai, hynrei ka jingiohlad u Hardik Singh ban tied ia ka bol na ka bynta ban pynrung ia sha ka kol na ka jylli ialehkai kam shym la long kaba seisoh hadien ba la lah ban tem noh da u rangapkol ka Belgium u Loic van Doren.
Ha ki khyndiat sekhon na ka quarter iakhun kaba nyngkong, ka Belgium ka lah ioh ban tied ia ka PC, hynrei la lah ban tem ia ka da ka kynhun ialehkai  shadien ka India.
Shuh shuh ruh ka  Belgium  ka lah ioh biang sa shisien na ka bynta ban tied ia ka PCs ha ka 18min ialehkai  bad ha kaba u Stockbroekx  u la lah ban pynpra noh ia ka kynroh bakhlain jong ka India na ka sien kaba ar kaba u lah ioh ban tied.
Ha ka jingialehkai, ka lah shimpor hynniew minit ia ka kynhun ialehkai ka ri  na ka bynta ban  wanrah sha ka jingiaryngkat kyrdan ha ka jingthep kol lyngba u Mandeep uba lah tied pynrung ia ka bol hadien ba u kapten ka kynhun u Harmanpreet Singh u lah tied pyndei ia ka bol na ka PCs.
Ar minit ha ka quarter iakhun kaba lai, ka Belgium ka lah iohlad biang sa shisien ban thep kol, hynrei kam shym la lah ban pynurlong.
Ha ka 45min ialehkai, ka Belgium ka lah ioh sa kawei ka PCs hynrei kaba lah shah tem noh ha ka kynhun defence jong ka India.
Kumjuh ruh ka India ka lah ioh katto katne ki lad kiba biang na ka bynta ban tam kol shakhmat ia ka tei ka kynhun iakhun pyrshah, hynrei ki jingialeh jong u Sukhjeet Singh  & Gurjant Singh na ka bynta ban pynurlong sha ka kynhun kam shym la seisoh hadien ba la lah ban tem ia ka bol ba ki lah tied da ka kynhun iada kaba khlain jong ka Belgium.
Dei ha ka minit ialehkai ba khatduh ba ka India ka lah shah pynjem noh ia ki khnap ialehkai jong ka tad haduh ba kan da mad syndon ia ka jingshah pynliem ha kaba kut.
Ka AMM Foundation kaba long ka kompani kaba ju kner ia ki jingiarap jong ka Murugappa Group bad kumjuh ruh ka shlem ba khlain bor tam jong ka kam ialehkai phutbol ha Germany ka Borussia Dortmund (BVB) ki pynbna mynta ia ka jingiatehlok hapdeng jong ki ka ban sdang  naduh u ‘nai Naitung mynta u snem.
Kumta lyngba katei ka jing-iatehlok  hapdeng jong ki, ka AMM Foundation kan kylla long ka  paralok jong ka Dortmund ha ka jingkyntiew ia ka kam ialehkai phutbol sha ki samla ha ri India baroh kawei.
Katei ka kompani na India kan khur ruh ia ka jingiohnong na katei ka klob kaba na Germany bad kumjuh ruh ha ki thain jong ka shlem ai jinghikai bad  jingai jinghikai kaba naduh tyllong na ka bynta ban kyntiew ia ki nongialehkai, ka jingai jinghikai sha ki Coach, Organisational Planning bad ka   kyntiew kaba jlan ha kaba iadei bad ka Infrastructure.
Na ka liang jong u Managing Director ka BVB Asia Pacific u  Suresh Letchmanan u iathuh ba mynta ki iasam ia kajuh ka thong na ka bynta ban pyntyllun shakhmat ia ka kam ialehkai khamtam eh ka jingialehkai phutbol kaba long ka atiar kaba  skhem bad ba jwat bha na ka bynta ban wan rah ia ka jingseisoh bad ka jingkylla ha ka imlang-sahlang.
Kumta da kaba iasnohktilang mynta bad ka AMM Foundation  bad MYFA, ka synjuk jong u ka don ia ka thong na ka bynta ban iai pynneh pynsah ia ka jingim jong man la ki nongialehkai khamtam eh kito kiba wan na ka longing kaba duna ka ioh-ka-kot ha baroh shi lynter jong ka ri India.
Kumba ka paw hi ka long ba ka AMM Foundation ka lah iai pyntyllun shakhmat ia ka MYFA naduh u snem 2015 ha baroh shi lynter jong ka thain Chennai na ka bynta ban pynphriang ia ka dor kaba kordor sha ki samla.
Ha shuwa ban poi sha katei ka jingiateh kaba mynta, ka kynhun na ka BVB ka lah dep ban leit jngoh ruh ia ka MYFA ha u bnai Rymphang na ka bynta ka Preliminary Camp kaba lai sngi.
Uwei na ki nongialehkai Long Jump ka ri (Ind) u Muhammed Anees Yahiya ha ka jingshimbynta ha ka lympung ialehkai ba mynta ka Cyprus International Athletics Meeting, um shym la lah ban pynseisoh ia ka kam ialehkai naba u duna da tang khyndiat eh na ka bynta ban khur ia ka takma Rnong na ka katei ka lympung.
Nangta ka khubor ka iathuh ba u nongialehkai na Bilat u Jack Roach u la lah ban pyndep ia ka jingiakhun ha ka jaka balai da ka jinglah ban kynthih ha ka jingjngai kaba 7.60m kaba long ka jingjngai kaba mar kajuh bad u Yahiya.
Hynrei utei u nongialehkai na Bilat u lah ioh ban khur noh shalade ia ka takma Rnong na ka daw jong ka jinglah ban kiew sha ka kyrdan ba-ar na ka jinglah ban kynthih bha ban ia utei u rangialehkai na India.
Kumta, u Roach da ka jinglah ban kynthih haduh katei metre (7.58m), u Yahiya u lah wan hadien jong u bad kaba duna tang 0.07m ha ki khyndiat sngi ba lah dep.
Katba u Murali Sreeshankar bad u Jeswin Aldrin ki la lah ban wan ha ka kyrdan ba nyngkong haduh ba-ar ha ka jingialehkai Long Jump ka jong ki ha ka International Jumping Meeting ha Kallithea, Greece; ha kaba u Sreeshankar u lah wan ba nyngkong ha ryngkat bad ka takma Ksiar da ka jinglah ban kynthih bha haduh  8.18m (wind speed: +0.6m/s)  ha ka jingpyrshang kaba khatduh.
Kumjuh ruh utei uwei pat u rangialehkai ka ri, u Jeswin u lah wan ha ka kyrdan ba-ar bad khur ruh shalade ia ka takma Rupa hadien ka jinglah jong u ban kynthih ha ka jingjngai kaba 7.85m (wind speed: 0.5m/s).
kumta ki lai sien pyrshang ba hadien ki jong u ki pynpaw ia ka jinglah jong u ban kynthih ha ka jingjngai kaba 7.74m, 7.74m  bad 7.79m.
Ia ka bynta ba nyngkong jong ka lympung ialehkai Taekwondo ka TPL (Taekwondo Premier League) kaba kynthup ia ki 12 tylli ki kynhun ialehkai, kan sdang naduh ka 22-26 tarik u Jylliew mynta u snem.
Ha kane ka lympung ialehkai la pynbna ruh ia ka song pisa ka ban kit haduh T.15 lak.
Shuh shuh ruh nalor ka song pisa, kiwei pat ki khusnam jingjop na ka bynta ka kyrdan iakhun para marwei yn sa tyrwa hakhmat ki nongialehkai.
Kaba kham sngewtynand ka long ba ka TPL kan  don ruh ia saw ngut ki riew kynthei kiba long ki trai jong ki kynhun ialehkai bapher bapher ki ban ia aireng ha ka lympung bad kita ki kynthup naduh ka Miss India Asia Pacific & Miss Asia Pacific World barim ka Srishti Rana kaba long trai ia ka kynhun Haryana Hunters, ka Ruchita Mittal ia ka Maharashtra Avengers, ka nongkhaii ba mawlynnai ba pawnam bha ka Shilpa Patel ia ka kynhun Bengaluru Ninjas bad ka Isha Patel ia ka Chennai Strikers.
Ha kaba iadei bad ka shab jong katei ka lympung ialehkai, na ka liang jong ki nongpyniaid ki pynbna bay un sa pyllait paidbah shen ha ka jingiadonlang kitei ki  trai jong ki kynhun ialehkai bad kiwei pat ki trai jong kiwei pat ki kynhun ialehkai kata u Shyam Patel ia ka Delhi Warriors, Allu Venkat Reddy ia ka Hyderabad Gliders, Vijay Kumar Bhansali ia ka Gujarat Thunders,  bad u Bijit Gogoi ia ka Assam Heroes.
Katei ka lympung ialehkai ka long ruh ka rynsan ialehkai jong ki kynhun, ha kaba man la ki kynhun ialehkai  kaba kynthup ia  san ngut ki dkhot, kapten  bad man la ki nongiakhun kin long  haduh san kylla jong ka 1.30 min  ha ryngkat bad ka por pynkut ia ka jingiakhun ka ban long sa 30 sekhon.
Uwei na ki khlur ialehkai Table Tennis ba pawkhmat bha ha ka ri (Ind) bad uba bat ruh ia ka kyrdan ba hajrong ha ka thup jong ki shynrang u Achanta Sharath Kamal (WR 51) bad u nongkhur takma Rnong na ka Asian Games u Sathiyan Gnanasekaran (WR56) ki long napdeng ki saw ngut ki nongialehkai ka ri kiba la shah pynneh biang ha la ka jong ka kynhun ialehkai sa na ka bynta ka aiom ialehkai ba 4 jong ka Ultimate Table Tennis (UTT).
Shuh shuh ruh ka khubor ka iathuh ba na katei ka lympung ialehkai, ka Chennai Lions kaba dang iai bat kum ka lahduh, mynta ka lah iai pynsah biang halade ia u Sharath Kamal.
Katba ka kynhun kaba lah poi sha ka phainal ha ka aiom ialehkai ba 3 jong ka lympung ka Dabang Delhi TTC ka lah shim ia ka rai mynta ban iai iatreilang biang sa shisien bad u Sathiyan ha katei ka lympung ban long mynta u snem.
Kumjuh ruh napdeng ki thei ialehkai ka ri, ka Manika Batra (WR39), mynta ka lah shah pynsah biang ha ka Bengaluru Smashers; katba ka nongkhur takma Rnong na ka Asian Games ka Manav Thakkar kan iai bteng biang ia ka kam shakri ka jong ka bad ka U Mumba TT.Ka khubor ba lah ioh lum ka iathuh ba katei ka lympung ialehkai ka ban sa long kan sei madan ia ki hynriew tylli ki kynhun ialehkai; kata ka  Bengaluru Smashers, Chennai Lions, Dabang Delhi TTC, Goa Challengers, Puneri Paltan Table Tennis bad U Mumba TT.Kumta ruh ha ka prokram ba dang shu dep ha kaba iadei bad ka jingpyniakab jong ki nongpyniaid ki kynhun na ka bynta katei ka lympung ban sa long, ki kynhun ki lah ban jied haduh 2 ngut ki nongpyniaid ia ka kynhun jong ki bad ka jingphaikhmat mynta ka long na ka bynta ban thaw ia ka kynhun ialehkai ba hynriew ngut ki nongialehkai ha katei ka aiom ialehkai ka ban wan lyngba ka prokram jingpyniakab ia ki nongialehkai ka ban sa long ha Mumbai ha u bnai ban wan.
U HS Prannoy u la ïoh rah ïa ka nam lahduh kaba nyngkong eh ha ka jingim ïalehkai ka jong u na ka World Tour, hadien ba u lah ban pynliem noh ïa u Weng Hong Yang ka China ha ka final kaba la long ha ka Sngi U Blei.
Haba phai sha ka jingïalehkai final kaba itynnad bad ïakhaid bha, u HS Prannoy uba la 30 snem ka rta u la jop da 21-19, 13-21 bad 21-18, ka jingjop kaba la wan hadien 94 minit jong ka jingïaleh.
Shwa ïa kane ruh, u Prannoy u la lah ban pynliem noh ïa ki ar ngut ki khlur ïalehkai badminton ka China kata ïa u Chou Tien Chen bad u Li Shifeng, uba dei ruh u lahduh jong ka lympung All England Champion.
U Pullela Gopichand uba dei u National Coach u la ong ba kane ka dei ka jingjop kaba khraw, khamtam hadien ba u Prannoy u la hap ban ïakhun ki jingïalehkai kiba eh ha baroh kane ka taïew ba la lah.
“U la lah shisha ban ïakhun ki jingïakhun kiba eh bad kane ka la lah ban dei ka World Championship lane ka All England-level field.
U Donlad Diengdoh u la ïoh ban khyrwit ïa ka hat-trick ba ar ha ka lympung Meghalaya State League 2023 bad pynlong ïa ka Mawlai Sports Club ban jop da 7-0 kol ïa ka Umrit Sports Club ha ka jingïalehkai jong ka Group A kaba la long ha ka sngi Saitjaiñ ha madan MFA Turf ha Shillong.
Haba phai sha kiwei ki risol jong kane ka lympung, ka Mulait United ka la pynliem ïa ka Sein Pyn-bhalang da 5-1 kol ha ka Group B kaba la long ha Kiang Nangbah Stadium ha Jowai.
Katba ka Shillong Lajong ka la pynliem ïa ka Pyndengrei Sports Club da 3-0 kol ha ka Group C.Ha ka jingïalehkai jong ka Group-D pat, ka Selsella Sports Association ka la ïakhaid noh da mar ar kol ha ka jingïakhun pyrshah ïa ka Chipakkore.
Haba phai sha ka jingïalehkai, ka Mawlai ka la ïoh ka jingsdang kaba paka bha ha kane ka aiom kaba nyngkong jong ka MSL, ha kaba ka la jop baroh saw tylli ki jing-ïalehkai bad khur 12 point bad don hakhliehduh ha ka Group A.Ha ka jingïakhun pyrshah ïa ka Umrit, tang ha ka kylla step ka Mawlai lyngba u Donlad Dieng-doh u la ïoh ban khyrwit haduh saw tylli ki kol, kita ha ka minit kaba 3, 9, 29 bad 45’+1 bad ruh ka kol na u Kenstar Kharshong ha ka minit ba 11 bad u Robert Khongriah ha ka minit kaba 21 ka la pynlong lypa ban tam da 6-0 kol.
Hynrei watla ha ka kylla miet, ka Mawlai kaba la dei ban ïoh bun tylli ki kol, ka la lah ban pynkhih sa tang shi kol, ha ka minit kaba 57 ba la thep da u Donborlang Nongkynrih.
Kane kan dei ka sien ba nyngkong ba ka Mawlai, kaba la lah ban pynpaw ka jingtbit ha kane ka lympung, ka la lah ban ïada ïa la ka kol, khlem da ailad ïa ki liang ba ïakhun pyrshah ban ïoh thep wat tang shi kol ruh, watla ha diengkol kam shym la ïoh ban pynïaleh-kai ïa u nongap kol ba tbit jong ka, u Neithovilie Chalieu uba la shah pynduh namar ka jingïoh red card ha ka jingïalehkai kaba la dep.
Haba phai pat sha ka jingïalehkai ba la long ha madan MDSA ha Maw-kyrwat, ka Shillong Lajong kaba dei ka lahduh jong ka aiom ba la lah, ka la jop da 3-0 kol ïa ka Pyndengrei bad ïa kine ki kol la thep da u Shano Tariang ha ka minit ba 12 bad 57 bad u Sambor Kharsahnoh ha ka minit ba 89.
Lyngba kane ka jing-jop, ka Shillong Lajong ka la kiew sha ka kyrdan kaba ar ha ka Group C na ki 6 point katba ka kyrdan ba nyngkong dang bat da ka Seven United kaba la ïoh 8 point, hynrei kumba long mynta ka Shillong Lajong, ka dang don sa ar tylli ki jingïakhun.
Haba phai sha ka jingïalehkai ha Jowai, ka jingleh bakla jong u nongap kol ka Sein Pynbha-lang u Leiborki Ymbon ha ka minit ba 41 ka la pynïoh ïa ka Mulait ïa ka kol kaba nyngkong.
U Leiborki u la ïaleh ban thap ïa kol shabar hynrei ka la rung pynban jlang shapoh ka kol bad ïa kane ka kol la ai sha u Lamphrang Paslein uba la shut ïa ka bol.
Tang ha ka minit ba 43, ka Mulait ka la ïoh sa ka kol ba ar, ïa kaba la khyrwit da u Lency Swer bad ha ka minit ba 66, u Lency u la khyrwit ïa ka kol ba lai jong ka Mulait bad ba ar ka jong u.
Kiwei pat kiba la khyrwit kol ki long u Romarius Laban ha ka minit ba 76 bad u Rimonki Lamurong ha ka minit ba 90’+5, katba ka Sein Pynbhalang ka la ïoh ban pynphai tang shi kol, ïa kaba la thep ha ka minit kaba 87 da u Tympang Tangliang.
Ha ka jingïalehkai ha madan Chandmari ha Tura, ha kaba sdang la i kumba ka Selsella kan khur ïa ki 3 point kata hadien ba ka la lah ban tam da 2 kol bad ïa kine ki kol la thep da u Sildish Momin ha ka minit kaba 28 bad u Sillingston Sangma ha ka minit kaba 75.
Hynrei dei ha ka minit kaba 80 ba ka Chipakkore ka la ïoh ban pynphai ïa ka kol kaba nyngkong lyngba u Johnfield A Sangma bad ha shwa ban wai ka jingïa-lehkai, ha ka minit kaba 90 la ïoh ban pynïakhaid lyngba ka kol kaba la dep da u Harlee K Marak.
Watla ka Selsella ka la bteng ban nym pat mad ka nam rem ha ka MSL 2023 hynrei kane kan dei ruh ka jingïakhaid kaba lai na ki saw tylli ki jingïalehkai bad kumta ka don ha ka kyrdan kaba lai ha ka Group-D na ki 6 point, kata hadien jong ka Khliehmawlieh bad Wasa FC kiba la kamai mar 7 point katba ka Chipak-kore ka don ha ka kyrdan ba saw na ki 5 point.
Ki jingïalehkai ban long ha ka sngi Nyngkong ka 29 tarik, ha ka Group A ha Shillong, ka Langsning kan ïakhun pyrshah ïa ka Seng Samla Laitryngew ha ka por 3 baje janmiet.
Ha ka Group B ha Jowai, ka Ladthalaboh pyrshah ïa ka Niaw Wasa United ha ka por 2:30 mynsngi, ha ka Group C ha Maw-kyrwat ka Lumdiengngan pyrshah ïa ka Riangdo ha ka por 3 baje janmiet bad ha ka Group D ha Tura ka Khliehmawlieh pyrshah ïa ka Wa’sa FC ha ka por 3 baje janmiet.
Ka Umphyrnai Sports Club ka la ïoh rah ïa ka nam kum ka lahduh jong ka lympung SSA Under-10 (Boys) Football League 2023, hadien ba ka la lah ban pynliem noh ïa ka Sohryngkham Sports Club ha ka final kaba la long ha ka sngi Saitjaiñ.
Haba phai sha ka jingïalehkai final kaba la pynlong ha madan Lawmali kaba don mar pyrshah bad ka Regional Blood Centre Pasteur Hills, Shillong, ka Umphyrnai SC ka la lah ban pynliem noh ïa ka Sohryngkham SC da 4-1 kol.
Ïa ki kol jong ka Umphyrnai la ïoh ban khyrwit da u Bankyrshanbor Khar-kongor ha ka minit kaba 8 bad 11, u Wanmebantei Kharkongor ha ka minit kaba 21 bad u Dibormy Kharkongor ha ka minit kaba 23.
Katba ïa ka shi kol jong ka Sohryngkham pat la ïoh ban thep da u Namebantei Kharbuli ha ka minit kaba 9.
Kane kan dei ka lympung ïalehkai phutbol kaba nyngkong jong ka SSA ka ban long ha u snem 2023.
Kane ka lympung ka la sdang ha u bnai Lber ïa kaba la pynlong ha ka madan Second Ground hynrei la hap ban pynkynriah noh sha ka madan ha Lawmali namar ka jingbym lait jong kane ka madan ha Polo.
Ha kane ka lympung ki la don haduh khat-hynñiew tylli ki kynhun kiba la wan ban ïashim bynta kiba la phiah ha ki saw tylli ki group.
Katba ar tylli ki kynhun ba wan hakhmat na ki group kin ïoh rung sha ka quarter-final.
Ka Umphyrnai kaba la rah ïa ka nam lahduh jong kane ka lympung, ka la ïoh ban khung ïa ka song pisa kaba long T.10 hajar ryngkat ka trophy nalor ki medal katba ka Sohryngkham ka la ïoh T.6 hajar bad ka trophy nalor ki medal.
Ha kane ka sngi la ïadon lang ruh kiba bun ki dkhot ba rangbah jong ka SSA ba kynthup ïa u Bah Karsing Kurbah, Bah Robert Dkhar, Bah SS Rapthap bad Bah Prosper Warjri, nalor kiwei pat.
Ka Benfica ka la ïoh rah ïa ka nam lahduh jong ka lympung Portuguese Primeira Liga ha ka sien kaba nyngkong eh, kata naduh u snem 2018-19 ba ka la rah khatduh, hadien ba ka la lah ban pynliem noh ïa ka Santa Clara da 3-0 kol ha ka jingïalehkai kaba khatduh jong kane ka lympung.
Ka Benfica haba ka hiar madan, ka la dep tip lypa, ba lada ka mad ïa ka nam rem, kan long kumba plie jingkhang ïa ka FC Porto hynrei ki lai tylli ki kol kiba la thep da u Goncalo Ramos, Rafa Silva bad u Alex Grimaldo ka la pynlong ïa ka Benfica, ba la ïalam da u Roger Schmidt ban rah syndon ïa ka nam lahduh.
Kane kan dei ruh ka nam lahduh kaba 38 sien na ka bynta ka Benfica ha kane ka lympung.
Kumba ka long ha kane ka aiom kaba mynta, ka Benfica ka la pynkut ïa kane ka aiom tang da saw tylli kin am rem ha baroh ki lympung, ha kaba ki lai tylli ki nam rem ki la wan tang hapoh ki khyndai sngi, kata ha u bnai Ïaïong jong mynta u snem.
Ka Benfica ka la kamai 87 point na ki 34 tylli ki jingïalehkai bad ka Porto ka la kamai 85 point na ki 34 tylli ki jingïalehkai.
Ka Luton Town ka la lah ban pyndep ïa ka jingïaid lynti ka jong ka na ka lympung Non-League sha ka lympung English Premier League (EPL) hadien ba ka la lah ban pynliem noh ïa ka Coventry City ha ka play-off final jong ka lympung Championship kaba la long ha Wembley.
Ha kane ka jingïaleh-kai, ka Luton Town ka la ïoh ban thep ïa ka kol kaba nyngkong lyngba u Jordan Clark ha ka minit kaba 23 hynrei u Gustavo Hamer ka Coventry u la ïoh ban pynphai ïa kane ka shi kol ha ka minit kaba 66 bad haduh ba kut ka jingïalehkai, ha ka 90 minit ne wat hadien ka 120 minit ym shym la don kiba jop.
Kumta haba phai sha ka jingïashut tie-breaker, ka Luton Town ka la jop da 6-5 kol bad ban pynurlong ïa ka jingphoh sniew ban rung sha ka lympung English Premier League.
Ka sien ba khatduh ba ka Luton Town ka la don ha kane ka lympung ka la dei ha u snem 1992, kumta ka la hap ban ap haduh 31 snem ban shim biang ka jaka ha kane ka lympung kaba heh tam ha Ri England.
Ka Luton ka la kylla long ka kynhun ne ka club kaba nyngkong ba kan hiar na ka Premier League sha ka Non-League bad ban kiew biang sha ka Premier League, kaba la long shisha ka jinglah ka ban sah jingkynmaw khamtam na ka bynta u Rob Edwards, manager ka Luton.
Tang hadien shi snem, na kaba u la ïalam lynti ïa ka Forest Green sha ka nam lahduh jong ka League Two, u Edwards u la jop biang ïa ka jingkiew kyrdan kaba ar.
U la mih na ka Forest Green ban leit shimti ïa ka kam ha Watford ha kaba kut jong ka aiom kaba la lah, hynrei u la shah sloit noh ka kam ha u bnai Nailur.
U la wan phai biang sha ka kam ha u bnai Naiwieng hadien ba u Nathan Jones u la mih noh na ka Luton, bad mynta u Edwards u la lah ban wanrah pat ïa kata ka jingïaid lynti kaba khraw ha ka Luton.
Ka Bayern Munich ka la jop bad rah ïa ka nam lahduh kaba 11 sien kynthih jong ka lympung Bundesliga hadien ba ka la lah ban pynliem noh ïa ka Cologne ha ka jingïalehkai kaba khatduh jong kane lympung.
Kane ka jingïoh rah ka Bayern Munich ïa ka nam lahduh ka la long hadien ba ka Borussia Dortmund ka la mad noh ka jingïakhaid.
Ha ka jingshisha ka Borussia Dortmund ka la don ha ka lynti ban rah ïa ka nam lahduh kaba nyngkong kata naduh u snem 2011-12, lada dei ba ka la lah ban pynliem noh ïa ka Mainz, hynrei ka jingïakhaid da mar 2 kol, ka la plie ka jingkhang na ka bynta ka Bayern.
Haba phai sha ka jingïalehkai, tang ha ka minit kaba 8, ka Bayern Munich lyngba u Kingsley Coman ka la khyrwit ïa ka kol kaba nyngkong hynrei dei tad ha ka minit kaba 81 ba ka Cologne lyngba u Dejan Ljubicic ka la ïoh ban pynphai ïa ka shi kol bad la i kumba ka Munich kan hap ban hun noh ïa ka kyrdan kaba ar, hynrei ha ka minit kaba 89 u Jamal Musiala u la pynkhih hi win ïa ki nongkyrshan, hadien ba u la ïoh ban khyrwit ïa ka kol kaba ar.
Kumba ka long mynta, ka jingïoh rah ka Bayern Munich ïa ka nam lahduh na ka Dortmund ka la long tang na ka jingïapher ha ka jingthep kol namar baroh ar liang ki la ïoh mar 71 point.
Ka shi kol kaba la ïoh ban khyrwit da u Lionel Messi ka la pynlong ïa ka Paris St-Germain (PSG) ban ïoh rah ïa ka nam lahduh kaba 11 sien jong ka lympung Ligue 1 ha France.
Ha ka jingïakhun, watla ka PSG ka la ïakhaid noh da mar shi kol bad ka Strasbourg hynrei ka la biang pura ban khur ïa ka nam lahduh.
Ïa ka kol ka PSG, u Messi u la ïoh ban thep ha ka minit kaba 59 hynrei ka Strasbourg lyngba u Kevin Gameiro ka la ïoh ban pynïakhaid ha ka minit kaba 79.
Katei ka shi kol ba la ïoh khyrwit da u Lionel Messi kan dei ruh kaba 496 tylli ha ka dewbah Europe bad kaba la lah ban pyntam ruh ïa ka jingthep kol da u Cristiano Ronaldo uba la thep 495 tylli.
Kane ka kol kan dei ruh kaba 32 tylli na ka bynta ka PSG bad ruh kaba lah ban dei ka kol kaba khatduh jong u Lionel Messi, naba la khmih lynti ba u lah ban mih noh ha kane ka aiom ba mynta.
Mar ïa put u referee ban pynwai, ka jingleh kmen ka la wan ym tang ha ki rangïalehkai hynrei wat ha ki nongkyrshan namar ki la tip lypa ba ka shi point ka la biang pura ban rah ïa ka nam lahduh.
Ka lawei jong u Christophe Galtier ruh ka don ha ka jingartatien watla u la lah ban ïarap ïa ka PSG ban jop ïa ka khusnam lahduh.
U Christophe u la shimti ïa ka PSG ha kaba sdang jong ka aiom, kata hadien ba u la lam lynti ïa ka Lille sha ka nam lahduh ha u 2020-21, hynrei ka jingshah rem noh ha ka lympung Champions League ha ka Bayern Munich, ka la buh jingeh bad jingartatien ba un dang bteng ïa ka kam.
Ka PSG mynta ka la lah ban tam ïa ka Saint-Etienne bad Marseille kiba la khur mar 10 tylli ki nam lahduh ka Ligue-1.
Ka bhah thungkam lane ka Reservation Policy, ka dei ka mat kaba khluit bha lada ïakren ïa ka jingshisha khamtam haba don bynta lang palat ar ne lai tylli ki jaitbynriew ha kano kano ka Jylla.
Kane ka mat ka dei kaba suk ban ktah bad ban pynbeit lada don ka jingsngewthuh lang, hynrei ka dei pat kaba eh bad jwat tam haba ym don ka jingsngewthuh hapdeng ki jaitbynriew kiba dei ban ïoh bhah.
Ka bhah thungkam ka treikam ha ki tnat treikam ka Sorkar haba ka Sorkar ka khot thep kam ha ki kam bapher bapher.
Ha ka Jylla kaba rit kum ka Meghalaya, ki kam Sorkar ki duna bha, bad haba khot ban thep kam, ki don tang khyndiat eh ki kam kiba lait.
Kum ka nuksa, lada lait kam ha ki tnat treikam ka Sorkar Jylla, ki kam kiba bun eh ki long 200 tylli haduh 400 tylli shi snem.
Ki nongshong shnong ha Meghalaya ki don kumba 32 lak ngut.
Lada kheiñ ïa ka jinglait kam bad ka jingdon ki nongshong shnong, ka long tang kumba 0.012 % shisnem (lada lait kam 400 tylli).
Lada lait kam lang ha ka tnat pulit, kaba bun eh lehse kan long 1,500 tylli, bad ki kam kim ju lait satia haduh katne tylli man la u snem.
Ka jinglait kam ka long kumba 0.046% shisnem (lada lait kam 1,500 tylli).
Ki kam kiba kham bun, ki dei ki kam barit baria bad tang katto katne eh ki dei ki kam ha ki kyrdan ophisar.
Kata ka bhah thungkam (reservation) ka dei ban don, tangba mano pat kiba kham ïoh ïa kita ki kam? Katno phew lak ngut ki khun samla kin ïoh myntoi bad ïoh kam Sorkar na kata ka bhah thungkam (Reservation Policy)?Kiba ïoh ïa ki kam kham bun ki dei kiba biang kiba bit ym ki duk ki jynjar namar ïa kiba duk bad kiba duna ka ïoh ka kot, ka bhah kam ju don.
Ka rukom thungkam kam long da ka lynti kaba khuid.
Hato ka don mo ka bhah thungkam na ka bynta kiba duna ka ïoh ka kot ha kane ka Jylla, khlem da ïakren ïa ki briew kiba duna dkhot met kumba la don lypa ka aiñ.
Ki kam baheh kyrdan ha Secretariat, kata, ki ophisar IAS, kiba bun kim dei ki Khasi lane ki trai muluk.
Ha ka tnat pulit, ki IPS kim dei ki Khasi bad ha ka tnat Khlaw, ki duna ki IFS Khasi.
Ha ki snem ba mynshwa, ka jaitbynriew Khasi ka sngew sarong ba ki don ki ’riew pawkhmat kiba bat ïa ki kyrdan bapher bapher.
Ki don ki ophisar Khasi kiba la shah thung ban long ki nongrah ktien ka Sorkar India shabar ri lane kita ki Ambassador ha ki ri bapher bapher.
Mynta pat, ki Khasi ki sahdien bad kim pass ïa kine ki eksamin kiba pynlong da ka UPSC man la u snem ban poi sha ka kyrdan ophisar jong ka Sorkar India.
Balei ki Khasi kim don kiba pass ban long IAS, IPS, IFS? Hato ka daw ka dei ba kim lah ne ba kim kut jingmut ban trei shitom? Ha ka jingshisha, haba ka don ka mon, ka don ka lynti.
Ki khun kiba wan na ki longïing kiba duna ka ïoh ka kot ki thrang dik-dik ban poi sha ka thong bad ki ju wad lad kumno ban poi sha ka thong kumba long lem ki khun kiba wan na ki longïing kiba don ba em.
Ka jaitbynriew ka donkam ïa ki kmie ki kpa ban pynshlur ïa ki samla Khasi ban trei shitom ban poi sha ka thong kaba kham shalor khlem da shaniah bad ap ïa kata ka bhah.
Ka jaitbynriew ka donkam bha ban don ki ophisar IAS, IPS, IFS bad kiwei ki kyrdan kiba dei ban trei ha ki tnat treikam jong ka Sorkar Pdeng bad ka Sorkar Jylla nalor ki ophisar IRS bad ki Allied Services.
Ka jingpynshlur ïa ki samla ban pyrkhat shabar na ka pung ïoh bhah ka long kaba donkam eh ha kane ka pyrthei bajur bha ka jingïakop (competitive world).
Ka ri India ka dei kawei napdeng ki ri ha ka jingbun paid, bad kumta te ka donkam ia ka jingiatylli lang hapdeng ki jingiapher ha ka.
Ka don ia ka jingbun paid jaitbynriew ha ryngkat lang ki jingiapher ha ka ktien ka thylliej, ka riti ka dustur, kumjuh ruh ki jingleh niam.
Man ka jylla ka ri, ki don ia la ki riewshlur, riewkhraw pyrkhat, ki riewieit ri bad ki seng sain hima bapher bapher.
Uba ieit la ka ri, ka jaitbynriew, ka ktien ka thylliejda lei lei te un ym ailad naba kine te kin jah klep noh pynban un ialeh ban pynneh pynsah ia ki.
Namarkata, ka ri ka donkam ban don ia kum kine ki briew ha man la ki jylla kylleng ka ri.
Kum ki nongshong shnong ka ri, ngi dei ban tip ia la ka hok ka bhah ka nongkynti.
Ka jingbym tip ia la ka hok ka nongkynti, khlem pep ngin shah knieh lut bad shah pyndonkam bakla ruh.
Kumta, ha kine ki sngi, ka la don kata ka jingbym biang ia ka hok ka bhah u paidbah khamtam ha kaba iadei bad ka bhah thung kam thung jam.
Kane ka la ktah ia uba bun u nongshong shnong ka jylla Meghalaya, kynthup lang ruh ia uba duna ha ki dkhot met.
Lada uba biang u shi-tom ban ioh ia ka bhah ka hok, katno tam lei long kaba shitom ia kiba duna ha ki dkhot met.
Ka jingeh ruh ka long ba kat nang stad ka pyrthei, ki jingdawa ha ka bhah ka kam ka jam ruh ki nang bun.
Katta nang shai ka pyrthei, ka hok ioh kam ioh jam pat ka nang hiar bad duna bha.
Ngi wad ia ka kam ban pynim, bad ngi donkam ia ka na ka bynta ka burom jong ngi.
Baroh ngi donkam ia ka kam katkum ba la mang la bhah ia ngi.
Kiba bun ki por ha kaba ki post ki lait, bad thylli shibun bha, katba kiba ioh pat long kiba duna bha.
Ka jingbym lah u paidbah ban thep ia ki post ba thylli, ka long ruh namar ka jingpan ‘reference’ ne kata ka jingithuh briew jong ki ha ki ophis ne jaka pule.
Hato kane ka lah mo ban long kum kita ki nongshna kam shna jam bad kane ka long kata kaei kaei ka bym sngewtynnad ia kito kiba pyllait ia ki byrta (advertisement).
Ka hok ioh kam ioh jam kam dei tang ia ka jingithuh briew, hynrei ka dei hapdeng ka jingiakhun ba marwei.
Lada ka jingai iarap bai pule ka don, kumta ruh ka bhah ka kam ka jam ka dei ban don bad pyntrei hok ia ka, khlem da noh shiliang iano-iano ruh.
Namar ka jingdkoh ka sorkar ha kum kine ki liang, ka wan rah ia ki jingiakhih, ki jingkulmar, ka jingshah thngan ki jingiakynad bad kane kam pynshong suk ia ka synshar ka khadar ka ri bad ka jaitbynriew.
Kumta, ka jingkhublei kyrpang ka leit sha kito baroh kiba ialeh ban pynioh bad pyntikna ba ka thung kam thung jam ka iaid beit iaid ryntih.
Ngi la donkam te shisha ia kum kiba u Tirot Sing ne u Kiang Nongbah ki ban ieng ban da la ka ri bad ka jaitbynriew.
Ka por te la dei ban kyndit bynriew noh shuwa ba ngin jah klep noh.
Ko khun ka ri Khasi, ko khun ka ri u Hynñiewtrep, pyneh la ka rngiew, bad to ïeng rasong namar ka hok ka nongkynti.
To ïeng skhem ha la ka nongrim bad wat ai ba ngin shah thied da ka spah ka tyngka ka pyrthei ïeng joit bad tylli lang namar ka ri bad ka jaitbynriew.
Katba nang iaid ki sngi, katta ki jingeh ki phnieng ia ka Jaidbynriew.
Hynrei kaba sngewsih ka long ba ym don ba iohi ia kata namar ngi ia bunkam tang na ka bynta ka malade.
Ki khana pateng ki iathuh ha ngi ia kata ka aiom ksiar ha kaba u mrad u briew, u khla u  thlen, kawei ka ktien ki dang iakren bad ruh haba puson ia kitei kiei kiei bad ia nujor bad ka mynta ka la dei shisha ia baroh  ki baieit ia la ka thymmei  ban ong ‘Por ba la leit ym wan phai’ bad ban jaw ummat na ka bynta Ki Sngi ba la leit noh.
Lada ngi kyrtiang dien ia ka jingiaid jong ka por ngin iohi ba ki jingkylla kiba bun ha ka imlang sahlang jong ka Jaidbynriew ki wan mih pyrthei ynda haba ngi la nang ban thoh bad pule, kata dang tang hapoh 200 snem ei ei ne kumba lai bad saw pateng bynriew.
Na ki khana pateng bad na ki jingthoh kiba iathuh ia ka jingsdang jong ki Hima lah ban ong ba kum ka Jaidbynriew ngi don la ka jong ka tynrai ia kaba U Blei Nongbuh Nongthaw u la buh kyrpang naduh ba dang kynthong ka pyrthei.
Wat lada ngim lah ban tip bad pynshisha ia la ka tynrai kaba la iaid lyngba ki hajar bad ki phew hajar snem hynrei ngim lah pat ban len ba wat haba ngim pat tip ia u A bad B ka jingiathuh ki longshuwa na kawei ka pateng sha kawei ia kata ka Sotti Juk bad ka jingsneng jong ki ia la ki longdien ban kamai ia ka Hok bad ban bat ia la ka Juban ka dang don ha ki dohnud jong ki katto katne haduh kine ki sngi  tangba ka shu long tang ka jingkren khlem ka kam.
Ha kane ka juk ha kaba ka jingstad ka la synshar ia ka pyrthei bad haba la bun kiba nang bastad hapdeng ka Jaidbynriew, kam dei shuh ka por ba ki jingiathuh khana shaphang u Hynniew Trep, U Lumsohpetbneng, ka Jingkieng Ksiar ne ka Diengïei kin shu long tang ki Puriskam.
Lada ia kito ki jingjia kumba thoh ha ka Bible khamtam ha ka kitab Genesis ngi kheiñ ba ki dei ki Gospel Truth kumno ia kiei kiei kiba la iathuh pateng hapdeng  jong ngi ngin kyntait ? Ia ka Jaidbynriew Jew la iathuh ba ka hiar pateng na u Abraham bad ia kane ngi ngeit namar la thoh hato kam la dei ba ngin pyndonkam ia ka jingstad kaba U Blei U la ai ha ngi kumba la kdew ha ka kitab u Eklesistis 3 : 11 bad hato kam la dei ka por ba ia ki pharshi kiba ker sawdong kitei ki puriskam ba la kdew haneng yn pynshisha na ka bynta ka burom jong U Nongbuh Nongthaw.
= Kum ki nonghiar pateng na kita ki Hynniew trep Hynniew Wasa bun na ngi ngim ju phohsniew ban tih ia la ka Tynrai.
Lyngba ka jingtip jong ngi ia u A bad u B la pynlong ia ngi ba ngin shu hun ha ki jingong ba ngi dei na ka kynhun ki Monkhmer ne ki Mongolian bad kumta ter ter bad ngim ju pyrkhat ba ka lah ban long da kumwei pat.
Ha ka jingiaid jong ka por na kum kine ki jingpyrkhat la pynlong ia ka Ri bad ia ka Jaidbynriew ban pra lyngkhot lyng-khai na ka daw jong ka jingbymtip ne shem ia la ka Tynrai.
Wat la nga dei u briew uba la pynheh pynsan ha ka niam Khristan hynrei nga iohi ba kane ka jingbymkhein snep ia la ka tynrai ka pynlong ia kiwei ki element ban shim kabu bad pharia lyngkhot lyngkhot ia ka jinglong kawei ka Jaidbynriew.
Ym tang katta haba ym don ka tynrai wat ki Riti Dustur kiba teh ia ka jingialong kawei ki jah noh bad ka jinglong sotti jong ka Jaidbynriew ruh ka duh noh.
Ka por ka la dier bad ngin ym lah shuh ban phai dien trai, hynrei ka jingshisha ka dei ban paw bad kata ka long ba ngin tip ia la ka thymmei namar kumba ka long mynta ka tynrai u Khasi ka long kaba la khleh milai jaktung kat haduh ba baroh la ia kam trai lut ia ka.
Ka khana pateng ka ong ba ngi long ka Jaidbynriew kaba khlem kot khlem sla namar ba wat ia kaba don ruh la nguid noh ia ka mynba u klan ia ka wah.
Mynta ha kane ka juk ha kaba ka jingstad ka la roi kat haduh ba ka pyrthei ka la rit sa tang kat i marble, hato lah ban ngeit ba kane ka long kaba shisha ? NE ka long tang ka jingpynthame naduh mynhyndai hynthai ia ki kpa tymmen jong ngi ba kane ka Ri ba ngi kheiñ kordor ha ka akher ka sngi kan ym long shuh ka jong ngi.
Haba pyrkhat ia kane ka jingjia bad haba pyndei bad ka influx kaba jia ha kine ki sngi lah ban suba ba u dkhar uba teh ia ka kot ha ka khlieh ynda ki la lait sha shiliang u kyntiew lang noh ia ka bhah jong u Khasi kat haduh mynta ba lada leh kumno kumno ruh ym lah ban khang ia ka jingrung kyrthep u mynder.
U Khasi namar ba um don ei ei shuh ban pynshisha ia la ka hok u shu koh-nguh katba pyniaid kiwei bad ka lah ruh ban long ba ia ka Riti dustur ruh la pynkylla ban ai jait Khasi ia ka/ka nongwei da kaba shu tang.
Ka Bri u Hynniew Trep Hynniew Wasa ka la nangrit da ka jingnang tur bad tap pud jong kiwei pat ki Jaidbynriew.
Kumta ka la dei ia ngi uwei pa kawei ban pyrkhat sani lada ka jingiatiplem kam pat iap.
Kaba nyngkong kaba ngi hap ban pyrkhat ka long ba kum ka Jaidbynriew ngi dei ban wad ia ka Mynnor ka ban ialam ia ka Mynta bad proceed sha ka Lashai bad ban buh ha ki jingthoh.
Na ki jingiathuhkhana ia kiba mynta ngi kdew ba ki long tang ki Puriskam don bun ki jingmaian kiba la iaid lyngba ha ka Jaidbynriew ia kiba ki Longshuwa Manshuwa jong ngi ki la thoh ha ka mariang.
Kine ki paw ba kim shym iapher na kito ki jingiathuhkhana kiba ngi pule ha ka Bible khamtam ha ka kitab Genesis.
Ngi pule ia ki Ramhah ha ki por jong u Noah, ngi pule shaphang u mot Babel bad kiwei kiwei ki jingmaian.
Ha ki khana pateng  jong u Khasi kum kine ki khana ki don bad hato don kano kano ka jingbatai kaba ong ba kim dei kijuh kiba U Blei U la thaw bad buh ha ka Pyrthei kumba la kdew ha ka kitab Genesis 1 : 26-27.
ngim lah ban len ba kawei pa kawei ka kynja bynriew ha ka pyrthei ka tip bad sakhi ba don tang Uwei U Blei Uba long U Nongthaw Nongpynlong ia kiei kiei baroh.
Hynrei ia kane ka jingshisha ngim pdiang namar baroh ngi pynksan ia la ka jong ka  jong ka jingsngew kaba ngi shim kum ka tynrai jong ka jingpynlong da U.Ka Bible kaba long tang maka ka kitab kaba U Blei U pynpaw ia ka MYNNOR lada nang ban pule ia ka.
Hynrei bun ki pynkylla baji ia kine ki jingpynpaw namar ba ki underestimate ia ka Bor jong U Nongthaw.
Kum ka nuksa, ki stad science ki ong ba da ka jingbthei jong kata ka Block Hole ha ka Universe mih ki met bneng kynthup ia kane ka pyrthei ha ka yrta kaba 13 & 14 billion snem.
Hynrei haba phai sha ka Bible bad haba pynshongnongrim ia kane yn iohi ba ka Kyntien kaba nyngkong eh kaba U Blei U kren ka ong Long ka Jingshai.
Hato kane kam la kdew shai ba da ka hukum jong U kata ka Black Hole ka khlei ia kiei kiei kiba ka la buhrieh kiba kylla long ki met bneng kiba control ia ka lynti iaid jong kane ka pyrthei kaba ngi im.
Kum kine lada nang ban puson bad bishar ki don naduh basdang bad ba ki 6 sngi ba U Blei U la thaw ia ka pyrthei ki lah ban long da ki billion snem kat haduh ban pynlong ia kane ka pyrthei kaba bit ban buh ia u briew ba un im.
Hato ngi ju puson katno million snem ka shimpor ia ki dieng bad ki jingthung ban kylla dewiong ne ba ka mariang kan saiñ ia u  Uranium bad kiwei kiwei ki marpoh khyndew ia kiba ngi ioh ha kine ki sngi ? Namar ba ka mynnor ha ngi kam don  bad ngi im tang na ka bynta ka Mynta bad ia ka Lawei ym don ba salia ban wad ia ki jingshisha.
Lada ngi phai sha la ka jong ka Jaidbynriew bad ia nujor bad kiwei pat ki Jaidbynriew kiba marjan ngin iohi ba ka jingpait jingprat jong ka kumba ka long ha kine ki sngi ka mih na ka jingbym don ba pyrkhat nangno ngi wan bad kumno ki kpa tymmen, kmie tymmen jong ngi ki im wat tang ha shwa ba kan wan ka jingsynshar ki phareng.
Katno ngut kiba iohi ia la ka Jaidbynriew ba ka long ka Jaidbynriew kaba pait naduh ka imlang sahlang, ka niam ka rukom haduh ka synshar ka khaddar.
Katno ngut kiba iohi ba ki Nongialam bun sien ki kren tang ia ka Mynta kaba ieng na ka bynta ka Lawei khlem salia wat lada ka Jaidbynriew ka duh bad ka dam noh nangne na sla pyrthei.
Toi hynrei kum ki briew kiba la shai ngi la dei ban sngewthuh ba ka Jaidbynriew kaba khlem ka Mynnor ka long ruh ka Jaidbyrniew kaba ym don Tynrai.
Na kiei kiei kiba jia ha ka synshar ka khaddar ha kine ki sngi ym lah khlem da kdew ia ki jingleh jong ka SNHBH haba iakren ia ki Riti bad Dustur, hato ki nongialam jong ka ki da tip ia ka Tynrai ? Toi hynrei lada dei shisha ba ki kwah ban pynim biang ia la ka tradition, hato kim la dei ban tih shwa ia ka? Namar ynda haba ki la ioh ia baroh kaba ka Jaidbynriew ka donkam bad la buh beit buh ryntih ia ki, ia kiei kiei baroh kiba sah nangta yn sa ai lang tam ha ki.
Ka jingleit jong ki ban ia kynduh ia u Union Home Minister ha kane ka stage kam don jingmyntoi ei ei ia ka Jaidbynriew hynrei ka sma politik pynban.
Halor kine kiei kiei, tang naei yn bishar.
Hato kim iohi ia ki dak ha ka kynroh kiba kdew ba haba ym tip ia ka mynnor, ka Tynrai kam don bad haba ym don ka tynrai ka Jaidbynriew ruh ka jah bad haba ka Jaidbynriew kam don shuh iaei pat yn ia kren ? Kine kiei kiei kim kut noh tang hangne kumne.
Don bun ki nuksa kiba pyni ba kum ka Jaidbynriew ngim ju pyrkhat sani ia kiei kiei kiba u barim bajah u buh nam buh kyrteng naduh ba dang lung ka pyrthei bad kaba la pynlong ia ngi ban ym tip iala ka Tynrai.
Ki matti ki don kyrhai hangne ha ka Bri u Hynniew Trep hynrei la shu pynsngew ha ki longdien ba baroh ki long tang ki Khanatang ne ki puriskam ban kynoi thiah ia la ki khun ki ksiew ha sawdong ka lyngwiar dpei lyngba ki duitara bad ki marynthing.
To lehse ia kita kiei kiei kiba la jia ha ki phew hajar snem ka eh ban pynshisha bad la ki dei kiba da jia shisha ruh la  hap ban shu mutdur na ki matti kiba dang sah haduh kine ki sngi.
Ka nuksa kum u Mawbynna jong u Mar Phalyngki ha Nartiang, ka krem marai ha u Lum Shillong, ka khoh Ramhah ha Thangkarang bad bun kiwei kiwei kiba kane ka pateng ka sdang ban ïit namar ki long ka spah ba la buhrieh jong ka Ri.
Mynta haba kine ki la kylla long ki mawshun khrum jong ka Jaidbynriew Khasi – Pnar hato kam la dei ia ngi khamtam ia kito kiba la long ki Doktor jong ka ktien Khasi ban lum ban lang ia ki hajar ki skit bad ban pynshisha ba kum ka Jaidbynriew ngi don ka Tynrai.
Ka la dei ka por ba ngim dei shuh ban shong kli kti ne ban ap ba ngin da poi ha shiteng riat hynrei ban pule la ki diengjat ha u shyiap kiba ki longshuwa manshuwa ki la pynsah.
Ha kane ka khubor la ong ba ia utei u nong Arkansas, uba la shondur ialade ha ryngkat ka tawah kjat halor ka miej treikam jong ka Lamphang ka US- ka Nancy Pelosi ha ka jingleit thombor jong ki paidbah ha ka nongbah jong ka US ha u snem 2021, ha kane ka por pat la ong ba ka ïingbishar ka la pynjlan ia ka por shong patok jong u haduh 4 snem shiteng.
Ha utei u snem, la iohi lyngba ki dur ba la saphriang paidbah hapoh ki rynsan ‘Social Media’ ia u Richard Barnett, 63 snem ka rta, ha ka por ba u leit ban shong ha ka shuki treikam jong ka Nancy Pelosi bad u tawah kjat pat halor ka miej treikam jongka hi.
Katei ka dur ka long kawei na ki dur kaba la bna nam bha ha ka 6 tarik u Kyllalyngkot jong u snem 2021.
La ong ba u Barnett u la leit ban iasnoh kti lang bad ki nongïakhih kiba kyrshan ia u President barim ka United States- u Donald Trump ha katei ka por, ha kaba ki la leit ban thombor ia ki jaka treikam bad ki ophis treikam jong ki heh ka United States ha katei ka jingjia.
Ki la don ruh katto katne ngut ki heh kiba la kyntu ia ka ïingbishar ban pynngat ia u Barnett hapoh ki kyndon set patok kumba 7 snem.
La ong ba ha ka jingshisha, ym shym la iohi ia u Barnett ba un iadon kti ha ki kam thombor kumba kiwei ki la leh, hynrei kaba kham i-khlemakor ka long ba u la leit ban shondur hakhmat ka jaka treikam jong ka Pelosi ha ryngkat ka tawah kjat ban pyni ia ka jingbym burom shuh wat ia ki briew jong ka aiñ bad ia ki heh nongialam ka ri.
Katba, na ka liang ki nongïasaid aiñ jong u Barnett, ki la kyrpad ia ka ïingbishar ba kan pynshong patok ia u tang kumba 12 bnai lane shi snem tam.
Ki don palat 1,000 tam ki paidbah nongïakhih kiba la shah kem halor ka jingiadon kti jongki ha katei ka jingleit thombor ia ka jaka treikam katei ka Lamphang ha katei ka jingjia bad ka jingdawa jongki ka long ban pynneh ia u Trump hapoh ka White House wat hadien ba u la shah rem noh ha ka ilekshon kaba dang shu dep long shen ha katei ka por.
Kham bun na kitei kiba la shah kem, ki la shah pynngat hapoh ki kyndon pynkheiñ aiñ bapher kynthup ruh naduh ka jingpynjot bad jingpynjulor ia ki tiar- ki tar hynrei kumba 350 ngut pat ki la shah pynngat hapoh ki kyndon pynkheiñ aiñ namar ka jingdon kti ha ki kam thombor pyrshah ia ki heh ophisar.
Katba 50 ngut pat ki dei kiba la shah pynngat ha ki kyndon kiba kham eh shuh shuh namar ki kam suhbuit bad ki kam sniew bapher kiba ki la iadon kti ha ki por ba la leit.
Ka Municipal Corporation ka la pynlong ïa ka jingleit khynra ha baroh saw tylli ki Zone, ha kaba ka la ai ruh da ki Challan sha ki trai dukan bad ki nongdie jingdie harud lynti halor ka jingpyndonkam jong ki ïa ki pla plastik ba la khang ban pyndonkam bad kiwei pat ki tiar plastik.
Ha kaba ïadei bad kane ka jingpyntreikam la don palat 130 kilo ki tiar plastik ba la shah kurup noh.
Ka Municipal corporation (MC) ha ka sngi Palei ka la pynlong ïa ka jingleit khynra ha kiba bun ki thaiñ kiba hap hapoh ki saw tylli ki Zone bad ai ruh kumba 60 tylli ki Challan sha ki trai dukan bad ki nongdie jingdie harud surok halor ka jingpyndonkam jong ki ïa ki pla plastik bad ki tiar ba la khang ban pyndonkam.
Ha kaba ïadei bad ka jingthmu ban khang ha ka ban pyndonkam ïa ki plastik ïa kaba la buh thong ba ka la long naduh ka 1 tarik, Naitung, jong u snem ba la lah, ka sorkar kmie ka la buh da ki Control Room ha ki bynta jong ka ri bad ki jylla kum shi bynta ban lah ban pyntikna halor ka jingmyntoi na kane ka jingpyntreikam, la ong u Myntri uba dei khmih ïa ka Environment, Forests and Climate Change u Bhupender Yadav.
Nalor ki Control Room, ïa ki ban sa nang pynbha da ka Central Pollution Control Board, yn sa buh ïa ki kynhun bakyrpang na ka bynta ban khmih bniah ha kaba ïadei bad ka jingshna beaiñ, ka jingpynpoi mar, ka jingbuh ïa ki mar, ka jingpynpoi sha kylleng, ka jingdie bad ka jingpyndonkam ïa 12 jait ki jait tiar plastik ïa kiba la pynbna da ka tnat ba dei khmih ha u snem ba la lah.
Ki jylla bad ki Union Territory ki la buh da ki Check Point na ka bynta ban khang ha kaba ïadei bad ka jingpyntreikam ïa ki tiar plastik, la ïathuh ki heh jong ka kynhun CPCB.Ka thup kyrteng jong ki tiar plastik kiba la shahkhang ban pyndonkam ki kynthup ïa ki Plastic Stick ba ju teh ïa ki balloon, ki lama plastik, ki jingbat plastik ba ju pynneh ïa ki mit-mit, jong ki Ice-Cream, ki plastik ba ju shna pynitynnad ha ki jingkhawai, ki pliang plastik, ki pela, ki klat, ki proh, ki shamoit ki tari, ki jingdih umsoh, ki jingsong ki jingrah jingbam, ki synduk mit-mit, ki  Invitation Card, ki synduk Cigarette kiba la shna da ki plastik bad ki PVC Banner kiba hapoh ka 100 micron.
Katba ngi dang shait ka met ka phad, ka dei ka hok bad ka kamram jong baroh ki briew ban don la ka kam.
Ka mut ba ngi dei ban sngewtynnat ban trei bad ngi wad shitom ia ka.
Kum ki dkhot jong ka jaitbynriew Khasi Pnar, khamtam lei-lei ki samla pule, ki lynga pisa ban ioh kam.
Ka mut aiu ka kam?Ka kam ka mut ka jingplielad ban kamai ban dup pynbiang ia ki jingdonkam bapher bapher kum ka bam, ka jaka sah, ka leit ka wan, ban ioh kali lajong, ban pynbiang bai skul khun, ban ioh iarap ia kiba duna, bad kumta ter ter.
Don ar jait ki kam: ki kam leh hi bad ki kam ba kiwei kin ai ia phi.
Ki kam leh hi ki lah ban long kum ka khaii-pateng, kaba buh dukan, ka rep ka riang, ne ki kam pynmih hi.
Ki kam na kiwei, ki long kum kam Sorkar, kam karkhana, call centers, bad kiwei kiwei.
Ka jingiapher hangne ka long ba ki jingtrei banyngkong ki pynlong ia ngi ki trai, ki kynrad, bad ka shong ha ngi hi ban nang ban thawlad.
Ka mut ngi hap trei shitom ryngkat ka jingtip ia ka ka.
Kumta haba ngi trei, ka kam kan iaid bad haba ngim trei, ngin ym ioh eiei.
Ki kam sorkar, karkhana, kam hikai ter ter ki buh da ka tulop bad ki dawa ba ngin trei katkum ka por (10:00-5:00) ne palat, naduh Sngi Nyngkong haduh Sngi Thohdieng /Sngi Saitjaiñ.
Hangne ka jingioh ka thikna watla ka kiew suki bad ngi hap sangeh noh ynda dap 60 snem rta.
Ne kan long kum ka contract.
Hangne phim long trai ne kynrad.
Phi hap kohnguh katba batai ki nongpyniaid.
Bad kumta ngim don jinglaitluid.
Na ki kam leh hi, ka kam Network ka long kaba thymmai.
Ka lah ban long halor ki mar jingkoit ne ba pyniaid tang da pisa.
Ngi dei ban bishar bniah shuwa ban shim bynta.
Wei la trei tista da jingsngewthuh ka jingkamai ka lah ban kiew stet.
Lehse hapoh 5-10 snem, ki briew ki lah ban dap ban biang bha, ban ioh artat ia ka por kaba byllai, ban leitkai, ban leh ia ki kam babha hapoh imlang, ryngkat ka jingwan hi ka pisa ha account.
Ngi donkam ban tip ia kane ka jingshisha ba ym ju don kano kano ka kam ka basuk.
Ngi dei kumta ban jied kano kaba kham bha ban dup ioh pisa na bynta ki jingdonkam bad ban lah ban lehbha ia ki briew.
Ki la don kumba 524 tylli ki ïing ha Navi Mumbai ïa kiba la shah ñiew ba ki la buh jingma shibun.
Kumba 61 tylli na kine ïing ki dei kiba la shah ñiew ba ki kham ap jingma bad la donkam ban pynkhyllem ne pyntwa noh ïa ki kham kloi katba lah.
Ka Navi Mumbai Municipal Corporation (NMMC) ka la pyllait ïa ka thup jong ki ïing ba la tor hashwa ban bteng ka jinghap slap ha kaba yn sa pyntreikam noh kham kloi katba lah halor kine.
Ka Civic Body ka la buh ha ka thup ïa ki 61 tylli ki ïing kum kiba la buh jingma hapoh ka C1 Category, ha kaba la donkam ban pynpra noh ïa kine kham kloi katba lah.
Ki la don kumba 114 tylli ki ïing kiba la shah kynthup ha ka C2 Category ha kaba ïa kine la donkam ban pynpra noh ne ban maramot.
Nalor kine, ki la don sa kumba 300 tylli ki ïing kiba la shah kynthup ha ka C2B Category ha kane ka thup kine ki la donkam ban shah maramot ne shna pynbha ha kaba ki briew kiba shong hapoh jong ki ki la shah pynkynriah jaka.
Ha ka thup kaba shah kynthup ha ka C3 Category, ki la don kumba 49 tylli ki ïing kiba la donkam ban hap pynbha tang khyndiat eh.
Ha u snem ba la lah, ka Civic Body ka la pyllait ïa ka thup jong ki 514 tylli ki ïing kiba la tor ha ka nongbah, ha kaba ki la don bun ruh kiba la paw ha ka thup ha une u snem ba mynta ruh.
Kiba bun ki lynti rel kiba don ha Telangana ki dang don mynta hapdeng ki jingpyntreikam ha ka ban maramot khamtam naba la sdang wan ka jinghap jong u slap.
U Arun Kumar Jain uba long u In-charge General Manager jong ka South Central Railway (SCR) u la ai jingmut ïa ki heh ba dei khmih ba ki dei ban long kiba husiar bad kiba long adkar ha kaba ïadei bad ka jingwanrah ïa ki lad jingïada na kino kino ki jingjia kiba lah ban jia ha kano kano ka por na ka jingshlei um kaba la long na ka daw jong ka jingjur slap.
Ki heh ba dei khmih jong ka tnat Railway ki la jurip bad khmih bniah ïa ki jingkieng kiba don ha bun tylli ki jaka.
“Ka jingpyntreikam ka la don lypa na ka bynta ban pynkhreh ha kaba ïadei bad ka jingïakhun pyrshah halor ka jingjur slap.
Ka jingai jingshngaiñ ïa ki nongleit jingleit ka dei ka bynta kaba hakhmat eh ba la buh ban pyntreikam.
Ïa ki heh sorkar kiba la shah buh na ka bynta ban khmih bniah sha ki bynta ba shabar la pynbiang ruh ïa ki bad ki jingdonkam kiba lah ban ai jingïada ha kaba ïadei bad ka jingtreikam jong ki bad ban khmih bniah ïa ki lynti bad ki jingkieng ïaid rel," u la ong.
Ïa ki kynhun la buh na ka bynta ban pynïaid shakhmat ïa ki jingpyntreikam.
Ïa ki jingbatai bniah la phah sha ki heh ba dei khmih ha kaba ïadei bad ka jingleit khmih bniah, ka jingpyntreikam bad ka jingpynbiang ïa ki lynti ïaid rel bad ban phah ïa ki kaiphot hadien kane ka jingjurip bniah.
Ïa ka jaka shong jong ki nongkhmih bniah ïa ki lynti bad ki jingkieng ïaid rel la buh ha kiba bun ki jaka.
Hadien ba la ïoh ïa ka jingjop ha ka jingïakhun ïa ka ilekshon ba dang shen, ka seng  Congress ka la don ka jingangnud ba kan sa ïoh ïa ka jingjop ha ka jingïakhun ïa ka ilekshon Lok Sabha 2024 bad ka ilekshon Urban Local Bodies (ULBs).
Ha ka por ba la don ka jingïalang jong ka seng Congress Legislature Party (CLP) ha ka sngi Balang jong ka taïew ba la lah, u Myntri Rangbah u Siddaramaiah bad u Symbud Myntri Rangbah bad u President jong ka seng KPCC u DK Shivakumar u la bthah ïa ki MLA ba kin trei shitom ha ki konstitwensi jong ki ha kaba kin hap ban buh ha ki jingmut jingpyrkhat jong ki ha kaba ïadei bad ka GeneU Shivakumar u la ong ba ka seng Congress ka la dei ban jop ha ki 20 na ki 28 tylli ki Lok Sabha konstitwensi ha Karnataka bad ki la donkam ban trei ha ka ban poi sha ka thong bad kumjuh na ka bynta ka ilekshon Bruhat Bengaluru Mahanagara Palike.
Ka seng Congress bad ka Janata Dal (Secular) ki la ïatreilang na ka bynta ka ilekshon Lok Sabha 2019 kum ki seng synrop bad ki la shah rem ha kaba ki la jop tang mar kawei ka konstitwensi, katba ka seng BJP ka la jop ha ki 25 tylli ki konsitwensi.
Ka sorkar synrop ba la lamkhmat da u HD Kumaraswamy ka la don ha ka bor synshar ha ka por ba la dep ban ïakhun ïa ka ilekshon Lok Sabha kaba la dep.
Ha kane ka por kaba mynta, ka seng Congress ka la dap da ka jingkmen kaba khraw ha kaba ïadei bad ka jingïakhun ïa ka ilekson Assembly kaba la dep.
Kito kiba la dei ban shah thung kum ki Myntri ka distrik ki la dei ban don ki jaka treikam ha ki distrik bad ki MLA ki la dei ban don ki jaka treikam ha ki konstitwensi jong ki, la ong u Shivakumar ïa ki MLA ka seng.
“Ka jaka treikam ka seng ka la long ka Temple bad ngi la dei ban buh hakhmat eh ïa kane," u la ong, ha kaba u la bthah ïa ki MLA ba ki dei ban klet ïa ki nongbud jong ka seng kiba la trei na ka bynta jong ki ha ka ilekshon.
Hadien ka jingïalang, u Shivakumar u la ïathuh ha ki nongthoh khubor ba ka jingpynbiang ïa ki jingdonkam na ka bynta ka sorkar ban pynurlong ïa ki jingthmu ka long ka bynta kaba la buh hakhmat eh da ka sorkar bad baroh ki MLA ki la dei ban pyntikna ba baroh ki jingpyntreikam jong ka sorkar, kynthup ha kaba ïadei bad ki jingkular la dei ban pynpoi sha ki nongïoh myntoi.
Ki nongïalam jong ka TIPRA Motha ha ki khyndiat sngi kiba la leit noh ki la kyrpad na u Lat ka jylla ba un shimkhia halor ki sienjam kiba dei na ka bynta ka bha ka miat jong ki paidbah nongshong shnong trai muluk jong ka jylla bad kumjuh ruh na ka bynta ban pynjlih bad pynjanai ïa ki rukom trei kam jong ka Tripura Tribal Areas Autonomous District Council.
Halor katei ka mat, la ïathuh ba na ka liang ki nongïalam ka TIPRA Motha ki la leit ban aiti ruh da ka dorkhas sha u Lat jong ka jylla – Satyadeo Narain Arya ban pyntip ïa u halor ki jingeh kiba ki paidbah nongshong shnong trai muluk ki ïakynduh bad kumjuh ruh halor ki sienjam kiba ïadei bad ka jingpynjlih ïa ki rukom trei kam jong ka Tripura Tribal Areas Autonomous District Council (TTAADC).
Kat kum ki jingïoh lum jingtip la ïathuh ba ki nongïalam jong ka TIPRA Motha hapoh ka jingïalam jong u Pradyot Debbarma ki la leit ruh ban pynlong da ka jingïashong kyllaiñ mungor habar ka Raj Bhawan kaba don ha ka nongbah Agartala kum ka dak ban pyrshah ïa ka jingbymshimkhia jong ka shlem treikam u Lat halor ki katto katne tylli ki mat ba ka seng ka don ban dawa.
Ha ka dorkhas, na ka liang ki MLA, MDC bad EM jong ka TIPRA Motha ki la pyntip ba ki nongshong shnong trai muluk jong ka jylla ki la shah synshar sobor bad shah ñion beiñ la kum ki nongshong shnong ki bym dei satia ki trai muluk jong ka jylla.
Ha ka dorkhas na ka liang ki nongïalam ka TIPRA Motha ki la pyntip ruh ba ki nongshong shnong trai muluk jong ka jylla ki don ïa ka hok ban ïoh lad im suk im saiñ, hynrei na ka daw jong ka jingbym shimkhia jong ka sorkar jylla ka la wanrah ïa ki jingïatynjuh kiba har rukom hapdeng ki nongshong shnong.
Ki la kynnoh ruh ba ka TTADC ka la shah leh meinah ha ka sorkar Tripura ha kaba ha ki 2 snem kiba la leit noh ki la don bun tylli ki ‘bill’ kiba donkam kiba la pyllait da ka TTADC hynrei kiba dang sah kut tad haduh kane ka kynti kaba mynta ha ka shlem trei kam jong u Lat.
Ki nongïalam ka TIPRA Motha ki la pyntip shuh shuh ba na ka T.619.25 klur ka pisa ba la mang kyrpang na ka bynta ka TTADC ha u snem mang tyngka 2022-23, ka Sorkar Tripura kam pat shym la lah satia ban pyllait ïa T.126.59 klur kaba sah.
Ki la pyntip ba na katei ka daw, ka la wanrah ïa ka jingeh kaba khraw ha ka liang ki kam ban sam tulop sha ki nongtrei ka TTADC bad wanrah ruh ïa ki jingeh na ka bynta ban pyntrei ïa kino kino ki kam pynroi ha ka thaiñ.
Na ka liang ki nongïalam ka TIPRA Motha ki la kynnoh ruh ba ïa ka ilekshon Village Council kaba la buh ban pynlong ha u bnai Lber, 2021 ym pat shym la lah ban pynlong watla na ka liang ka High Court jong ka jylla Tripura ka la pynmih ïa ki jingbthah.
Ki la kynnoh ba katei ruh ka la wanrah ïa ki jingeh ha kaba ïadei bad ka jingpyntrei ïa ki kam pyntoi ha ki thaiñ kiba hap hapoh ka jingkhmih jong ka TTADC.Ha ka dorkhas, na ka liang ki nongïalam jong ka TIPRA Motha ki la pyntip ba sha u Lat ka jylla ba u dei ban shimti ïa ki lad ki lynti ba donkam na ka bynta ka bha ka miat bad ka roi ka par jong ki paidbah nongshong shnong trai muluk jong ka jylla bad kumjuh ruh ba un bthah ïa ka sorkar jylla ba kan leh eiei halor ki jingeh kiba ka TTADC ka la ïakynduh.
Na ka liang ki nongïalam ka TIPRA Motha ki la pyntip ruh ba lada ka sorkar jylla kam shym la lah ban leh eiei halor katei ka mat wat hadien ka jingïoh ïa ki jingbthah na u Lat ka jylla, ka seng kan nym phai dien ban pynlong da ka jingïakhih paidbah kaba jur ha ka jylla.
Ka tnat shipai Assam Rifles ha ka jingpyllait kyrwoh ha ka 26 tarik mynta u bnai ka la pyntip ba ka la tei ïa kawei ka jaka treikam kaba shipor ha ka jingkieng Tuivai (khappud Mizoram – Manipur) na ka bynta ban khmih bniah ïa ki jinglong jingman bad kumjuh ruh ban tehlakam ïa ka shong suk shong saiñ ha katei ka thaiñ khappud hadien ka jingmih jong ki jingïakajia bad jingïaumsnam kiba jur ha ka jylla Manipur.
Kat kum ka kyrwoh la ïathuh ba ha ka Sngi Thohdieng, na ka liang ki bor ba halor jong ka tnat shipai ki la leit ruh ban pynlong ïa ka jingïalang syllok bad ki nongmihkhmat jong ka village council kumjuh ruh ba ki nongmih khmat jong ka seng YMA kiba na ka thaiñ Khawdungsei bad Khakhawn ban ïakren halor ki mat kiba ïadei bad ka jingtei ïa ka jaka treikam ba shipor.
Kat kum ka kyrwoh la ïatuh ba ka daw kaba hakhmat eh ba la tei ïa katei ka jaka treikam kaba shipor ka long ban pynbiang ïa ki lad jingïada na ka bynta ki nongshong shnong ka jylla Manipur ki ba wan ban wad jaka rieh tngen ha ka jylla Mizoram bad kumjuh ruh na ka bynta ban khanglad ïa ka rung ka mih jong ki dkhot seng kieng atiar bad ïa ka jingkhaïi beaiñ ïa ki tiar siat.
Kat kum ki jingïoh lum khubor la ïathuh ba na ka liang ki karikor bad ki nongtrei jong ka NHIDCL ki la dep ruh ban maramot ïa ka jingkieng Tuivai.
Na ka liang ka tnat shipai ka la pyntip ba katei ka jingkieng ka dei kawei na u budlum jong ki nongshnong shnong ka thaiñ ba shathie jong ka jylla Manipur khamtam na ka thaiñ Churachandpur namar ba ïa baroh ki lad jingïarap kiba ïadei bad ki mar ki mata la wan ban pynpoi lyngba katei ka jingkieng na shilliang pud jong ka jylla Mizoram.
Na ka liang ka tnat shipai ka la pyntip ruh ba ka la ïoh lum jingtip ba ki la don ki dkhot ka seng kieng atiar Zomi Revolution Army (ZRA) kiba na ka thaiñ Churachandpur district kiba la don bynta ban lum khajna beaiñ na ki kali kiba leit ban pynpoi mar sha ka thaiñ Churachandpur.
Shuh shuh kat kum ka kyrwoh ba la pyllait da ka tnat shipai, ka la pyntip ruh ba ki shipai ka Assam Rifles ki la lah ruh ban leit shaw ïa ki 188 ngut ki nongtrei jong ka National Highways & Infrastructure Development Corporation Limited (NHIDCL) kiba la sahkut bad shah bat ha ka thaiñ Sinzawl, Manipur.
Hadien ki jingïoh ïa ki jingtip kiba bniah, ka kynhun Crime Intelligence Branch (CIB) jong ka tnat pahara Railway Protection Force (RPF), ha ryngkat ka jingïatreilang bad ki bor pahara ka New Bongaigaon GRP ki la leit ban pynlong ïa ki jingkhynra ha kawei ka rel bad ïoh ruh ban kurup ïa 2 tylli ki pistpl.
Ïa katei ka jingleit khynra la leit ban pynlong ha ka sngi Balang ba la dep bad ïa ki pistol la lap na kawei ka pla kaba don ha ka jaka shong kaba 67 jong ka rel Coach No S5 jong ka 15657 Up Brahmaputra Mail.
Na ka liang ka kynhun CIB hapoh ka jingïalam jong u SI Digambar Deka ki la ïoh ban kurup ïa kitei ki 2 tylli ki pistol ha ryngkat 10 tylli ki kuli.
Halor katei ka jingjia, la ïathuh ba na ka liang ki bor pahara ki la ïoh ruh ban kem ïa ki 2 ngut ki briew ïa kiba la suba jur ba ki dei ki trai jong ka pla ba la thep ïa ki pistol; hynrei tad haduh ba la ïoh lum ïa kane ka khubor ym pat shym la lah satia ban pyntikna la kitei ki briew ki dei shisha ne em ki trai.
Ki bor pulit jong ka jylla Assam ha ka 27 tarik mynta u bnai ki la pyntip ba uwei u samla pule ‘computer science’ jong ka NERIST – Aniket Dutta Gupta (19 snem ka rta) uba la jah rngai naduh ka sngi Balang ba la dep, u la donkti ban dkhat jubor ïa la ka jong ka jingim da kaba kynthih nalor ka jingkieng Bogibeel sha ka wah bah Brahmaputra.
Na ka liang ki bor pulit ki la pyntip ba ki la don ki briew kiba la ïohi ïa utei u samla ha ka por ba u la kynthih nalor katei ka jingkieng ha ka por kumba 7 baje mynstep.
Halor katei ka jingjia, la ïathuh ba na ka liang ki bor pulit ka jylla Assam lem bad ki briew jong ka NDRF ki la pynsdang ïa ka jingleit wad ïa utei u samla u ba la jah rngai.
Kat kum ka jingïathuh jong ki bor pulit ki la pyntip ba utei u samla hashwa ba un dkhat jubor ïa la ka jong ka jingim u la ïakren phone bad la ka jong ka kmie.
Ki la pyntip shuh shuh ba utei u samla u la don hapdeng ka jingkhim jingmut kaba jur hadien ba ki nongap eksam ki la lap ba u donkti ha ka kam peit kot tuh.
Kat kum ka jingïathuh jong ki bor pulit, ki la pyntip ba Aniket u dei u nongshong shnong ka thaiñ Tinsukia district.
U Myntri ka tnat Panchayat & Rural Development (P&RD) jong ka jylla Assam, u Ranjeet Kumar Dass ha ki khyndiat sngi kiba la leit noh u la pyntip ba ka sorkar ka la lah ban tei ïa palat 18 lak tylli ki ïing hapoh ka skhim Pradhan Mantri Awas Yojana – Gramin (PMAY-G).
U la pyntip ba tad haduh kane ka kynti ba mynta ka sorkar ka la lah ban pyndep ïa palat 11 lak tylli ki ïing.
Ha ka jingïalang bad ki lad pathai khubor ba la pynlong ha Guwahati, na ka liang u Dass u la ïathuh ba ki la don palat 19 lak ngut ki nongïoh myntoi kiba la shah kynthup ban ïoh ïa ki lad jingïarap na ka skhim PMAY-G.U Myntri u la pyntip ba naduh ka jingpynsdang treikam ïa katei ka skhim bad kumjuh ruh ïa ka jingpynsdang ïa ka prokram ‘Housing for All’, ka sorkar Assam ka la dep ban mang kyrpang na ka bynta ban tei ïa 18,30,400 tylli ki ïing PMAY-G.Na kitei baroh, ka sorkar ka la dep ban pyntei ïa 11,63,417 tylli ki ïing ha kaba 7,59,163 tylli la lah ban pyndep ha ki 2 snem kiba la dep.
U Myntri ka tnat Panchayat & Rural Development u la pyntip shuh shuh ba ïa ki ïing kiba dang sah yn sa lah noh ban pyndep hashwa ka 15 tarik u Nailar, 2023.
U la pyntip shuh shuh ba naduh u snem mang tyngka 2022-2023 tad haduh kane ka kynti ba mynta, ka sorkar jylla ka la pynlut haduh T.12,504.79 klur na ka bynta ban pyntreikam ïa ka skhim PMAY-G.U la ïathuh ruh ba na ka liang ka sorkar jylla tad haduh kane ka kynti ba mynta ka la lah ban pynbiang ïa ki ïing sha ki 40,096 tylli ki longïing ki bym don ïing don sem ha ki por kiba la leit.
U Myntri u la pyntip shuh shuh ban pynbiang ïa ki ïing na ka bynta ki longïing ki bym don ïing don sem, ka sorkar ka la shim da ki sienjam ban pynbiang ïa ka jaka na ka bynta ban tei ïa ki ïing kiba hapoh ka skhim PMAY-G.U la pyntip ba tad haduh kane ka kynti ba mynta, ka sorkar ka la pyndep ïa 7 tylli ki ‘cluster’ bad 19 tylli kiwei pat ki ‘cluster’ ki dang don hapdeng ka jingpyntrei ha ki 10 tylli ki distrik jong ka jylla.
Na ka liang u Myntri u la pyntip shuh shuh ba ka sorkar jylla ka don ïa ka jingthmu ban pynlong da ka rynsan ‘griha pravesh’ ban rakhe ïa ka jinglah ban pyndep tei ïa palat 2.5 lak tylli ki ïing.
Ka sorkar jong ka jylla Tripura ha kane ka taiew kaba mynta ka la bthah ïa ki nongtrei sorkar baroh ba ki dei ban long kiba tista ha ki kam ki jam ba ki trei ha ki tnat sorkar bapher bapher bad lada kim lah ban bud ïa katei ka jingbthah, ka sorkar kan shim da ki sienjam kiba tyngeh pyrshah ïa ki.
Kat kum ka jingpyllait kyrwoh jong u secretary ka General Administration Department jong ka sorkar jylla – Abhishek Singh u la pyntip ba na ka liang ka tnat sorkar ka la ïoh lum jingtip ba ki don bun ngut ki nongtrei sorkar kiba trei kam ha ki shlem trei kam jong ki tnat sorkar bapher bapher nalor ka jingpep trei bun sngi, kym ju bud ryntih  bad tista ïa ki kynta trei kam bad poi slem ruh jan man ka sngi sha la ki jong ki jaka trei kam.
Halor katei, u la pynbna ba ka sorkar jylla ka bthah bad hukum ïa baroh ki nongtrei sorkar ba ki dei ban poi biang por sha ki jaka trei kam bad kumjuh ruh ba kin kiar na ka jingshim shuti kaba man la ka por.
Kat kum ka kyrwoh la bthah ruh ïa baroh ki nongtrei sorkar ba ki dei ban poi sha ki jaka trei kam shwa ka por, khnang ba ki riew paidbah kin lah ban ïoh ïa ki lad jingshakri naduh ka por 10 baje mynstep ha baroh ki sngi long trei.
La bthah ruh ïa baroh ki nongtrei sorkar ba kim dei ban mih na la ki jong ki kamra treikam hapdeng ka por 10:00 AM tad haduh ka por 5:30 PM ha ki sngi long trei, lait noh tang ha ki khep bad kim lah ban kiar bad ki dei ruh ban ïoh ïa ka jingai jingbit na ki bor kiba halor hashwa ban kin mih na ki jaka trei jong ki.
Na ka liang ka sorkar ka la pynmih ruh da ka hukum  ba lada ki nongtrei sorkar kim shym la lah ban bud ïa katei ka jingbthah, ka tnat sorkar kan shim da ki sienjam kiba tyngeh ban pynshitom pyrshah ïa uno ne kano ka nongtrei kiba ïaleh pyrshah ïa ki hukum jong ka sorkar.
La bthah ruh ïa baroh ki ‘head’ jong ki tnat treikam sorkar bapher bapher ba ki dei ban bud ryntih bad pyntikna ïa ka jingpyntreikam ïa katei ka jingbthah jong ka sorkar.
Ki pulit ka East Jaiñtia Hills ha ka Sngi U Blei ki la ïoh kurup jan 100 kilo u Kynja (Ganja) na ki arngut ki briew kiba dei na ka jylla Tripura.
U Additional SP ka East Jaiñtia Hills, u Bah Banraplang Jyrwa, ha u kyrwoh khubor, u la ong ba mynta ka sngi ha ka por kumba 3:00 nohphai sngi, kawei ka kali Santro kaba don ïa u nombor AS-06-J-5971 kaba dang wan na ki thaiñ Assam, ka la shah ai dak ha ki pulit ban sangeh ha Damcherra, Umkiang, NH-06.
Hynrei uwei na kiba shong ha ka kali, u la rynsied na ka kali bad ïoh ban phet krad.
Ha ka jingkhynra ïa ka kali hapdeng ka jingdon ki sakhi, u Bah Banraplang u la ong ba ki pulit ki la ïoh kurup ïa u Kynja, bad haba la thew, la shem ba u don 57.828 kilo.
Ha kaba ïadei bad kane ka jingjia, ki pulit ki la kem noh ïa uwei u briew ba la tip kyrteng kum u Alajit Debbarma, 24 snem ka rta, uba na Subalsingh distrik jong ka West Tripura.
Sa ha kawei pat ka jingjia, u Bah Banraplang u la ong ba ha ka por 6 baje janmiet jong ka Sngi U Blei, ki pulit ki la pynsangeh ïa kawei ka kali kaba don ïa u nombor AS-01-AT-6157 kaba dang wan na ka thaiñ Assam bad kaba thmu ban leit sha Khliehriat.
Ïa kane ka kali la pynsangeh ha Damcherra, Umkiang, NH-06.
Ha ka jingkhynra ïa ka kali ha ka jingdon ki sakhi, la shem ïa u Kynja uba don 31.142 kilo.
Halor kane, ki pulit ki la kem ïa uwei u briew uba kyrteng u Pabitra Debbarma, 36 snem ka rta, uba dei na Kamalghat, West Tripura.
Ha kaba ïadei bad kitei ar tylli ki jingjia kurup Kynja, ki pulit ki la pynrung da ka jingujor ha thanat Lumshnong hapoh ki kyndon aiñ NDPS Act bad ka jingtohkit ka dang ïaid shakhmat ban lap sa ïa kiwei pat kiba donkti.
Ka long ka jingjia ka bym pat ju jia koit ba ha ka jaka sumar Sorkar, ki ’riew paidbah ki hap shim ïa ka bynta ne ka kam jong ki nos bad ki doktor kiba la pyntbit ïalade ban sumar ïa ki nongpang.
Kane ka jingjia ka la jia ha kawei ka jaka sumar Sorkar – ka Lumshnong PHC kaba hap hapoh Sutnga-Saipung konstitwensi bad Lumshnong C&RD Block, East Jaiñtia Hills ha kaba kawei ka longkmie kaba ap aspatal ka la shim ïa ka bynta jong ki nos bad doktor ban pynkha hi ïa i khyllung jong kawei ka longkmie armet kaba na Chiehruphi.
Kat kum ka jingïathuh ka Khasi Students’ Union (KSU), katei ka jingjia ka la jia ha ka 21 tarik u Jymmang.
U President ka KSU-Lumshnong, u samla Olenbat Pdang, u la kynnoh ba katei ka jingjia ka la jia namar ka jingbym larkam ki nos ki doktor jong ka Lumshnong PHC ban pyndep la ka kamram bad ka jingshakri ba la bynshet ha ki.
U la ong ba katei ka longkmie na Chiehruphi ka la wan ha katei ka jaka sumar ban kha khun ha ka miet 21 tarik ha ka por kumba 10 baje eiei.
U samla Pdang u ong ruh ba hadien ba ki nos ki la dep peit, ki la ïathuh ba ka por ban kha kan dei 2 baje mynstep bad hadien katei, ki la leit thiah noh sha jaka ba ki sah.
“Ha ka por 12 baje shiteng synñia, katei ka longkmie ka la suh khun bad ki bahaïing kiba ïadonlang ki la ‘phone’ sha ki nos ban phah wan kloi, hynrei kitei ki nos kim treh ban wan bad ki shu batai ha ka ‘phone’ ban leh kumne-kumtai bad ai da ka um ban dih," u la kynnoh.
Jia ryngkhat ba la ap miet lang ïa katei ka longkmie da iwei i ’riew tymmen ba ju donsap ban pynkha khun bad iba dei i bahaïing ha sem bad kumta im banse ban pynkha hi namar bym lah ap shuh kat ban da wan poi kitei ki nos, la ong u Olenbat.
U la ong ba ynda la dap 2 baje thik, kitei ki nos ki la poi bad lap ba la dep ban pynkha.
“Hangta, kitei ki nos ki la ong, ‘O la dep pynkha mo’, bad ki leit phai biang sha jaka sah ban thiah bad ym ha kamra jong ki nos ha aspatal," u la ong.
Kumta na ka liang ka KSU ka pynpaw ïa ka jingsngew lyngngoh halor kane ka jingbym pyndep hok ki nos ïa la ka kamram bad kane ka jingkheiñ sting ka lah ban wanrah ïa ka jingjia ba sngewsih lada jia bym don itei meirad iba tip ban pynkha khun.
Ka KSU ka la ong ruh ba kane ka jaka sumar ka don uwei u doktor bad ha kane ka sngi ba jia, um shym la don ha PHC.Une u doktor ruh u la dei ban leit pyntbit ïalade, hynrei namar ba ka Sorkar kam thung, u la hap ban neh ban ai jingshakri ha kane ka jaka sumar.
Ka long shisha ka khubor kaba pynkyndit ïa ki paidbah ka jylla bad ïa ka Sohïong konstitwensi namar tang hadien khatsaw sngi ba ki la pyrta ha ka Bom hadien ba u kyrtong ka UDP, Bah Synshar Lyngdoh u la ïoh jingjop ha ka ilekshon na Sohïong ha ka 13 tarik Jymmang 2023.
Hynrei, ha ka 27 tarik Jymmang pat ki paidbah hapoh ka jingïalam u Bah Amazing Kurbah uba dei u nongïalap ilekshon uba tbit bha na ka UDP u la leit ban rah ‘placard’ hakhmat ka ïing sah u Bah Synshar ha Sohïong.
U Bah Amazing ryngkat ki ’riew paidbah naduh ki longkmie ki longkpa ki la leit rah ‘placard’ ha phyllaw ïing u Bah Synshar Lyngdoh ha ka 27 tarik Jymmang 2023 naduh ka por 12 baje shiteng sngi haduh 2 baje noh phai sngi.
Ha kane ka sngi la ïohi ba ki paidbah ki la wanrah da ki tiar pynsawa ban pyrta ïa u Bah Synshar ba un kren eiei ïa kane ka bhah thung kam kumba u la kren ha ka por ïalap ilekshon, khnang ban ai jingkyrshan ïa ka jingshah thngan u Bah Ardent Basaïawmoit hakhmat Additional Secretariat.
Haba ïakren bad u Bah Amazing u la ong balei u Bah Synshar u don dohnud maw haba haduh mynta um pat kren eiei wat hadien ba u la kren bha halor kane ka mat ha ka por ïalap ilekshon.
Nangta, u Bah Amazing u la ong ba haduh mynta u dang dei u nongkyrshan ka UDP haduh ban da kut ka samoi treikam u MLA, hynrei lada ki kyntait noh tang namar ba ki dawa ïa kane ka bhah thung kam thung jam ïa kata um lah ban leh eiei.
Nalor kata, u la ong ba ka jingwan ban rah ‘placard’ ha phyllaw ïing sah u MLA ka long namar ha ka por ilekshon ma u ryngkat bad u MLA ki la dep kren ïa kane ka jingdawa ban pynbun ka bhah thung kam sha ki Khasi.
Ha kajuh ka por u la ong lada ka UDP ne u MLA um kheiñ briew shuh hadien ba u la wanrah ‘placard’ um sngew eiei namar u la dep pynjop ïa u Bah Synshar naduh ba u la dep kular ban kyrshan ïa u Bah HDR Lyngdoh.
Kum ban shu pynkynmaw ki paidbah ka Sohïong konstitwensi bad ki paidbah ka jylla ki la ieid ïa u Bah Amazing haba ki sngap ha ‘youtube’ namar ka jingnang ban pynphai nia ïa ka jingkren ki nongïalam ka NPP ha ka por ilekshon.
Ka A·chik Conscious Holistically Integrated Krima (ACHIK) ka la kyntait ban ïashim bynta ha ka jingïalang halor ka ‘Reservation Roster’ ka ban long ha Shillong namar ki daw bapher-bapher.
Ha ka shithi ba la phah sha u Joint Secretary ka Sorkar Jylla, ka seng ka la kdew ba ka jaka jong ka jingïalang halor ka ‘Reservation Roster’ na bynta ki nongshong shnong ba don ka jingkitkhlieh jong ka jaidbynriew A·chik ka dei ban long ha Tura, naba ka Tura ka dei ka nongbah jong ki jaidbynriew A·chik.
Halor ka jingdawa na bynta ka nongbah ha ka por tlang ha Tura, ka seng ka la ong ba ïa kane ka mat hap ban ïakren la ka jong.
“Ka kyrwoh ba la pyllait ha man la ki lad pathai khubor ha ka 3 tarik u Jymmang da u Myntri Rangbah, Conrad Sangma ka kren shai ba u long uba kloi ban ïakren bad baroh ki nongshong shnong ba don ka jingkitkhlieh ha man la ki distrik bad ngi shaniah ha ki kyntien jong u," la ong ka ACHIK nalor ka jingkyrpad ban pynbeit ïa ka jingïalang ha Tura na bynta ki jaidbynriew Garo.
Haba nga ong ‘shen’, ngam mut shibnai-arbnai bad ngam mut pat ruh da ki snem, hynrei kan ym slem shuh ïa ngi, ban ngin ïoh shispah-na ka-shispah ïa ka bhah kam Sorkar ha Meghalaya, namar ki Garo ki la dawa ban phiah noh la kajong ka jylla, hadien ba ki sengbhalang na Garo Hills, ki la sdang dawa ïa kane bad ym shym don mano-mano ba pyrshah, wat ka Sorkar u Conrad Sangma ruh ka sngap jar-jar, kumba ong ki Phareng, ‘Silence means Consent’ (haba sngap jar ïa ka mat ïakren, ka mut ba don ka jingmynjur).
Ki samla KSU ruh la bun-bun snem ki la dawa ban pynbeit ïa kane ka mat ‘job-reservation’, naduh ba dang don u Myntri Rangbah banyngkong ka jylla, u Capt.
Williamson A.Sangma.50 tylli ki snem ki la ïaid bad la biang hi ka jingmyntoi ba la ïoh ki samla na Garo Hills.
La ïathuh ïa ngi ha kitei ki snem da ki rangbah jong kitei ki por, kynthup ïa i Bah B.B.Lyngdoh, P.R.Kyndiah bad kiwei de, ba u Capt.
Sangma, ha ka jingshisha, u la don  jingsngew ïa ka jingdawa ki samla KSU, u la sdang pynwandur ruh ïa ki nongrim, kiba pyrshang pynkhih ïa kane ka mat (draft), hynrei kitei hi ki Rangbah ki ïathuh, ba u la kren pat ha ki ba ‘ïa mynta, ieh ngin nang buh teng shuwa’ (keep in abeyance) ka la shu kut noh hangta.
Mynta ba la ai lyer thymmai da ka Seng VPP i Bah Ardent Basaïawmoit MLA, ha kaba la ïeng syndon da ka prokram ‘shah thngan’ (hunger strike), khlem artatien kan nang pynsted shuh-shuh ïa kaei kaba la ïakhih teng bad ba la nang ïai pyrkhat da ki bor Sorkar ruh.
Ka jingbym pynpaw ei-ei na ka liang ki Heh ka Sorkar NPP, ka sakhi ba u Myntri Rangbah, Conrad Sangma, un ym nud ban ïaid pyrshah ïa ka jingdawa ïa ka State Garo Hills, khamtam haba ka sur ka la mih na Garo Hills hi.
Imat ha u 2028 te kan mih ka jylla thymmai na ka bynta ka Garo Hills, namar ha baroh kawei ka Garo Hills, don 24 ngut ki MLA, kaba la biang na ka bynta jong ki ban ïoh jylla, khamtam ynda pynbun sa ïa ki konstitwensi.
Ki paid Garo kiba bun kiba don la slem ha thaiñ West Khasi Hills bad Ri-Bhoi, ym tip naei ki wan, kin dang don hi ha ka jylla Khasi Hills, tangba ïa ka bhah bate kam te la sngewthuh lypa, ba kan ym long shuh kumjuh.
U MLA ka Nongkrem bad uba dei ruh u President ka Voice of the People Party (VPP), Bah Ardent Basaïawmoit, u la ong ba kam don jingmut ïa ka sorkar ba kan thung dkhot ïa u ha ka committee ban peit bniah ïa ka Roster System namar naduh kaba sdang ka seng ka la kren shai ba kim treh ban ïakren, hynrei ka dawa ban pynkylla thymmai ïa ka bhah thung kam thung jam.
Haba ai jingkren sha ki paidbah kiba wan ai mynsiem ïa u hakhmat ka Additional Secretariat kaba la long mynta ka Sngi U Blei ha ka por janmiet, u Bah Ardent u la ong ba kam don jingmut ïa ka sorkar ban thung dkhot ha ka Committee ban peit bniah biang ïa ka Roster System namar ma u naduh dang sdang um kwah ban ïakren ïa ka Roster, hynrei u la dawa beit ban pynthymmai ïa ka bhah thung kam (Reservation Policy) kaba la ïaid mynta la palat sanphew snem.
Nangta, u la ong ba kane ka jingleh ka sorkar ka long tang ban pynthame ban pyni ba um treh ban ïakren haba la thung dkhot, hynrei kumba u la dawa naduh ba sdang ka sorkar ka dei ban pynthymmai beit namar lada ym lah mynta kane kan buh jingeh da ki phew snem ba ki samla kin ïoh kam.
Ha kajuh ka por u la pynbna ba ha kane ka jaka shah thngan la weng noh ïa ka lama VPP bad la wah noh da ka lama lai rong ban pyni ïa ka jingïatylli kum kawei ka jaitbynriew.
“Ngim kwah ba ka seng kan shim ïa ka burom, hynrei ka burom ka dei jong ka jaitbynriew namar ngam ngeit ba don kiba ong ba u Khasi um ju ïatylli bad mynta ngin ïatylli noh tang kawei ka jaitbynriew, kata khynriam u Pnar, u Bhoi u War, u Maram u Lyngngam u dei u paid Khasi ba ïar" u la ong.
Nalor kata, u la ong ka jingwan ki paidbah na kylleng ki jaka ka pyni ba ki ieid shisha ïa kane ka jingdonkam jong ka jaitbynriew, bad namar kata lada kiba kwah burom kin ieh sharud, ka VPP kan dei tang ka nongïalam.
“Ngin pyni ïa ka jingïatylli sha ka pyrthei ba kum ka jaitbynriew ngin jop ha ka jingïaleh tad haduh ban da pynbeit thymmai ïa ka bhah thung kam" u la ong.
Shuh shuh u la pynshai ruh sha ki paidbah ba kim dei ban sngew lyngngoh ba haduh hynriew sngi u lah ban shah thngan, hynrei kane baroh ka dei ka jingieid jong U Blei namar u don ka jingkyrmen ba kane ka jingïakhun kan seisoh beit.
Kum ban shu pynkynmaw,  u Bah Ardent Basaïawmoit u la sdang shah thngan naduh ka 23 tarik Jymmang, 2023 hakhmat Secretariat bad hadien kata la kynriah noh ha ka por mynmiet sha Additional Secretariat ban suk ka leit ka wan ki paidbah bad ban lait na ka jingpynthut u slap.
Ka Dorbar Shnong Jaiaw Laitdom da ka jingïapynbeit lang bad ka tnat puit pynïaid kali (traffic police), ka la pynbeit ba ka ‘No Entry’ sha Jaiaw St.Joseph kan long naduh  ka por 8 baje mynstep haduh ka por 8 baje mynmiet.
Lait noh ki ar shaka.
Ïa ka ‘signboard’ la thoh na baroh arliang ki kynroh jong ka surok.
Hynrei kaba sngewsih ka long ba bun na ki nongñiah kali ki pynkheiñ ïa ka kyndon ‘No Entry’ da ka bym peit bad burom ïa kane ka jingpynbeit.
Kumta la kyrpad ïa baroh kinongñiah kali ba kin da peit ïa ki ‘signboard’ ba la thoh ‘No Entry’ khnang ban lait na kino kino ki jingjia ïatakhuh kali bad kumjuh ruh ban lait na ka jingdheng kali.
Lada lap ïa kiba pynkheiñ ïa ka kyndon ‘No Entry’, ka Dorbar Shnong ka hap ban leh la ka jong ka kamram.
Katei ka long kat kum ka kyrwoh ba la phah da u Bah H.S Suting – General Secretary ka Dorbar Shnong Jaiaw Laitdom.
Ka Hynñiewtrep Integrated Territorial Organisation (HITO) ha ka Sngi U Blei ka la tar ïa ka shithi ba la phah da ka Sorkar ban wer ïa ka seng sha ka jingïalang halor ka ‘Reservation Roster’ ka ban long ha ka 31 tarik mynta u bnai.
“Ngi kwah ban phah ka kyrwoh sha ka Sorkar ba kumba ki paidbah ki tip ba ka HITO ka ïeng skhem ban dawa khmih bniah ïa ka ‘Reservation Policy’, hynrei kaba sngewphylla pat, kane ka Sorkar dang mynnin ka phah ïa kane ka shithi sha ka ophis treikam ka seng," la ong u President ka HITO, Bah Donbok Dkhar haba kren sha ki lad pathai khubor.
Haba pynshai ba ka shithi ba la phah da ka Sorkar ka long ban khot ïa ka seng ban ïakren halor ka ‘Reservation Roster’, u la ong ba ka seng ka kyntait ïa katei ka jingkhot bad kan ym leit ïashim bynta sha katei ka jingïalang namarba ka seng ka ïeng skhem ha ka nongrim…kata ban dawa khmih bniah ïa ka ‘Reservation Policy’.
“Wat nym pynbiej ïa ngi ki khun samla, namarba ki paid ka Bri u Hynñiewtrep ki mynjur ban khmih bniah ïa ka ‘Reservation Policy’," la ong u Bah Dkhar.
Halor ka jingthung ïa ka Myntri Sorkar, Dr.M.Ampareen Lyngdoh ban khlieh ïa ka komiti na bynta ka jingpyntreikam ïa ka ‘Reservation Roster’, utei u nongïalam u la kdew ba ka Dr.Lyngdoh ka la kren teng ïa ka ‘Reservation Policy’ ha u 2018 bad ha u snem ba la dep ha shuwa ka ilekshon.
Ha kajuh ka por, ka seng ka la ong ba u Bah H.M.Shangpliang uba long u dkhot jong katei ka komiti u la kren ba dei ban khmih bniah bad pynbeit ïa ka ‘Reservation Policy’.
“Haba kito hi ki shong hangto, hato ngi dang shaniah ïa kum kito ki jait briew, hato ngin shaniah ïa kane ka Sorkar.
Kane ka long ka buit pynslem na ka liang ka Sorkar," u la ong.
U la pynsngew ba lada ka Sorkar ka kwah shisha haduh katta-katta, ka dei ban khot ïa ka Voice of the People Party (VPP) ban ïakren ïa ka ‘Reservation Policy’.
“Phin khot ïa ngi ki sengbhalang, ngim dei ma ngi ban shna aiñ, dei ki nongmihkhmat kiba ngi la dep pynjop, dei kita.
Phin khot leh aïu ïa ngi, phin shu pynsngew namar ngi tip shai ïa ka jingbuit tuh jong ka Sorkar MDA-II," la ong u Bah Dkhar.
Haba pynkynmaw ïa ka jingkhot jong ka Sorkar halor ka soskular u pud u sam, u la ong ba ka Sorkar ka khlem khot ban ïakren hynrei ka shu pule ba ka la dep katta-katta.
“Ha kane ka kynti ruh ngi sngewthuh ba kane kan dei ka kaiphod ba phin ai ba hapoh 15 sngi ban pyntreikam ïa ka ‘Roster System’," u la ong da kaba bynrap, “Phi lah ban pynbiej ïa ngi shisien hynrei ym bunsien, ngi kren da kaba shai.
"Shuh shuh u la ong ba na ka liang ka HITO, kan ym leit sha katei ka jingïalang bad kyntu ruh ïa baroh kiba shah khot sngewbha ba kim dei satia ban leit namar kan ym ïalam sha ka jingmanbha.
U Jingjang D Shira uba kam ïalade lyngba ki lad pathai khubor ba u dei uta u ‘Chief Executive Director’ bathymmai ka kynhun kieng atiar Garo National Liberation Army (GNLA) lem bad arngut kiwei pat, ki la leit pyndem hakhmat ki pulit ka West Garo Hills ha ka Sngi U Blei bad hadien kata, la kem noh ïa ki.
Ha ka Sngi Saitjaiñ, ka la don ka jingpynsaphriang ïa ka khubor lyngba ka WhatsApp ha kaba la kam ba uta u Jingjang u dei u Chief Executive Director ka GNLA, bad ba 500 ngut ki dkhot ki la rung sha kane ka seng bad la ai jinghikai ïa ki ha Rengdim ha West Khasi Hills kaba don marjan bad ka East Garo Hills bad South Garo Hills distrik.
Nalorkata, ka la don ruh ka jingpynsaphriang ïa ki dur ki dar jong u Jingjang bad la kam ruh ba ha kita ki dur, la don lang sa u Nengsrang Sangma uba dei u Secretary bad Second-in-Charge ka GNLA.Mar ïa mih kine ki khubor, ki pulit ki la pynlong ïa ka jingtohkit bad la lap ba uta uba la ai kyrteng u Jingjang D Shira u dei u Namchang Ch.
Momin, 22 snem ka rta, uba na ka shnong Darangagre.
Nalor jong une, la don sa u Adot M Sangma, 26 snem ka rta, na ka shnong Ganipara bad u Silwit R.Marak, 26 snem ka rta, na ka shnong Nalnapara.
Kine baroh ki shnong ki hap hapoh ka jingpeit ka thanat Dalu ha West Garo Hills.
Na ka liang ki pulit ki la pynlong ruh ïa ka jingthwet ban ïoh kem ïa kitei lai ngut bad ki la leit sha ka shnong Darangagre.
Hynrei shiteng lynti, ki la ïoh jingtip noh ba kitei baroh lai ngut ki la leit pyndem hi ïalade ha thanat Kherapara.
Kita ki pulit kiba la leit thwet sha Darangagre ki la leit phai sha thanat Kherapara, bad ki la ïoh ban ïakren bad tih bniah na kitei ki lai ngut.
Ha kajuh ka por, ki pulit ki la leit khynra ïa ka ïing jong u Jingjang bad ki la lap ïa ki sopti kiba long rong jyrngam, ki juti bad kiwei.
Na ka liang ki pulit, ki la kem noh syndon ïa kitei baroh lai ngut.
Shuh shuh ki pulit ki la ong ba ki la dep ban pyntikna ba kam don satia ka jingpyrshang ban pynkhie im ne pynkhlaiñ biang ïa ka kynhun GNLA.Ki la ong ba kitei lai ngut kiba la shah kem ki la pynpaw ba ki dei kita ki GNLA tang ban ïoh pyntieng pynsmiej ïa ki paidbah bad khnang ba kin ïoh ban dawa pisa na ki heh saipan.
Nalorkata, ki pulit ki la ong ba ki lah ban don sa kiwei pat kiba donkti lang bad kitei lai ngut, bad namarkata, ka jingtohkit ka dang ïaid ban lap sa ïa kita kiwei.
Kumta na ka liang ki pulit ki la buh ka jingkyrpad sha ki paidbah ba kin wan shakhmat ban pyntip lada ki ïohsngew khubor eiei kaba ïadei bad ki kam lehnoh.
Ki la ong ba ïa ki kyrteng jong kiba wan ai jingtip yn buhrieh.
Ka Khasi Students’ Union (KSU), Sengkmie, ha ka Sngi U Blei ka la leit ban ai mynsiem ïa u President rangbah ka Voice of the People Party (VPP), Bah Ardent M.Basaïawmoit uba shong shah thngan hakhmat Additional Secretariat, Shillong mynta la 6 sngi kynthih halor ka mat jingdawa ban khmih bniah ïa ka bhah thung kam ne ka ‘Reservation Policy’.
“Kum ka seng lada dei ïano-ïano ruh kiba shim ïa ka mat kaba ktah ïa ka jaidbynriew, ngi ai ka kti kamon, ka kti kadiang bad ngi ai jingkyrshan ïa ki," la ong u President ka KSU, Sengkmie, samla Lambokstarwell Marngar haba kren sha ki lad pathai khubor hadien ka jingkhublei kitbok kitrwiang ïa u Bah Basaïawmoit.
Haba kdew ba kane ka jingïakhih kam dei shuh ka sien banyngkong, u la ong ba ka seng ha kane ka kynti ka sngew burom ïa une u rangbah uba mih shakhmat ban shim ïa kane ka sienjam.
“Ngi dei ki khun ka Bri u Hynñiewtrep, ngi shim ïa ka bynta ban ai ka kti kamon, ka kti kadiang bad ngi shaniah tylli ha kine ki rangbah ban pyntyllun ïa ka kam.
Ha kajuh ka por, ka Sorkar ka dei ban sngewthuh bad sngap ïa ka sur u paidbah ha Bri u Hynñiewtrep," u la ong.
Haba pynpaw ba ka Sorkar kam dei shuh ban dang kuman ne leh kyllut halor katei ka bynta, u President u la ong, “Wat ym ai lad ba ka ding kan klang, wat nym ai lad ba ka jingbitar jong ki samla kan long da kumwei pat.
Pynbeit ïa kane ka kam na bynta ka jingbha, jingbeit bad ka jinghun jong ki samla, ki kmie ki kpa hapoh ka Bri u Hynñiewtrep baroh kawei.
"Nangta, u la ong ruh ba ka Sorkar MDA-II ka kynthup ym tang ïa kita ki seng-heh ka ri, hynrei ïa ki seng ’riewlum.
Kumta lada ka (Sorkar) don ka jingkitkhlieh na bynta ka lawei, ka pateng ka ban wan, ka dei ban khot ïa une u rangbah (Ardent) lem bad ka kynhun jong u sha ka miej jingïakren.
“Ha ka kynhun u Bah Ardent, ki don ki khraw pyrkhat, ki don kiba la shemphang, kiba la nang la stad.
Khot sha ka miej jingïakren bad ïathir-ïatai khamtam kumno ban pynwandur ïa kane ka ‘Reservation Policy’ kumba ki paidbah ki angnud bad khmih lynti.
Dei ban khmih bniah bad pynthymmai sa shisien na bynta ka jingmyntoi jong uba bun balang khamtam jong ki samla ka jaidbynriew," u la ong.
Shuh shuh halor ka komiti ba la thaw da ka Sorkar, utei u nongïalam u la bynrap ba kane ka komiti ka long beit thik tang na bynta ka ‘Roster System’, hynrei kum ka seng ka kwah ba ka Sorkar kan ïakren ïa ka ‘Reservation Policy’.
“Ngi dang ïaishah bad ngi dang ïai ap bad ngi khmih lynti ba ka Sorkar kan sngewthuh ïa kata," u la ong.
Ka nongialehkai Tennis na ka ri Belarus ka Aryna Sabalenka ka la lah ban khur shalade ia ka jingjop ba nyng-kong na ka French Open hadien ka jinglah jong ka ban pynliem noh ia ka nongiakhun pyrshah kaba na Ukraine ka Marta Kostyuk; kaba lah kyntait ha ka ban iakhublei-kti bad katei ka nongialehkai na Belarus hadien ba lah wai noh ka jngiakhun ka jong ki.
