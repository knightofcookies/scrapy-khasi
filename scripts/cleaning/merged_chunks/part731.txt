Na ka liang ka sorkar ka la pynbna ba ka komiti ba ka la thung ban ïakren halor ka Reservation Roster kan ïakren ruh halor ka jingdawa ban pynkylla ïa ka Reservation Policy.
Kane ka mut ba ka sorkar ka la pdiang ïa ka jingdawa jong ka VPP ba dei ban don ka jingïakren halor kane ka Policy kaba la ïaid mynta la 51 snem.
Kane ka long ruh ka jingjop jong ki paidbah kiba kwah ba dei ban pynkylla noh ïa ka Policy katkum ka jinglong jong ka por bad ki jingshisha.
Ngi kyrmen ba kane ka komiti kan sa lah ban aiti shen ïa ki jingai jingmut jong ka sha ka sorkar khnang ba ka sorkar kan bishar hadien ba ka la pdiang ïa ki jingai jingmut na ki kynhun bapher-bapher.
Baroh ki kynhun lane ki ’riew paidbah kiba don ka jingsngewthuh ki dei ban phah jingthoh sha kane ka komiti.
Ka dei ka kamram jong ka komiti ban sngap ïa baroh ki jait sur.
Ym dei ban shu jied kumba jied shiah dohkha.
Pdiang lut ïa baroh bad sa bishar pat hadien ba la peit ïa kiei-kiei baroh.
Tangba ngim tip kaei ka sorkar kan leh halor kita ki jingai jingmut jong kata ka komiti? Lada ka pynslem, ka mut ki paidbah ki lah ban ïa mih biang ban dawa ba dei ban pynkloi ban shim rai.
La ïa ap la 51 snem, sa katno pat dang hap ban ïa ap ïa kajuh shi kajuh? Ngi kyrmen ba kita ki jingai jingmut kin ym kut tang ha ki duli jong ka sorkar ha Secretariat.
Kane ka jingjia na ka Reservation Policy ka dei ban pynpeit mat ïa ki MLA ba kim dei ban shim sting ïa ka kam jong ka jinglong dkhot ka Ïingdorbar Thawaiñ.
Ban long MLA kam mut tang ban leit shangkai pyrthei da ka pisa paidbah lane kam mut ban shu ïa shong sah ha Delhi ne ha Kolkata.
Ka jinglong MLA ka dei kaba khia bha lada kita kiba la shah jied ki kwah ban wanrah jingkylla ha ka jingim jong ki nongshong shnong.
Ha kajuh ka por, ki MLA kim dei ban kheiñ kai ïa ka bor jong ki paidbah wat lada ka ilekshon ka la kut namar ka bor jong ki paidbah kam pat kut.
Ngin hap ban ïa khmih kaei ka ban jia na ka jingïathir ha katei ka komiti ba la kynthup lang ïa ki seng saiñpyrthei baroh.
U Andre Marriner u la pynbna ban shongthait noh na ka kam kum rephri hadien arphew snem ba u la shimti ban pynïaid ïa ki jingïalehkai ha ka Premier League.
U Marriner, 52 snem, u la shimti ban pynïaid ïa ka jingïakhun kaba khatduh ha kaba ka Arsenal ka la jop da 5-0 kol ïa ka Wolves ha ka Sngi U Blei.
Kane ka dei ka jingïalehkai kaba 391 sien ban pynïaid ha kane ka lympung ha shwa ban un pynkut noh ïa ka jingshakri.
“Nga la duh noh ban hiar sha madan, hynrei ka la long ka jingsah kynmaw haba nga phai dien ïa ki jingïoh shimti ban pynïaid ïa ki jingïalehkai," u la bynrap hadien ba u la pynbna shongthait noh ha ka Sngi Ba-ar.
“Ka long ka lynti kaba jngai bad kaba pynsah kynmaw naduh ba la ïoh rung sha ka Birmingham County FA ha ka por ba nga dang ha ka rta kaba 20 snem bad nga sngew sarong ba ngan lah ban pynïaid ïa kiba bun ki jingïalehkai.
Nga sngew ba ka long ka burom kaba khraw ba ngan ïadon bynta ha ki lympung ïalehkai shabar ri, kumjuh ha ki jingïakhun final bad ban long u nongpynïaid ha ka lympung kylleng kaba paw ha ka pyrthei.
"“Nga la ïoh jingkyrshan ha kane ka jingïaid lynti kaba la kham slem bad ngam lah khlem da ai khublei ïa ki bahaïing, ki paralok, ka PGMOL bad ka FA namar ka kam pynïaid rephri ka long ka jingim ka jong nga na ki katto katne snem.
U Marriner u la pynlut haduh 23 snem ban pynïaid ha ki lympung ïalehkai kiba heh jong ka England, ka jingïalehkai kaba nyngkong eh kaba u la ïoh ban shimti ban pynïaid ha ka Premier League ka dei ha ka jingïakhun hapdeng ka Charlton bad ka Norwich ha u Naiwieng jong u snem 2004.
Hadien ba u la ïadon bynta ban ïaid ïa ka Football League naduh u snem 2000, u la shah jied ban ïasoh hapoh ka Select Group kaba long ka kynhun ka ban jied ïa ki rephri na ka bynta ka Premier League, FA Cup League Cup bad ka Football League.
U Coach ka kynhun ki rangalehkai U-17 ka ri u Bibiano Fernandes ha ka sngi Ba-ar u la pynbnaa ka kyrteng jong 23 ngut ki rangalehkai ki ban mihkhmat ha ka AFC U-17 Asian Cup Thailand 2023.
Kum ban shu pynkynmaw kane ka kynhun ka la leit kilanmet sha Spain bad Germany ha ki shi bnai shiteng.
Ha kane ka jingkilan met ka la ïoh ban pyrshaha ki kynhunalehkai jong ka Atletico de Madrid, CD Leganes, Real Madrid CF, Getafe CF, VfB Stuttgart, SSV Reutlingen, FC Augsburg bad ka TSV Schwaben Augsburg, ha kaba ka la jop san sien, shah rem saw sien badakhaid shisien.
Kane ka kynhun ka ban leit sha Thailand ha ka 1 tarik u Jylliew, kan pynkhreh banakhun pyrshaha ka Vietnam ha ka 17 tarik,a ka Uzbekistan ha ka 20 tarik, Japan ha ka 23 tarik u Jylliew.
a kane ka jingalehkai jong ka Group-D yn pynlong ha Pathum Thani bad Bangkok.
Haba pynpaw hashwa ba kane ka kynhun kan leitashim bynta, u Bibiano Fernandes u la ong, “Ngi laoha ka por kaba biang eh ha Spain bad Germany, bad baroh ki rangalehkai ki laoh banashim bynta pyrshaha ki kynhun kiba kynsai na kitei ar tylli ki ri.
Ngi la ïoh ruh ki jingkilanmet hapoh ka jingai jinghikai ki coach ha Atletico Madrid, Stuttgart, bad Augsburg ha kaba ka la long kaba biang eh na ka bynta ki khynnah.
Mynta ka la dei ban por ban pynleit jingmut ha kane ka jingaid lynti ha Thailand na ka bynta ka AFC U-17 Asian Cup.
"Ki kyrteng jong 23 ngut ki rangalehkai ka ri ki long:GOALKEEPER: Sahil, Julfikar Gazi & Pranav Sundarraman.
DEFENDER: Ricky Meetei Haobam, Surajkumar Singh Ngangbam, Mukul Panwar, Malemngamba Singh Thokchom, Pramveer & Dhanajit Ashangbam.
MIDFIELDER: Vanlalpeka Guite, Danny Meitei Laishram, Gurnaj Singh Grewal, Korou Singh Thingujam, Lalpekhlua, Rohen Singh Chaphamayum, Omang Dodum, Faizan Waheed, Akash Tirkey & Prachit Vishwas Naik Gaonkar.
FORWARD: Thanglalsoun Gangte, Shashwat Panwar, Gogocha Chungkham & Lemmet Tangvah.
Kam long ka jingdawa kaba shongnia ban pyntreikam ia ka Roster System naduh 1972.
Kane kan long ka jingleh shiliang pyrshah ia ki Khasi-Pnar.
Ki Garo ki la duh ei ia ki kam Sorkar naduh 1972 namarba kim biang percentage.
Hynrei ia kitei ki kam bathylli ym shym la ai sha ki Khasi-Pnar kiba biang percentage.
La ai ia ki sha kiwei pat ki jaitbynriew.
Haba nga la leit sa h sha Meghalaya House ha Kolkota ne Delhi, nga la lap ba ki nongpyniaid hangta ki dei ki Bengali ne Assamese, ym ki Garo ne Khasi-Pnar.
Balei ym shym la ai sha ki Khasi-Pnar?Kumno mynta pat ki Garo kin dawa ia kaba la duh ? Kata ka la leit, kam wanphai shuh.
Hap sdang tang nangne shakhmat, ban biang lang ia ki paid Garo bad Khasi-Pnar.
Kan bha shibun ban pynkyllum lang ia ka percentage shaw ka 80 percent, ym shuh 40 – 40 kumba la ju leh.
Bad kane kan treikam katkum ka Merit.20 per cent ia ki General.
Nangta la dei ban ailad tang ia ki paid Garo, Khasi-Pnar nylla, ym ia ki khun shiteng, ha kaba ki longkpa ki dei na kiwei pat ki jaitbynriew.
Nangta dei ban ai kam tang ia ki Garo Khasi-Pnar kiba dei ki traishnong Meghalaya, ym ia kiba nabar ka Jylla.
Kaba sngewsih ka long ban iohi ba ki nongialam Khasi -Pnar, lait na party VPP, kim da i-pyrwa ban iakren bha halor kane la kumba kane kam dei ka jingkitkhlieh jong ki.
Kane ka dei ban long ka mat bakongsan ban ia pynbeit bha.
Ka United States ha ka Sngi Balang, ka la iathuh ba ka China ka kyntait ia ka jingtyrwa ban pynlong jingialang ha Singapore hapdeng u Defence Secretary ka US u Llyod Austin bad u Myntri ka tnat iada ka China u Li Shangfu.
Ka US ha katei hi ka miet Sngi Ba-ar ka la pyntip ba ka China ka la kyntait ia katei ka jingtyrwa jongka ban shong jingialang ha ki sngi ba kut jong une u Jymmang, ha kaba ka US ka la dep pynbeit bad pynkhreh ia ka jingiakynduh hapdeng u Myntri ka tnat iada jongka bad ka China hapoh Singapore.
Hynrei la ong ba ka US kan dang wad lad ban ioh pyn iakren hapdeng ka tnat iada jong ka US bad ka China naka bynta ki jingbha ha ki por ban wan.
Kumta ki heh ka tnat iada jong ka United States ki la ong ba katei ka jingkyntait jong ka China ka long tang ka jingai daw ban lait na ka jingiakren.
Namar la ong ruh ba ka China naduh u snem 2021, ka la kyntait kumba 12 tylli ki jingtyrwa khot iakren jong ka tnat iada ka US naka bynta ban iakren ia pynbeit halor ka jingshngaiñ bad ka jinglong- jingman haba iadei bad ka tnat iada jong kine ki arliang ri.
U Li u la shah pynngat kyndon ha ka sorkar US ha u snem 2018 namar ka jingthied ia ki tiar ka Russia, hynrei la ong ba katei ka jingpynngat kyndon jong ka US kam shym mut pat ban khang noh ia ki jingiadei kam hapdeng u Li bad u Austin.
U Austin u la dei ban leit sha Singapore ha kane hi ka taiew ban leit iadon bynta ha ka Shangri-La Dialogue, kaba long ka jingialang baheh jong ka tnat iada ha kaba u la iakynduh ruh bad u Wei Frnghe ha u Jylliew jong u snem ba la leit.
Hynrei u Austin bad u Wei ki la ioh ban iakynduh biang ha ki bnai kut snem jong u 2022, katba ka jingiadei hapdeng ka United States bad ka China ka nang sniew shuh shuh ha une u snem namar jong ka Taiwan bad kumjuh ruh halor ka jingsuba sniew halor ka kynja tiar ‘balloon’ kaba la leit her na China sha United States hashwa ka jingleit jong u Antony Blinken sha China bad ha kaba ka US ka la ioh ban siat pynhap noh ia katei ka tiar ha ki khyndiat bnai ba la leit.
Lah ruh ban ong ba ka China ka kyntait ia kitei ki jingkhot ban iakren bad ban shong jingialang namar ba ka kwah ban kiar na ka mat shaphang ka Taiwan.
Ka kynhun Enforcement Directorate hynnin ka sngi ka la pynlong ïa ka jingleit khynra sha kylleng ki jaka kiba don ha Jharkhand ha kaba ïadei bad ka jingdon jingïadei bad u MLA jong ka seng Congress u Pradeep Yadav bad kiwei pat halor ka jingshah kynnoh donkti ha ka kam klop tyngka, la ïathuh ki heh ka kynhun wad bniah.
Une u nongïalam uba la ïoh long MLA la san sien na Poraiyahat konstitwensi jong ka jylla u la long u Symbud nongïalam jong ka seng ha State Assembly.
Ki la don kumba 12 tylli ki jaka ïa kiba la don bynta bad u MLA ha ka jylla kiba la shah khynra kum shi bynta ban pynlong ïa ka jingtohkit ba la pynlong pyrshah ïa u hapoh ka jingtreikam jong ka Prevention of Money Laundering Act (PMLA), la ïathuh ka tyllong khubor.
U Yadav, uba la 57 snem ka rta bad uwei pat u MLA jong ka seng ki la shah khynra ha ki heh jong ka kynhun Income Tax Department ha u snem 2022 kum shi bynta ban tohkit halor ka jingkynnoh ba ka la don ka jingïaid lait ban siew khajna kaba long pyrshah ïa ki katto katne tylli ki kompeni ha kaba ïadei bad ka jingdie bad ka jingshalan ïa u dewïong, ka jingpyntreikam da ka Civil Contract, ka jingtih ïa u Iron Ore bad ka jingpynmih ïa u Sponge Iron ha Jharkhand.
Ka Delhi High Court hynnin ka sngi ka la kyntait ban ai jamin ïa u Symbud Myntri Rangbah barim u Manish Sisodia ha kaba ïadei bad ka mukotduma kaba long pyrshah ïa u halor ka kam bamsap kaba la mih na ki jingpyndkoh treikam ha ka tnat Excise ïa kaba la tohkit da ka kynhun CBI.U Justice Dinesh Kumar Sharma u la kyntait ban pyllait jamin ïa u nongïalam jong ka seng AAP uba la shahkem ha ka 26 tarik, Rymphang, ha kaba la ong ba ka jingkynnoh kaba long pyrshah ïa u ka dei kaba la hap ban khmih bniah.
Ka High Court, ha ka por ba ka la pynbna ïa ka rai halor ka jingkyrpad jamin, ka la ong ba u Sisodia naba u long u briew uba donbor un sa lah ban pynibor pyrshah ïa ki nongsakhi halor ka jingjia lada jia ba u shah pyllait jamin.
Ka kynhun CBI ka la kem ïa u Sisodia halor ka jingshah kynnoh bamsap ha kaba ïadei bad ka jingthaw bad ka jingpyntreikam ïa ka Delhi Excise Policy 2021-22 ïa kaba mynta la weng bad sangeh pyntreikam noh hadien ba la don bun ki jingmih jingkylli halor jong ka.
U la pynibor pyrshah halor ka rai kaba la long ha ka 31 tarik, Lber ba la ai da ka ïingbishar ha kaba ka la pynbna ba la kyntait ban ai jamin ïa u Sisodia ha kaba ïadei bad kane ka bynta, ha kaba u la ong ba ha ka por ba la pynlong ïa ka jingtohkit la lap ba u la long u nonglam khmat halor kane ka kam bamsap bad u la long u nongïalam ba hakhmat eh halor ka jingïasuhbuit sniew na ka bynta ka jingsiew ïa ka boina kaba long da T.90-100 klur kaba la mang na ka bynta jong u bad ki para dkhot jong ka sorkar Delhi.
U la shah set patok ruh ha kaba ïadei bad ka jingshah kynnoh klop tyngka.
Ka kynhun shipai ïada ri ka la lap ïa san tylli ki bom Improvised Explosives Devices (IED) kiba khlaiñ bor ïa kiba la buh da ki lehnoh CPI (Maoist) ha West Singhbhum distrik jong ka Jharkhand, la ïathuh ki pulit.
Ïa kine ki bom IED la buh da ki lehnoh CPI(Maoist) halor ka jingthmu ban thombor pyrshah ïa ki shipai ïada ri kiba don bynta ban leit thwet bad ïakhun pyrshah ïa ki Maoist ha ka distrik, ki la ïathuh.
Katba saw tylli ki bom IED kiba kynthup ïa 20 kilo bad 12 kilor la ïoh na ka khlaw kaba don hajan ka shnong Tumbahaka, uwei pat u bom IED uba 5 kilo ïa uba la buh ha ka jaka ba long khlaw la lap hapdeng ka shnong Chota Kuira bad Maradiri, la ong ka jingthoh ba la phah da ki pulit ha ka lah sngi U Blei.
Baroh ki bom IED ki la shah pynduhbor noh ha katei ka jaka.
Ki pulit jong ka distrik ha ryngkat ka jingtreilang jong ki pulit ka tnat CRPF, ki shipai ka kynhun Cobra bad ka kynhun Jharkhand Jaguar ki la don bynta ha ka ban leit thwet lehnoh naduh ka 11 tarik, Kyllalyngkot hadien ba ki pulit jong ka distrik ki la ïoh jingtip shaphang ka jingdon jong ki heh nongïalam jong ka kynhun Maoist kiba kynthup ïa u Misir Besra, uba la shah thong da T.1 klur ha ka khlieh jong u, ha ka thaiñ Kolhan jong ka distrik.
Ki la don kumba 8 ngut ki nongshong shnong kiba kynthup ïa uwei u khynnah uba 10 snem bad arngut ki briew kiba la kham noh ka rta kiba la ïap bad kumba 20 ngut kiwei pat kiba kynthup ïa ki pulit ka tnat CRPF ki la mynsaw na ka jingpynbthei jong ki lehnoh CPI(Maoist) ïa ki bom IED naduh u Kyllalyngkot jong une u snem, la ïathuh shuh shuh ki pulit.
Ki bor sorkar jong ka jylla Mizoram ha ki khyndiat sngi kiba la liet noh ki la pyntip ba ka sorkar jylla ka la pynmih da ka hukum ban khang pyrshah ïa ka jingwan pynpoi ha Mizoram na kiwei kiwei pat ki jylla ïa ki dohkha, hadien ka jinglap ba ki don bun tylli ki dohkha kiba don ïa ka jingsma umphniang sharak.
Kat kum ka jingpyllait kyrwoh jong ka sorkar la ïathuh ba hadien katei ka jingjia, na ka liang ki nongtrei ka Food and Drugs Administration (FDA) jong ka tnat Koit Khiah ka jylla ki la leit ban pynlong ïa ki jingtohkit ha ki iew bapher bapher kiba don ha kylleng ki bynta jong ka jylla.
La ïathuh ruh ba na ka liang ki nongtrei ka FDA ha ka jingleit khynra jong ki, ki lum ïa ki katto katne ki dohkha Rahu bad ïa ki nongmuna (sample) la phah sha Central Food Laboratory, Kolkata ban pyndep ïa ki ‘test’.
Halor katei ka jingjia, na ka liang ka FDA ka la bthah ïa ki nongkhaïi dohkha ba kim dei ban wan pynpoi ïa ki dohkha Rahu ha Mizoram tad haduh ban da ïoh ïa ka ‘result’ na ki ‘test’.
Ka la bthah ruh ïa ki nongshong shnong ka jylla ba kim kiar na kaba bam ïa kitei ki jait dohkha bad kmjuh ruh ba ki nongdie dohkha kin sangeh shwa shipor ban die ïa kitei ki jait dohkha.
Na ka liang ka tnat FDA ka la pyntip shuh shuh ba la shim ïa ki sienjam ban ïakren bad ki bor sorkar ka tnat Food Safety kiba na kiwei pat ki jylla, kiba dei ki jylla ba la wan pynpoi ïa ki dohkha Rahu sha Mizoram.
Halor katei ka jingjia, na ka liang ka FDA ka la pyntip ba ka la sdang ban pynlong da ka jingtohkit kaba bniah ban lah ïa ka daw bah ba balei kitei ki dohkha ki don ïa ka jingsma umphniang sharak.
U Kali Kumar Tongchangya, MDC u ba dei u kyrtong ba marwei ban ïakhun na ka bynta ka shuki Chairman jong ka CADC u la shah jied khlem kano kano ka jingpyrshah ban shimti ïa katei ka kam.
Ïa u Kali Kumar la pynkhamti ïa ka shuki chairman da u Hiranand Tongchangya – Protem Chairman jong ka jingïalang ba nyngkong jong ka Chakma Autonomous District Council kaba la pynlong ha ka taiew ba la dep ha CADC Session Hall.
U Kali Kumar Tongchangya u la shah jied ban long u nongmihkhmat na ka thaiñ Fultuli MDC Constituency kum u kyrtong jong ka seng MNF.Kat kum ki jingïoh lum jingtip la ïathuh ba u Kali u la ïoh ban shimti ïa ka kam chairman jong ka CADC ha ka sien kaba lai.
U la long ruh u MDC jong ka CADC ha ka sien kaba hynriew.
Ha ka jingïalang jong ka CADC, la pynlong ruh ïa ka jingsngap jar kaba shipor kum ka dak ban kynmaw burom ïa ki 3 ngut ki MDC barim kiba la khlad noh shiteng por.
Ki 3 ngut ki MDC ki kynthup ïa u Mohesh Boran Chakma bad u Charan Singh Chakma kiba la khlad ha ka jingjia kylla kali ha ka por ba ki dang thmu ban leit sha Aizawl, bad u Amit Kumar Chakma u ba la khlad noh hadien ka jingshah thombor ha ki runar ha ka por ba u dang leit ban ïashim bynta ha kawei ka rynsan ïalap ilekshon.
Ki bor sorkar jong ka jylla Tripura ha ki khyndiat sngi kiba la dep ki la pyntip ba ka Sorkar Jylla ka la shim da ka rai ban kyntiew kyrdan ïa ki 11 tylli ki ‘police outpost’ sha ki ‘police station’ kiba pura khnang ban pynjanai shuh shuh ïa ki kam kiba ïadei bad ka jingtehlakam ïa ka shong suk shong saiñ ha ka jylla.
Ki 11 tylli ki ‘outpost’ ki ban sa shah kyntiew kyrdan sha ki ‘police station’ kiba pura ki kynthupo ïa ka Bagma, Chelagung, Manpathar, Baijalbari, Taibandal, Khairpur, Bagbasa, Champaknagar, Collegetilla, GB bad ka Ramnagar.
Kat kum ka jingïathuh jong u Assistant Inspector General (IGP), Law & order – Jyotishnman Das Chowdhury u la pyntip ba kat kum ka jingïoh ïa ka jingthoh na ka tnat Kam Pohïing jong ka jylla la pynbna ba kitei ki 11 tylli ki 11 ‘police outpost’ kin trei kam kum ki ‘police station’ kiba pura naduh ka 27 tarik mynta u bnai.
U la pyntip shuh shuh ba ka jingpynkyntiew kyrdan ïa kitei ki police outpost kan lah shuh shuh ban pynjanai ïa ki lad trei kam jong ki bor pulit ka jylla.
Da ka jinglah ban kyntiew kyrdan sa ïa kitei ki 11 tylli ki police outpost, la ïathuh ba ka jingdon jong ki police station baroh ha ka jylla mynta ka long 99 tylli.
Ki nongpynmih ïa ki dawai jyrhoh kin sa phah khmih bniah ïa ki dawai ha ki Laboratory jong ka sorkar naduh ka 1 tarik, Jylliew shwa ba kin ïoh jingbit na ka bynta ban phah ïa ki sha kylleng ki jaka.
Kane ka hukum ka la long hadien kiba bun ki kompeni dawai kiba don ha kylleng ki ri ka pyrthei ki la ud shaphang ki dawai ïa kiba la phah da ki kompeni shna dawai kiba na India.
“Ka jingphah ïa ki dawai jyrhoh sha kylleng ki jaka kan sa long tad haduh ban da dep ban khmih bniah ïa ki jinglong bad ki rukom treikam jong ki ha ki Laboratory bad hadien ba la ai syrnot ban pynshisha ïa ka jingbym don jingktah jong ki, ha kaba ïa kane ka jingpyntreikam yn pynlong  naduh ka sngi ban sdang ïa ka jingpyntreikam naduh ka 1 tarik, Jyliew, 2023," la ong u Directorate General of Foreign Trade (DGFT) ha ka jingthoh kaba ki la phah.
Ki Lab kiba kham paw jong ka sorkar kmie ki kynthup ïa ka Indian Pharmacopoeia Commission, Regional Drug Testing Lab (RDTL – Chandigarh), Central Drugs Lab (CDL – Kolkata), Central Drug Testing Lab (CDTL – Chennai, Hyderabad, Mumbai), RDTL (Guwahati) bad ka NABL (National Accreditation Board for Testing and Calibration Laboratories) kine ki long kiba bit na ka bynta ban khmih bniah ïa ka jinglong jong ki dawai jyrhoh.
Kum shi bynta ban batai bniah halor ki rukom long jong ki dawai ba la pynmih na India ha ka ban lah ban pyntikna ïa ka jingbym ktah jong ki dawai, ka sorkar kmie ka la rai ban khmih bniah hashwa ban phah ïa ki sha kylleng ki jaka.
“Kine ki dawai jyrhoh ki la dei ban shah khmih bniah ha ki Laboratory hashwa ban ïoh jingtip na ka bynta ban phah ïa ki sha kylleng," la ong u heh ba dei khmih, ha kaba la bynrap shuh shuh da kaba ong ba ki la don ki jingshim ïa ki sienjam ha kaba ïadei bad kane ka jingthmu khnang ban lah ban pyntreikam bha halor kane ka jingkhmih bniah ïa ki dawai.
Ha u bnai Rymphang, ka Global Pharma Healthcare jong ka Tamil Nadu ka la pynkynmaw halor ki jinglong jong ki dawai pynjaw khmat.
Hashwa kata, ki dawai jyrhoh ba la pynmih ha India ki la shim ïa ka jingim jong ki 66 ngut ki briew bad 18 ngut ki khynnah ha Gambia bad Uzbekistan, ha u snem ba la lah.
Ka India ka la phah ïa ki dawai jyrhoh shabar ri ïa kiba la kot sha ka $17.6 billion ha u snem 2022-23 kaba long pyrshah ïa ka $17 billion ha u snem 2021-22.
Ka Sorkar Meghalaya Democratic Alliance (MDA-2) ha ka Sngi Ba-ar ka la pdiang ïa ka jingai jingmut jong ka Committee on the Reservation Roster bad ban ailad ruh ban ïatai ïathir halor ka bhah thung kam thung jam hapoh ka jylla.
Haba pyntip ïa kane, ka Chairperson jong ka komiti ka Kong Ampareen Lyngdoh kaba dei ruh ka Myntri ka tnat Aiñ ka la ong, “Ngi la dep ban pynbna ruh ba ngin ai lad ban pynbun ïa ki dkhot jong ka komiti bad ha kaba la bthah ïa ki seng saiñ pyrthei ba kin jied sa mar ar ngut ki dkhot na ka seng ka jong ki.
"Haba ban jur halor ka jingdonkam na ka bynta ka jingkynthup lang, ka Kong Ampareen ka la ong ba ki kwah ban pyntikna ba ka jingmihkhmat na ki seng saiñ pyrthei bapher bapher kan long ïaryngkat, bad ban pyntikna ruh ba kan don ka jingïa biang lang na baroh ki jaidbynriew jong ka jylla.
Ka Myntri ka la pyntip ruh ba hadien ba la thaw ïa kane ka komiti kaba thymmai, la buh ban pynlong pat ïa ka jingïalang kaba nyngkong ha ka 31 tarik mynta u bnai, ha ka por 2.30 noh phai sngi.
“Ngi kyrpad ïa baroh ki seng saiñ pyrthei ban wan ïashim bynta, kaba ngi la dep ruh ban pynbna naduh mynnin da ka jingmynjur jong ka komiti," ka la ong.
Shuh shuh ka Kong Ampareen ka la ong da kane ka jingïathir, kaba ka khmih lynti kan long kaba biang bad baroh ki seng saiñ pyrthei, “Ngin sa lah shuh shuh ban ïatai halor kane ka mat kaba ïadei bad ka jingthrang jong ki nongshong shnong ka jylla.
"Lah ban pynkynmaw ba ka jingïalang kaba nyngkong jong ka Committee on Roster System ka la dep ban rai bad phah ka jingtyrwa sha ka sorkar ban ai lad ïa ka komiti ba kan ai ka jingbatai kaba janai halor ki mat jong ka Voice of the People Party (VPP) ban pyntikna ba ka jingthmu jong ka komiti kan long kaba pura.
Shillong, Jymmang 30:Ka Sorkar Meghalaya Democratic Alliance (MDA-2) ha ka Sngi Ba-ar ka la pdiang ïa ka jingai jingmut jong ka Committee on the Reservation Roster bad ban ailad ruh ban ïatai ïathir halor ka bhah thung kam thung jam hapoh ka jylla.
Haba pyntip ïa kane, ka Chairperson jong ka komiti ka Kong Ampareen Lyngdoh kaba dei ruh ka Myntri ka tnat Aiñ ka la ong, “Ngi la dep ban pynbna ruh ba ngin ai lad ban pynbun ïa ki dkhot jong ka komiti bad ha kaba la bthah ïa ki seng saiñ pyrthei ba kin jied sa mar ar ngut ki dkhot na ka seng ka jong ki.
"Haba ban jur halor ka jingdonkam na ka bynta ka jingkynthup lang, ka Kong Ampareen ka la ong ba ki kwah ban pyntikna ba ka jingmihkhmat na ki seng saiñ pyrthei bapher bapher kan long ïaryngkat, bad ban pyntikna ruh ba kan don ka jingïa biang lang na baroh ki jaidbynriew jong ka jylla.
Ka Myntri ka la pyntip ruh ba hadien ba la thaw ïa kane ka komiti kaba thymmai, la buh ban pynlong pat ïa ka jingïalang kaba nyngkong ha ka 31 tarik mynta u bnai, ha ka por 2.30 noh phai sngi.
“Ngi kyrpad ïa baroh ki seng saiñ pyrthei ban wan ïashim bynta, kaba ngi la dep ruh ban pynbna naduh mynnin da ka jingmynjur jong ka komiti," ka la ong.
Shuh shuh ka Kong Ampareen ka la ong da kane ka jingïathir, kaba ka khmih lynti kan long kaba biang bad baroh ki seng saiñ pyrthei, “Ngin sa lah shuh shuh ban ïatai halor kane ka mat kaba ïadei bad ka jingthrang jong ki nongshong shnong ka jylla.
"Lah ban pynkynmaw ba ka jingïalang kaba nyngkong jong ka Committee on Roster System ka la dep ban rai bad phah ka jingtyrwa sha ka sorkar ban ai lad ïa ka komiti ba kan ai ka jingbatai kaba janai halor ki mat jong ka Voice of the People Party (VPP) ban pyntikna ba ka jingthmu jong ka komiti kan long kaba pura.
Ka sorkar jylla ka la pynpep noh ïa ka jingïalang ba ka la thmu ban pynlong bad ki seng bapher-bapher ban ïakren halor ka Reservation Roster lane kata ka Roster System hadien ba ki kynhun na Rilum Garo ki la kyntait ban wan ïashim bynta.
Ha ka jingshisha, ka sorkar ka la thmu ban ïakynduh bad baroh ki seng ka jylla ha Secretariat ha ka Sngi Balang, kata, ka 31 tarik Jymmang, 2023 ha ka por 11:30 mynstep.
Mynta ka sngi pat, ka tnat Home (Political) jong ka sorkar ka la phah jingthoh sha ki seng bapher-bapher ban pyntip ba ïa ka jingïalang ka ban long lashai ka sngi, la pynpep noh namar ki kynhun na Garo ki kwah ïa ka sorkar ba kan pynlong da kawei pat jingïalang na ka bynta jong ki ha Rilum Garo hi bad ym ha Shillong.
Ka synjuk ki Waheh Shnong ka Ri Jaiñtia, ka la dawa ïa ka Sorkar Jylla ban ai bhah ïa ki Pnar/Jaiñtia ym duna ïa ka 20% ha ka bhah thung kam thung jam hapoh ka Jylla.
Ka synjuk lyngba u President Bah A Lipon bad Secretary T.Phawa, ka la phah da ka dorkhas ha ka Sngi Ba-ar sha ka Chairperson ka Committee ki seng saiñ pyrthei ban ïatai halor ka Reservation Roster bad Reservation Policy, ka Kong Ampareen, ban bishar thymmai ïa ka Reservation Policy 1972 haba mynjur ban buh ïa ka bhah ïa ki Jaiñtia ym duna ïa ka 20%.
Ïa kane ka dorkhas, ka synjuk ka la phah ruh sha baroh 7 ngut ki MLA na ri-lum Jaiñtia ba kynthup ïa u Symbud Myntri Rangbah ka Jylla Bah Sniawbhalang Dhar.
Nalor kane, ka synjuk ka la pyntip ruh ba ka la shim rai ban dawa jur ïa ka Sorkar Jylla ba kam dei ban pyntreikam ïa ka Reservation Roster naduh u snem ba sdang treikam ka Reservation Policy.
Ka ong ba ka Roster System ka dei ban treikam naduh u snem 2023 shakhmat.
Ka Sorkar Meghalaya Democratic Alliance (MDA-2)  lyngba u Chief Secretary ka la pyntip ba la thaw thymmai biang ïa ka komiti jong baroh ki seng saiñ pyrthei ka Jylla, ka ban ïakren halor ka jingpyntreikam ïa ka Reservation Roster bad kumjuh ruh ïa ka Reservation Policy ka Jylla.
Katkum ka jingpynbna ba la pynmih da ka tnat Political, la ai por ïa kane ka komiti ba kan phah ïa ki jingai jingmut hapoh shibnai sha ka Sorkar naduh ba pynmih ïa kane ka jingpynbna.
U Chief Secretary ka Jylla, Bah DP Wahlang u la pyntip ba ïa kane ka komiti ba thymmai yn khlieh hi da ka Myntri ka tnat Aiñ ka Kong Ampareen Lyngdoh kum ka Chairperson.
Kane ka jingpynbna jong ka Sorkar ka la mih ruh tang shisngi hadien ba ka Committee on Reservation Roster ba la khlieh da ka Kong Ampareen kaba shong jingïalang ha ka sien ba nyngkong eh ha ka 29 tarik Jymmang, ka la rai ban kyrpad ïa ka Sorkar Jylla ba kan pynïar ïa ka kti treikam jong ka komiti palat ïa ka Roster System da kaba shah ne ailad ba kan ïakren lang noh halor ka bhah thung kam.
Kane ka la mih hadien ba ka Voice of the People Party (VPP), kaba don 4 ngut ki MLA, ka la rai ban nym ïadon bynta lang ha katei ka komiti tad haduh ba ka Sorkar kan mynjur ban ïakren ruh halor ka bhah thung kam.
Ki dkhot jong kane ka komiti ba thymmai ki dei kiba mihkhmat na baroh ki seng saiñ pyrthei ka Jylla.
Kine ki long u Zenith M Sangma na ka AITC, Bah HM Shangpliang na ka BJP, u Augustine Marak jong ka GNC, u Bah KP Pangniang na ka HSPDP, Bah Ronnie V Lyngdoh jong ka Congress, Bah Pyndapborthiaw Saibon na ka KHNAM, Dr W Kharluki na ka NPP, Bah Renikton L Tongkhar na ka UDP, Bah Ardent M Basaïawmoit na ka VPP, u Chief Secretary ka Jylla bad u Commissioner & Secretary ka tnat Political kum u Member Secretary.
U Chief Secretary u pyntip ba khnang ban ailad ïa ka jingmihkhmat ba shong hok na baroh ki kynhun, ki seng saiñ pyrthei ki lah ban phah mihkhmat sa mar ar ngut napdeng ki briew ba la paw kyrteng ha ka jingpynbna.
La ong ba ka komiti ka lah ban pynrung ruh ïa kino kino ki dkhot ba kin ïashim bynta ha ki jingïalang jong ka komiti lada ka sngew donkam.
Hadien ka jingtyrwa ban khmih bniah ïa ka bhah thung kam ne ka ‘Reservation Policy’, ka Anti Corruption League (ACL) kaba ha ki jaka thor ka Ri-lum Garo ha ka Sngi Ba-ar ka la phah shithi sha u Myntri Rangbah ka Jylla, u Conrad Sangma ban kyrpad na u ban kynthup lang ïa ki nongmihkhmat na ki jaidbynriew rit paid ha ka jingïakren na bynta ban khmih bniah ïa ka bhah thung kam.
Ka seng ha kajuh ka por ka la dawa 4% ka bhah na bynta ka jaidbynriew jong ki.
“Haba la thaw ïa ka Meghalaya ha u snem 1972, ka jingdon jong ki bym dei trai-ri hapoh ka Jylla ka long kumba 20%.
Ym lah len ba ki bym dei trai-ri khamtam ki ‘Desi Muslim’ kiba na ki jaka thor ka Ri-lum Garo ki la shim bynta shit rhem ha ka jingïakhih ‘Hill State’ hapoh ka jingïalam u Captain Williamson Sangma lem bad kiwei-kiwei ki nongïalam trai-ri.
Watla la ïadon bynta bad ka Assam lem bad ka kolshor jong ka na bynta ki spah snem, ki ‘Desi Muslim’ na Ri-lum Garo ki la kner ka jingkyrshan na bynta ka jingïoh ïa ka Jylla lajong ha ryngkat ki jingkyrmen ba ha ka Jylla bathymmai, ki hok bad ki jingangnud ha ka liang ka imlang-sahlang bad ka ïoh ka kot kin ïoh jingïada bad shah kynthup lang.
Ha ka jingïalang hapdeng ki nongmihkhmat na ka liang ka Sorkar Pdeng, ka kynhun ki bym dei trai-ri hapoh ka jingïalam u MDC ha kito ki por, u (L) Akramuz Zaman bad ka kynhun trai-ri hapoh ka jingïalam u Captain W.A.Sangma, la kular sha kito ki bym dei trai-ri ïa ki lad ki lynti ba mar katjuh na ki nongïalam trai-ri.
La kular ruh ba ïa ki hok bad jingangnud jong ngi, ka jingkiew bad ka roi ka par jong ngi kin ïoh ïa ka jingbiang tara kumba long lem ki trai-ri jong ka Meghalaya," la ong ka kyrwoh na ka ACL da kaba bynrap ba ki jingkular kiba la khlei kim shym la urlong.
“Ka nongrim hi jong ka jingbhah ka dei ka jingleh kaba manbha na ka liang ka Jylla haba ïadei bad ka kynhun jong kito ki bym don ki lad ki lynti ne mad jingeh ha ki por ba la leit.
Ngi ngeit skhem ba ka jingbhah ka long ka jingïabiang kaba paka tam ha ka imlang-sahlang.
Ngi kyrshan tyngeh ïa ki hok ïoh bhah jong ki hynmen ki para Garo, Khasi, Jaiñtia lem bad kiwei-kiwei ki ’riewlum jong ka Meghalaya.
Kane ka bhah thung kam ba mynta ym tang ba ka pynduh ïa kiba dei hok, hynrei ka la wanrah ruh sa kawei pat ka kynhun kaba mad ïa ka jingbym hok bad ka jingbym biang ha ka jingdon bad jingïoh rung sha ki shlem ai jinghikai, kam Sorkar lem bad kiwei-kiwei.
Ha kawei ka liang, ka ‘Reservation Policy’ ka Meghalaya khnang ban ïada ïa kiba shah knieh noh hapdeng ki trai-ri ka la wanrah pynban ïa kawei pat ka kynhun kaba mad ne ïakynduh jingeh – ki bym dei trai-ri bad ñiat sharud ïa ki da kaba kyntait ïa ka hok na bynta ki jingïoh jingmyntoi bad ka jingïoh rung sha ki shlem ai jinghikai bad ka lad kamai," la bynrap shuh shuh ka kyrwoh bad kyntu ïa ka Sorkar hapoh ka jingïalam u Conrad Sangma ban pynbeit ïa katei kam.
Ka Meghalaya Indigenous Minority Tribes’ Forum (MIMTF) ha ka Sngi Ba-ar ka la pynpaw ïa ka jingbynñiaw ba ym shym la don nongmihkhmat na ki jaidbynriew rit paid ba shong ba sah hapoh ka Jylla ba shah kynthup ha ka kynhun ba la thaw ban ïakren halor ka jingkhmih bniah ïa ka bhah thung kam ne ka ‘Reservation Policy’.
Ka MIMTF ka dei ka seng kaba la thaw thymmai ba kynthup ïa ki nongmihkhmat na ki jaidbynriew Rabha, Boro, Hajong, Koch bad Mann, kaba la thaw ha ka 29 tarik mynta u bnai ban kren halor ka mat bad kyrpad ïa ka jingkynthup jong ki dkhot na kitei ki jaidbynriew ha ka jingïakren.
Ïa ka jingïalang ban thaw ïa ka MIMTF la pynlong ha Garobadha, West Garo Hills.
Ha kawei pat ka liang, u MDC ka GHADC na Barengapara, u Pramod Koch u la pynpaw ka jingbym sngewtynnad halor kaei kaba la jia.
“La sngewthuh ba la dep thaw ïa ka kynhun ka ban sngap ïa ki jingai jingmut na ki kynhun bapher-bapher, seng saiñ pyrthei, ki nongshong shnong ba don ka jingkitkhlieh bad kiwei-kiwei haba ïadei bad ka jingkhmih bniah ïa ka bhah thung kam ne ka ‘Reservation Policy’.
Hynrei kaba sngewlyngngoh ka long ba ym shym la don ka jingkhot ïa ki jaidbynriew rit paid ba shong ba sah hapoh ka Jylla kum ki Koch, Hajong, Rabha, Bodo bad Mann.
Nga kyrpad ïa u Myntri Rangbah, u Conrad Sangma ban khot sngewbha khnang ba ngi ruh ngi lah ban pynpaw ïa ki jingsngew," la ong u MDC.Ka Hynñiewtrep Achik National Movement (HANM), Eastern West Khasi Hills District ka la pynbna paidbah ba ha ka Sngi Balang jong ka taïew kata ha ka 31 tarik kan pynlong ïa ka ïaid eh rngiew ban dawa pynbeit noh ïa ka bhah thung kam kaba long ruh kum shi bynta ban pynpaw ïa ka jingkyrshan kaba pura ïa u nongïalam ka VPP u Bah Ardent M Basaïawmoit uba la sdang ïa ka jingïakhih da kaba pynlong ka jingshah thngan ka bym buh por.
Ïa kane ka jingïaid eh rngiew ka HANM ka la pynbna ban sdang naduh na mot Tirot Mairang Mission haduh ka jaka shah thngan jong u Bah Ardent.
Kumta ka HANM ka kyntu ïa baroh ki nongshong shnong jong ka EWKH khamtam eh ïa ki khun samla kiba dang pule ba kin ïa mih paidbah lang ha katei ka jingïaid eh rngiew ka ban sdang naduh ka por 8 baje mynstep jong ka 31 tarik Jymmang, 2023.
Ki paidbah nongshong shnong jong ka West Khasi Hills khamtam na sor Nongstoiñ ha ka 30 tarik mynta u bnai ki la ïa mih paidbah ban ïashim bynta shit rhem ha ka ‘Peace Rally’ kaba la pynlong da ki paidbah jong ka Bri u Hynñiewtrep West Khasi Hills District.
Ka jingthmu jong katei ka jingïaid paidbah ka long ban pynpaw ïa ka jingkyrshan ïa u Bah Ardent M Basaïawmoit uba la shim ïa ka sien jam ban shong shah thngan khlem buh por na ka bynta ban dawa pynbeit ïa ka bhah thung kam thung jam.
Ha kajuh ka por katei ka jingïaid paidbah ka la dawa ruh ïa ka Sorkar Jylla ha kaba ïadei ban pynthymmai noh ïa ka bhah thung kam thung jam lane ka reservation policy.
Ïa katei ka jingïaid paidbah la sdang na lad jong ka surok ka ban leit sha Rambrai najan ka State Bank bad pynkut hakhmat ïew Nongstoiñ da ka jingïalang.
Shuh shuh nalor ki samla, ki ’riew rangbah, da ka jingsngewkhia, ki longkmie ruh ha ryngkat ki khun ki kti ki la ïa mih lang ban ïashim bynta.
La ïohi ruh ba ka phang pdeng jong katei ka jingïaid paidbah ka long “Ko ki MLA Khasi to ïatyllilang baroh ban im ki pateng jong ka jaidbynriew Hynñiewtrep jong ngi.
"“Baroh ki khun ka bri u Hynñiewtrep sangeh noh ban pyni ïa ki banner ban pyni ïa kino kino ki kynhun hynrei ngin ïa ïeng tang kawei," la ong u samla Shem Rynniaw haba kren ha ka jingïalang.
U la ong ruh ba kum u samla u la dep ban pule bad sngewthuh ïa ki kyndon jong ka reservation policy tang hapoh shi sngi bad u la ong ruh ba lada ma u kum u nongkyndong u la lah ban sngewthuh da kaba pule tang shi sngi kan eh aïu ïa ki nongmihkhmat ban sngewthuh bad balei ki hap ban da pan por ban phah ap bad ïai shah ïa ki paidbah ki bym lah shuh ban ap bad ïai shah.
U samla Hamar Lyngkhoi u la ong, “Ngi donkam ïa phi ki nongmihkhmat ban mih ban ai ka jingkyrshan hakhmat jong u paidbah ban ong ïa ngin ïatreilang na ka bynta kane ka mat ka daw bah jong ka jaidbynriew ban ai ka jingkyrshan ïa u Bah Ardent, ngim idonkam tang ha ki rynsan social media.
"Katba na ka liang u samla Willstone Sohshang pat u la ther tyngeh ïa ki nongmihkhmat da kaba ong, wat nym aplai shuh ïa ka post MDC, MLA lada phi dang donkam ïa ki IAS ophisar, bad kiwei kiwei ban kylli ïa ki la ka long ne em kane ka aiñ ban pyntreikam.
U la ong ruh, “Ko MLA Khasi buh ïa ka jaidbynriew shakhmat bad ka shuki kan bud hi nadien, bad ngim kwah ban ïa umsnam ne kwah ban pynmih kino kino ki kynrum kynram bad lada ka sorkar kam lah ban leh eiei ban shim ïa ki lad ki lynti ban pynbeit ïa ka reservation policy, ka banse kan thom ïa ka sang.
"U la ong ba ka jingthaw komiti ka sorkar ka dei tang ka buit pynjlan por (delay tactics) bad ka jingpynlut kai ïa ka por bad ka pisa paidbah namar ka jaka ban ïatai bad thaw aiñ ka dei ka ïingdorbar thawaiñ ka Jylla bad ïa ki aiñ baroh khoit dei ban thaw hapoh ka ïingdorbar ym shane shatai.
U samla Lumlang Kharayiemlieh u la kam ba ki don kiba ong ba ym lah ban pynbeit ïa ka reservation policy kumne kumne hynrei lada ïa u pud u sam bad ka Assam kaba na shabar ïing lah ban pynkylla balei ym lah ban pynbeit ïa ka reservation policy kaba dei ka kam ïing hapdeng u Khasi bad Garo.
Ha katei ka sngi nalor ka jingïaid paidbah, la ïohi ruh ïa ka jingïashim bynta shitrhem jong ki paidbah ban ïa soi kum ka dak ban pynpaw ïa ka jingkyrshan ban ïakhun ïa katei ka mat.
Ka Hill State People’s Democratic Party (HSPDP) ka seng kaba ïeng ha ka nongrim naduh mynshwa ban ïakhun lang bad ki paid Garo da ka jingsngewthuh jingmut halor ka jingdawa ban ïoh mar la kajong ka Jylla, ka la ong ba ka jingïoh Jylla la kajong kan dei tang ma ka kaba lah ban weng ïa ki jingeh bad ka lawei ïa ki paid Khasi Jaiñtia kum ka jaitbynriew.
Haba kylli halor ka jingïakhun ban ïoh la kajong ka Jylla bad ka Reservation Policy, u President ka HSPDP, u Bah KP Pangniang u la ong ba ka HSPDP hapoh ka jingïalam u Bah Hoping Stone Lyngdoh naduh mynshwa, u la ong ba haba la ïaid bun phew snem kum ka Jylla, wat lada ka dei ka Jylla kaba rit, ka la dei ka por ban dawa mar la kajong ka Jylla namar ka suk tam eh ban thaw aiñ ha Ïingdorbar Thawaiñ.
“I Bah Hoping (Maieid Hoping) i la ju ong ïa ngi ba ka Jylla kaba donlang ki jaitbynriew kiba ïapher ha ka jinglong, ka ktien bad ka dustur, ngi dei ban ïeng skhem ban dawa ïa ka Jylla Khasi Jaiñtia da kaba ïasuk bad ïahun bad ki paid Garo.
Ka Jylla la kajong ka dei kaba lah ban weng ïa ki jingeh, bad ka dei tang ma ka, ka lawei ïa ki paid Khasi Jaiñtia kum ka jaitbynriew nalor kiwei ki jingeh haba ïadei bad ka khyndew ka shyiap,"  la pynkynmaw u Bah Pangniang.
Une u President ka HSPDP ruh u la ong ba ka HSPDP bad ka Garo Statehood Movement Committee (GSMC) ki la dep ruh ban thaw ïa ka Coordination Committee ha kaba la buh ïa u kum u Chairman bad u Nikman Marak kum u Co-chairman ban ïaid lang da ka jingsngewthuh.
Ka jingdawa ïa ka hok ban bhah kam bhah jam hapoh Jylla katkum ka jingkylla ka por bad ka jingbun paid hapdeng u Garo, Khasi bad Jaiñtia kam mut ba pyrshah sorkar ne pynïapher jaidbynriew, la ong u Working President JSM u Jimmy Raul Kharmuti.
U la ong ka jingïakhih ki nongshong shnong jong ka Ri Jaiñtia hapoh ka shatri Jaiñtia Coordination Committee for Reservation Policy, 1972 (JCCRP) ka dei halor ka nongrim ban dawa ïa ka hok longbriew manbriew ha ka rukom bhah kam bhah jam hapoh Jylla, khlem kano kano ka jingthmu ban pyrshah ïa ka Sorkar Jylla ne ban pynïapher jaidbynriew hapdeng u Khasi, Jaintia bad u Garo hapoh ka jylla Meghalaya.
Kane ka jingdawa ban review ne pynthymmai ïa ka Reservation Policy 1972, ka dei ban bhah ïa ka jingïoh kam hapoh ki kam Sorkar katkum ka jingkylla ka por bad ka jingbun paid hapdeng ki nongshong shnong jong ki briew ha Meghalaya.
U la ong ruh lada peit ki jaidbynriew Khasi bad Jaiñtia kiba don ka jingbun paid da 14 lak tam, katba ki Garo ki don tang kumba 8 lak tam ha kaba ka jaidbynriew Khasi, Jaiñtia ka la tam ha ka jingbun paid kumba 6 lak tam.
Dei halor kane ka nongrim ka Sorkar jylla ka la dei ban pynthymmai noh ïa ka Reservation Policy 1972 kaba la rim bad noh shiliang haduh katta katta kaba lah ban wanrah ïa ka jingeh kaba khraw ïa ka Jylla baroh kawei ha ka liang ka shongsuk shongsaiñ bad ka roi ka par.
U Jimmy u la ong ruh ba ka jingkren jong uwei na ki nongïalam na Garo ba um dei ban ktah bad ka ding halor ban pynthymmai ïa ka Reservation Policy, 1972 ban lait na ka jingumsnam hapdeng u Garo bad u Khasi, Jaiñtia dei kaba bakla bad ka bym don nongrim.
Pynban na ka liang une u nongïalam u la ong ban dawa ïa ka hok ba long solansor ha ka rukom bhah kam bhah jam lyngba ka Reservation Policy katkum ka jingbun paid kan wanrah bad pynneh pynsah ïa ka jingburom kylliang para jaidbynriew hapoh ka jylla, khnang ba ki pateng ba hadien habud kin suk kin sain.
Ha ka juh ka por u la pynrem ruh ïa ka jingkren u Myntri ka tnat Pule Puthi ka jylla ba ka jingdawa ban review ïa ka Reservation Policy  ka lah ban wanrah ïa ka jingtuklar ka ïingbishar lada jia wa tam ka bhah palat 50%, ha kaba une u nongïalam u la ong ba ka Judicial/Court ba don burom ka long kaba stad bad ka ailad ruh ïa ka Legislative (Sorkar Jylla) ban peit bad pynbiang ïa ka jingbhah kam bhah jam katkum ka jinglong jingman ka jaka bad ki briew ba shong basah ha ka jylla khnang ban lah ban wanrah ïa ka bha ka miat bad ka shongsuk ka shong saiñ hapoh ka jylla khlem ka jingleh shiliang bad noh shiliang ha synshar khadar.
Ha ka juh ka por u Jimmy Raul Kharmuti u la ong ba u don jingkyrmen ha ka Sorkar jylla wat lada ka shim por hynrei u ngeit skhem ba ki dang bishar bniah halor ka Reservation Policy bad kin leh ïa kaba dei eh ha ka por kaba biang, kumba ka kmie bad u kpa ki juh pyrkhat na ka bynta ka bha ka miat ki khun ki kti bad kim ju aili ba ka jingieid lane ka bhah bynta jong ki khun ki kti kam dei ban noh shiliang, kumjuh ruh ka Sorkar ruh kaba long kum ka Kmie u kpa kin sa bishar bad pyntikna ba ki khun ki kti jong ka kiba long ki nongshong Shnong jong ka jylla kidei ban ioh ka bhah ka bynta katkum ka hok jong ki khlem da noh shiliang shano shano ruh na ka bynta ka suk ka saiñ bad ka roi ka par hapoh ka jylla Meghalaya baroh kawei.
Kum shi bynta ban ai ka jingkyrshan bad ai mynsiem ïa ka jingshong shah thngan jong u Bah Ardent M Basaïawmoit, ki paidbah ka thaiñ Riwar Mihngi kin pynlong da ka ‘Peace Rally’ ha jaka pynïeng kali ha Pynursla.
Ïa kane ka ‘Peace Rally’ yn pynlong ha ka 1 tarik Jylliew, 2023 ha ka por 11 baje mynstep ban ai ka jingkyrshan ïa ka jingshah thngan ba khlem buh por jong u Bah Ardent halor ka jingdawa ban khmih biang ïa ka bhah thung kam da ka Sorkar ba la ïalam da u Conrad K Sangma.
Kumta la ïawer ïa baroh ki sordar, ki rangbah shnong, ki paidbah bad kumjuh ruh ki khynnah skul jong baroh ka thaiñ ba kin ïawan ryntih lang ha katei ka sngi.
La kyrpad ruh ïa baroh kiba wan sha katei ka jingïalang ba kin pynkhreh la ki jong ki placard ha katei ka sngi.
Ka AITC ka la ong ba ka rai jong ka Sorkar ban pynjlan ïa ka jingïakren sha ka ‘Reservation Policy’ ka long ka sienjam kaba biang tam.
“Ka long ka khubor kaba bha ba ka Sorkar ka la mynjur ban ïakren halor ka ‘Reservation Policy’.
Kane ka jingïakren ka long kaba donkam namar ka la don mynta la palat 50 snem bad kumta ka donkam ïa ka jingkhmih bniah bad ïa kane, dei ban leh ha kata ka rukom ha kaba baroh kin ïoh jingmyntoi," la ong u heh nongïalam ka AITC, Bah Charles Pyngrope ha ka Sngi Ba-ar.
U la ong, “Ka jingïakren ka long kaba donkam.
Ha ka jingshisha nga la mut kyrpad ïa ka Sorkar ban don ka jingïakren bad pynkut noh ïa kane ka kam khnang ba ngi lah ban jam shakhmat.
"“Haba ïadei bad ka ‘Roster System’, nga sngew ba ka jingpyntreikam ka dei ban long nangne shakhmat khnang ba kaei ka ban urlong nangne shakhmat kan dei ban long ha ka rukom kaba dei na bynta ka jingmyntoi jong baroh lang," u la ong.
U la bynrap, “Nga sngewkmen ba ka Sorkar ka la pdiang ïa ka jingdawa jong ki nongshong shnong ban ïakren halor ka ‘Reservation Policy’.
".
Ki shipai BSF jong ka 172 Bn BSF Meghalaya ha ka Sngi U Blei ki la ïoh ban pyllait ïa 20 tylli ki masi na ki jaka khappud ka East Jaiñtia Hills katba dang thmu shalan tuh sha Bangladesh.
Ki shipai BSF ka ‘Mobile Check Post’, Rattachera kiba la i-shan khmat ïa ka ïaid ka ïeng jong kawei ka trok, ki la phah sangeh ïa katei ka kali kaba wan na Kalain (Assam) sha Umkiang.
U nongñiah jong katei ka trok ha ka jaka ban sangeh, u la pynher sted pynban na katei ka ‘Check Post’.
Na ka liang ki BSF ki la beh ïa katei ka trok na bynta 10 km bad ïoh bat ïa ka najan kawei ka jaka theh umphniang, Umkiang.
Ha ka jingtalasi ïa katei ka trok, la lap ïa 20 tylli ki masi kiba la thmu shalan tuh sha Bangladesh watla u nongñiah jong katei ka kali u la ïoh ban phet krad noh na katei ka jaka da kaba shim kabu ïa ka jingdum jong ka miet.
Ha kawei pat ka jiingjia, ki shipai ka 04 Bn BSF ki la kurup 17 tylli ki masi na ka thaiñ Rongtilla katba dang thmu shalan tuh sha Bangladesh.
Ïa kitei ki masi ba la ïoh kurup, la aiti noh sha ki pulit ban leh ïa kaba donkam.
Na ka liang u PRO ka tnad BSF Meghalaya u la ong ba hapoh ka jingkhmih jong u, ki shipai ka Meghalaya Frontier ki la kurup 1669 tylli ki masi naduh u Kyllalyngkot 2023 ha ki jaka khappud.
Ka jingdawa masi ha Bangladesh ka ju kiew bha hashuwa jong ka tamasa ‘Bakrid’, bad haba ïadei bad kane, ka BSF ka la pynkhlaiñ ïa ka jingpeitngor jong ka ha ki jaka khappud ban pyllait ïa ka thaiñ na ki kam be-aiñ bad jingkhaïi tuh.
U MLA bad MDC ka Congress na Nongstoiñ, Bah Gabriel Wahlang, haba pynpaw ïa la ka jong ka jingsngewkhia, u la ong ba la donkam ban peit bad bishar bniah halor ka Reservation Policy ba kan long kumno ban ïalam na ka bynta ka jaidbynriew jong ka jylla.
Haba kren sha ki lad pathai khubor, u Bah Gabriel u la ong ba kane ka jingpynpaw ka jong u, ka dei beit thik kum u ‘riew shimet bad nongmihkhmat ba la jied da u paidbah ym kum u Congress.
“Nga kren hangne ym tang na ka bynta ka Nongstoiñ, hynrei na ka bynta ka jylla hi baroh kawei ba la donkam ban peit bad bishar bniah ïa ka Reservation Policy," la ong u Bah Gabriel.
“Dang shen ngi la don ka workshop ha Mohali, Punjab, ha kaba ngi la don 27 ngut ki MLA bad nga ïohi ba ngi don la ka jong ka jong ka jingsngewkhia halor kane ka kam bad kam dei pat ba ong ba kim kwah ban kren, hynrei ki don ka jong ka jong ka jingsngew halor kane ka policy," la ong une u MLA ka Nongstoiñ.
“Ai ba ki paidbah kin bishar hi, ai kiba kynthoh kin kynthoh bad ai kiba ïaroh kin ïaroh, naba ïa ka kam ba ïadei bad ka Reservation Policy la donkam ban peit bad bishar bniah ba kan long kumno ban ïalam na ka bynta ka jaidbynriew," u la ong bad bynrap “Kumba ha ka por ilekshon nga la kular ban ïadon ryngkat bad phi ki paidbah, nga kular ruh ba ngan ïadon ryngkat bad phi ki paidbah.
Nga kyrpad ruh ïa phi ki paidbah ban long jai jai bad ai ïa ngi kum ki nongmihkhmat ba ngin tih bniah bad kham ngam jylliew shuh shuh halor kane ka kam na ka bynta ka bit ka biang jong ka jaidbynriew.
".
U MLA ka Nongstoiñ konstitwensi, Bah Gabriel Wahlang u la pynpaw ïa ka jingpyrshah kaba jur halor ka jingpynkynriah bad kit noh ïa ki tiar ki tar sumar napoh ka Maternal and Child Health Hospital kaba don ha Nongstoiñ, West Khasi Hills District sha ka Civil Hospital, Mawkyrwat ha South West Khasi Hills District.
Ha kaba ïadei bad kane ka jingleh jong ka tnat ka koit ka khiah, na ka liang jong u MLA u la dep ban phah ruh da ka jingthoh naduh ka 18 tarik mynta u bnai sha ka Kong Ampareen Lyngdoh kaba dei ka Myntri ka tnat ka Koit ka Khiah ka Sorkar Jylla ban pynpaw ïa ka jingsngew pyrshah jur ka jong u halor kane ka jinglong jingman.
Haba kren sha ki lad pathai khubor ha ka Sngi Nyngkong, u Bah Gabriel Wahlang u la ong, ba kane ka jingpyrshah ka jong u, ka long halor ki nongrim, ba ïa ka jingtei ïa kane ka MCH hospital ha Nongstoiñ kaba 50 jingthiah la dep ban pyndep naduh u snem 2018, hynrei ka bym shym la lah ban pyntrei wat haduh mynta.
Halor kane, u la ong ba u kwah ruh ban tip ïa ka daw jong ka jingbym lah ban pyntreikam.
U la ong ba lah ruh ban kdew ba ka MCH hospital kaba jan tam na ka bynta ki paidbah ka Nongstoiñ ka long ha Lawmali, Shillong kaba jngai kumba 100 km.
Kumta ka jingdon ïa ka MCH hospital ha Nongstoiñ, kan long ka jingkyrkhu kaba khraw ïa kito ki khyllung kiba dang shu kha, ïa ki longkmie ba armet jong ka West Khasi Hills.
Nalor kane, u la ong ba ïa ki tiar ki tar la thied katkum ka jingdonkam jong ka MCH hospital bad ym na ka bynta ka Civil Hospital.
Kumta kum u nongmihkhmat ba la jied da ki paidbah, ka dei ka kamram ban peit ïa kine ki jingduna bad ki jingeh ba kum ki paidbah khamtam ki longkmie ba armet ki mad.
U Bah Gabriel u la ong ba halor kane ka MCH hospital, u la dep ruh ban rah bad ïakren hapoh ka ïingdorbar, ba la donkam ban plie noh ïa ka na ka bynta ka bit ka biang jong ki nongshong shnong ka Nongstoiñ bad ki shnong ba marjan.
“Nga kyntu ïa ka tnat ka koit ka khiah ba ka dei ban plie noh mardor ïa kane ka MCH hospital khnang ba kan long ka jingmyntoi kaba khraw ïa ki paid nongshong shnong jong ka West Khasi Hills," la ong u Bah Gabriel bad pyntip ba na ka liang ka Myntri ka la kular ba ha u bnai Jylliew kan sa hiar sha kane ka hospital ban peit bad jurip da lade ïa ka jinglong jingman jong katei ka jaka sumar.
Ka Hill State People’s Democratic Party (HSPDP) ka la rai ban rah ïa ka mat ïakren hapoh ka Meghalaya Democratic Party (MDA) halor ka jingpynbeit ïa ka Reservation Policy.
Ïa kane ka rai la shim ha ka jingïalang jong ka CEC kaba la long ha ka Lah Sngi U Blei ha Shillong Club.
Haba kren sha ki lad pathai khubor, u President ka HSPDP u Bah KP Pangniang u la ong ba kum ki para nongkitkam jong ka seng la ïaphylliew jingmut lang ha ka CEC haba ïadei bad ka Reservation Policy; kaba dei ruh ka mat kaba don ha ka kular ilekshon jong ka seng ha kaba la dep ong ban pyrshang ban pynbeit ïa kane ka policy kaba la slem.
“Ka HSPDP kum ka seng kaba la dei lypa kaba don hapoh ka MDA-2, ngin rah ïa kane ka mat bad ngin ïatei shuh shuh halor kane, la ka dei ha ka Coordination Committee jong ka MDA ne kano kano ka kynhun.
Ngi la don lypa u Myntri ha ka Sorkar MDA-2, ha kaba ma u lem bad u MLA kin pynsngew bad rah ïa kane hapoh MDA.U la ong ruh ba ka HSPDP kan sa donlang ruh ha ka jingïalang jong baroh ki seng saiñ pyrthei lada ka don ka jingïakren halor kane.
Na ka liang u MLA ka Mawthadraishan uba dei ruh u Myntri Sorkar u Bah Shakliar Warjri bad u MLA ka Mawshynrut u Bah Methodius Dkhar ki la ong ba kin sa rah ïa kane ka mat sha ka Sorkar ban ïakren lang ha ka MDA ne kano kano ka kynhun jong ka Sorkar.
U MDC ka HSPDP u Bah Martle N Mukhim u la ong ban ïakren ïa kane ka mat kaba dei ka kam bah, ka dei ka kamram ka Sorkar ban buh ruh ïa ka Committee ki ‘riewshemphang.
U la ong ba ka kynrum kynram ka mih namar ka Reservation Policy la sngewthuh ka don ka jingduna ha ka.
U MLA ka Nongkrem bad uba dei ruh u President ka Voice of the People Party (VPP), Bah Ardent M Basaïawmoit u la kren shai ba lada ka jingïakren bad ka sorkar halor ka jingpynbeit thymmai ïa ka bhah thung kam thung jam kam seisoh un bteng biang ïa ka jingshah thngan.
Kane ka jingkren u Bah Ardent ka dei hadien ba ki samla pule hapoh ka jingïalam ka Hynñiewtrep Youths’ Council (HYC) ki la wan ïaid kjat naduh ophis MBoSE ter ter sha Lachumiere, IGP haduh Additional Secretariat kaba u Bah Ardent u shong shah thngan kaba la long mynta ka sngi ka 30 tarik Jymmang, 2023.
Haba ki samla pule ki la wan poi ha katei ka jaka ki la pyrta im slem Bah Ardent bad u Bah Ardent ruh u la ïeng na jaka ba u thiah ban ai jingkren sha ki paidbah.
U Bah Ardent haba ai jingkren u la ong ba ha kane ka jingïakhun u don jingkyrmen ban jop beit namar ka jingeh ki khun samla ha ka wad kam.
Kumta u la kyntu ïa ki paidbah ba kin nym pynmih kano kano ka jingkulmar khnang um kwah ba ka sorkar kan ïoh ban shim kabu, hynrei u kwah ban ïaid da ka lynti kaba jaijai.
“Ka mut tang namar ba ka sorkar ka khot ïakren ngin song noh ki tiar ki tar ban leit sha ïing, hynrei ngin ap ïa ka jingïakren namar lada kam seisoh ngan shong shah thngan biang" u la ong.
Kane ka jingshah thngan u Bah Ardent ka la dap thik shi taïew mynta ka Sngi Ba-ar ha ka por 10 baje mynstep kaba u la sdang naduh ka 23 tarik Jymmang, 2023 bad kaba dang bteng haduh mynta.
Haba ïakren bad u Bah Ardent ha ka por mynstep u la pynpaw ba ki briew kin lyngngoh balei um pat lei-lei haduh u la shah thngan mynta la shi taïew, hynrei kane ka dei ka jingai bor U Blei bad ka jingkyrshan ki paidbah.
“Haduh mynta kam pat don ka jingsngewpher, nga ngeit ba ngan dang bteng ïa ka jingshah thngan namar ki doktor ki la wan thew man ka sngi" u la ong.
Nalor kata, u la pynpaw ka jingsngewtynnad haba ka jaidbynriew ka kyrshan ha kane ka jingïakih bad kane ka pyni ïa ka jingïatylli.
“Ngan sangeh ïa ka jingshah thngan tad haduh ba ka sorkar ka la rai ba la pynthymmai ïa ka bhah thung kam thung jam da kaba ai kham bun sha ki Khasi Jaiñtia kiba la nang roi" u la ong.
Namar kata, u la ong lada ka sorkar kam lah ban pynbeit mynta ïa kane ka bhah thung kam thung jam kan buh jingeh ïa ki khun samla ha kine ki 20 snem kin nym ïoh kam sorkar.
Ka jingrah noh ïa ki tiar ki tar jingdonkam kaba la mang na ka bynta ka Maternity & Child Hospital (MCH) kaba don hapoh ka shnong Upper New Nongstoiñ, West Khasi Hills District, bad pynkynriah noh sha kiwei pat ki hospital kiba don ha kiwei pat ki District, ka la pynlong ïa ka Khasi Students’ Union (KSU) West Khasi Hills ba kan mih shakhmat ban pynpaw ïa ka jingsngewkhia kaba jur.
Lah ban kdew ba ïa ka MCH Hospital ha Nongstoiñ la lah ban pyndep ïa ka jingtei la kumba 3 snem eiei kaba kiba bun ruh ki paidbah nongshong shnong ki la ap khmih lynti ban ïoh plie paidbah noh ïa katei ka hospital.
Katkum ka jinglum jingtip ha u snem 2022, ka tnat ka koit ka khiah ka la mang pisa ban thied ïa ki tiar ba donkam ha katei ka hospital, hynrei ha ka 23 tarik u Jymmang 2023, ar tylli ki trok ki la wan ïeng ha katei ka hospital ban sei noh ïa ki tiar ki tar na bynta ban pynkit noh sha ka Civil Hospital ha Mawkyrwat.
Halor kane, ka KSU WKH ha ka jingïalam u samla Franklin Syiemïong, General Secretary ha ka sngi Nyngkong ka la leit sha ka shlem treikam DMHO da ka jingthmu ban ïakren bad ban pan jingshai halor katei ka bynta, hynrei namar ka jingbym don jong ka DMHO, ki nongkitkam ka KSU hadien ba la wad jingtip, la pyntikna ba ïa kitei ki tiar na ka MCH Hospital Nongstoiñ la dep ban kit.
Ha kane ka sngi ka KSU ka la leit ruh ban jurip ïa ka MCH Hospital Nongstoiñ bad haba kren ha ki lad pathai khubor, u samla Franklin Syiemïong u la ong ba ha ka jingshisha haba la ïoh ïa katei ka hospital ki paidbah ki la sngewkmen ha ki snem ba la lah, hynrei mynta haba ïoh ïa ka khubor ba ïa ki tiar ba la mang na ka bynta kane ka MCH la rah noh shawei.
Kumta ka KSU ka pynpaw ïa ka jingpyrshah bad kam sngew ïahap satia.
Namar kata, ka dawa ïa ka sorkar ba kan pynkloi noh ban wanrah noh ïa ki tiar kumba ma ki, ki la kular ha kane ka MCH bad ha kajuh ka por ban plie noh ïa kane ka hospital khnang ba kan long ka jingmyntoi.
Ka Voice of the People Party (VPP) kaba la mynjur ban leit sha ka jingïalang ba la khot da ka komiti ba la thaw da Sorkar ka la ong ba lada ka jingïakren kam long katkum ka jingkwah jong ka seng, ka jingïakhih shah thngan jong u President ba rangbah (ka seng) kan ïai bteng.
“Ngi sngewkmen ha kane ka janmiet ban pyntip ba ka Sorkar ka la phah ïa kawei ka shithi ha kaba la pynthymmai ïa ka komiti haba ïadei bad ka jinglum lang ïa baroh ki seng saiñ pyrthei ban ïakren halor ka jingpyntreikam ïa ka ‘Reservation Roster System’ bad kaba sngewtynnad ka long ba la kynthup lang ïa ka ‘Reservation Policy’," la ong u MLA ka Mawlai, Bah Brightstarwell Marbaniang haba ai jingkren ha ka Sngi Ba-ar ha jaka shah thngan u President ka seng hajan Additional Secretariat.
U la ong ba ka seng kumba ka la pynpaw naduh ka sngi kaba nyngkong, haduh mynta ka ïeng skhem ha ka nongrim ba lymda ïakren ïa ka mat halor ka ‘Reservation Policy’, ka VPP kan ym ïadon bynta ha kano-kano ka komiti lane kano-kano ka kynhun kaba ka Sorkar ka khot ban ïakren.
“Nga sngew ba ha kane ka por, ka long ka jingjop na bynta ki paidbah ka Bri U Hynñiewtrep.
Kane ka shithi ka la khot ïa ka seng sha ka jingïalang jong ki seng saiñ pyrthei lashai ka sngi ha ka por 2:30 baje mynsngi," la ong u MLA.U la ong ruh ba ka seng ha ryngkat u President ba rangbah jong ka, ka la shim ïa ka rai ban leit sha katei ka jingïalang namar ka komiti ba la thaw da ka Sorkar ka la pdiang ban ïakren halor ka mat kaba ka seng ka kwah – ‘Reservation Policy’.
“Hynrei katba ka jingïalang ka dang ïaid, ka jingïakhih kan bteng bad lada ha kata ka jingïakren kam beit ne long kat kumba ngi kwah…kata ban khmih bniah ïa ka ‘Reservation Policy’, kane ka jingïakhih kan dang ïai bteng," u la ong.
Haba ai khublei ïa ka jingkyrshan u paidbah, u la ong ba ka seng ka sngewkmen namarba ka mih shakhmat na bynta ka lawei jong ki samla ka jaidbynriew.
Shuh shuh utei u nongmihkhmat u la bynrap, “Ngin don ha syndah jong u paidbah naduh ka sngi kaba nyngkong ba ngi rai ban mih shakhmat.
Ka thong jong ngi ka long ban don ha syndah jong u paidbah bad kumjuh u paidbah ruh un ym ieh noh ïa ngi bad un don lang ha syndah bad ngi.
"Ka kynhun ka VPP ka ban leit mihkhmat sha ka jingïalang ka ban long ha ka Sngi Ba-ar kan kynthup ïa u Vice-President ka seng, Dr.Kara Chen, General Secretary, Dr.Ricky Syngkon bad nongaiktien ka seng, Dr.Batskhem Myrboh.
Na ka liang jong ka International Cricket Council (ICC) hapoh ka jing-ialam jong u nongpyniaid bahakhliehduh katei ka synjuk lem bad u CEO, ki lah don mynta ha Lahore na ka bynta ban wad bad ban shem ia ka jingpyntikna ka ban wan na ka PCB, ba ka synjuk kan ym ialeh ban khynniat shakhmat ha kaba iadei bad ka jingpyntreikam ia ka ‘Hybrid Model’ na ka bynta ki jingialehkai jong ka kynhun ialehkai ka Pakistan ha ka ODI World Cup ka ban sa long mynta u snem ha India.
Shuh shuh na ka liang jong ka tyllong khubor kaba napoh ka pynthikna ruh ba u Chairman ka ICC u Greg Barclay bad u CEO ka ICC u Geoff Allardice ki lah pynbeit khnang na ka bynta ban leit sha katei ka ri na ka bynta ban ioh ia ka  jingpynthikna kaba skhem na ka PCB ha kaba iadei bad ka jingshimbynta jong ka kynhun ialehkai jong ki ha ka tei ka lympung ban long ha India naduh u Risaw haduh u Naiwieng.
Katei ka jingshim ia ka rai ka long hadien ba u khliehduh ka PCB u Najam Sethi u lah dep ban kren shai ba ka kynhun baroh kawei hi kan ym wan ban shimbynta ha ka tei ka lympung ialehkai ka ban sa long ha India lada ka kynhun ialehkai na India hapoh ka jingialam jong u Rohit Sharma kam treh ban leit sha Pakistan na ka bynta ka jingshimbynta ka jong ka ha ka Asia Cup.
Kumta na ka liang jong ka ICC  bad ka Board of Control for Cricket in India (BCCI) ki dap mynta da ka jingkhuslai kaba khraw ha kaba iadei bad kata ka ‘Hybrid Model’ ia kaba lah wanrah shakhmat da u Najam Sethi.
Kumta ruh, watla ka ‘Hybrid Model’ ka lah kylla long kum ka jingai jingmut da u Sethi na ka bynta ka Asia Cup ha ka jingiaid lynti jong ki kynhun sha ka rynsan ialehkai jong ka ICC bad ha kaba ka jingkhuslai mynta ka iaisah ha kaba lada shisien ba lah pdiang ha ka ban pyntreikam ia ka ha ki rynsan ialehkai jong ki thain bapher bapher, na ka liang jong ka PCB ka lah ruh ban kyntu ia ka ICC na ka bynta ban pyntreikam ia katei kajuh ka bynta na ka bynta ka lympung ialehkai World Cup lada ka  Pakistan ka shim ia ka sienjam na ka bynta ban ialehkai ha India.
Na ka liang jong u Sethi u lah dep ruh ban pynpaw ba lada ka sorkar Pakistan kam shym la ai kano kano ka jingpynshai ne ka jingshngain ha kaba iadei bad ka jingphah ia ka kynhun ialehkai baroh kawei sha India, ka PCB ka lah ruh ban bthah ia ka ICC na ka bynta ban pynlong ia ki jingialehkai jong ka Pakistan ha ka madan ba long-pdeng bad ka bym shym la don sha kano kano ka liang ne ka bynta jong ki ar ri.
Kawei pat ka tyllong khubor ka iathuh ba katei ka long ka dawbah kaba nyngkong ha kaba balei u Secy jong ka BCCI u Jay Shah u dang iai long uba sniewbok na ka bynta ban pdiang ia ka ‘Hybrid Model’ na ka bynta ka Asia Cup bad ka jingkyrshan ruh kumjuh kaba don ia ki lai ne ki saw jingialehkai jong ka lympung ha Pakistan bad ba ki jingialehkai kiba sah kin long ha UAE ne Sri Lanka.
Kumba ka paw hi ka long ba ka Pakistan ka long ka pdengduh na ka bynta ban pynlong ia ka Asia Cup mynta u  snem bad u Sethi u lah iai ban  biang sa shisien bad lada ia ka lympung baroh kawei lah rah noh sha kawei ka ri kaba long-pdeng na Pakistan, khlem pep ka kynhun ialehkai jong katei ka ri kan ym shimbynta ha katei ka lympung.
Ka Khasi Jaiñtia Christian Leaders’ Forum (KJCLF) ka kyrpad ïa ka Sorkar Jylla ban pynbeit noh kloi ïa ka mat halor ka ‘Reservation Policy’.
Haba kdew ba hadien 50 snem, la lap ba katei ka bhah thung kam ka donkam ïa ka jingkhmih bniah, u Secretary ka KJCLF, Rev.Dr.Edwin H.Kharkongor ha ka kyrwoh khubor u la ong, “Na bynta ka bit ka biang ki khun samla jong ngi bad ka lawei ka ban wan, ka long kaba shong hok ban pynbeit ïa ki jingbakla ki bym shym la ïohi ne patiaw da ka jingbym salia bad ka jingkhwan myntoi jong kiba bun ha ki por ba la leit kumjuh kito kiba don mynta ha ka bor.
"Kumta ka kynhun ka kyrpad ïa ka Sorkar bad ki bor ba dei khmih ban pynbeit noh kloi ïa kane ka kam.
Ha kawei ka liang u la ong ba ka KJCLF ha ryngkat katto-katne ngut ki nongïalam niam ka nongbah dang shen ka la pynlong ïa ka jingïakynduh halor ka jinglong-jingman ka niam Khristan, ka Balang, ki shlem treikam bad ka jingshem jong ki ’riewngeit Khristan ha ka ri mynta.
“Nga sngew ba ki nongïalam Khristan ki dei ban don ka jingsngewthuh haba ïadei bad ka aiñ ha kajuh ka por ban syllok ïa ki dkhot halor ki mat kiba ktah ïa ka jingngeit jong ki, kumjuh halor ki mat kiba ktah ïa ka imlang-sahlang baroh kawei.
Ngi kyntu ïa ki nongïalam niam ban pynlong ïa ki prokram ai jinghikai halor kitei ki mat na ka por sha ka por," u la ong.
Shuh shuh ka KJCLF ka khot ka wer ïa baroh ki Khristan hapoh ka thaiñ ban ïasnoh kti lang ha ka jingduwai khnang ba ka jingsuk kan wan ha Manipur bad ban long kiba kloi ban kner ka jingïarap bad jingkyrshan ba mardor sha ki lanot jong ka jingïakynad ha ka Jylla ba marjan.
Ki kynhun seng na West Khasi Hills District ba kynthup ïa ka Hynñiewtrep Achick National Movement, Meghalaya Youth Federation, West Khasi Hills Student Union, Western Youth Federation bad UHM ki la ai por shi taïew ïa ka Sorkar Jylla lyngba ka tnat ba dei peit ban ai ka jingpynshai halor ki tiar ba la rah noh na ka MCH Hospital Nongstoiñ.
Ki nongkitkam jong kitei ki seng bapher bapher ki la ong ba hadien ka jingmih ïohi halor ka jingrah jubor noh ïa ki tiar ki tar jong ka MCH Hospital Nongstoiñ sha Mawkyrwat ki la leit ban jurip hi dalade ha kaba ki la lap ïa ka jingshisha ba ki tiar baroh kiba la mang ha katei ka jaka sumar kim shym don satia.
Nalor kata, ki la ther tyngeh ïa ka sorkar bad ïa ka Myntri ka tnat ka koit ka khiah da kaba ong ruh ba ka sorkar kam dei ban leh politik bad ka koit ka khiah ki paidbah.
Namar kata, ki la dawa ba hapoh shi taïew ban ai ka jingpynshai halor katei ka bynta, lym kumta kim banse ban shim da kiwei pat ki sienjam.
Kawei na ki klob ialehkai phutbol ha ka lympung Chinese Super League (CSL) ka Shanghai Port, ka la nang iai bteng biang ban pynjlan ia kata ka jingiaid lynti jingjop sha ki san jingïalehkai.
Kane ka wan hadien ba katei ka kynhun ka la lah ban khur shalade ia ki 3-0 kol jingjop ha ka jingleit iakhun jong ka pyrshah ia ka Changchun Yatai ha ka kylla iakhun kaba 10 jong katei ka lympung ialehkai ka aiom  ba mynta.
Haba phai khyndiat sha ka jing-iakhun hapdeng kitei ki ar kynhun katkum ka khubor ba lah ioh lum, ka long ba ka Shanghai Port ka lah ioh ban plie ia ka jynkhang ka jong ka ha kaba iadei bad ka jingthep kol ba nyng-kong kata ha ka 11min ialehkai ha ka por ba u Issa Kallon u lah pyndei ia ka bol  kaba lah wanphai biang sha u na ka bynta ban pynioh sha ka kynhun ia ka kol ba nyngkong.
Shuh shuh katba ki minit ialehkai ki dang iaid shakhmat jong ka kylla step, hynniew minit hadien ka kol ba nyngkong, katei ka kynhun ka lah ioh ban kamai sa ia ka kol ba-ar ia kaba lah thep da u Paulinho hadien ba ki ar  tylli ki bol ba lah khyrwit  da u Wu Lei la lah ban tem noh da u rangapkol ka Changchun Yatai.
Ha kaba kut ka por jong ka kylla step, u Oscar u lah iohlad ban shut pynkhur ia ka bol na ka jingjngai kaba 30-yard ha ka jingshut free-kick ka jong u bad uba la lah ban pynrung ia ka bol najrong jong ka bynta ba shadong jong ka kol na ka bynta ban khur ia ka jingjop katei ka kynhun na ka jingiakhun baroh kawei.
Kumta ruh, na ki 8 jingjop bad ki 2 sien ki jingiakhaid kol na ki 10 tylli ki jingialehkai, ka Shanghai Port mynta ka lah long ka kynhun kaba lah lam mynta na khmat ha ka miej khein dor-thong jong ka lympung kata da 26 dor-thong; kata da 6 dor-thong jingtam shakhmat jong ka ia ka kynhun kaba wan ba-ar ka Chengdu Rongcheng.
U lah ai ksai ruh ba lada ka Pakistan kam shym la ioh ban pynlong katto katne ki jingialehkai ka Asia Cup ka lah ruh ban shim da kawei pat ka sienjam ha kaba iadei bad ka lympung ialehkai World Cup ruh kumjuh.
Ka ’thei ïalehkai na East Jaiñtia Hills, ka Turoi Phawa ka la khur ïa ka takma ksiar kaba nyngkong eh ha kaba sdang ïa ka lympung ïalehkai Chief Minister’s State Level Inter School Athletic Meet 2023 ba la pynïaid da ka tnat ïalehkai ka Sorkar Jylla ha ka Sngi Balang ha Sports Authority of India (SAI) Training Centre kaba don ha skulbah NEHU, Shillong.
Kane ka ’thei ïalehkai ka la khur ïa katei ka takma ha ka Long Jump, hadien ba ka lah ban kynthih haduh 4.32 metre.
Ïa ka takma rupa la khur da ka Christine A.Suchiang na East Khasi Hills hadien ba ka lah ban kynthih haduh 4.05 metre.
Katba ïa ka takma rnong la khur da ka Adrina Yimung na Ri Bhoi District hadien ba ka lah ban kynthih 4.03 metre.
Uwei na ki rangialehkai tennis ka ri  Russia uba bat ia ka kyrdan ba-ar ha ka pyrthei u Daniil Medvedev, u lah shah pynkut noh ka jing-iaid lynti ha ka French Open tang ha ka kylla iakhun ba nyngkong.
Kane ka wan hadien ba utei u rangialehkai u lah mad ia ka jingshah pynrem ha ki san ‘set’ iakhun ha u nong-ialehkai ba dang khynnah u Thiago Seyboth Wild.
Kumta ha kaba iadei bad katei ka bynta, u Seyboth Wild uba lah rung sha ka lympung  lyngba ka qualifiers bad u bym shym la rah kano kano ka jingjop ialehkai ha ka Grand Slam, u la lah mynta ban pynleit iing noh ia utei u khlur ialehkai na Russia da 7-6 (7/5), 6-7 (6/8), 2-6, 6-3, 6-4.
Ka long ruh ka jingshah rem kaba san ha kaba u Medvedev u lah mad ha kaba sdang jong ka kylla ialehkai ha Roland Garros ha ki hynniew sien  ialehkai kiba u lah ioh ban mih madan ha ka lympung.
Kumta ruh u Seyboth Wild, u bym shym la khur kano kano ka jingjop ha kum katei ka lympung ialehkai ba paw naduh u Rymphang 2022, u lah pynkhlain ka rukom ialehkai ka jong u ha katei ka jingiakhun pyrshah bad u Daniil ha ka jngiakhun kaba lah neh haduh saw kynta 15min.
kumta  ruh hadien katei ka jngjop, u Seyboth u lah ban iakynduh bad u Guido Pella ne bad u Quentin Halys na ka bynta ka jingiaknieh jaka sha ka last 32.
Ha kawei pat ka jingialehkai, ka nongialehkai na Russia ka Mirra Andreeva ka lah ioh ban pruiddak ialade ha ka lympung iakhun Grand Slam da kaba khur noh shalade ia ka 6-2, 6-1  jingjop pyrshah ia ka Alison Riske-Amritraj na USA.Shuh shuh ruh ka nongialehkai kaba lah wan ba-ar ha ka Wimbledon  bad US Open  ka Ons Jabeur da kaba suk ka la lah ban jop pyrshah ia ka nongialehkai na Italy ka Lucia Bronzetti da 6-4, 6-1.
Kumjuh ruh ka jing-iaid lynti jong ka Coco Gauff kaba lah  wan ba-ar ha katei ka lympung ialehkai ha u snem ba lah dep, ha ka lympung iakhun kaba mynta ka la lah ban iakhun da kaba tyngeh haduh ba kan da khur noh shalade ia ki 3-6, 6-1, 6-2 jingjop pyrshah ia ka Rebecca Masarova na Spain, hynrei ka Barbora Krejcikova ka lah shah pynliem noh ha ka kylla iakhun ba nyngkong da 6-2, 6-4 ha ka nongiakhun pyrshah na Ukraine ka Lesia Tsurenko.
Katba ka Elena Rybakina ka lah kynthet noh ia kata ka jingialehkai ba suki jong ka ha kaba sdang na ka bynta ban pynliem pat ia ka nongialehkai na Czech Republic ka Brenda Fruhvirtova da 6-4, 6-2.
Kiwei pat ki khubor ki iathuh ba u Casper Ruud uba lah wan ba-ar hadien u Rafael Nadal ha katei la lympung ialehkai ha u snem ba lah dep, ha ka jingiakhun jong u kaba mynta u la lah ban pynliem noh ia u nongialehkai na Sweden u Elias Ymer da 6-4, 6-3, 6-2.
Shuh shuh ruh u  Alexander Zverev u lah khur mynta ia ka jingjop kaba saw ha ki saw jingialehkai pyrshah ia u Lloyd Harris na South Africa da 7-6 (8/6), 7-6 (7/0), 6-1, katba u Andrea Vavassori u la lah ban iada  ia ki san dor-thong ialehkai na ka bynta ban pynliem noh ia uba na Serbia u Miomir Kecmanovic da 5-7, 2-6, 7-6 (10/8), 7-6 (7/3), 7-6 (11/9).
Ka lympung ïalehkai Chief Minister’s State Level Inter School Athletic Meet 2023 ka la sdang ha ka Sngi Balang ha Sports Authority of India (SAI) Training Centre kaba don ha skulbah NEHU, Shillong.
Ha kane ka lympungalehkai kaba lai sngi la wanashim bynta da ki kynhunalehkai jong ki 12 tylli ki district jong ka Jylla.
La pliea kane ka lympung da ka Director ka tnat ïalehkai ka Kong Isawanda Laloo kum ka kongsan ha ryngkat ka jingadon lang u Working President ka Meghalaya State Olympic Association (MSOA) Bah John F.Kharshiing kum u symbud kongsan, ki Assistant Director kita u Bah Paia War Nongbri bad u Bah Khroo Passah, ki District Sports Officer, ki coach, ki khynnah skul bad kiwei kiwei.
Ïa kane ka lympung la phiah ha ki lai tylli ki kyrdan ïalehkai jong ki khynnah shynrang bad kynthei kiba kynthup ïa ka Under-14, Under-16 bad Under-18.
Ki jingïalehkai ha kane ka lympung ki kynthup ïa ka jingïakob mareh bapher bapher, Long Jump, High Jump, Shot Put, Discuss bad Javelin throw.
Ka Kong Isawanda haba ai jingkren ha kane ka sngi, ka la pynpaw ba kum ki khynnah ki dei ban long kiba trei shitom khnang ba ki lah ban khur ïa ka jingjop.
“Ha ki ar bnai ba la lah, la pynlong ïa kane ka lympung ïalehkai ha baroh ki district ha shwa ban jied ïa ki khynnah kiba kynsai ki ban ïashim bynta ha ka kane ka lympung.
"“Ha kane ka lympung ki la don haduh 818 ngut ki khynnah na baroh ki district kiba la wan ïashim bynta.
Kumta ngi khmih lynti ba kin ïalehkai bha ban pynpaw ïa la ki sap namar ngi kwah ban ïohi mano ba kham tbit napdeng jong ki bad ban pynpra ïa ki rekod ha kane ka lympung," ka la bynrapKham ha shwa u Bah John Kharshiing u la pynpaw ba ki khynnah ki dei ban bishar bniah ïa ka Sports Policy ïa kaba la ithuh da ka Sorkar Jylla naduh u snem 2019.
Lyngba kane ka Sports Policy ki khynnah kin ïoh shibun ki jingmyntoi namar ka Sorkar ka la pynkhreh ïa ki khusnam bapher bapher na ka bynta jong ki haba kiba khur takma ha la ka jong ka Jylla bad wat shabar ruh kumjuh.
Kum ban shu pynkynmaw ha u snem ba la dep, ka North Garo Hills ka la rah ïa ka nam lahduh, katba ka East Khasi Hills ka la wan ha ka kyrdan ba-ar bad ka lahduh jong u 2019, ka Ri Bhoi District ka la wan balai.
Hynrei ka jingkylli mynta ka long mano ban rah ïa ka nam lahduh mynta u snem?.
Ka Shillong Lajong FC kaba dei ka lahduh jong ki saw snem ba la dep ka la jam sha ka kyrdan ba hakhlieh ha ka Meghalaya State League 2023.
Kane ka wan hadien ba ka ïai bteng ban khur ïa ka jingjop balai da kaba pynliem noh ïa ka Mawten da 5-1 kol ha ka Sngi Balang ha madan MDSA kaba ha Mawkyrwat.
Ha kane ka jingïalehkai u Babysunday Marngar bad u Hardi Cliff Nongbri ki la ïoh thep mar ar kol, katba ïa ka shi kol la pynbud da u Hamedamanbha Wahlang.
Da kane ka jingjop ka la pynlong ïa kane ka kynhun ban lamkhmat ha ka Group-C da kaba kamai 9 dor-thong (point) bad kumjuh ruh ban knieh noh ïa ka kyrdan banyngkong na ka Seven United (8 point).
Tang mar ïasdang ka jingïalehkai, u Babysunday Marngar u la pynkhih jar nyngkong eh ha ka minit kaba ar, hynrei ka Mawten ka la lah ban pynïakhaid kylla ha ka minit kaba 21 lyngba u Oversharp Ïawphniaw.
Hadien katto katne minit, ka Lajong ka la pynbud biang ïa ka kol ba ar lyngba u Hamedamanbha Wahlang ha ka minit kaba 27.
Hadien shiteng kynta u Babysunday u la pynbud biang ïa ka kol ba ar ka jong u ha ka minit kaba 37 na ka bynta ban tam da 3-1 kol ha ka kylla step.
Hadien ba la bteng biang ïa ka jingïakhun jong ka kylla miet, ka Lajong ka la ïoh ban thep kol biang lyngba u Hardy Cliff Nongbri ha ka minit kaba 76.
Wat la ka Mawten ka la pyrshang ban ïakhun tyngeh, hynrei kam shym la lah ban pynurlong bad ka la shah thep biang sa shi kol shwa ban wai lyngba u Hardy ha ka minit kaba 90’+2 na ka bynta ban pynlong ïa ka Lajong ban khur syndon ïa ka jingjop.
Haba phai sha kawei pat ka jingïakhun jong ka Group-B kaba la long ha Kiang Nangbah Stadium kaba ha Jowai, ka kynhun kaba don shatrai ka Sein Pynbhalang and Youth Club ka la mad biang ïa ka jingshah rem kaba ar hadien ba ka la shah pynliem noh ha ka Pdengkarong da 4-1 kol.
U Wanbor Langshiang u la ïoh ban thep ar kol ha ka minit kaba 4 bad 40.
Kumjuh u paralok ba ïalehkai lang u Kindness Mukhim u la thep ar kol ha ka minit kaba 17 bad 77.
Katba u Paiabanteiskhem Bhoi (33′) u la lah ban pynphai kylla shi kol na ka bynta ka Sein Pynbhalang.
Ka Meghalaya State Olympic Association (MSOA) kan rakhe ïa ka Olympic Day da kaba kan pynlong ïa ka jingïakob mareh ba la tip kum ka “4th Shillong 10k run" ha ka 24 tarik mynta u Jylliew ha kane ka nongbah.
Kane ka jingïakob kan long na ka bynta ki shynrang bad kynthei kiba la 18 snem shaneng bad kiba 50 snem shaneng ki donkam ban pyni ïa ki syrnod ban pynshisha ïa ka snem kha.
Ki lynti ban mareh kin long kumjuh kumba long ha u snem ba la dep bad la pynkhreh ruh ïa ki khusnam na ka bynta ki nongjop.
Ka jingpynrung ïa ki kyrteng ki nongïashim bynta kan long ha ka shlem treikam ka MSOA ha JN Stadium naduh 1 baje haduh 6 baje bad ka tarik ba khatduh kan long ha ka 20 tarik.
Na ka bynta ki jingtip ba kham bniah ki nongïashim bynta ki lah ban ïakynduh ïa u Bah John Kharshiing, Bah Ksan Warjri.
Ki lah ruh ban thep kyrteng da ka online lyngba ka  bad kane kan treikam naduh 31 tarik u Jymmang.
FC Goa ka la pyntikna ba kan pyllait noh ïa u rangïalehkai phutbol ka Jylla, u Redeem Tlang lem bad hynriew ngut kiwei kiba ïashim bynta ha ka Indian Super League hadien ba ka kontrak ka la poi sha kaba kut ha ka Sngi Balang.
Kine hynriew ngut ki long u Anwar Ali, Makan Chothe, Hernan Santana, Marc Valiente, Lenny Rodrigues bad u Nongdamba Naorem,Kane ka klob ka la ai khublei ïa ki halor ka jingnoh synñiang, ka jingïeit bad ka jingkyrshan ha kine ki snem.
U Ali u la leit phai sha ka Delhi FC hadien ba ki 18 bnai jingïateh ki la poi sha kaba kut naduh ba u la pynïasoh sha ka Goa ha u Kyllalyngkot jong u snem 2022.
Une u rangïalehkai ‘dien u la ïoh ban ïalehkai 30 sien ha ka Indian Super League (ISL) ha ki ar tylli ki aïom.
U Chothe bad u Tlang ki la ïoh ban ïalehkai haduh 40 sien na ka bynta ka FC Goa ha ka ISL, Durand Cup bad kumjuh ha ka Hero Super Cup.
Kine ar ngut ki la ïadon bynta ruh bad katei ka kynhun kaba la ïashim bynta ha ka AFC Champions League ha u 2021, bad kan dei ruh ka sien kaba nyngkong eh ïa kane ka klob jong ka ri ban ïoh ïalehkai ha ka dewbah Asia.
U Valiente u la pynïasoh sha ka FC Goa ha ka aïom ba la dep, hynrei um shym la ïoh ban ïalehkai bha na ka daw ka jingmynsaw hapdeng jong ka aïom ïalehkai 2022-23.
U Santana u la ïasoh sha ka Goa na ka bynta ban mih bujli ïa utei u rangïalehkai, ha kaba u la ïoh ban ïalehkai hynñiew sien.
Ka Delhi High Court hynnin ka sngi ka la kyntait halor ka jingkyrpad jamin jong u nongïalam jong ka seng Aam Aadmi Party (AAP) u Satyendar Jain ha kaba ïadei bad ka jingjia jong ka jingkamai spah beaiñ ba la mudui da ka kynhun Enforcement Directorate (ED).
Ka High Court, ha ka por ba ka la kyntait ïa ka jingkyrpad jamin jong u nongïalam jong ka seng Aam Aadmi Party (AAP) ka la ong, ba u lah ban leh donbor ïa ki briew bad ba un pynduh pyndam noh ïa ki sabut.
Ha ka 22 tarik, Lber, ka ïingbishar ka la buh shwa sharud ïa ka jingkyrpad jamin jong u Myntri barim jong ka Cabiniet u Jain bad arngut ki nongïarap jong u kiba kynthup ïa u Vaibhav Jain bad u Ankush Jain, kiba la shah kynnoh donkti lang ha ka jingjia.
U Jain u la shahkem ha ka kynhun Enforcement Directorate ha kaba ïadei bad ka jingjia kaba la jia ha ka 30 tarik,  Jymmang jong u snem ba la lah bad shah kynnoh ba u la donkti ha ka ban kamai ïa ka spah bymhok lyngba saw tylli ki kompeni ïa kiba la shah pynshisha ba ki la ïadei kam bad u.
Kum ka jingkyntait halor ka jingpan jamin jong u riewsaiñ pyrthei jong ka seng AAP, u Justice Dinesh Kumar Sharma u la ong ba u Jain u la long u briew uba donbor bad ym lah ban ong ba un biang ha kaba ïadei bad baroh ar ki jingbuh kyndon na ka bynta ban pyllait jamin hapoh ka jingtreikam jong ka Prevention of Money Laundering Act.
U la kyntait ruh ïa ki jingkyrpad jamin ba la phah da u Vaibhav Jain bad u Ankush Jain.
“Ka jingshisha ka long ba ka kynhun CBI ka la buh da ka jingmudui jong ka Disproportionate Assets (DA).
Ka ïingbishar kaba mynta kam donbor na ka bynta ban leh ei ei ha kaba ïadei bad kane ka jingpyntreikam.
Kumba ka paw ka jingshisha la ong ba ka DA ka la shah buhrieh.
Ka ïingbishar ka la hap ban khmih bniah ha kaba ïadei bad ki jingtohkit ba hashwa halor ka jingjia.
Kumba la shem, la ong ba ki kompeni kiba don ka jingïadei bad u ki dei kiba la shah pynïaid ha u," u la hukum.
Ki heh ba dei khmih ha ka kam ilekshon ha kine ki khyndiat sngi ba la leit ki la ïoh ban kurup ïa ka ksiar kaba 8.6 kilo kaba la kot sha ka T.1.47 klur bad ka pisa kaba T.3.37 klur ha Bengaluru.
Ha kaba ïadei bad ka jingïathuh ka tyllong khubor, la ong ba ka jaka treikam jong u Chief Electoral Officer (CEO) jong ka Karnataka ka la ong ba ka kynhun Flying Squad bad ki pulit ki la ïoh ban kurup ïa ka ksiar kaba la  kot sha ka T.1.47 klur ha C V Raman Nagar konstitwensi ha kaba ka Income Tax Department ka la ïoh ban kurup ïa T.3.37 klur ka pisa ha Padmanabha Nagar konstitwensi.
Nalor kane, la ïoh ruh ban kurup ïa 47,030 liter ka kyiad.
Halor baroh, la ïoh ban kurup ïa ka pisa kaba T.17.36 klur, 3.28 lak litre  ka kyiad kaba la shongdor sha ka T.22.35 klur, 82.85 kilo u drok uba la shongdor sha ka T.42.66 lak, 22.691 kilo ka ksiar kaba shongdor T.8.51 klur bad 93.563 kilo ka rupa kaba shongdor T.65.19 lak bad ki jingai sngewbha kiba la kot sha ka T.11.79 klur.
Ka jingïoh ban kurup da ki kynhun ba dei khmih ki la long naduh ba la pyntreikam ïa ka Model Code of Conduct kiba kynthup ïa ka pisa,  ki tiar, ka kyiad, u drok bad kiwei pat, ka la kot baroh sha ka T.?61, la ïathuh ka tyllong khubor.
Ka jingpyntreikam jong ki kynhun ba dei khmih ka dang ïai bteng khamtam ban khanglad ïa ka jingpynkheiñ jong ki riewshim kabu ïa ki kyndon aiñ ba la buh bad ka jingleit khynra ka dang ïai bteng.
Ki bor pulit jong ka jylla Assam ha kane ka taiew kaba mynta ki la ïoh ban pyllait im ïa ki 11 ngut ki khynnah rit (kynthei bad shynrang) kiba dei na ka thaiñ Tinsukia District bad kiba shah khaïi bad pynïaid iew beaiñ sha kiwei pat ki jylla jong ka thaiñ shatei lam mihngi.
Halor katei ka jingjia, na ka liang ki bor pulit jong ka jylla Assam ki la ïoh ruh ban kem ïa ki 2 ngut ki riew sniew kiba la donkti ha ki kam ban rahbor bad pynïaid iew beaiñ ïa kitei ki khynnah rit.
Ki 2 ngut ki riew sniew kiba la shah kem ki kynthup ïa u Deep Jyoti Gogoi – nongshong shnong ka thaiñ Lakhimpur district bad u Dipak Karmakar – nongshong shnong ka thaiñ Luhali Bast, Tinsukia District.
Kat kum ka jingpylllait kyrwoh jong u Superintendent ka tnat pulit Tinsukia – Abhijeet Gurav u la pyntip ba hadien ka jingïoh ïa ka jingujor ha Doomdooma police station, ki bor pulit ki la leit ban pynlong ïa ka jingkhynra bad ïoh ban pyllait im ïa ki 10 ngut ki khynnah rit na ka shnong Taksing Basti kaba don ha ka thaiñ Upper Subansiri District, Arunachal Pradesh.
U heh pulit u la pyntip shuh shuh ba baroh ki khynnah rit kiba la ïoh ban pyllait im ki dei ki nongshong shnong ka thaiñ Lohari Basti, Talap.
Haba batai bniah halor katei ka jingleit khynra, na ka liang u investigating officer – Sub-Inspector Dilip Das u la pyntip ba ki runar ki la donkti ha katei ka kam beaiñ kham bunsien ki ju peit bad phaikhmat sha ki khynnah rit kiba dei na ki longïing longsem kiba duk ba kyrduh bad pynbiej ïa ki ba kin pynbiang ïa ki kam ki jam ha ka shnong Silapathar, Assam.
Hynrei kitei ki runar ki la leit ban ïalam jubor ïa ki khynnah rit sha ka shnong Taksing Basti, Arunachal Pradesh ha kaba la pyntrei jubor ban ïarap ïa ki kam ïïng kam sem jong ki katto katne ki longïïng jong katei ka thaiñ.
Ha ka jingleit khynra la ïathuh ba ïa u Das la leit ban synran lem da u WC Saraswati Upaddhayay na Talap police Outpost bad kumjuh ruh da u OC jong ka Nacho police station – ASI Nido Talar.
Na ka liang  u heh pulit u la pyntip shuh shuh ba ïa ka jingleit khynra kaba jur la pynsdang ha ka 31 tarik u Lber bad hadien 72 kynta ki la ïoh ban pyllait im ïa ki 10 ngut ki khynnah rit bad ha ka Lah Sngi U Blei mynta ka taiew la leit ban ïalam biang sha ka jylla Assam bad leit ban aiti noh sha ki bahaïing hasem jong kitei ki khynnah rit.
U heh pulit u la pyntip shuh shuh ba ha ka jingleit khynra jong ki, ka la don ruh kawei ka khynnah rit kaba la lait phet bad na ka liang ki bor pulit ki la pynlong ïa ka jingleit thwet khnang ban lap biang ïa ka.
U heh pulit ha ka jingpyllait kyrwoh jong u, u la pyntip shuh shuh ba ha ka por ba ki bor pulit ki la leit ban pynlong ïa ki jingtohkit na ki kmie ki kpa jong kitei ki khynnah rit, kiba bun na ki ki dei ki nongtrei bylla sngi ki la pyntip ba ki khun ki kti jong ki ki la shah patan jubor ha ki runar.
Hynrei kat kum ka jingtohkit na kitei ki khynnah rit, ki bo pulit kim shym la shem eiei shaphang katei ka jingdonkti tan jubor jong ki riew runar.
Halor katei ka jingjia, na ka liang ki bor pulit ki la dep ban pynrung da ka mokotduma kaba thymmai bad pyntip ruh ba ki la pynsdang ïa ki kam tohkit khnang ban ïoh kem biang sa ïa kiwei kiwei ki runar kiba donkti ha katei ka kam beaiñ bad kumjuh ruh na ka bynta ban ïoh pyllait im sa ïa kiwei kiwei ki khynnah rit kiba la ngat ha katei ka lano.
Ka KSU-Laban Circle ha ka Sngi Palei ka la kynnoh ba ki dkhot jong ka Vishva Hindu Parishad (VHP) ha ka jingïaid paidbah ba dang shen hapoh nongbah ki la pyrta ba kin pynkylla ïa ka Meghalaya sha ka ‘Hindu State’.
Haba kren sha ki lad pathai khubor hadien ka jingïakynduh bad u Deputy Commissioner ka East Khasi Hills, u President ka KSU-Laban Circle, samla Reuben Najiar u la ong ba ki briew kiba ïaid lynti ki la ïohsngew ba kito kiba ïashim bynta ha katei ka jingïaid paidbah ki la ong ba ka jingkulmar kaba la jia ha Gujarat ha ki snem ba la dep, kan sa wan jia ha Meghalaya.
U la ong ruh ba katei ka jingïaid paidbah kaba la pynlong da ka VHP ha ka 2 tarik mynta u bnai ka la pynbitar ïa ka seng bad ïa ka jaidbynriew baroh kawei.
Haba kdew ba katei ka jingïaid paidbah ka la pynthut ïa ka jinglong-jingman ka shong suk shong shngaiñ ha ka imlang-sahlang lyngba ki ‘video’ kiba la saphriang ha ki rynsan lad pathai, u la ong, “Kane ka jingïaid paidbah kam long kaei-kaei, hynrei tang ka jingpyni bor.
"“Kum ka seng ngi burom ïa baroh ki jait niam, hynrei ha kajuh ka por ngi dawa ba ki dei ban burom markylliang," u la ong.
U samla Najiar u la ong ruh ba ha ka por ba katei ka jingïaid paidbah ka la poi ha ki bynta jong ka Red Cross, Laban sha Laban Ïew Dak, katei ka kynhun, ka la leit ban sangeh habar ka Ïingmane Presbyterian, Laban ha ka por kumba 1 baje mynsngi bad hangtei ki la sdang ban ïa hylla ‘Jai Sree Ram’ bad kiwei-kiwei kumba 10 minit, ha kawei ka liang kaba la pynthut shi kat dei ïa ka jingïaseng kaba dang long ha katei ka por.
“Kane ka long ka dak ban pynshit ïa ki Khristan jong ka Jylla bad ban wanrah ha ki ïa ka jingtieng haba ïadei bad kiwei pat ki jait niam (ha kane ka bynta, ki Hindu)," u la ong.
U President haba pynkynmaw ba ki Khristan kin sa rakhe ïa ka ‘Good Friday’ bad ‘Easter Sunday’ ha ka 7 bad 9 tarik mynta u bnai, u la ong, “Ngi kyrpad ïa ki bor distrik ba kiba kum kine ki jingïaid paidbah kim dei ban ïai jia ha kine ki sngi ki ban ïatyngkhuh bad ki Khristan jong ka Jylla.
"Ha kawei ka liang, ha ka jingthoh ba la aiti sha u DC, u la pynpaw ka jinglyngngoh ba ki pulit ka thanat Laban Police kiba la don ha katei ka sngi ki la long tang ki nongpeit kai bad kim shym la leh eiei ban phah ïaid shakhmat ïa kitei ki nongïaid paidbah ban lait na ka jingpynthut ïa ka jingïaseng.
“Ngi pynrem ïa ka jingbym lah jong ka thanat Laban ban tehlakam ïa kine ki nongbuaid niam haduh ba kin da pynthut ïa ka niam jong kiwei.
Kum kine, ka seng kam lah ban shim sting bad ha kane ka sngi ngi la ïakren ruh bad u DC ba dei ban pynshitom ïa ki nongïalam ka VHP namar ka jingleh jong ki ka long shaba palat," u la ong.
Hadien ba la pynthut ïa ka jingïaseng jong ka Laban Presbyterian, u la ong ba katei ka kynhun ki nongïaid paidbah ka la ïaid sa sha St.John Parish ban leh kumjuh, hynrei namar ka jingtuklar jong katto-katne ki nongshong shnong kiba la pynbor ïa ki pulit ban leh eiei, la lah ban pynsangeh noh ïa ki ban rung sha St.John Parish ha Madan Laban.
Shuh shuh u President u la bynrap ba wat la ïa ka ‘Ram Navami’ la rakhe ha ka 30 tarik Lber, 2023 ha baroh kawei ka India, balei pat ban rakhe ha ka 2 tarik u Ïaïong, 2023 kaba dei ruh ka Sngi U Blei Slatlai.
Ka seng ka la aiti ruh ïa ka jingthoh sha u DC halor katei ka bynta.
Ki bor pulit jong ka jylla Manipur ha ka 5 tarik mynta u bnai ki la pyntip ba ki la ïoh ban kem ïa uwei u nongïalam jong ka seng kieng atiar Kanglei Yaol Kanba Lup (KYKL) na kawei ka kyntoit kaba don ha ka nongbah Imphal.
Ïa utei u ehrang la ïoh ban kem hadien ba ki bor pulit commando ka thaiñ Imphal West district police ki la leit ban pynlong ïa ka jingkhynra ha kawei ka jaka sangeh kali kaba don ha Keishampat Churachandpur ha ka por kumba 5:30 PM.U dkhot ka KYKL u ba la shah kem ha katei ka sngi u dei u ba la tip kyrteng kum u Loukrakpam Tangba (41 snem ka rta) u ba dei trai na Bishnupur Maning Leikai Ward No 3, Birshnupur district.
Ki bor pulit ki la pyntip ruh ba utei u ehrang u la leit ban pynïasoh bad ka seng KYKL ha u snem 1998 bad u la pyndep ïa ki jinghikai kilan met bad 38 ngut kiwei pat ki dkhot jong ka seng KYKL ha kawei ka ktem kaba don ha ka thaiñ Khoupum, Noney district bad ïoh ruh ban bat ïa ka kyrdan kum u major jong ka seng.
Ki la pyntip shuh shuh ba utei u ehrang u la trei ïa ki kam beaiñ jong ka seng hapoh ka jingkhmih bad jingpynïaid jong u wei u nongïalam u ba la tip kyrteng kum u Ingba (Colonel).
Kat kum ka jingtohkit jong ki bor pulit, ki la pyntip ba u Tangba u la wan rung sha Manipur na ka ktem Tanan kaba don ha Myanmar na ka bynta ban pyndep ïa ki kam beaiñ jong ka seng.
Ïa ut ei u ehrang u ba la shah kem la leit ban aiti noh sha ki bor pulit ka Imphal PS na ka bynta ki kam tohkit kiba dang sah.
Lai ngut ki dkhot jong ka Hynñiewtrep Achik National Movement (HANM) ki la shah kem noh halor ka jingbyrngem ïa ki nongwan jngoh kai bad ïa u trai jong kawei ka ‘Guest House’ kaba don ha Mawdiangdiang.
U Superintendent of Police, East Khasi Hills, Bah Sylvester Nongtnger ha ka Sngi Palei u la ong ba katto-katne ngut ki dkhot jong ka HANM ki la leit sha Miracle Spring View Guest House kaba don ha Mawdiangdiang ha ka step 3 tarik mynta u bnai bad byrngem ïa ki nongwan jngoh kai jong katei ka ‘Guest House’.
Kitei ki nongwan jngoh kai ki la wan sha Meghalaya na bynta 2 sngi ban leit jngoh ïa ki jaka mane bad ki kam jngoh kai pyrthei.
U SP u la ong ba ki dkhot ka HANM ki la byrngem ruh ïa u trai jong ka ‘Guest House’ kaba la pyntieng ïa u trai bad ïa ki nongwan jngoh kai kumjuh.
Haba ïadei bad kane, la ujor mukotduma ha thanat Rynjah bad ha ka Sngi Palei la kem noh ïa kitei ki 3 ngut.
Ki pulit ka East Khasi Hills ki la maham pyrshah ïa kito kiba shim ïa ka aiñ ha ki kti lajong da kaba pynthut ïa ka jingrung jong ki nongwan jngoh kai sha ka Jylla.
Ki bor pahara jong ka jylla Manipur ha ryngkat ka jingïatreilang bad ki bor pulit jong ka jylla Assam ha ka sngi Balang mynta ka taiew ki la lah ban weng noh ïa ki diengpyngkiang baroh kiba ïadei bad ka mokotduma jah rngai jong kawei ka kali puh shilum kaba la shah rong tuh na ka jylla Assam.
Kat kum ki jingïoh lum khubor la ïathuh ba ïa ka jing-leit khynra la pynlong lang da ka kynhun Anti Vehicle Theft Cell jong ka tnat pulit Assam lem bad ki bor pulit ka Tungjoi police station jong ka jylla Manipur hadien ka jingïoh ïa kawei ka jingujor na uwei u briew uba la tip kyrteng kum u Ramchandra Chouhan na ka jylla Assam uba la pyntip ruh ba ka kali JCB ka jong u ka la shah rong tuh ha ki runar ki bym shym la tip ki dei kiei.
Na ka liang u tei u rangbah u la pyntip ruh ba ïa ka kali JCB jong u la suba ba la leit ban pynpoi sha ka jylla Manipur na ka bynta ban pyntrei ha kawei ka kam tih khyndew.
Hadien katei ka jingujor, la ïathuh ba na ka liang ka kynhun pulit jong ka thaiñ Senapati District a ryngkat bad ki bor pulit jong ka jylla Assam ki la leit ban pynlong ïa ki jingkhynra kiba jur ha kylleng ki thaiñ jong ka Senapati District ban lap dien ïa katei ka kali ouh shilum.
Dei ha ka sngi Balang mynta ka taiew, ba ki bor pulit ki la lap biang ïa katei ka puh shilum kaba la ieh noh da ki runar hadien ba ki la pyndonkam ïa ka ha ki kam tih khyndew ha ka shnong New Lai, Senapati district.
Ki bor pulit ki la lap biang ïa katei ka puh shi lum ha ka por kumba 7 baje mynstep.
Halor katei ka jingjia, na ka liang ki bor pulit ki la pyntip ba ki la dep ban pynrung da ka FIR bad ki la pynsdang ruh ïa ki kam tohkit khnang ban ïoh kem ïa ki runar kiba la donkti ha ka kam beaiñ.
Ïa katei ka puh shilum la ïathuh ba na ka liang ki bor pulit ki la leit ban aiti noh sha u Ramchandra Chouhan bad na ka liang ka jong u, u la pynpaw ïa ka jingsgewnguh kaba khraw ïa ka jingshim khia jong ki bor pulit ka jylla Assam bad Manipur ban lap biang ïa ka kali puh shilum ka jong u.
Wat la ka ilekshon MP Lok Sabha ka sah sa tang shisnem pura ba ki paidbah kin leit jied biang ha u snem 2024.
Ki kyrtong kiba paw kyrteng na ka seng BJP ki don lai ngut ba ki kwah ban ïakhun ïa kane ka ilekshon na Shillong konstitwensi.
Napdeng ki lai ngut ki kyrteng kiba la mih ha kine ki sngi, ki kham bun ki nongkitkam bad ki kyrtong ka BJP kiba ïakhun ïa kane ka ilekshon MLA ba dang shu dep ki kham kwah ïa ka kyrteng u Bah HM Shangpliang ba un long u kyrtong ka BJP na Shillong.
Kine lai ngut kiba paw kyrteng ban ïakhun ïa kane ilekshon MP Lok Sabha ki long u Bah HM Shangpliang, MLA barim ka Mawsynram, u Bah Ernest Mawrie, President ka BJP Meghalaya, u Bah Mariahom Kharkrang kum kyrtong BJP na North Shillong.
Katkum ki khubor kiba la ïoh lum la ïathuh ba ha ka jingïakynduh u Rituraj Sinha kum u General Secretary ka BJP na Delhi ha ka 3 tarik Ïaïong 2023 ha shlem treikam ka seng ha Shillong ïa ki nongkitkam ka BJP Meghalaya, ki kyrtong kiba ïakhun ïa kane ka ilekshon MLA ba dang shu dep ki kham pynpaw ba ki kwah ïa u Bah HM Shangpliang ba un long kum u kyrtong ka seng ha ka ilekshon MP Lok Sabha ban long ha u 2024.
Ki khubor ki ïathuh ka jingkwah ïa u Bah Shangpliang ban ïoh ïa ka tiket BJP ka dei namar u la long ruh u MLA barim ka Mawsynram, uba la kren ïa ka jingeh jong ki nongrep ha ïingdorbar thawaiñ kaba ki nongrep haduh mynta ki pyrto hadien ba la lah ban pynkylla mar rep ïa u synsar, slatyrpad bad sohmrit.
Nalorkata, ki khubor ki ïathuh ruh ba ki kwah ïa u Bah Shangpliang namar u dei u IAS ba la shongthait ka sorkar jylla uba lah ruh ban kren ïa ka jingeh jong ka jaidbynriew bad ka jylla baroh kawei ha ïingdorbar parliament.
Ha ka por ba u long kum u MLA u la ju kren ruh ïa ka jingeh jong ka jaidbynriew hapoh ïingdorbar thawaiñ ka jylla.
Kane ka jingïakren shaphang ka ilekshon MP ka dei hadien ba ka BJP ka la dep thew dep woh ïa ka jingshah rem ki kyrtong ha kane ka ilekshon MLA ba dang shu dep.
Wat la ka sur ka kham noh ïa ka kyrteng u Bah HM Shangpliang, hynrei ka BJP na Delhi bad Meghalaya kin dang bishar bniah ïano ban ai tiket namar ka por ka dang biang bha ba kin dang twad jingmut.
Ka Khasi Students’ Union, Namdong Area Unit ka la byrngem ban khang tala ïa ka Namdong CHC hadien ba lap ïa ka jingdkoh treikam jong kane ka jaka sumar kaba dang shu dep kyntiew kyrdan ha kine ki khyndiat bnai na ka PHC sha ka CHC ha u Naiwieng 2022.
Ka seng ka la wan ïakynduh ruh ïa u District Medical Health Officer (DMHO), West Jaiñtia Hills District, u Dr.K.C.Ajar ha ka 6 tarik Ïaïong halor ka jingdkoh treikam kane ka CHC.Ka KSU ka la ïathuh ba na ka daw ka jingbym biang ka um ha kane ka jaka sumar, kane ka CHC kam pdiang ban sumar ïa ki paid nongpang na kylleng ki shnong kiba hap hapoh ka CHC Namdong.
U General Secretary, KSU Namdong u la ong ba ki la ai da ka jingthoh ha u DMHO bad la pynpaw ba nalor bym pdiang ïa ki nongpang ha kane ka CHC, ki paidbah ba wan shim dawai ha kane ka jaka sumar ruh ki shem jingeh namar ka jingbym biang por ka rukom wan trei ki nongtrei kane ka jaka sumar.
Na ka liang u DMHO u la kular ban shimkhia ban pynbiang ïa ki jingdonkam ha katei ka jaka sumar.
Katba na ka liang ka KSU ka la ai por hapoh shi taïew ban pynbiang ïa ki jingdonkam ha kane ka jaka sumar bad lada ka tnad ka koit ka khiah ka pulom, ka seng ka la rai ban khang tala shi syndon ïa kane ka jaka sumar.
Ki paid riewngeit Khristan ha satlak ka pyrthei ki la rakhe kynmaw burom ïa ka sngi Thohdieng Bakhuid lane ‘Good Friday’ kum ka jingkynmaw ïa ka sngi ba shah shitom U Jisu bad ka jingshah ïap halor ka Diengphna.
Ki paid riewngeit Katholik ki la ïashimbynta ha ka jinglehburom ïa ka Diengphna Bakhuid ha kane ka sngi ba kynmaw ïa ka jingshah shitom u Jisu bad ha ka por janmiet la pynkut da ka jingïashimbynta ha ka jingïaid Lynti Diengphna.
Kane ka long kum shi bynta ban kynmaw ïa ka jingïaid lynti u Jisu haba u bah ïa ka Diengphna bad ka jingkyllon jong u lai sien ha lynti.
U Archbishop ka Jylla niam bah Shillong, u Rev Victor Lyngdoh u la ïashimbynta ha ka jingleh burom ïa ka Diengphna Bakhuid ha Mawlai Parish ha ryngkat ki phew hajar ngut ki paid riewngeit ha ryngkat ka duwai ka phirat na ka bynta ka jingsuk ha ka Jylla bad ha ka pyrthei hi baroh kawei.
Ka Balang Katholik ka duwai kyrpang ruh na ka bynta ki briew kiba duk kiba kyrduh, kiba pang bad kiba shem lanot khnang ba U Blei un aibor bad leh ki kambah na ka bynta jong ki nalor ka jingduwai na ka bynta ki nongsharai Balang kynthup ïa u Pope Francis bad kiwei kiwei.
Kiwei pat ki riewngeit Khristan ha kane ka sngi ki la pynlong jingïaseng ha la ki jong ki Ïingmane ban kynmaw ïa ka jingshah shitom U Jisu ha ki 2000 hajar snem mynshwa.
“Hapdeng ki jingkren halor ka aiñ ha kaba ïadei bad kane ka mukotduma hadien ka jingshah rai pynrem, ka don ruh ka khana halor ka khynnah kaba la jah lynti bad ba ka jingim jong ka, ka la shah pynjot.
"Kine ki long ki kyntien ba la pynpaw da ka Meghalaya High Court ha ka 5 tarik Ïaïong ha kaba ka la kyntait ïa ka jingmudui jong u MLA barim ka Mawhati, u Bah Julius Kitbok Dorphang, pyrshah ïa ka jingshah rai pynrem bad jingshah pynsaja ha ka ïingbishar ha Nongpoh halor ka jingdonkti jong u ban leh be-ijot ïa kawei ka khynnah kaba dang hapoh 16 snem ka rta.
U Bah Julius u la leit sha High Court hadien ba ka ïingbishar ha Nongpoh ha ka 13 tarik Nailar, 2021, ka la rai pynrem ïa u hapoh ka kyndon 376(2)(i) bad (n) jong ka Indian Penal Code, 1860, bad kyndon 5 jong ka Protection of Children from Sexual Offences (POCSO) Act, 2012.
Ha ka 24 tarik Nailar, 2021, ka ïingbishar ha Nongpoh ka la pynbna ba u Bah Julius un hap shong patok na ka bynta 25 snem bad un hap ban siew ruh ïa ka kuna kaba T.15 lak, bad lada um lah ban siew, un hap ban shong patok sa san snem.
Kane ka T.15 lak ka long kum ka jingsiew bailutksan sha katei ka khynnah.
Nalor u Bah Julius, sa lai ngut kiwei pat, kita, ka Mamoni Parveen, ka Darisha Mary Kharbamon bad u Sandeep Biswas, ki la shah rai pynrem hapoh ki kyndon jong ka POCSO Act, 2012, Indian Penal Code, bad ka Immoral Traffic Prevention Act, 1986.
Lah ban kdew ba u Bah Julius ha u snem 2021 u la leit sha High Court hadien ba ka ïingbishar ha Nongpoh ha ka 13 tarik Nailar, 2021, ka la rai pynrem ïa u hapoh ka kyndon 376(2)(i) bad (n) jong ka Indian Penal Code, 1860, bad kyndon 5 jong ka Protection of Children from Sexual Offences (POCSO) Act, 2012.
Ha ka 24 tarik Nailar, 2021, ka ïingbishar ha Nongpoh ka la pynbna ba u Bah Julius un hap shong patok na ka bynta 25 snem bad un hap ban siew ruh ïa ka kuna kaba T.15 lak, bad lada um lah ban siew, un hap ban shong patok sa san snem.
Kane ka T.15 lak ka long kum ka jingsiew bailutksan sha katei ka khynnah.
Nalor u Bah Julius, sa lai ngut kiwei pat, kata, ka Mamoni Parveen, ka Darisha Mary Kharbamon bad u Sandeep Biswas, ki la shah rai pynrem hapoh ki kyndon jong ka POCSO Act, 2012, Indian Penal Code, bad ka Immoral Traffic Prevention Act, 1986.
Haba pynbna ïa ka rai bad hukum kaba don 41 sla, ka High Court ka la ong ruh, “Ka imlang-sahlang baroh kawei ka dei ban pan map na kane ka khynnah namar kam shym la lah ban leh eiei na ka bynta jong ka.
"Na ka liang ka High Court, ha ka por ba ka la shong bishar halor katei ka mukotduma jong u Bah Julius, ka la kylli pyrthew shaphang ka jinglong jingmang jong katei ka khynnah.
Ka paw ba haduh mynta ka dang don hapdeng ka jingpeit jong ka sorkar bad ïa ki jinglut jingsep ba man la ka sngi la bei da ka sorkar.
Ka High Court ka la bthah ba ka sorkar jylla ka dei ban peit ïa ka bha ka miat jong kane ka khynnah tad haduh ba kan da kynjoh sha ka 25 snem ka rta.
Ka la ong ruh ba ka jingsiew bailutksan sha kane ka khynnah kam dei ban duna ïa ka T.20 lak.
Nalor ka T.15 lak kaba dei ka kuna ba u Bah Julius un hap ban siew sha ka, ka sorkar kan hap ban ai sa T.5 lak sha kane ka khynnah.
Nalorkata, ka la ong ba lada u Bah Julius um siew ïa ka kuna kaba T.15 lak, un hap ban shong patok sa san snem, bad na ka liang ka sorkar pat kan hap ban ai ïa kane ka T.15 lak sha katei ka khynnah.
Ïa ka pisa kaba T.20 lak yn hap ban thep ha ka kyrteng jong katei ka khynnah hapoh lai bnai hadien ba ka sorkar ka la shim ïa ki lad ki lynti ban pyntikna ba kane ka pisa baroh ka dei ban leit sha katei ka khynnah khlem da pynlut shawei lane khlem da shukor ïa kane ka khynnah.
Shuh shuh ka High Court ka la hukum ba ka sorkar kan hap ban shim jingkitkhlieh halor ka jingsumar ïa katei ka khynnah khlem da donkam ban siew eiei bad ka jingsumar kaba ïahap bad u ophisar Grade II jong ka sorkar jylla na ka bynta 20 snem.
Nalorkata, ka High Court ka la ong ba lada don kino-kino ki prokram bakyrpang lane ki lad ai kam ai jam ba katei ka khynnah ka lah ban trei lane lada don ka lad ban pynshong skul ïa ka, ka sorkar kan hap ban ai jingïarap ïa katei ka khynnah khnang ba kan lah ban im ka jingim kaba biang bad kaba dap da ka koit ka khiah.
Ka Meghalaya High Court ha ka 5 tarik Ïaïong ka la pynksan ïa ka jingshah pynrem jong u MLA barim ka Mawhati, u Bah Julius Kitbok Dorphang, ha kawei ka ïingbishar ha Nongpoh ha u snem 2021 halor ka jingleh be-ijot ïa kawei ka khynnah kaba dang hapoh 16 snem ka rta, bad ka la kyntait ïa ka mukotduma jong une u Chairman barim ka seng Hynñiewtrep National Liberation Council (HNLC).
U Bah Julius u la leit sha High Court hadien ba ka ïingbishar ha Nongpoh ha ka 13 tarik Nailar, 2021, ka la rai pynrem ïa u hapoh ka kyndon 376(2)(i) bad (n) jong ka Indian Penal Code, 1860, bad kyndon 5 jong ka Protection of Children from Sexual Offences (POCSO) Act, 2012.
Ha ka 24 tarik Nailar, 2021, ka ïingbishar ha Nongpoh ka la pynbna ba u Bah Julius un hap shong patok na ka bynta 25 snem bad un hap ban siew ruh ïa ka kuna kaba T.15 lak, bad lada um lah ban siew, un hap ban shong patok sa san snem.
Kane ka T.15 lak ka long kum ka jingsiew bailutksan sha katei ka khynnah.
Nalor u Bah Julius, sa lai ngut kiwei pat, kita, ka Mamoni Parveen, ka Darisha Mary Kharbamon bad u Sandeep Biswas, ki la shah rai pynrem hapoh ki kyndon jong ka POCSO Act, 2012, Indian Penal Code, bad ka Immoral Traffic Prevention Act, 1986.
Lah ban kdew ba ki la don artylli ki jingujor (FIR) pyrshah ïa u Bah Julius – kawei ha thanat Madanrting bad kawei ka thanat Nongpoh.
Ka High Court, ha ka hukum kaba don 41 sla, ka la ong ba ka long kaba shisha ba ka ïingbishar ka la peit ïa ki katto katne ki bynta jong ka jingtohkit ha kaba ïadei bad ka jingujor banyngkong ba la ai ha thanat Madanrting, hynrei ka paw shai ruh ba ka jingshah pynrem jong u Bah Julius ka dei halor ka jingjia ha Umïam Lake Resort ha Ri-Bhoi.
“Kaei kaba ka khynnah ka la batai halor ka jingjia ha kawei ka ‘guesthouse’ ha Motinagar, Shillong, ka ïingbishar ha Nongpoh ka khlem shim, hynrei ka la rai pynrem ïa u nongmudui (Bah Julius) halor kaei kaba la jia ha Umïam," la ong ka High Court.
Ka Urvashi Rautela kumba la ioh khubor ka la shah tyrwa iathoh ha uwei na ki nongkawang bol jong ka Pakistan u Naseem Shah ha kaba u Naseem u la itynnad bad iapbieit bha ia ka Urvashi bad kwah ruh ia ka ba kan long ka baieit jong u.
Ha ka jingiakren jong u Naseem Shah bad ki lad pathai khubor ula pynpaw ia ka jingiapbieit jong u ia ka Urvashi bad sngew ruh ba u long uba la kloi ban kyntiew kurim bad ka.
Ka jingphla bad jingpynpaw u Naseem ba u itynnad bad kwah ban shongkurim ia ka Urvashi ka long kaei kaei kaba bun kim shim poi pyrkhat ne khmih lynti ban ioh sngew ia kane bad kw ah ruh ban tip kumno ka Ur vashi pat ka sngew.
Ka Urvashi ha ki snem ba la leit ka la kam ba ka don jingiadei bad u Rishab Pant hynrei une u nongialehkai Cricket ka ri ula kyntait ia kane ka jingkynnoh.
Lehse mynta ba u Naseem ula phla ba u itynnad bad kwah ban kyntiew kurim bad ka Urvashi bun kin sa klet noh shaphang kane ka puron bad u Rishab Pant.
U Travis Scott ha ka jingleit shim bynta jong u sha Japan ula pynpaw ka jinglyngngoh bakhraw namar ba ym don satia mano mano ba tip shaphang jong u.
U Travis uba la iaid la ieng ha kylleng ki surok jong ka Japan ula iathuh ba ki briew kim shim la peit satia ia u bad kane ka jingleh jong ki ka pynpaw pynban ba kim shim ithuh ia u.
U Travis um shim poi pyrkhat satia ba un sakhi ia kaba kum kane kaei kaei namar ba kat sha ki jaka ba u dei ban leit shim bynta bun ki tip ia u bad kumjuh ruh ia ki jingrwai ba u rwai.
Ha ka jingleit jong u sha Japan une u nongrwai u sngew ialade kum uta u nongwan jngoh kai pyrthei ha kaba ki briew ki iaid la ka jong ka lynti bad kim shim pynthut ne peit ia u.
Ha kawei ka liang u Travis u kmen ba ki briew kane ka ri kim shim ithuh ia u namar ba u ioh ban iaid laitluid khlem da shah pynwit hangno hangno ruh bad ba ki briew ki iaid la ka jong ka lynti.
Ka Disney ka la pyllait khubor ba ka bynta basan jong ka Indiana Jones kan dei ruh ka bynta ba khatduh eh jong kane ka phlim ha kaba hadien jong kane la rai ban yn  nym pynmih shuh ia kiwei kiwei pat ki bynta.
Ka Indiana Jones kaba long ruh kawei na ki phlim ba itynnad bha jong ki snem ba la leit bad kaba la lam khmat da u Harrison Ford la rai ban pynkut noh syndon ia ka tang ha ka bynta basan ha kaba kin ym mih shuh kiwei kiwei ki bynta hadien kane.
Ka bynta basan ka ban pynmih noh ha u Jylliew kan sa long kaba itynnad bad kaba pher na kiwei kiwei pat ki bynta bad naduh u 2008 ym shim la iohlad shuh ban pynmih ia kiwei kiwei ki bynta tad haduh mynta.
U Director James Man gold ha ka jingiakren bad ki lad pathai khubor ula ong ba ka long kaei kaei kaba sngewtynnad bad pynheh mynsiem ia u ban ioh direk sa ia kawei pat ka bynta jong kane ka phlim.
Ka rai ban pynkut noh ha ka bynta basan ia ka Indiana Jones ka dei ruh tang namar ka jingbym  lah shuh u Harrison Ford ban ak biang ia kane ka phlim ha ki snem ban wan.
Ha kajuh ka por u Harrison ula dep kren lypa ba um kwah mano mano ban ak ia katei ka bynta jong u bad kane ka bynta kan kut noh tang lada um kwah shuh ban ak ia ka.
Ha kaba iadei bad ka bynta bathymmai jong ka Indiana Jones la rai ban pynmih bad pyllait paidbdah ha ka 30 tarik u Jylliew da ka Disney bad Lucas Films.
U President ka Khasi Students’ Union (KSU) Barak Valley Circle kaba hap ha Assam u samla Walton Rymbai, u la ïathuh ba ka jingeh ba ki Khasi ki ïakynduh ha Barak Valley ka dei beit bad ka tnat Wildlife Sanctuary kaba ju wan pyndik ïa ki shnong Khasi, hynrei kin ïakhun beit namar ki la sah ha kane ka jaka la slem bha.
Ka jingïoh ban ïakren kyrpang bad une u nongïalam ka KSU Barak Valley Circle ka dei ha ka por ba ki wan ïashim bynta ha ka General Executive Council ka Khasi Students’ Union Seng Kmie kaba long ha ka 4 tarik Ïaïong 2023 ha ïingdorbar shnong Jaïaw Shyiap bad Lumpyllon.
U la ïathuh ba ki shnong Khasi ha Barak Valley ki don palat 375 tylli ki shnong bad ka jingdon briew ka poi palat 2 lak ngut.
“Naduh ba ka KSU ka la wan sha Barak Valley, ki samla pule Pnar kiba leit pule sha jaka sor, ki longkmie kiba leit ïew ruh ki la kham shngaiñ" u la ong.
Nalorkata, u samla Walton u la pyntip ruh ba ka KSU ka la pynrung dkhot 10 ngut shi shnong na ki 375 tylli ki shnong Khasi kiba sah ha Barak Valley.
Nangta ka seng ka la pynrung dkhot palat 600 ngut ïa ki samla pule kiba pule sha ki jaka sor.
U la ong biang ba ka jingeh ki Pnar kiba sah ha Barak Valley ka dei namar lada wan ka tnat Wildlife Sanctuary jong ka Sorkar Assam ki sheptieng namar kin knieh ïa ka jaka jong ki Khasi kiba im da ka rep ka riang.
Halor ka shongkha shongman, u la ïathuh ruh ba ki shnong Khasi kiba don ha Barak Valley ki la buh kyndon ba kino-kino kiba ïoh lok da kiwei ki jaidbynriew ki hap mih beit napoh shnong khnang ban lait ka jingïashong khleh hapoh ka shnong.
Ha kane ka GEC ka KSU, ki shnat treikam (unit) kiba don ha ki jylla ka thaiñ Shatei Lam Mihngi  ki la poi lut lait noh kiba don ha Delhi, Bangalore, Dehradun bad kiwei kim shym la poi namar ka jingjngai palat ka lynti.
Ki shnat treikam ka KSU kiba don shabar ka jylla kin wan biang sha Shillong ynda la buh tarik ban ïa jied ïa ki nongkitkam ba thymmai ka Central Executive Committee (CEC) ka ban sa long ha kine ki bnai ban wan.
Ka jingiaid lynti jong u rangialehkai Badminton ka ri u Priyanshu Rajawat ha ka lympung ialehkai kaba dang iaid shakhmat mynta ka Orleans Masters Super 300 ka lah nang iai long kaba seisoh bad kaba jop.
Utei u rangialehkai u lah jam mynta sha ka jingiakhun semi-final hadien ka jinglah ban khur jingjop ha baroh shi lynter jong ka jingialehkai ha ka jingiakhun pyrshah bad u rang-ialehkai na Chinese Taipei u Chi Yu Jen.
Kumjuh ruh u Rajawat uba la lah ha ka ban pynliem noh ia u Kenta Nishimoto ka Japan ha ka kylla iakhun kaba  ar, ha katei ka jingiaknieh rung semifinal ka jong u pat; u la lah ban pynliem noh ia u Chi Yu Jen da 21-18, 21-18 ha ka jingiakhun quarter-final ka jong ki kaba lah neh 44 min.
Kumta hadien katei ka jingjop, u Rajawat un hap ban iakhun pyrshah sa bad u Nhat Nguyen na Ireland hadien ba u Nhat u lah ioh da ka  w/o na u rangialehkai na Israel u Misha Zilberman.
Kumba ka paw mynta hi ka long ba u Rajawat u dang iai bat ia ka kyrdan ba 58 ha ka thup kyrdan jong ka pyrthei, bad ha katei ka jingiakhun ka jong u ha ka jingiaknieh rung sha ka semifinal, u lah ialehkai bha bad pynsted ka rukom ialehkai jong u naduh kaba sdang bad hadien ba ka jingiakhur dor-thong ki arngut ka poi sha ka jingiaryngkat da 9-All ha ka jingialehkai ba nyngkong, u Rajawat u lah ioh ruh ban khur shalade ia ki 4 dor-thong na ka bynta ban kiew pat sha ka 13-9, katba u Chi u lah ioh tang khydiat ka por ha ka jingwanphai ka jong u bad ha kaba u Rajawat u lah khur ia ka jingjop ha kaba nyngkong hadien ba u la lah ban tam noh shakhmat da 16-15.
Ha ka jingiakhun kaba ar, u Chi  u lah ioh kloi ha ka ban tam dor-thong shakhmat hynrei u Rajawat u lah ioh ban pyniaryngkat ia ki dor-thong ki jong ha ka 7-7 bad uba lah nang iai jam shakhmat sa shisien  ha ka 10-All.
Kumta u Rajawat u lah plie ka lynti  shakhmat da lai dor-thong jingpynjngai ha ka 13-10 bad uba lah nang iai pynjlan shuh shuh ia kata sha ka saw jingpynjngai ha ka 17-13; kata ha shuwa ba un pyndep ia ka jingiakhun baroh kawei da ka jingjop.
Kum shi bynta jong ka jingnang iai pynksan bad kyntiew shuh shuh ia ka kam ialehkai kriket jong ki katto katne ngut ki thei ialehkai ka Australia, na ka liang jong ka Cricket Australia (CA) ka lah pynbna paidbah ruh ia ka thup kyrteng jong ki 17 ngut ki thei ialehkai na ka bynta ban tyrwa ha ki ia ka jingiateh kontrak ialehkai ka ri (National Contracts) na ka bynta ka aiom ialehkai 2023-24.
Ha kaba iadei bad kane ka bynta ha katei ka thup kyrteng ba thymmai mynta la ong ba ki don khat-lai ngut ki nong-ialehkai ki lah iai shah pynsah biang sa shisien ka jingiateh na ka aiom ialehkai ba la dep.
Kumta ha kane ka sien kaba mynta, ka jingbun jong ki thei ialehkai kiba lah  don ka jing-iateh kontrak  ka lah kiew na ka 15 sha ka 18 ngut bad kata baroh ka hap hapoh ka MOU (Memorandum of understanding) ba thymmai jong ka CA lem bad baroh ki nongialehkai Kriket kiba hap hapoh ka jingpyniaid ka jong ka.
Ka Grace Harris, Kim Garth  bad Heather Graham ki lah shah plie ka lad ka lynti na ka bynta ka jingshah kynthup jong ki ha katei ka thup kyrteng ba thymmai jong ka CA na ka bynta ka jingiateh bad man la ki nongialehkai ki lah shah tyrwa ia ka jingiateh kontrak ha ka sien kaba nyngkongeh ka jong ki.
Kumjuh ruh kawei na ki nongialehkai kaba lah kiew bha ha ka kam ialehkai ka jong ka, ka Phoebe Litchfield ka lah ioh mynta ia ka kontrak ialehkai hadien ka jinglah jong ka ban ialehkai bha da ka jingbym pat shah pynliem ha ka jinglah ban kamai ia ki 50 ron ha ki ar jingiakhun ODIs ba nyngkong  ha ka jingiakhun kaba dangshen pyrshah ia ka Pakistan.
Ka Grace Harris ka lah ioh mynta ia ka jingshah pynkiew ka jingiateh kontrak na ka jingiateh ha ka aiom ialehkai ba lah dep bad ha kajuh ka por ruh ka lah ialehkai ha man la ki jingialehkai ha baroh shi lynter jong ka T20 World Cup naba ka long ka nongialehkai kaba don sap bha ha ki kam ialehkai Kriket jong ka la ka long ha ka kam Kawang  ne tied bol.
Ka thup kyrteng ba thymmai ia kaba lah pyllait da ka CA na ka bynta ka jingiateh kontrak ba thymmai ka long:Darcie Brown, Ashleigh Gardner, Kim Garth, Heather Graham, Grace Harris, Alyssa Healy, Jess Jonassen, Alana King, Meg Lanning, Phoebe Litchfield, Tahlia McGrath, Beth Mooney, Ellyse Perry, Megan Schutt, Annabel Sutherland, Tayla Vlaeminck, Georgia Wareham.
Da ka jingwanphai biang sha ka ATP Tour mynta ka taiew ha ka lympung ialehkai ka Monte-Carlo Masters, ka khubor ka iathuh ba u  Novak Djokovic uba long uwei na ki khlur ialehkai Tennis ba pawnam ka ri Serbia un ialam nakhmat ia ka kynhun sha katei ka lympung ialehkai kaba nyngkong jong ka Masters 1000.
Ia kane ka lympung yn pyniakhun ia baroh ki jingialehkai ha Roquebrune-Cap-Martin, France kaba lah sdang naduh ka sngi U Blei (9 tarik) haduh ka 16 tarik  mynta u bnai.
Kumta ha kaba iadei bad katei ka bynta, ka khubor ka  iathuh ruh ba u Novak u lah ruh ban iakynduh bad u rang-ialehkai ba paw ka Italy u Jannik Sinner ha ka quarter-final bad uba lah shah buh ruh na ka bynta ban iakynduh pat sa bad u lahduh ha ka Miami Open mynta u snem uba na ka ri Russia u Daniil Medvedev ha ka jingiakhun semifinal ka jong ki ha katei ka lympung ialehkai ba myunta.
Shuh shuh ruh u Novak uba ialeh na ka bynta ban dang iai bat biang  halade ia ka kyrdan ba 1 ha ka pyrthei ha ka thup kyrdan jong ka ATP, un sdang ia ka jingiakhun jong u ha ka lympung pyrshah ia u Brandon Nakashima  ne bad u  Mackenzie McDonald.
Ha ka kylla iakhun kaba lai, u Novak u Novak u lah ban iakynduh bad u Lorenzo Musetti; ha kaba ha u snem 2021 u Novak u lah pynliem noh ia u Musetti ha ki san set iakhun jong ki ha Roland Garros bad u long ruh u nongkhur nam lahduh arsien ha katei ka lympung iakhun kaba u ialehkai mynta hadien ba u lah dep ban rah ia ka thong jingjop ha u snem 2013 bad 2015.
Kumjuh ruh u Jannik Sinner u lah poi ha Monte Carlo hadien ba u lah rung sha ka jingiakhun phainal ha ka sien kaba ar ha ka ATP Masters 1000 bad mynta ka sien ha Miami, ha kaba un sdang ia ka jingiakhun jong u pyrshah ia u Diego Schwartzman  ne bad u David Goffin ha ka jingialehkai ba nyngkong ka jong u ha une usnem ba mynta.
Kumjuh ruh u Medvedev  uba iakhun na ka bynta ban khur ia ka nam jop ba nyngkong na kum katei ka lympung ialehkai ha khyndew-saw, un pynkhreh na ka bynta ban iakynduh bad u Lorenzo Sonego lane bad uban shah jied sha ka lympung ialehkai ha ka jingakhun ba nyngkong ha shuwa ba un iakynduh bad u khlur ialehkai ba paw na Germany u Alexander Zverev ha ka kylla iakhun kaba lai.
Ka Shillong Lajong Football Club ka la lah ban pynliem sa ïa ka Diamond Rock Football Club ha ka jingïalehkai ba ar na Group B jong ka lympung Second Division League kaba la long ha Balaghat, Madhya Pradesh ha ka sngi U Blei.
Ha kane ka jingïalehkai, ka Shillong Lajong ka la jop da 1-0 kol ïa ka Diamond Rock bad ïa kane ka shi kol la ïoh ban thep da u Hardy Cliff Nongbri ha ka minit kaba 68 jong ka jingïalehkai.
U Hardy u la khur ruh ïa ka khusnam ‘Player of the Match’ ha kane ka jingïalehkai.
Ka Shillong Lajong ka la sdang ïa kane ka lympung jong ka Second Division, kaba dei ka lympung hapoh jong ka I-League, da ka jingjop pyrshah ïa ka East Bengal Reserves ha ka 4 tarik mynta u bnai, kata da 1-0 kol.
Ha kane ka jingïalehkai pyrshah ïa ka Diamond Rock, u Coach Bah Bobby Lyngdoh Nongbet u la bujli tang uwei u rangïalehkai ha kaba u la wanrah da u Babysunday Marngar ha ka jaka jong u Amon Lepcha.
Ha kawei pat ka jingïalehkai jong ka Group-B, ka United Sports Club bad East Bengal Reserves kiba dei ki kynhun na Kolkata, ki la ïakhaid noh hadien ba khlem don ba ïoh pynkhih jar.
Lyngba ka jingïakhaid jong kine ki ar tylli ki kynhun na Kolkata, la sngewthuh ba ka Shillong Lajong ka la don ha ka kyrdan ba nyngkong ha ka Group-B kata hadien ba ka la khur 6 point, katba ka United SC ka la ïoh 4 point, ka East Bengal Reserves 1 point bad ka Diamond Rock kam pat ïoh wat tang shi point ruh.
Ka lahduh na ka group bad ruh ka kynhun ba tbit tam na kiba wan ba-ar ha ka group kin ïoh rung sha ka final round jong kane ka lympung.
Ka jingïalehkai ka ban wan jong ka Shillong Lajong kan long ha ka 14 tarik mynta u bnai ha Shillong pyrshah ïa ka United SC bad ka jingïalehkai la buh ban pynlong ha First Ground, Polo, hynrei lada kane ka madan, ïa kaba dang shu siang phlang plastic kam pat long kaba la khreh ha ka por, kumta hap ban rah noh shawei ïa kane ka jingïalehkai.
Haba ngi iohi ia kaei kaba itynnad bad iohsngew ia kano kano kaba sngewtynnad ka pynkhih bad ka pynkyndeh ia ka mynsiem jong u briew.
Kumta, kaei kaei kaba itynnad bad kano kano kaba sngewtynnad ka neh ka sah bad ngi.
Ka dei kata kaba pynmih ne pynkhih ne pynkyndeh ia ka dohnud ba haba um lah ban kun ha kiwei pat.
Haba iohsngew ia ka sur lum paid na ka bom ka ksing ba kan don ka shad ka kmen ne ka pyrta ka shula na ka bynta ka jingpynbna ha shnong ne ba kan don ka bam khana shnong katno ka pynkhih ia ka jingmut jingpyrkhat ki briew.
Ka sur ba sngewthiang ne ka sur ba myllung ka ngam haduh ka dohnud.
Ka sur ka maryn-od, ka besli ne sharati ka pynjaw ummat ia uba ngam jylliew ha kata ka sur.
Kumjuh ruh ka sur tem ne sur rwai ba pynkmen ka lah ban pynklet ia ki jingkhuslai baroh.
Kumba don ka jingong ba ka sur jingtem ka dei ka dawai ia uba paitdohnud ne uba sngewsih.
Ka sur ka duitara ne ka maryngad haba tem ha rympei iing ka thei samla ka nangih nangih katba ka synñia ka nang iaid harud ka dpei barhem.
Katno ka pynkyndeh ia ka mynsiem bad ka dohnud u rang samla bad ka thei samla.
Ka sur Myllung jong ka Sharati u Manik Raitong harud nong ka kyrsiew wat ia ka Mahadei u Syiem na iing paki dulan ban leit prong ia I iingtrep u nongput sharati.
Ha lympung shad, ka sur ong ka bom ka ksing bad ka tangmuri ka lah ban pynkhih ia ka met ka phad bad ki kti ki kjat, ym tang ia ki rang bad ki thei-sotti bashad hynrei wat ia kiba ieng peitkai.
Ka sur jingtem ka pynshoh tar halor ka jingrwai.
Ka sur jingrwai ka aibor ia u nongrwai ne nongphawar ba un nang pynih bad nang pynbang ia ka sur myllung ba thiang.
Ka jingbang ka ijngshngiam jong ka jingrwai ka shong eh ha ki kyntien jong u ba rwai ne u nongthaw jingrwai, kata ka dei ka poitri ne ki kyntien jingrwai.
Ki kyntien jingrwai ki don ka  bor ban ngam sha tynrai jong ka dohnud  briew.
U nongthaw jingrwai ne u nongphawar bap nah um shim ne um kren tang na suiñ, u da ktah ia I mationg.
Ka bor jong ka ka lah ban pynum ne pynkyndeh, ka lah ban pynsmiej ne pynkyndit, ka lah ban kyrsiew ne kynoi ia ka dohnud jong ki nongsngap.
Ha ka jabieng, U Khasi ka don ka sap ka phong ha ka rwai ka siaw bad ka put ka tem naduh ki por hyndai haduh mynta.
U don kata ka bor tipthuh kaba phylla ha ka tynrai long briew manbriew, ha ka imlang sahlang bad ha ka niam ka rukom.
Lyngba ka jingrwai u bsuh ia ka mynsiem tipbriew tipblei.
Ha ka shad riam ne ha ka shad sngewbha ha lympung shad ki don ki sur jingtem na ka bom ka nakra, ka ksing ka tangmuri, ka kynshaw.
Haba tem haba marwei ne ha ka kynhun, khamtam ha iing trep iing skum harud dpei ba syaid ki ju tem ka duitara, ka maryng-od, ka marynthing bad ki put ka besli ne sharati.
Haba don sha lum sha lyngkha bad ia ka rep ka riang ne bad ka jingri jingdup ki put ka besli, ka mieng ne ki put sla.
U Khasi u don ka sap ka phong ban shna hi ia ki tiar put tiar tem la jong naduh hyndai haduh mynta ruh.
Kid a shim khia ia ka namar ki sngewthuh ba ka dei ka deity jong ki ban pynneh pynsah ia kaba la buh bad la hikai da u mynbarim.
Na kiba bun ngut ngi, shem ba u Bah Nokot Khyriem uba na Nongblai (hajan Wah -Khen) , u la pyni ia ka jingtbit jong u ban shna ka ksing & ka nakra, ha kaba u la ioh ka jingpynkup burom na ka Sangeet Nathaik Akademi ka ri India (ha ka 18.12.1999).
U Bah Komik Khongjirem na Wahkhen uba tbit ban put tangmuri u la ioh ia ka khusnam Sangeet National Akademi National Award (2002).
I Zareen Nongrum I la ioh ia ka khusnam National Award for exceptional achievement for excellence in the field of Musix (2006).
U Bah Rojet Buhphang na Wahkhen u la ioh pdiang ia ka khusnam U stad Bisniah Khan Yuva Puraskar – 2007 na New Delhi.
I Dr.Helen Giri iwei na ki nongrwai ba syiang ryndang bad nongpynshlur ia ka put ka tem bad ka rwai ka siaw Khasi, I la ioh pdiang ia ka Padma Shri Award, 2008 na ka President, ka Ri India.
I Dr.Lapynshai Syiem I la pyndep ia ka Sangeet Nipun ha ka Indian Vidhuyapeeth (Hindustan Vocal) na ka  bhatkhanta Sangeet Vidhuyapeeth (Lucknow) 2007 I la pynmih ruh ia ka kot “Evolution of Khasi Traditional Musical Study of the Classical Content.
" U Van counver G.Shullai (National Award – 2010)"Ha ka sur rwai Khasi hyndai ki don ki sur ainguh ia U Blei Nongthaw Nongbuh, ki sur lum, ki sur puriskam ne parom, ki sur myllung ne sur sngewsynei, ki sur shad ryngkat ka ksing, ka tangmuri, ki sur iam briew ne ki sur pangnud ha ka dur ka phawar, ki sur phawar iam Meikha, ki sur phawar ring – maw, ki sur phawar ioh mrad, ki sur iasiat thong.
Katba nangiaid ki por ki tiar tem tiar put u Khasi ki nangwan sa kiwei kiba na shabar, kum ka harumi ka violin, ka piano, ka saksophon, ka drum, ka cassio bad kiwei.
Ki sur rwai Khasi ruh ki l anang mih shuh shuh, kum ka rwai ia luh samla, ka rwai ia la ki kmie ki kpa, ka rwai samla samhoi, ka rwai paralok, ka rwai kynoi khun, ka rwai sneng kraw, ka rwai ha ka pule – puthi, ka rwai ha ka biria, bad kiwei de.
Ha kane ka juk ba hadien ngi shem ba ki la mih bun ngut ki nongrwai, ki rang phawar ha ki rynsan ne ha ki lympung bapher.
Ban iohsngew uba bun balang ki la leit ban rwai ha ka All India Radio, Shillong naduh ba plie ia ka ha ka 01.07.1948 ter ter.
Ki la ioh lad ruh ban pynmih ia ki jingrwai jong ki ha ki Pliang Recorder da kaba leit rwai sha Calcutta (Kolkata) bad Gauhati (Guwahati) kata naduh kumba ha ka snem 1937 ter ter.
Kum kine ki Pliang recorder ki la mih kumba 17 – 18 tylli ei ei, ki don napdeng kine kiba la rwai ruh ha ka ktien Pnar.
Ka Seng Khasi Seng Raid kiwei de ki Seng trei mon sngewbha kiba ieit ia ka put ka tem bad ka shad tynrai ki la nang pynim bad pynneh ia ka put ka tem bad ka shad tynrai ha kylleng ka Ri Khasi.
Nalor ki jingrwai pyrthei, ki bun tylli ki jingrwai niam jong ki Balang Khristan bad ruh ki jingrwai jong ka Seng Khasi, kiba long ki jingrwai ban iaroh ia U Blei.
Katba ka jingstad pyrthei ka nang iaid sted nang mih bun ngut ki nongthaw jingrwai bad ki nongrwai ba ih – sur ryngkat ka tem ka put ha ka Sur Khasi nylla bad kiba thymmai.
Kine ki jingrwai ki la paw pyrthei ha ki bun tylli ki Audio Cassette bad mynta hadien ha ki Compact Disc(CD) ba la leit rwai sha Kolkata, Guwahati bad mynta ha Shillong hi.
Ka Dordaarshan Kendra Shillong kaba la plie naduh ka 30.04.1993 ha kaba la nang ailad ia ki riew don sap ban pynpaw pyrthei ia ki nongrwai ryngkat ki nongtem sur Khasi nylla bad ki sur tem ba mynta.
Ki don bun ngut ki rang bad ki thei ba don ka sap ka phong ha ka rwai ryng-kat ki sur jingtem kiba long shisha ki soh pyni ha ka ri bad ka jaidbynriew.
Watla ka sorkar jylla ruh ka la pynkup burom ia ki katto katne ngut k n ongthaw jing-rwai  bad nongrwai ba don sap ba don phong ban ioh khusnam u Tirot Sing Award for Art & Literature.
Kita ki kynthup ia kine (L) Berywell Kyndiah (1990), Skendrowell Syiemlieh (1991) (L) E.B.R.Wanswett & (L) Litrimai Syiem (2001) & Rana Kharkongor (2006).
Neil Nongkynrih(SCC) (2001), Silbi Passah (2014), Headingson Ryntathiang (2016).
Nangta kine ki jingrwai bad ki sur tem lah ban iohsngew bad iohi ruh mynta ha ki Phlim Video, phlim C.D.bad phlim Cinema.
Kumta, ryngkat ki sur jingtem ba nylla ne ki sur tem bathymmai ka la nangai bor ia ki nongrwai ba don sap don phong ban nang pyn-ih bad pynbang ia ka sur myllung bathiang ba mih na u ryndang ba um jong ki.
Ki pulit ka jylla ki la kham ïoh kem ïa ki nongkhaïi drok ha kine ki sngi khamtam ha nongbah Shillong ba kynthup ïa ki trai bad ki bar jylla shynrang bad kynthei.
Ki la ïoh ban kurup ïa ki drok ba shongdor da ki phew lak tyngka.
Ka long shisha ka jingjop bad ka jingnoh synñiang ka baheh sha ka jingïakhun pyrshah ïa u drok watla ka thma pyrshah ïa u drok kam dei satia kaba jem, hynrei ka long kaba jwat haduh katta katta.
Kam dei kaba suk ban kem ïa ki nongkhaïi drok lymda la biang lypa ki nongai jingtip bad ka jingïatreilang hapdeng ki tnat bapher bapher bad khamtam hapdeng ki pulit jong ki jylla bapher bapher.
Namarkata, ngi hap ban ïaroh haba ki pulit ki ïoh ban kem ïa ki nongkhaïi kiba kham heh wat lada kiba kham heh shuh shuh ban ïa ki, ki don sha kiwei pat ki jylla ne ki Ri kiba don marjan kum ka Myanmar.
Kumba ngi ïohi mynta, jan baroh ki jylla ka thaiñ ki la sdang ban trei tyngeh pyrshah ïa u drok namar ki la pei shkor haduh katno u ktah ïa ki nongshong shnong.
U drok, ym dei tang ba u ktah ïa u nongpyndonkam shimet, hynrei u ktah lut ïa ka ïing ka sem, ka shnong ka thaw, ka imlang-sahlang.
Teng teng ngi pyrkhat ba u drok u ktah tang ïa uwei.
Hynrei lada ngam jylliew, ka jingktah ka kham ïar bad namarkata, sa mih bun ki jingeh.
Ki nongpyndonkam drok kiba la kyrni bha, ki donkam ban ïoh drok man la ka sngi.
Kim lah shuh ban ieh.
Namarkata, ki don ki nongpyndonkam drok kiba ïaid da ka lynti jong ka tuh ka thiem ym tang na ki ïing ki sem jong kiwei, hynrei wat na ïing na sem lajong ban ïoh pisa ban thied drok.
Lada kim ïoh drok, ka met ka phad jong ki kan mad ïa ka jingshitom.
Dei na kane ka daw, ba ki nongdih drok kiba la snar bha kim lah shuh ban shah bad ki thom ïa ka sang ka ma tang ban ïoh ïa uei uba ki donkam.
Ki don bun bah ki longïing longsem kiba duh thiah duh dem katba phi dang pule ïa kane ka jingthoh namar ka jingdon ki nongpyndonkam drok ha ïing ha sem jong ki.
Ki don da ki spah ngut kiba sah ha ki jaka sumar bad kiba pyrshang ban bthat noh ïa u kynjri jong ka jingkyrni namar ki la sngewthuh katno ka shitom ka met ka phad bad ka jingmut jingpyrkhat ym tang halade shimet, hynrei wat ïa ki baieid bathoiñ jong ki.
Ki don ruh bun ngut kiba im hapdeng ka jingpang jingshitom kiba bun jait bun rukom namar ba ki la kyrni palat ha u drok.
Tang kiba ïaid lyngba ki sngewthuh ïa u shiah ba thar bad kumno ka jingpang ka long.
Ki don bun tylli ki longïing longsem kiba la pynlut da ki lak tyngka ban pynïoh jingsumar ïa la ki khun ne ki bahaïing hasem kiba la ngat ha ka apot jong ka jingpyndonkam drok.
Ban sumar ïa kiba la kyrni ha u drok, ka wan ha ka dor kaba rem bad namarkata, ka jinglut ka bun bah.
Ki don bun ngut ki samla kiba la pep noh na ki jingpule jong ki tang shiteng por hadien ba u kynjri jong ka jingkyrni ha u drok u la bat beit ïa ki sbak haduh ba ym lah shuh ban ïaid shakhmat ha ka pule ka dangle.
Ka por ka dawa ïa baroh ban long kiba husiar bad peitngor.
Naduh na ïing na sem haduh ha shnong ha thaw bad kumjuh ruh ha ki shlem jingpule, dei ban ïa long kiba peitngor ïa la ki jong.
Shisien ba la ïohi ïa kano kano ka jingleh pher ha uno uno ne kano kano u ne ka khynnah/samla, dei ban ïasyllok noh mar-mar khlem da buh teng.
Dei ban wad ïa ki daw jong ka jingleh pher ne ka jingkylla ha ka jinglong bad ha ka jingmut jingpyrkhat.
Wat ap haduh ba ym lah shuh ban leh eiei.
Pynlut ïa ka bor bad ka por ha ka ban pynbeit naduh ba sdang hashwa ban babe.
Shim jingïarap na ki doktor ne ki bahaïing hasem ne ki paralok parajor bad ban jingmut kumno ban tan ïa la ki khun ki kti na ka ahor jong ka jingpyndonkam drok.
Lada lah ban leh eiei naduh basdang, ki jingeh ban mad hadien habud kin kham duna shibun bad kan ïarap ïa ki khun ki kti ba kin lait kham kloi na ka jingshah teh shah khum ha ka jingkyrni.
Ryngkat bad ki pulit, ki shnong ki thaw, ki skul, kolej, skulbah bad baroh ki nongshong shnong ki dei ban ïatreilang.
Ym don tang kawei ne ar kynhun ka ban lah ban ïakhun ïa kane ka jingeh ka bakhraw kaba kum ka jaitbynriew bad ka jylla ka mad.
Wat ap haduh ba u drok un bam duh syndon ïa ki khynnah bad ki samla jong ngi kiba dei ka lawei jong ka jylla.
Lada ngam jylliew, u drok u wanrah ïa kiba bun ki jingeh bad jingma ïa baroh.
Wat ap haduh ba yn da don ki nongpyndonkam drok ha ïing ha sem.
Wat ong ba tang kiwei kin ngat, nga te ngan lait.
Long kiba husiar ïa la ki jong bad wat pynslem ban shim jingïarap nangne nangtai.
Ka patok ne byndi kam dei ka kut ka ban lah ban bthat ïa u kynjri jong ka jingshah teh mraw ha u drok.
Ka patok ne byndi ka dei eh na ka bynta ki nongkhaïi drok kiba la riewspah da kaba pynsyrtok ïa kiwei.
Na ka bynta ki nongpyndonkam, ym ki nongkhaïi, ki donkam jingsumar met bad mynsiem.
Ïatreilang na ka bynta ka lawei lym kumta ka jingjot ka la ap lypa ïa baroh – bad ïa kiba pyndonkam bad kumjuh ruh ïa ki bym pyndonkam drok.
U Wolbetstar Ramsiej u la wan ha ka kyrdan ba ar ha ka jingïamareh marathon ïa kaba la tip kum ka Guwahati Half Marathon ba la pynlong da ka IIT Guwahati.
Ha kane ka Guwahati Half Marathon kaba la pynlong ha ka Sngi U Blei ka 9 tarik la don haduh palat 2500 ngut ki nongïashim bynta kaba la pynlong ïa kane ka jingïakop kaba jop.
Ha kane ka jingïamareh kaba mynta u snem, ki nongmareh ki la wan na kylleng ka ri ban ïashim bynta ha kane ka jingmareh kaba la pynlong ruh halor ka phang ‘Run for Zero Hunger’.
Ha kane ka sngi, u Gyanendra Pratap Singh, DGP ka Assam Police u la ïadon lang kum u kongsan, katba u Dr.Nitul Gogoi, IPS IGP bad ka Sarmistha Baruah, APS ki la ïadon lang kum ki symbud kongsan.
Namar ka jingbun palat jong ki nongïashim bynta kiba la wan na kylleng, kumta ïa kane ka jingïa mareh la phiah ha ki lai bynta, kata ka Glory Run, kaba dei ka jingmareh kaba 21 kilometer, ka Spirit Run kaba dei tang 6 kilometer kaba dei tang na ka bynta ki nongshong shnong ka Guwahati bad ka General Championship kaba dei thik tang na ka bynta ki skul bad kolej.
Ïa ka jingmareh la sdang da ka Professional Marathon kaba 21KM ha ka por mynstep ha Nehru Stadium Guwahati, Gandhi Basti bad la pynbud pat da ka jingmareh kaba 6 kilometer na ka bynta ki paidbah.
Haba phai sha ka thup ki nongjop, kata ha ka kyrdan ki shynrang ha ka 21 km, u Korie James Kipleting u la wan ba nyngkong, u Wolbetstar Ramsiej u la wan ba-ar bad ka kyrdan ba lai ka la leit sha u Pawan Kumar Singh.
Ha ka liang ki kynthei pat, ka Renu Singh ka la wan ba nyngkong, ka Sanghamita Mahata ka la wan ba-ar bad ka Shyamali Singh ba-lai.
Ha ka jingmareh kaba 6 kilometer ki shynrang pat, u Daniel Wahlang u la wan ba nyngkong, u Mehdi Hassan ba-ar bad kyrdan ba-lai sha u Sainkupar Jyrwa.
Ha ka liang ki kynthei pat ka Pahi Kept ka la wan ba nyngkong, ka Sabina Rai ba-ar bad kyrdan ba-lai sha ka Sangria Terrapin.
Ha kane ka khubor la ong ba bun ngut ki paidbah nongshong shnong ka Umogidi ki la duh ei la ka jingim na ka jingsiat dusmon ki riew kieng atiar ha Nigeria bad ha ka Sngi Thohdieng kitei ki paidbah ki dang wad pat ia kiwei kiba dang jah hadien ka jingshah thombor ha ki kynhun lehnoh ha katei ka jingjia.
La ong ba watla ia ka daw jong katei ka jingjia ym pat lah ban tip shai, hynrei la ju tip pat ba ki lehnoh ki ju thombor bad pyni bor man ka por ia ki paidbah nongrep kiba don ha katei ka jaka.
Katei ka jingjia ka la jia ha ka Sngi Balang bad la ong ruh ba ki dang don shibun ngut kiba dang jah hadien jong katei ka jingjia, ia kiba dang pyrshang ban wad tad haduh jong ka step Sngi Saitjaiñ.
Ki paidbah jong katei ka shnong ki la iathuh ba ha katei ka sngi, kitei ki riew kieng atiar ki la leit ban siat naphang ia kat kiba don ha katei ka shnong, ha kaba kiba bun ruh ki paidbah nongshong shnong ki la shu iapher ruma sha ki khlaw- ki btap tang ban lait im, hynrei bun ruh ki la shu shah siat iap bad shah siat dusmon hapdeng ka jingphet krad jong ki.
U Bako eje, uba long u heh jong katei ka thaiñ, u la iathuh ba katei ka jingjia ka la jia ruh ha katei ka sngi katba kitei ki paidbah nongshong shnong ki dang leh burom bad pyndep khatduh ia ka met jong 3 ngut kiba la shah siat bad shah thombor ha ki sngi ba la leit.
Utei u heh u la iathuh ruh ba u khun jong u, u long uwei napdeng jong kitei kiba la shah siat iap ha katei ka jingjia ha katei ka sngi.
Shuh shuh ruh la ong ba watla ki bor pahara ki la leit ban her mar-mar sha katei ka jaka tang mar ia ïohsngew ia katei ka khubor, hynrei kim lah pat ban ialeh pyrshah bad katei ka kynhun kieng atiar ha katei ka sngi.
Kawei ka nongtrei ap khyllung kaba la don 33 snem ka rta ha Singapore, ka la shah kem bad shah pynngat hapoh ki kyndon aiñ jong ka jingshah set patok ba 6 bnai kynthih, hadien ba ka la dait ia iwei na ki khun synrap kiba ka dei peit, tang namar ba im thiah ha ka por ba ka pynthiah ia ki.
Ia katei ka briew la ithuh kum ka Masita Khoridaturochmah, bad la rai ban shu set patok noh ia ka haduh 6 bnai kynthih halor ka jingleh torti jongka ia itei i khyllung kynthei da kaba pynshitom bad pynmynsaw ia i tang namar ba kam lah ban pyniohthiah ha ka por kaba biang.
Ka ïingbishar na Singapore, ka la iathuh ba ka Masita kaba long ka nong Indonesia, ka la sdang ban trei ha katei ka iing dei naduh u snem 2021 bad ki kamram jongka ha katei ka iing ka long ban peit ia kitei ki 2 ngut ki khun synrap bad ha kajuh ka por ruh ban trei ia katto katne ki kam iing ba rit- ba ria.
Hynrei ha ka 26 tarik jong u Jymmang, ka trai jong katei ka iing ka la mih na iing ban leit shaw skul ia kawei pat ka khun heh, ha kaba ka Masita pat ka don ha iing ban ap ia kitei ki 2 ngut ki khun synrap kiba dang don dang 1 snem 2 bnai ha katei ka por.
La ong ruh ba dei ha katei ka sngi ba katei ka nongtrei ka la pyrshang ban pynthiah ia kitei ki khyllung kumba ju leh man ka sngi, hynrei hadien kumba shiteng kynta, katei ka nongtrei ka la khie bitar hadien ba iwei napdeng jong kitei ki synrap, im shym la iohthiah satia wat haba ka la pyrshang ban kyn-oi bad pyniohthiah ia ki.
Kumta katei ka nongtrei, da ka jingdom, ka la dait ia itei i khyllung na kti ka diang haduh ba ka kti jong itei i khyllung ka la mong bad sah dak.
Hadien shiteng kynta pat ba katei ka trai iing ka la wan phai, ka la leit ban pynkhreh ja miet ia ki khun rit jongka, bad ha ka por ba ka ai bam ia ki, ka la iohi liak ia katei ka bynta ba mong bad paw dien bniat jong ka kti itei i khyllung.
Kumta ka la sngewthuh shai ba dei beit katei ka nongtrei kaba la dait ia i bad kumta ruh ka la kylli bad tohkit bniah ia katei ka nongtrei hynrei kam shym la phla bad ka Masita ka la kyntait beit ba kam shym la dei ma ka- kaba dait ia itei i khyllung.
Hynrei hadien ba katei ka trai iing ka la kylli shi kylli bniah, ka la lap ia ka jinglong tehteh jong katei ka nongtrei bad dei ha katei hi ka por ba ka la pyntip bad ujor sha ki pulit halor ka jingleh jongka, watla katei ka nongtrei ka la dem khohsiew bad kyrpad jur ia ka ban map bad ban ym pynshitom ne pyntip sha ki pulit.
Ki la don kumba 472 ngut ki briew kiba la shah rai pynrem ba kin ïap ha ki kti jong ka aiñ kumba ka long ha u snem 2021 katba ka rai pynrem ïa ki 290 ngut ki koidi ka la shah pynkylla ba kin shah set shirta jingim ha patok ha ki san snem ba la leit, la ïathuh ka sorkar ha Parliament.
U Myntri khynnah jong ka sorkar kmie uba dei khmih halor ka tnat ki kam pohïing u Ajay Kumar Mishra u la ong ban ka ka jingïohlum jingkheiñ na ka kaiphot ba la phah da ka “Prison Statistics India" la ong ba kiba bun tam ki koidi kata da 67 ngut ki dei kiba la shah rai pynrem ba kin shah pynïap ha ki kti jong ka aiñ ha u snem 2021 ha Uttar Pradesh ha kaba la bud da ka Bihar da 46 ngut bad ka Maharashtra da 44 ngut.
Ka rai pynrem ban shah pynïap ha ki kti jong ka aiñ ka long ïa ki 46 ngut kiba la shah pynkylla noh ba kin shu shah set shirta jingim ha patok ha Madhya Pradesh ha kaba la bud da 35 ngut ha Maharashtra bad 32 ngut ha Uttar Pradesh, la ong u Mishra ha ka por ba u la ai jubab halor ka jingkylli ba la buh da u MLA jong ka seng Bharat Rashtra Samithi u Niranjan Reddy.
U Reddy u la pan ka jingbatai bniah ha kaba ïadei bad ka jingshah pynap jong kiba la shah rai pynrem ha ka ban shah pynïap ha ki kti jong ka aiñ bad kito kiba don ki jingshitom ha ki bor jingmut jingpyrkhat.
Katkum ka kaiphot kaba dang shen jong ka “Prison Statistics India" la ong ba ki la don kumba 9,180 ngut ki koidi ïa kiba la ïoh jingtip ba ki la don ki jingduna ha ki bor jingmut jingpyrkhat, ha kaba ka la long da 1.7% na ka jingdon jong baroh kata da 554000 ngut ki koidi ha ki patok ha u snem 2021.
Ka kaiphot ka la ïathuh ba na ki 9,180 ngut ki koidi kiba la don jingshitom khlieh, 41.3% (3,787) ki dei kiba la shah rai pynrem, 58.4% (5,365) ngut ki dei kiba dang shah bishar bniah bad 0.3% (23) ki dei kiba dang shah khmih bniah ha kaba ïadei bad ka jingshahkem ban pyntikna la ki la donkti shisha ne em ha ki kam beaiñ.
Ka sorkar kmie ha u snem 2018 ka la ïathuh ha ka Supreme Court ba ïa ka rai pynrem ban pynïap ha ki kti jong ka aiñ la rai tang sha kito ki runar kiba la pynïap beiñ ïa ki briew ha ka rukom kaba ishyrkhei bad kiba leh ïa ki kam sniew kiba long pyrshah ïa ka longbriew manbriew.
Ki la don kumba saw ngut ki briew kiba la shah rai pynrem halor ka jingleh beijot bad pynïap ha ka rukom kaba ishyrkhei ïa kawei ka briew ha ka bos ha New Delhi ha u  snem 2012 ha kaba kine ki la shah phasi noh ha u Lber jong u snem 2020.
Ka Supreme Court ha u bnai ba la lah ka la bthah ïa ka sorkar kmie ba  ka la dei ban wanrah ïa ka jingïakren bad ki jingïaphylliew jingmut ha kaba ïadei bad ka bynta jong ka jinglum jingtip ha kaba ïadei bad ki jingpynshitom ïa kiba la shah rai pynrem kiba la long ha ki saw phew snem ba la leit.
Ka la ong ba ka jingphasi ïa ki briew na u ryngdang ka lah ban shah ñiew ba ka dei ka jingpynïap kaba long beaiñ la dei ban wad bniah ba ïoh lehse don da kiwei pat ki lad  katkum ka  jingstad saïan ka ban kham pynduna ki jingshitom haba ngat kum ha kine ki rai bad kiba kham biang na ka bynta ki briew.
Uwei u briew ba 26 snem ka rta u la shah kem ha ki pulit ha Northern Ireland mynta ka taïew hadien ba u la pynïap ïa kawei ka kynthei ha Republic of Ireland.
Kane ka kynthei ka dei kaba dang ha ki rta ba 20 snem bad la lap ia ka met ïap jongka na ka jaka sah jongka ha nongbah Limerick ha ka janmiet jong ka Sngi Ba-ar.
Kumta la ong ba ka tnat Police Service of Northern Ireland (PSNI) ka la ioh kem noh ia utei u briew ha ka Sngi Palei bad la rah noh ia u naka bynta ban pyndep ia ki jingtohkit ba bniah hapoh Belfast.
U la shah pynngat ejahar ha ka Sngi Thohdieng mynmiet bad u la hap ban shah hajir hakhmat ka ïingkashari jong ka Belfast mynta ka Sngi Saitjaiñ.
Ia ka kam ban tohkit bniah halor katei ka jingpyniap jong utei u runar, yn shimti bad yn iatrei lang da ka tnat pulit PSNI bad kumjuh ruh ka tnat pulit ka Ireland hi.
Ha ki khyndiat por ba la leit, uwei u rangbah 33 snem ka rta, u la pyniap ia la ka jong ka kurim kaba dang 25 snem ka rta ha Manipur, hashwa ba un leit pyndem noh ialade hakhmat ki pulit.
Kumta ruh la kem bad tohkit bniah ia u, ha kaba yn sa leit rah hajir ia u hakhmat ka iingbishar ka Manipur ha ka 15 tarik jong une u Iaiong.
Katkum ki khubor la iathuh ba katto katne ngut ki longkmie ki la mih shakhmat ban pyrshah jur halor katei ka jingleh donbor jong utei u briew, khlem da kheiñ shuh wat ia la ka jong ka kurim bad kumta ruh ki la leit ban dawa ia ka iingbishar ha Bishnupur ba kan pynioh ia ka hok halor ka jingshah pyniap jong katei ka longkmie 25 snem.
Ha ka Sngi U Blei jong ka taiew ba la lah, ki nongialam jong ka Joint Action Committee (JAC) ki la leit ban kynduh ia u Myntri Rangbah ka jylla u N.Biren Singh ha ka ophis treikam jong u haba iadei bad ka jingiakhun ban pynioh ia ka hok halor ka jingshah pyniap katei ka longkmie, ia kaba la ithuh kum ka Ningthoujam Asha Devi.
La ong ruh ba katei ka Committee ka la dawa ba dei ban rai pyniap ia utei u rangbah uba don kti ha ka jingpyniap ia la ka jong ka kurim.
Kumjuh ruh na ka liang u Myntri Rangbah ka Manipur, u la ong ba ka Sorkar Manipur kan ialeh katba lah ban pynkloi bad ban pynioh ia ka hok jong katei ka longkmie kaba la shah shim jubor ka jingim ha la u jong u kurim ha ki khyndiat por ba la leit.
Ha kajuh ka por ruh u la phah ia ka khubor sngewlem sha ka iing jong katei ka longkmie halor ka jingduh noh jongki ia katei ka longkmie ha kum katei ka jingjia kaba sngewsih bad ka bym lah ban mutdur bad kumta ruh u la ong ba ka Sorkar kan ym ailad ia kum kitei ki jingjia ba kin dang jia biang nangne shakhmat bad kumta ruh yn shim ia ki rai pynshitom katkum ki kyndon pynkheiñ aiñ kiba iahap bad ka jingleh pynkheiñ aiñ jong u.
La ong ba utei u rangbah u la leit ban pyndem hi ialade hakhmat ki pulit tang mar iadep ban leh ia katei ka kam pyniap briew ha katei ka sngi.
Ki pulit ki la iathuh ba kane ka la jia ha ka 26 tarik u Lber bad ha ka por kumba 6:30 mynstep, hapoh ka thaiñ Ningthoukhong Mamang Lamyai Taothabi pat, hajan ka Loktak Lake jong ka distrik Bishnupur hapoh Manipur.
Ia utei u rangbah pat la ithu kyrteng u Heisnam Bigyananda uba dei na Lamyai Taothabi pat bad uba la don 33 snem ka rta bad u la dung iap ia la ka jong ka kurim da ka tari katba ki dang thmu ban leit sha ka jaka leit bar da ka lieng ha katei ka por.
U Myntri Rangbah jong ka Tamil Nadu u M.K.Stalin u la buh ka jingkular hapoh State Assembly ba ka sorkar jylla kan ym ailad ïa ka jingtih ïa ki marpoh khyndew ha ki thaiñ ba don harud jong ka wah Cauvery.
Kum ka jingai jubab halor ka jingbuh jingkylli da ki dkhot ba bun jong ki seng saiñ pyrthei, kynthup u MLA jong ka seng CML u  T.R.B.Raaja, u la ong ba ha kano ka rukom ki dkhot hapoh ka ïingdorbar ki la lyngngoh haba ïohsngew ba ka sorkar kmie ka la jied ïa ki lai tylli ki Block ha Tamil Nadu na ka bynta ban buh ïa ka jaka bam die ïa ki marpoh khyndew ha ki distrik kiba don harud jong ka wah Cauvery, ma u ruh u la kyndit haba u la ïoh jingtip halor kane.
U la ong ba shen yn sa bishar bniah halor kane, u la phah da ka jingthoh sha u Myntri Rangbahduh u Narendra Modi ha kaba la buh ka jingkyrpad ïa u ba u la dei ban weng noh ïa kitei ki lai tylli ki Block ha Tamil Nadu ba la thmu ban buh bad die ïa ki marpoh khyndew.
U la ong ba u la phah ïa ki kopi sha u nongïalam jong ka seng DMK ha Parliament u T.R.Baalu bad bthah ïa u ba u la dei ban aiti ïa ka sha u Myntri ka sorkar kmie uba dei khmih bad ban buh jingthoh ha kaba ïadei bad ka jingpyrshah jong ka jylla halor kane ka jingthmu pyntreikam.
Naba u Myntri ka sorkar kmie uba dei khmih halor kane um don, u Baalu um lah ban ïakynduh ïa u markhmat, u la ong.
Ha kaba ïadei bad kane, u la ïakren bad u Myntri lyngba ka Phone bad ka shithi ka la kular ba ka sorkar kmie kan sa khmih bniah ha kaba ïadei bad katei ka jingthoh ba la phah da u Myntri Rangbah bad ong ïa u ba um dei ban don jingkhuslai halor kane.
U Stalin u la ong ba u la khmih bniah ha kaba ïadei bad kane ka mat bad ka sorkar Tamil Nadu kan ym ai jingbit ei ei na ka bynta ban tih ïa ki marpoh khyndew ha ki thaiñ ba don harud jong ka wah Cauvery jong ka jylla.
‘Nga ong ïa kane ym tang ba nga dei u Myntri Rangbah hynrei kum u briew uba dei na kane ka thaiñ na Tiruvarur distrik ha kaba ka sorkar kan ym ai jingbit na ka bynta ban tih ïa ki marpoh khyndew", u la ong.
Kiba bun na ki nongïalam jong ka seng Congress ha Telangana ki la shahkem ha ki pulit ha ka sngi Saitjaiñ hashwa ka jingleit jngoh jong u Myntri Rangbahduh u Narendra Modi sha ka jylla.
U President jong ka National Students Union of India (NSUI) u Balamuri Venkat, u President jong ka Youth Congress u Shivsena Reddy, u President jong ka kynhun ki Dalit jong ka Congress u Pritam bad kiwei pat ki la shahkem.
Ka jingleit jong u Myntri Rangbahduh sha Hyderabad ha katei ka sngi ka long na ka bynta ka jingleit plie bad buh ïa u mawnongrim jong ki Project kiba la kot sha ka T.11,300 klur ha Telangana nalor ka jingpyllait paidbah ïa ka Secunderabad-Tirupati Vande Bharat Express.
Ha kane ka sngi jong ka jingleit jong u Myntri Rangbah, ka la don ka jingpyrkhing ha kaba ïadei bad ka rukom ïaid jong ki kali.
U mawnongrim ba u Myntri Rangbahduh u la leit plie ka dei ïa ka AIIMS Bibinagar bad san tylli ki National Highway Project.
U la leit plie ruh ïa u mawnongrim na ka bynta ban pynbha ïa ka Secunderabad Railway Station bad ïa kiwei pat ki Project kiba ïadei bad ka tnat Railways.
Kane ka rel Vande Bharat kaba thymmai kan sa kham pynduna ïa ka por ban leit jingleit hapdeng ki ar tylli ki nongbah da kumba shiteng kynta bad ba kan sa ai jingmyntoi na ka bynta ki nongleit ïaid riewblei.
Ki bor pulit jong ka jylla Tripura ha ki khyndiat sngi kiba la leit noh ki la kem ïa ki 8 ngut ki briew na ka daw jong ka jingdonkti jong ki ban pynïap ïa kawei ka longkmie hadien ka jingsuba ba katei ka longkmie ka dei ka nongleh byrtong.
Kat kum ka jingïathuh jong ki bor pulit, kitei ki 8 ngut ki runar ki la donkti ban pynïap ïa katei ka longkmie ha ka shnong Behalabari, Khowai district jong ka jylla Tripura.
Ki bor pulit jong ka jylla ki la pyntip ruh ba katei ka jingjia ka la jia ha ka miet jong ka Sngi Palei kaba la dep (6 tarik) ha ka kyntoit Lengtibari, Behalabari, Khowai district.
Ki bor pulit ki la pyntip ruh ba na ka liang ka jong ki ki la ïoh jingtip ba kawei ka kynhun ka la rahbor ïa kawei ka longkmie bad donkti ban pynïap ruh ïa ka.
Ki la ïathuh ba halor katei ka jingïoh jingtip, ki la pynlong ïa ki jinglum jingtip bad sdang ruh ïa ki kam leit thwet hynrei kim shym la lap dien shuh ïa katei ka longkmie lane ïa ki runar kiba la donkti ban rahbor ïa ka.
Ki bor pulit jong ka jylla ki la pyntip shuh shuh ba hadien ki jinglum jingtip kiba bniah ki la kem ruh ïa ki katto katne ngut ki samla na katei ka shnong bad na ka jingtohkit pyrshah ïa ki, ki la phla ba ki la dep ban pynïap ïa katei ka longkmie.
Ki bor pulit ki la pyntip hadien ka jingtohkit ïa kitei ki samla, ki la leit ban tam noh ïa ka metïap jong katei ka longkmie kaba la buhrieh bad tep ha kawei ka jaka leit shabar kaba la khang khyrdep.
Ka longkmie kaba la shah pynïap ka dei kaba la tip kyrteng kum ka Kaushalya Ghatual (45 snem ka rta).
Ki 8 ngut ki runar kiba la shah kem na ka daw jong ka jingdonkti jong ki ha katei ka kam beaiñ ki kynthup ïa u Charitra Kanda (40 snem ka rta), Mithun Kanda (18 snem ka rta), Akash Kanda (18 snem ka rta), Kajal Kanda (65 snem ka rta), Sanjit Kanda (20 snem ka rta), Bimal Kanda (19 snem ka rta), Ajit Kand (25 snem ka rta) bad u Chandan Tanti (35 snem ka rta).
Halor katei ka jingjia, na ka liang ki bor pulit jong ka jylla ki la pyntip ba ki la dep ban pynrung da ka mokotduma pyrshah ïa kitei ki runar bad la pynsdang ruh ïa ki kam tohkit pyrshah ïa ki.
Ki nong Mumbai ki ju ong ba ki lain rel, ki dei ki lain jingim jong ki.
Hangne ruh ka wah Umiam bad ka jingkieng dam, ki dei ki jingim jong ka jylla.
Kane ka wan hakhmat duh ba ka sorkar ka dei ban shim khia noh kloi, namar ym lah ban tip ba ka dang khlain ne em, khamtam lada wan u jumai ba jur.
Bun tylli ki dam ha kiwei ki Ri, ki pra kynsan kynsan.
Ka Ri jong ngi ka mad ia kum kine ki jingjia ba sngewsih ha ki snem ba lah leit.
