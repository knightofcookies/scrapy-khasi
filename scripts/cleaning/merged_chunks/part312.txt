U President ka National People’s Party (NPP) u Conrad K Sangma u la ther tyngeh ïa ka Trinamool Congress (TMC) khamtam ïa u nongïalam jongka, u  Dr.Mukul Sangma ba u la pynlong langkñia ïa ki paidbah ka Garo Hills.
U la ong ba ka rai jong u Mukul ban ïakhun na Songsak bad na Tikrikilla un sa ïoh ïa ka bainong namar ba ki paidbah kila buh jingkylli ïa u shaphang ka jingphet jaka na Ampati sha Songsak bad mynta sha Tikrikilla, ha kaba un hap ban ieh noh lada jia ba un jop.
“Mynta ka sngi ha Tikrikilla nga kylli na ki paidbah shaphang u Mukul ba ïakhun na Tikrikilla bad na Songsak.
Ki kwah ban buh jingkylli shaphang ka jingkylla jaka jong u na Ampati sha Songsak bad mynta sha Tikrilla.
Kaei ka jingsngew skhem kaba u lah ban pynshisha? Hato un iehnoh ïa ka Songsak ne ïa ka Tikrikilla lada u jop na baroh ar tylli? Ki paidbah ki bishar ïa u", la ong u Conrad ha ka jingïalang paidbah ha Bajengdoba ha North Garo Hills.
Haba pdiang ïa u Silman K Sangma u khun u Myntri Rangbah barim ka jylla u Salseng C Marak, uba dei ruh u MDC barim, ryngkat ki spah ngut ki nongkyrshan, u la ong ba ka NPP kan sar lin baroh kawei ka Garo Hills namar ba ka dei ka parti kaba skhem bad kaba khlaiñ kaba lah ban pyni da ki kam.
U Conrad u la ther ruh ba ki paidbah kila ïohi ïa ki buit jong u Mukul Sangma bad ka parti TMC kaba wan na West Bengal bad na kane ka daw, kila phet krad lut na ka TMC ban leit ïasoh sha ka NPP.“Ka jingwan tuid ki paidbah ban ïasoh sha ka NPP kan long ka sakhi ba ha ka 27 tarik Rymphang kan dei ka pyni.
Kylli nangno nangno ruh ha ka jylla, la ka dei ha Khasi-Jaiñtia Hills ne sha ka Garo Hills, ki paidbah kin ïathuh ba ka dei tang ka NPP kaba skhem.
Ka parti kaba tymmen tam ka Congress ka la tlor namar ka jingïaphet lut ki nongïalam bad ki paidbah ki peit khmat sha ka NPP kaba lah ban wanrah ïa ka sorkar kaba skhem bad pyni da ki kam", la ong u Conrad.
U la ong ba peit ha Chokpot,u MLA na Congress u la phet sha ka TMC bad bun ki sorkar barim kim ju peit ïa ki konstitwensi bym don u MLA ha ka liangsynshar hynrei ka NPP kam leh kumta.
“La mang pisa T.35 klur ïa ka surok na Baromile sha Chokpot namar ba ka surok kaba bha kan wanrah ïa ka roi ka par", la ong u President ka NPP.U Conrad u la kren ruh ïa ka Focus bad ka Focus Plus skhim,  ha kaba ka sorkar kala pynlut 450 klur tyngka ban ïarap ïa ki nongrep bad 6.5 lak tylli ki longïing ha ka jylla kila ïoh jingmyntoi na kane ka skhim.
“Ka WE Card ka TMC ki dei tang ki jingpynbiej elekshon, wat shah pynbiej ha ki jingkular ba thylli", la ong u Conrad.
Haba ong ba ka lyer ka jingkylla kan poi, u Conrad u la ong ba ka NPP kan sar naphang ha Garo Hills kynthup na Ampati bad na Tikrikilla ha kane ka elekshon.
Ha kane ka jingïalang la ïoh ruh ïa ka jingkren na u Deputy Speaker uba dei u nongïalam ka NPP u Timothy D Shira uba la ther ba ym don ba lah ban ïatreilang bad u Mukul Sangma.
“Ha kane ka elekshon, u Mukul u kwah lut ïalade ha ka Congress, haba u Vincent H Pala u shah thung kum u President ka MPCC, u Mukul u sngewthuh bym lah ban leh eiei, u phet ban ïasoh sha ka TMC.Ka TMC kan ym jop wat tang uwei ruh ha Khasi-Jaiñtia Hills.
Uwei u kyrtong ka TMC ha konstitwensi ha Shillong, u la phet noh ban ïakhun kyrtong shimet hadien ba ka TMC kam lah ban suhthied sha ki paidbah", la ong u Shira.
La ïoh ruh ïa ka jingkren na u kyrtong ka NPP u Pongseng Marak bad kiwei.
U National Vice President ka National People’s Party (NPP) uba long ruh u Symbud Myntri Rangbah ka jylla u Bah Prestone Tynsong, ha ka 2 tarik Rymphang u la kynnoh ba u nongïalam ka liang pyrshah u Dr.Mukul Sangma u la don ka jingïasylla bad ki nongïalam ka Bharatiya Janata Party (BJP) namar u la don ka jingthmu ban mih noh na ka Meghalaya Trinamool Congress (TMC) hadien kane ka elekshon kaban wan.
U la kop ba ka Meghalaya Trinamool Congress (TMC) kan ïoh tang kumba 5 seat ha kane ka elekshon kaban wan.
Kane ka jingkren jong u Bah Prestone ïa u Dr.Mukul ka long hadien ba la don ka jingkynnoh ba u nongïalam ka liang pyrshah u Dr.Mukul Sangma u la don ka jingïasylla ban pynïasoh ïalade sha ka Bharatiya Janata Party (BJP).
Haba kren sha ki lad pathai khubor kane ka sngi, u Bah Prestone u la ong ba ka la don ka jingïapynbeit hapdeng u Dr.Mukul bad ka BJP hynrei um tip kaba kumno.
“Kaba nga tip shai kdar ba ka la don lypa ka buit jong u Dr.Mukul bad lada u jop 3-4 ngut un pynïasoh bad ka BJP.Nga tip thikna ïa kata namar ha ka jingïalang paidbah ha Garo Hills, u myntri rangbah ka jylla u Conrad K Sangma u la ai ksai ïa kata", la kam u Bah Prestone.
U Bah Prestone u la ong ba u Dr.Mukul ba ha kano kano ka por un mih na ka Meghalaya TMC namar u la tip ba ka TMC kan nym ïoh bun ngut ki MLA ha kane ka elekshon ban wan.
Ha kaba ïadei bad ka jingkynnoh u Dr.Mukul ba ka NPP ka dei ka Team B jong ka BJP, u Bah Prestone u la kyntait bad ong ba kane kam dei kaba shisha.
U la ong ba tang kawei kaba u tip ba hadien ka elekshon u Dr.Mukul un leit pynïasoh ïalade sha ka BJP.Kut noh ka lympung ïalehkai phutbol na ka bynta kiba duna ka bor ïohi kaba la pynlong hapoh Nongbah Itanagar jong ka jylla Arunachal Pradesh naduh ka 28 tarik Kyllalyngkot haduh ka 30 tarik Kyllalyngkot 2023.
Ha kane ka jingïalehka ka Arunachal Pradesh (ha ka liang jong ki shynrang) bad ka Nagaland (ha ka liang jong ki kynthei) ki la lah ban long ki kynhun ïalehkai ba rah ïa ka nam lahduh ha ka lympung ïalehkai ba la tip kum ka 4th North East Zonal Blind Football Championships.
Kane ka lympung ïalehkai kaba saw jong ka North East Zonal Blind Football Championships ka long lympung ba la pynïaid bad pynlong da ka Indian Blind Football Federation.
Ha kane ka jingïalehkai phainal jong ki shynrang ka Arunachal Pradesh ka la lah ban pynliem noh ïa ka kynhun ïalehkai jong ka Meghalaya da 5-4 kaba long lyngba ka tie breaker.
Haba phai pat sha ka jingïakhun phainal jong ki kynthei ka Nagaland ka la pynliem noh ïa ka Meghalaya da 1 la 0 ha kaba ka la ïoh ban thep da ka Maryiln ha ka kylla step jong ka jingïalehkai.
Ka Nagaland ka la wan ha ka kyrdan kaba lai ha ka liang jong ki shynrang bad ka Assam ka la wan ba lai ha ka liang jong ki kynthei.
U nongïalehkai jong ka jylla Meghalaya u Klingson D Marak u la ïoh ban khur ïa ka nam Top Scorer bad ïa ka nam Player of the Tournament.
Une u samla dang shen ha une u bnai ba la dep u la shah pynkup ruh ïa ka khusnam Kiang Nangbah Award ha ka Sorkar jylla.
Katba ka samla Ribanlin Lyngdoh kaba dei ka thei ïalehkai jong ka kynhun ki kynthei ka la khur ïa ka nam Promising Youngster.
Ki khusnam ha ka liang ki shynrang kiba la khur ha kane ka lympung ïalehkai jong ka 4th North East Zonal Blind Football Championships ki long kumne harum, Promising Youngster – Nyonyok Tolom (Arunachal Pradesh), Best Goalkeeper – Taning Markia (Arunachal Pradesh), Best Defender – Boje Marbom (Arunachal Pradesh), Top Scorer – Klingson D Marak (Meghalaya), Player of the Tournament – Klingson D Marak (Meghalaya), Haba phai pat sha ka khusnam ha ka liang ki kynthei kiba la khur ha kane ka lympung ïalehkai jong ka 4th North East Zonal Blind Football Championships ki long kumne harum, ïa ka nam Promising Youngster – Ribanlin Lyngdoh (Meghalaya), Best Goalkeeper – Jemima Sema (Nagaland), Best Defender – Initoli Zhimome (Nagaland), Top Scorer – Marylin (Nagaland), Player of the Tournament – Marylin (Nagaland).
Ka Meghalaya Association Kickboxing Organization (MAKO) ka la pynpaw ïa ka jingsngewnguh bad ai khublei ïa u Myntri Rangbah ka jylla u Conrad K.Sangma, u Myntri ka tnat sport ka jylla u Bah Banteidor Lyngdoh, bad ïa ka Kong Isawanda Laloo IAS kaba long ka Deputy commissioner barim jong ka  East Khasi Hills District, kumjuh ruh ïa ka tnat Directorate of Sport Meghalaya, Shillong, ka HYC bad ïa kito kiba la kloi ban ïarap ïa ki ha ka jingleit ïa shim bynta ha ka Asian Kickboxing Championship kaba lah long ha ri Bangkok, Thailand naduh ka 10 tarik Nohprah haduh ka 18 tarik Nohprah 2022.
Ha kane ka jingleitshim bynta jong ka MAKO ka Kong Lorenza Songthiang kaba shong ba sah ha Laitkor, Kynton U Mon, ka la khur ïa ka takma Rupa ha ka jingjop ha ka International level ha ka Kickboxing 60 Kg (Kicklight Senior Women).
Ka jingjop bad ka jingwanrah nam jong ka, ka long ka burom kaba khraw ym tang ïa ka Jylla hynrei ïa ka Ri India hi baroh kawei.
Ha katei ka jingleit ban ïashim bynta sha katei ka Tournament la ïalam da u Coach ka Ri India, u Samla Pynshai Mawrie ba shong ba sah ha Mawlai Phudmuri East (B).
U President jong ka MAKO u Donny Ranee bad u Coach ka ri India u Samla Pynshai Mawrie ki la ai ka jingkhublei kyrpad ïa ki nongtrei jong u myntri rangbah, ki ophisar bad ki nongtrei jong ka Ophis jong ka Deputy Commissioner, ki nongtrei jong ka Directorate of Sport Meghalaya Shillong.
Ka Meghalaya Association Kickboxing Organization (MAKO) ka ai khublei kyrpang ïa u Myntri jong ka tnat sports ka sorkar jylla u Bah Banteidor Lyngdoh uba la ïarap kyrpang ïa ki ha manla ki por ba ki donkam bad ki buh ka jingduwai ïa u ba un nang kiew ha ki kam ki jam ba bha jong u.
Ka jingleh bha jong u kan nang ïai long ka jingïarap ïa ki bad kan nang ai mynsiem shuh shuh ïa ki bad ïa kiwei ruh ba kin nang trei shitom ba kin kiew khamtam ha ka liang jong ka jingïalehkai sports.
Ka Himachal Pradesh ka la pynliem noh ïa ka Meghalaya da shi innings bad 124 ron ha ka jingïalehkai jong ka U-25 Col CK Nayudu Trophy kaba la long hapoh Lucknow.
Hadien ba la bteng ïa ka sngi ïalehkai kaba lai da 64/5 ha ka inning kaba nyngkong, ha ka jingbeh kthong ïa ka Punjab 419/6, ka kynhun ïalehkai jong ka Meghalaya ka la hap lut noh da 155, bad ki la shah pynhap noh ha ka inning kaba ar da 140.
U Jaskirat Singh Sachdeva u la ïoh 45 bad u ïoh ban ïalehkai lang bad u Ram Gurung (17) bad u PM Santhosh (34).
U Sachdeva ba u Santhosh ki la ïoh lang 68 ron ha ka wiket kaba phra ha ka jingïalehkai jong ki arngut (partnership).
Haba phai pat sha ka inning kaba ar, artylli ki wiket ki la hap bad u Swastic Chettri (17) bad u Kevin Christopher (37).
U Kevin u la don bynta bad ka 55 ron ha ka jingïalehkai partnership na bynta ka wiket kaba san bad u Joydeepan Deb (44), uba la ïarap lang ïa u Christopher ruh.
Ka kynhun ïalehkai jong ka Meghalaya mynta kan sa ïalehkai pyrshah ïa ka Odisha naduh ka 5 tarik Rymphang.
U kyrtong ka United Democratic Party (UDP) na Mawryngkneng konstitwensi u Dr Oasaphi Jyrwa, ha ka 2 tarik Rymphang u la thep kyrteng ban ïakhun ïa ka elekshon ka ban sa long ha ka 27 tarik Rymphang.
La ïasynran lang ïa u Bah Jyrwa da ki nongkyrshan jong u na Mawryngkneng haduh ka ophis jong u Deputy Commissioner, East Khasi Hills.
U Bah Jyrwa un sa ïakhun pyrshah ïa MLA ba mynta ka Mawryngkneng ba dei ruh u kyrtong ka NPP u Bah Pynïaid Sing Syiem.
Haba kren sha ki lad pathai khubor, u Bah Jyrwa u la ong ba ki don shibun ki jingduna hapoh ka konstitwensi.
U bynrap ba u thmu ban wanrah ïa ka roi ka par ha baroh ki liang la ka long ha ka liang ka surok ka synkien, ka pule ka puthi, ka rep ka riang bad kiwei kiwei.
Haba kren halor ka jingïapher ka jong u bad u MLA ba mynta na ka konstitwensi, u Bah Jyrwa u la ong ba watla ka National People’s Party (NPP) bad ka UDP ki ïadon lang ha ka sorkar synrop kaba kynthup ïa kiwei ruh ki seng, hynrei ka NPP ka dei ka seng kaba heh duh kaba ïalam ïa ka sorkar.
U la ong ba ka UDP ka dei tang ka seng kaba kyrshan ïa ka sorkar.
U la ong shuh shuh ba la ju shim ïa ki rai kiba kongsan da ka NPP ym da ka UDP bad watla don bun ki mat kiba ka UDP ka pyrshah, ka NPP kam ju don kano kano ka jingïamir jingmut lem lane ban pdiang ïa kaei kaba ka UDP ka kren.
U la ong ruh ba ka UDP kadei ka seng riewlum hynrei ka NPP kadei ka national party.
U Bah Jyrwa u la kyntu ruh ïa ki paidbah ba kin ai ka jingkyrshan ba kham khlaiñ ïa ka seng ba kin ïoh kham bun ki MLA khnang ba kin ïoh ban ïalam ïa ka sorkar ba kan long ka jingmyntoi ïa ka jylla hi baroh kawei.
U la pynpaw ruh ïa ka jingthmu ka seng UDP ban pyndep ïa ki jingangnud kiba ka konstitwensi ka don bad ka seng ka don.
Shuh shuh u Bah Jyrwa u la ong ba baroh ki kyrtong ki don ka jingsngewskhem ban poi sha ka thong, hynrei kane ka seng UDP ka long ka kynhun kaba khlaiñ bha bad ki nongïalam ka seng ki long ki kyrtong kiba la ju ïaleh elekshon bad ki paidbah kiba kyrshan ki ai ïa ka jingkyrhu kyrdoh ïa ki.
Hynrei u la ong ba ka shong ha ki paidbah nongkyrshan jong ka konstitwensi hi baroh kawei bad ha ka jingibit u Trai Nongbuh Nongthaw ba kin poi sha ka thong.
Ka seng National People’s Party (NPP) jong ka Ranikor block unit ha ka 2 tarik Rymphang kala pynlong jingïalang kyrkieh ha ka shnong Mawthynrew Rangthong South West Khasi Hills District naka bynta ban jied nongkitkam thymmai bad ruh ban ïa pyrkhat ïa ki kam jong ka seng hadien ba u M.M.Danggo u ba dei u kyrtong bad u president jong ka NPP, Ranikor Konstitwensi u la mih noh na ka seng bad leit pynïasoh pat sha ka seng Bharatiya Janata Party (BJP) ha ryngkat ki nongbud jong u na ka bynta ban ïeng elekshon MLA na kane kajuh ka Konstitwensi.
Ha kane ka jingïalang jied nongkitkam thymmai, la ïoh ban thung president ïa u Nebi T.Sangma na ka bynta ka Ranikor block unit bad kumjuh ruh la ïoh ban jied ïa ki nongkitkam na ka bynta ka youth wing bad ka women’s wing ha ka jingïadon ryngkat lang kiwei de ki nongkitkam ba ha khmat jong ka NPP Ranikor Block Unit.
Da kawei ka sur, ki paidbah jong ka Ranikor Konstitwensi ki la rai ban sei ar ngut ki kyrtong na kane seng ban aireng ha kane ka elekshon bad ki la i bit ban jied ïa u Nelbi T.Sangma bad ïa u Bah Kitborlang Nongrem kum ki kyrtong ban ïaleh elekshon na ka seng NPP na ka bynta ka Ranikor Konstitwensi bad ïa ka rai ba khadduh na ka liang ka NPP Ranikor Block unit kan sa phah sha ka State elekshon komiti ba kin ai ïa ka rai ba khatduh khnang ba kin jied pat tang ïa uwei u kyrtong nadpeng kine ki ar ngut.
Naka liang ki paidbah kila phah ki la pynskhem ïa ka kyrteng jong ki bad lada jia ba ka State elekshon komiti ka rai ïa u Nelbi T.Sangma ne ïa u Bah Kitborlang Nongrem ban long u kyrtong ka seng, ki paidbah kin ïa hun lang baroh khlem da don kano kano ka jingkhñium.
Ha kane ka jingïalang jong ka NPP Ranikor block la ïoh jingkren pynshai na u Bah Kitborlang Nongrem, ba dei u President ka NPYF jong ka distrik, u Nelbi T.Sangma  ha ka jingïadonlang ruh u Bah H.S.Diengdoh u kyrtong na ka Mawkyrwat Konstitwensi, ki nongïalam ba ha khmat jong ka seng NPP Ranikor, ki riew rangbah, ki longkmie bad ki paidbah nongkyrshan baroh.
:Ka jingrwai “Nyngkong ki sngi", ka dei ka jingrwai ba dang thymmai, kaba la dep pyllait paidbah ha ka 17 tarik, Rymphang 2023.
Ïa katei ka jingrwai, u music producer, dei u Waz Kyndoh bad la rwai ïa katei ka jingrwai da u La-B-Baz.
La shna ïa katei ka jingrwai da u Imonmi Nongtdu bad la ring dur da u Lastborn Pdang.
Ïa katei ka jingrwai, la ring da ka drone da u Sanky Dkhar bad la shim bynta da ki tyngshop jong ka Khasi, kynthup ïa u Hunlang Bareh bad u Firstly Rymbai.
Katei ka kynhun ka ai khublei ïa u Heipormi Pohshna, Kening Gympad, Donald Bamon bad ka Olivia Siangshai.
Ha kine ki samoi san snem ba la synshar da ka sorkar Meghalaya Democratic Alliance (MDA) ïa ka jylla Meghalaya ba la lam khmat da ka seng National People’s Party (NPP), ki paidbah, ki kynhun seng bhalang bapher bapher lem bad ki lad pathai khubor ki la ïakren bha tang shaphang kata ka High Level shi high level.
Bun ruh ki bym sngewtynnad satia bad khoh nioh ïa ka namar baroh ki kam, la ki dei kiba rit ne ba heh,khamtam ki mat (issues) kiba ktah matïong ïa u paidbah bad ïa ka ri bad jaitbynriew la  pyrkhat bad tuklar lut  da kata ka High Level.
Ki buit poh jong ka sorkar MDA baroh la pynïaid da ka High Level.
Kaba rai ka High Level kadei kaba biang lut nadong sha dong bad ym don ba lah satia  ban ïaleh pyrshah ïa ka.
Ka High Level ka mih nyngkong eh ha ka por ba ïakhih ïa ka Them motor ha Ïew Mawlong.
Hadien kata,ka la bteng bad kiew raibi  pat ter ter kat man ki kam.
Ha ki kam khappud ruh, hap pyrkhat shwa ka High Level shwa ban ïa soi MOU bad ban pynsah ïa ka Block 1 bad Block 2  sha Assam.
Ha ka jingsiat briew ha Mawlai ruh, imat ïa plan da kata ka High level.
Ha ka kam khaïi tuh dewïong lei, sngewmat  la pynïaid thik thik  da kita ki high level.
Ha ka kam kyllem ka dome ka Assembly ruh, ha ka high level bad ki ong hana wat haduh ka kam thoh Tim ha Polo ruh la tuklar lut ka high level.
Imat kam slem shuh ba lada ki paidbah ki pynjop biang ïa kine ki High Level ha kane ka MLA elekshon 2023, kane ka high level ka lah ban tuklar bad rung syndon kluk wat haduh ïing shet ja ne kamra shet ja jong ki paidbah ruh.
Katne ka la ktah ïa ka ïoh ka kot ki paidbah ha kine ki snem ba la dep ruh, katta ruh ka High Level kam salia satia ki ki paidbah.
Ki driver kali bapli ki la shah khñiot beiñ ha ka kamai kajih jongki man la ka sngi, tip ki sngewthuh ne em ïa kata.
Ki nongdie jingdie madan, nongdie jhur, nongdie mar ba laiphew jait ki nanghiar ka die ka thied jongki man la ka sngi, tip ki sngewthuh ne em ïa kata.
Ka thoh ka pule ka hiar arsut bad ïaid da dien pynban ha ka jaka ban ïaid shakhmat (go backward instead of going forward).
Ka apot ki nongrep bad nongbylla lei yn nai ïakren shuh bad  ym don ba salia ne patiaw satia ïa ki.
Kat shaba phai ki sohsat bad duhnong suda.
Ban pyllait na kane ka sohsat, ka kheiñ burom ka jah burom jong ka jylla jongngi, dei sa tang ban pynduh pyndam noh  ïa ka High Level jong ka sorkar MDA.Lada kwah shisha ban pynduh pyndam ïaka hynrei ka eh shibun  namar kine ki high level ki  pyrkhat tang ïa ka myntoi bad ka ïohnong ma ki.
Hynrei dei tang ka bor u  paidbah ha sngi 27th u Rymphang (February) 2023 kaba dei ka sngi sait khuid lut kdar ïa ki jaboh jabaiñ bad ban wanrah biang ka jingkylla  ha ka synshar ka khadar bad kumjuh ruh ha ka ïoh ka kot bad ka kamai ka kajih.
Lada ki paidbah kim kyndit bynriew shuh ha ka 27-02-2023 ka sngi pynkup bor ïa u paidbah,yn nai ïa kynnoh bad tei pop shuh hadien habud namar ka jingleh hi da lade ïa lade.
Ka jingkyrduh kam kyrduh jam, ka jinghiar ka kamai ka kajih bad ki apot ba laiphew jait kin nang jur shuh shuh nangne shakhmat lada ngi bakla bad ngim ïa pyrkhat thymmai da kumwei pat.
:Ka phlim Khasi, ba kyrteng ka “Wad shyiengkrung", ka ban sa pyni noh shen ha ki cinema, la dep pyllait pyni ïa ka trailer ha ka 22 tarik, Rymphang 2023.
Ha katei ka phlim, la shim bynta da ki tyngshop bad ki puron jong ka Khasi, kynthup ïa ka Kong Destina Mawrie, ba la khlad noh, Alfidarie Kharsyntiew, Shongdorlang Thabah, Dolriech Pakyntein, Regina Lamoo, Prof S Dkhar, Bankyrshanglang Kharnaior, Evansious Kharsohphra, Baiahunlang Marwein, Ibaniewkor Lyngdoh Mawnai, Barishisha Mawlong, R War, Robertto L Mawphlang bad u Favian Sawkmie.
Ïa katei ka phlim, la shna da u S Kharsyntiew bad u Director of Photography dei u Kit Rina Nongrum.
U Music Director jong katei ka phlim dei u Albisfort Kharsyntiew bad la pynmih da u T Kharsyntiew, katba ïa ka trailer, la edit da u Daiainehskhemkupar Dkhar.
Ki kyrtong jong ka KAM ba kynthup ïa ka Kong Angela Rangad, ka Kong Wanpynhun Kharsyntiew bad u Bah Kyrsoibor Pyrtuh, na South Shillong, East Shillong bad North Shillong, ha ka 2 tarik Rymphang ki la thep ïa ka kyrteng jong ki ban ïakhun ïa ka elekshon 2023 ka ban sa thep vote ha ka 27 tarik Rymphang 2023.
Ryngkat ki nongkyrshan ka Kong Angela, ka Kong Wanpynhun bad u Bah Kyrsoibor ki la ïaid paidbah na ki jaka sah jong ki haduh ha ophis jong u Deputy Commissioner ha ka step jong ka 2 tarik Rymphang.
Haba kren sha ki lad pathai khubor, ka Kong Angela Rangad ka la ong, “Ngi kyrmen ba kane ka jingthep kyrteng jong ngi kan poi sha kata ka jingjop bad halor ki mat ki nongrim kiba ngi la pynshai la bun bun snem bad mynta lei lei ba la ïaid ka campaign elekshon, ngi la kynduh ïa ki paidbah ban pynshai halor ki mat jong ngi ban ïakhun elekshon bad ngi kyrmen ba ka jingjop kan dei hi jong u paidbah ban ïoh khamti biang ïa ka hok, ban ïoh khamti biang ïa ka jingshisha ha ka synshar khadar".
“Kumba ngi batai naba sdang, ka jingïakhun jong ngi ka long ban pyrshah ïa ka bamsap bad ban leh pyrshah ïa ki kam sniew (corruption and criminalization) jong ka synshar khadar ha Meghalya.
Ngi ïohi ba ka la hiar arsut na ka daw ba ki don katto katne kiba la knieh noh ïa ka bor u paidbah, kiba bamsap bad kiba pyndonkam ïa ka bor ban leh ki kam ba long beaiñ bad dei na kane ka daw ha Meghalaya ngi sngewsih ban ong ba la hiar haduh katta katta ha ka roi ha par bad ngi ïohi ba ka jingwad bniah jong ki briew shimet ka pynpaw ba naduh ka umbam umdih, shaduh ka ïohkam ïohjam, ka pule puthi, ka koit ka khiah ka dei kaei kaei kaba la sah dien bad kynran dien bad ngi dei ban kam kynti biang noh ïa kine ki hok baroh".
Haba kren shaphang ka Roster system kaba dang shu mih, ka Kong Angela Rangad ka la ong ba mynta ka la dei ka por ban sngewthuh ba la da ki snem, ka la don ka jingpeit shiliang khmat, ka jingshah shiliang bad ka jingpynrung kam tang ïa kiba dei bahaïing hasem kaba dei ka daw ba ka jingkiew kyrdan, ka jingshah transfer ka la long kaba leh shiliang bad ki briew ki ba don ha ka kam sorkar ki tip shai shaphang kane.
Te donkam ka jingpynbeit pynryntih noh kum ïa kine, hynrei ngi sngew ba ngi donkam ban don ka kyndon ba lah ban peit halor ka jingithuh ïa ki blok ki distrik  ha ka rukom thep kam bad dei ban don ka grading system na bynta ki briew ba kham duna ha ka ïoh ka kot.
Hangta kan sa duh noh ka jingleh shiliang ïano ïano ruh.
Haba kren shaphang ka sorkar MDA, ka la kynthoh da kaba ong ka la jur palat ka bamsap hapoh kane ka sorkar MDA la ka dei ha kano kano ka bynta kum ka tih bad khaïi dewïong beaiñ, ym don ka jingmih ba wan hapoh ka jylla ban kyntiew ïa ka jylla, kaba mut ka jylla kam don pisa na bynta ban kyntiew ïa ki jaka sumar hapoh ka jylla kum ka PHC, CHC.Shuh shuh ka la ong, “Ngim shym la lah ban pyrkhat ïa ki aiñ ne ki mat treikam ba dei na bynta ki paidbah ban tei ïa ki paidbah, bad ban pynshong ïa ki paidbah hapdeng lane ban pynthikna na bynta ka bha ka miat jong ki paidbah.
Ka roi ka par ka long kaba donkam na bynta baroh bad dei tang lada ngi buh lang ïa kajuh ka thong ban kiew ngin sa lah ban roi.
Hynrei hangne kam long kumta bad ngi donkam ban sngewthuh bha ïa ka jingmut jong ka roi ka par".
Shuh shuh halor ka ILP ka la ong ba ka dei kaei kaei kaba ïai bteng lah da ki snem hynrei ka dei kaei kaei kaba la pynlong ïa ka sorkar ban kular, ban pyndonkam bakla ïa kane ka jingdaw ban pynphai kylla ban wanrah ka jingsgewthuh bakla.
U kyrtong ka seng National People’s Party (NPP) na Mawshynrut konstitwensi, u Bah Gigur Myrthong, ha ka 2 tarik Rymphang u la leit ban pyndep ïa ka jingthep kyrteng ha khmat u returning officer ka WKHD na ka bynta ban ïakhun ïa ka elekshon 2023.
Ha kane ka sngi la wan ban synran lang ïa u kyrtong da ki nongkitkam ba ha khmat ka seng NPP lem bad ki paidbah nongkyrshan ka seng NPP na Mawshynrut konstitwensi.
Haba kren sha ki lad pathai khubor hadien ka jingthep kyrteng, u Bah Gigur u la ong ba ka thong ba hakhmat eh jong u mynta ka long na ka bynta ka pule puthi bad lada poi sha ka thong un wanrah beit ïa ka People College ha Mawshynrut bad kumjuh ban peit ruh na ka bynta ki surok bad ki lynti ki syngkien.
U la ong ruh ba ban ong mano ba khlaiñ ngam lah ban batai hynrei kum u MLA u la dep ban trei bad pyni ruh ïa u soh jong ka jingtreikam bad ka shong sa tang ha ki paidbah ban ai ïa ka rai.
“Kane kadei ka sien kaba ar jong nga ban ïakhun MLA kumta ki paidbah ki donkam ban pyrkhat bad sngewthuh ban jied ïa ki nongmihkhmat namar ha kane ka kynti kaba mynta ka sorkar kan wan biang ka NPP," ong u Bah Gigur.
Ka Hill State People’s Democratic Party (HSPDP), ha ka 2 tarik Rymphang ka la pyllait paidbah ïa ki mat treikam na bynta ka elekshon ka ban sa long ha ka 27 tarik Rymphang 2023.
La pyllait paidbah ïa kine ki mat treikam da u nongïalam ba rangbah ka seng u Bah KP Pangniang ha ka jingïadon ryngkat lang ki nongïalam ka seng, ba kynthup ruh ïa u nongmihkhmat ba la tbit ba dei ruh u MDC, u Bah Martle Mukhim, ha City Hut Dhaba, Shillong.
Haba kren sha ki lad pathai khubor, u Bah Pangniang u la ong ba ka seng HSPDP, kaba long kawei na ki seng kiba la rim tam ha ka jylla, kan trei ban wanrah ïa ka sorkar kaba khuid, ka bym don kano kano ka bamsap bad ruh ban ïaleh ban pynurlong ïa ka jingdawa la ka jong ka jylla, kata ka Khasi-Jaiñtia State.
Nalor kine, ka seng kan pynleit jingmut ha ka ban thaw ki lad ki lynti ha ka seng kam seng jam na ka bynta ki samla, ban pynbeit ïa u khappud jylla, ban pyntreikam ïa ka Inner Line Permit (ILP), ban pyrshah ïa ka jingwan ki rel lymda don ki kyndon kiban teh lakam ïa ka jingwan rung hapoh ka jylla, ban pyrshah jur ïa ka jingtih ïa u uranium hapoh ka jylla, ban dawa ïa ka jingpynrung ïa ka ktien Khasi ha ka kyrnit kaba 8, ban pynkylla ïa ka polisi halor ka bhah kam bhah jam, bad kiwei kiwei.
Ka Bharatiya Janata Party (BJP) kan ïakhun na baroh 60 tylli ki Konstitwensi ha kane ka elekshon ka ban sa thep vote ha 27 tarik Rymphang 2023.
Ka seng ka la pyllait ruh ïa ka thup kyrteng jong baroh ki kyrtong ki ban ïakhun na 60 tylli ki Konstitwensi.
Haba pynshai sha ki lad pathai khubor ha ka 2 tarik Rymphang hapoh ka Nongbah Delhi, u National Secretary ka seng u Rituraj Sinha u la ong ba ha ka sien ba nyngkong, ka BJP high command ka la rai ban ïakhun na baroh 60 tylli ki Konstitwensi hapoh ka jylla Meghalaya ryngkat ka tien phira “Ban pynkupbor ïa ka Meghalaya" lane “Empower Meghalaya".
U Sinha u la ong, “Da ki snem, ka saiñ hima sima hapoh ka jylla Meghalaya ka la shah ñion ha ka Congress bad ha ki phew snem ba la leit, haba ïa nujor ïa ka jylla Meghalaya bad kiwei pat ki jylla hapoh ka Northeast bad ha baroh kawei ka Ri, lah ban ïohi ba ka duna bha ka roi ka par".
“Ki paidbah ka jylla Meghalaya mynta ki la ngiah ïa ka jingbamsap bad ka jingsuki ban kiew ha ka roi ka par hapoh ka jylla.
Wat mynta, ka jylla Meghalaya ka mad ïa ka jingduk jingkyrduh na ka daw ka jingbym lah ban pynïasoh ïa ki thaiñ nongkyndong, ka jingduh bording bad ka jingbym biang ha ki lad ai jingsumar", u Sinha u la bynrap.
U Sinha u la kdew ba ki paidbah ka Meghalaya ki la pdiang ïa ka seng bad tang ka BJP ka dei ka lad ba lah ban nang pynkhlaiñ ïa ka Meghalaya.
Haba pynbna ïa ka kyrteng jong ki kyrtong, u President ka BJP Meghalaya, u Bah Ernest Mawrie u la ong ba ha u snem 2018, ka BJP ka la ïakhun na 47 tylli ki Konstitwensi hynrei ki la jop tang 2 tylli ki shuki.
“Mynta ka kynti, ka seng ka shan khmat ban pynjop kham bun ki shuki na Khasi-Jaiñtia bad Garo Hills", u la bynrap.
:Ka jingrwai Khasi, ba kyrteng ka “Ïaid bad phi", la dep pyllait paidbah myn ha ka 14 tarik, Rymphang 2023.
Ïa katei ka jingrwai, la thaw bad ai ïa ki kyntien da u Eddie Lyngdoh bad ka Meri Khardewsaw, katba u nongpynmih ïa katei ka jingrwai, dei u B4ndit.
U Director of Photography/Editor, dei u Aiban D Ace bad la shimti ïa ka Make up da ka Banrie Lyngdoh, la tem ïa ka guitar da u Shot Shadap.
Katei ka kynhun ka ai khublei ïa u Remedy Marwein bad u Pascal Nonglang, Merrily Syiemlieh bad u Rime Marwein.
:Ka jingrwai Khasi, ka “Tang ïaphi", la dep pyllait paidbah ha ka 20 tarik, Rymphang 2023.
Ha katei ka jingrwai, la shim bynta da ka Saphira Kshiar bad u Meban lumlang Lynshiang.
Ïa katei ka jingrwai, la rwai da u Khambor Khongkip ( Phum ) bad la thaw da u Bahnis Khongnoh.
Ïa ka Music bad rcording, la shimti da ka kompeni R&N Studio Umkor Pynursla.
La shna ïa katei ka jingrwai da u Amos Suting bad ïa ka camera bad editting, la shimti da u Amos Suting.
Make up artist, dei ka Vella Diengdoh bad ka riam ka beit, la shimti da ka Sagie Lyngdoh.
Katei ka kynhun ka ai khublei ïa u Silverstar Khongnoh, Pyndap Khongmalai bad u Pynshngain Khongnoh.
Ki dawai kynbat ba u khun bynriew u pyndonkam na ka bynta ba un shait un khlaiñ, un khiah krat khiah stang bad ba un lait na kiba bun ki jingpang, ki long kiba u khun bynriew u la pyndonkam mynta da ki spah spah snem ha ka pyrthei.
Ïa kane ka jait jingsumar da ki dawai kynbat ki long kito ki jaitbynriew riewlum, ki jaitbynriew kiba dang sah khyrdong hangne hangtai.
Ym tang katta, ka jaitbynriew Hynñiewtrep ruh ka la pyndonkam ïa ki dawai kynbat mynta la da ki spah snem.
Ïa kane ka jingstad dawai kynbat, la ai pateng da kito kiba tip ïa kane ka rukom sumar na kawei ka pateng sha kawei pat.
Shuwa ba ki Phareng ki ïoh ban ïuhkjat ha ka thaiñ Shatei Lam Mihngi bad hangne ka Ri Khasi Jaiñtia, ki khun u Hynñiewtrep ki lah da tip hi kumno ban sumar ïalade na kiba bun ki jingpang.
Hangne ha ka Bri U Hynñiewtrep, ngi tip kumno ban sumar ïa ki khun kiba dang rit jong ngi.
Ha ka por ba ki dang khunlung bad dang rit bad haba ki ïoh ïa ka jingpang kpoh, ha kine ki sngi kiba mynta, ngi ai ïa ki khun jong ngi da ka dawai Gripe Water.
Hynrei, ki longkmie jong ngi, ki la tip kumno ban sumar ïa ki da kaba ai da  Ñiangsohpet.
Wat haduh kine ki sngi, haba pang shitmet, pang baïong khlieh bad suhkhriat, ki pynsleh ïa u nongpang da ka umsoh Kwit.
Ki khun u Hynñiewtrep ki tip ban sumar ïalade.
Haba pangjyrhoh, ki briew ki khleh ïa ka umngap bad u Sohmarit bad shen shen u nongpang jyrhoh u jem noh.
Sngew lyngngoh ba tip ba u Khasi uba long uba stad haduh katta katta ban sumar ïa kito kiba kheiñ shyieng.
Ha kane ka jingsumar kaba kynthup ïa ka jingpynbeit shyieng bad sop pat ïa kata ka jingmynsaw da ki kynbat ba ki nongsumar ki kheit na khlaw.
Hadien ba kine ki kynbat ki la sdang ban duna bad ban duh jait bad ba shitom ban ïoh na ka daw jong ka jingthang khlaw dusmon jong ki briew bad ruh na ka saw jong ka jingrep bun, ha kaba ki nongrep ki hap ban pynngat ïa ki khlaw bad ban thang ïa ki dieng ki siej bad ki tnad khnang ba kan sboh ka khyndew, mynta ki la sdang ban thung noh ïa kine ki kynbat dawai ha ki jaka lajong.
Sngew tynnad ban tip ba don katto katne ki briew hangne ha Ri Khasi jong ngi kiba nang ban shan ïa ki dawai Homeopathic na u jynthung Jinseng uba mih tang ha ki katto katne ki jaka jong ka pyrthei, kum ha Korea bad Ri Khasi Jaiñtia.
Ha kane ka long ba une u jynthung u long bha ha kine ki jaka na ka daw jong ka jinglong kyrpang jong ka suiñbneng.
U President barim jong ka Ri India, u Dr.APJ Kalam uba wan na nongkyndong, wat lada u la long uwei na ki stad saïan ha kaba pynmih ïa ki tiar pynbthei nuclear hynrei, u la long pat uwei uba sngewthuh bha bad pynshlur ïa ka jingrep ia ki jynthung ban shna dawai kynbat ha Ri India.
Ka Sorkar ka dei ban pynshlur ïa ka jingrep ïa ki jynthung bad ki kynbat ban shna ïa ki dawai kynbat.
Ki briew ki shaniah ïa ki dawai namar ba ba lah ban thied  ïa ki ha ka dor kaba kham tat.
Ka jingdih ïa ki dawai kynbat kim ktah ïa ka jingkoit jingkhiah jong u nongdih ïa kita ki dawai hynrei ki pynkhlaiñ ïa ka bor met bad bad pynkoit na ki jingpang.
Hadien ba ka Elekshon Komishon ka la ai pahuh bha ka por (haduh 40 sngi) ïa ngi ki Nongthep-vote ban pynkhreh bha ryngkat ki jingduwai ban pan jingshai na U Blei namar ka bor synshar ka wan na U, la sah sa tang khyndiat sngi ban leit thep-vote ha ka 27 tarik mynta u bnai naduh 7 baje mynstep haduh 4 baje Janmiet.
La kyntu jur ïa baroh ki 21.62 Lakh ngut ban ym pynlehnohei ïa ka Vote ba kordor.
Kane ka long ka sngi kaba kongsan tam ïa ngi ban rai ha kano ka party ban phah synshar ha kine ki San snem ban wan, sdang naduh sngi bamsmai ka sorkar thymmai kaba mih na kane ka ilekshon.
Ka jingmih na kane kan ktah ïa ka ïap ka im jong ka Jylla ym tang ha kine ki San snem ban wan hynrei ïa ki snem kiba bud hadien kata ruh.
Lada ngi ki 21.62 Lakh ngut ki nongthep-vote ka Jylla, ngi la pynkhreh janai da kaba bishar sani  bha ïa kum kino ki jait Kandidet bad ïa kum kino ki Party ban jied, khlem da kmen toh-hoh ne shad ruma ba la ai peisa,  khlem da jied thurmur, khlem da shah pynthame, shah pynbiej, shah ïalam bakla hano hano, ne shah pynthame da ka kiad ka um, te ka jingmih na ka jingthep-vote ruh kan bit kan biang.
To ngin shaniah ha lade ba kan ym long kumta.
Ha kane ka snem 2022 bad ha kine ki bnai ba la lah, la ïawer paidbah ïa ngi ban wanrah noh ïa ka Jingkylla ha ka sorkar kaba synshar ïa ka Meghalaya, namar kane ka sorkar MDA hapoh Ka jingïalam jong u Conrad Sangma bad NPP ka la synshar bymman palat bad la kynton tang ka bamsap bamkruin baroh San snem.
Ngi ngeit ba ki paid Khasi-Jaiñtia bad Garo ki la thngad ngaw.
La hajar katta ruh ki dang don bun kiba bynnud ïa ki Khiewja  khiewdoh jong ka sorkar MDA-NPP.Hei paid Meghalaya! wat long kum ki Tubalkaiñ hapdeng ki khun Israel ki ba kynshoit ban ym ngeit ïa u Moses ban dup long mraw sah ha Ri Ijypt.
Ka ilekshon MLA ba wan shisien manla ki San snem, kam dei ka Tamasa lehkmen toh-hoh ba heh ka bam ka dih ba aiei ïohei na ki Party bad ki kandidet ki ban shim kabu bad shetshukor shetkylla ynda la jop ilekshon.
Ynda ki la longheh longhaiñ, long Chief Minister/Minister kin sa leh heh kin ym salia shuh, shim kabu kylla bad kjit tang halade.
Lada ngi ki Nongthep-vote ngi biej ngim sngewthuh ne shemphang, ngi hi ki paidbah ngin sa saja, suhsat, shem pap bad babe.
Ïano keiñ ngin kynnoh haba ngi la kmen ïa ka jingaisngewbha da ki mar ki mata ne ïa ka peisa tyngka ba tang 500, 1000 ne kham bun ruh bad ynda la kheiñ ka shongdor tang T.2/- shi bnai.
Katno ka jingkhlemraiñ bad jem daw shisha ! Kaba ngi ki paid nongjied Nongthep-vote ngi da sngewsih kthang eh mynta la 45 snem ei ei, ka dei ka jinglehthok, lehshiliang khmat, jinglehklop, bamsap,  klun tang halade khlem khmih ne ïarap kyntiew lem ïa ki baduk barangli, ki rit ki ria, ki thap ki dab, paidknup paidtrap.
Kiba duk ki la nangduk ki riewspah ki la nangkylla klurpati, ki khyndew ki Shyiap ki la nang shah klun lut ha ki klurpati katba ki rit ki ria ki la nang sah khlem jaka puta, khlem iing khlem sem, khlem kper khlem phrah, khlem lum khlem them, khlem hali khlem pynthor.
Bad kumta ka la long mynta.
Kiba bat ïa ka borsynshar, ïa ki bor aiñ, ki bakhraw batri bad bariewspah ki ïasylla ban khniotbeiñ ïa ki riewmadan: ym don ba salia shuh ïa ki rit ki ria bad ki kupshiliang semshiliang.
Oh, ka dei ka pyrthei ka bymdon ka jingsngewlem ne jingisynei (it’s a cruel world).
Ka jingjied MLA, MDC, MP ha ka Juk mynta la pynshong nongrim halor ka synshar paidbah katkum ki Party System of government.
Baroh ki paidbah kiba la kot rta 18 snem shaneng ki dei ban leit thep-vote ban jied ïa ki candidate kiba mih na ki Party bapher ne kum ki kyrtong shimet ruh (independents).
Kane ka dei ka kamram bad ka hok ba la ai da ka ritisynshar.
Ki paidbah ki jied ruh da ka mon laitluid lajong katkum ka jingibit lajong shimet shimet.
Ki leh ïa kane ruh katkum ka jingstad bad jingshemphang jong ki nongjied hi ryngkat ka jingïohi jngai jong ki.
Kam dei ka jingjied thurmur, jied khleh biej, jied shongshit ne jied tynneng jied kynhun ruma kum ki langbrot.
Ym dei ban pep ban leit thep vote ne wat pynlehnohei.
Mynshuwa ha kito ki snem 1970-72 ne shuwa khyndiat ne hadien khyndiat ïa kito ki snem, ki briew jong ngi ki la jied ïa ki briew kiba don ki reng ki maiñ ki rynieng ki rynïot.
To ka hynnin te ka la leit, ngi don ka mynta 2023, ban saiñdur ïa ka mynta bad lashai.
Ban jied ïa ki Nongthaw Aiñ bad nongsynshar (ym ki nongmihkhmat kumba la pynsngewthuh bakla baroh shikatta), ngi ki paidbah nongjied (voters) ngi dei ban jied ïa ki briew kiba tipbriew tipblei tiphok tipsot, bym don dak siew, ki briew kiba shemphang bad kiba la don kyrdan pule, nangta to ngin  jied napdeng ki candidate ki briew kiba tbit, kiba tiengblei, kiba lah ban shaniah bad kiba lait na ka bamsap, kiba don mynsiem shakri salonsar, bym leh shiliang khmat, ki bym buaid niam, party, buaid bor bad spah, ki bym kylla jutang ne kylla party,  bad jied ïa kiba lait na ka jingshah pynbud nam (sound moral character).
Lada ngi ki paidbah ngim husiar bha shuwa ban shon ha u budam EVM ka jingjot kan wan ha ka synshar khadar namar ba ka jingshon ruma ne bakla ïa u budam mashin EVM sa mih ki MLA yiakjakor, ki MLA bymman, ki MLA bamsap, rhah bor bad spah, ki riew khlemraiñ khlem rem, kiba lute bad bamduh ïa ka spah jong u paidbah ka Jylla.
Wat ong ba baroh ki kandidet bad ki Party ki long kiba pyut suda hynrei, ki Party kim long kiba pyut, dei Katto katne ki briew kiba pyut kiba don ha ki, ki pynpyut ïaki hynrei ym baroh.
Dei ban da bishar bha bad nang ban jied.
Ki dang don bun kiba bha ruh, khamtam kiba dang ieng ïaleh mynta wat ha ki Party rim ruh.
Ha kane ka ilekshon kaba mynta ngi ïohi ba dang don ka jingkyrmen.
Ka jingwan ki Party Thymmai ha ka Jylla kum ka VPP wat la ki don tang khyndiat ngut ki nongïakhun ruh hynrei ki kyrtong ki long kiba tbit suda.
Wat na ka kynhun ka KAM ruh ki Nongïakhun ki long kiba tbit bha katkum ka Juk.
Nangta, shuh shuh, wat la ka AITC kaba la wan ha Jylla kumba katto katne bnai mynta ruh ki don bun ngut ki kyrtong kiba bha bad tbit, kiba biang bha bad ki snar ruh.
Kito kiba la seng ïa ka party ha ka Jylla lei lei bun na ki, ki dei ki snar suda bad ïa kata ngi la dep ïohi hapoh Assembly hi bad habar ka Assembly ruh.
Kaba donkam eh ha kane ka ilekshon ka long ba ngi ki paidbah nongjied MLA ngi hab nang ban jied te.
Ha ka 27 tarik shuwa ban mih na la iing to pyndem ïalade ha ka jingduwai, pan na U Blei ïa ka jingshai ban ïalam ïa phi sha ka thong jong ka jingkwah na ka bynta ki San snem bad wat hadien jong kata ruh.
U MLA bad MDC barim ka Mawlai konstitwensi, u Bah Embhahlang B Syiemlieh u la ther ïa ka seng thymmai, ka Voice of the People’s Party (VPP) da kaba ong ba kadei ka seng kaba kylla sur.
U la ong haba ki wan ha Mawlai ki ong para Khasi, ngi ieid jaidbynriew kyrshan ïa ngi, yn da poi ha konstitwensi ba don u Garo ki ong paralok Garo ngin peit na ka bynta ka jingmyntoi ka Jylla Meghalaya, ynda la poi ha ka jaka ba don ki Mizo bad ki Naga ki kylla sur biang para North East, bad ynda poi ha Pynthorumkhrah ki kylla sur biang namar u kyrtong ka VPP ha katei ka konstitwensi u kren da ka Ktien dkhar ban khroh vote, bad da poi ha katei ka konstitwensi ki ong para nong India.
“Ka jingkylla sur jong ka VPP ka pynartatien ïa ka mynsiem bad ïa ka jingieid ri ka jong ki, bad ym don ka jingshaniah ïa kane ka party," la ong u Bah Embhah.
U Bah Embhah uba dei u adviser jong ka NPP ha Mawlai u la ther ruh ïa u Bah Ardent M Basaiawmoit ba ha u snem 2014 ba u long CEM u kwah ban wanrah ïa kawei ka Bill ban pynkylla ïa ka riti ka dustur jong ka jaidbynriew ba ïa ki khun dei ban ai jait noh sha ki shynrang.
Ki paidbah ka Mawlai Nongkwar ki la ïa risa ban pynpaw ka jingkyrshan ïa u kyrtong ka National People’s Party (NPP), u Bah Teiborlang Pathaw ha kaba da ki spah ngut ki nongshong shnong ka Mawlai nongkwar ki la mih ban sngap ïa ki nongrim jong une u kyrtong.
Haba kren ha kane ka jingïalang kaba la long ha Mawlai Nongkwar u la pynpaw ïa ki nongrim ba u don na ka bynta ban shakri ïa ki paidbah, bad kawei na ki nongrim ba u la buh hakhmat ka long ban pynduh jait ïa u drug na katei ka constituency, nalor kiwei ki kam pynroi bad ki policy ban kyntiew ïa ki samla.
U Bah Teibor uba dei ruh u MDC ka Mawlai u la kiar ban kynthoh ïa ki kyrtong kiba ïaleh pyrshah, hynrei u la pynshai pat ïa ki jingkynnoh jong kiwei ki kyrtong pyrshah ïa u.
Haba pynshai ïa ka jingkynthoh u kyrtong ka UDP, u Bah PT Sawkmie uba la ong ba u Bah Pathaw um nang ban kren phareng.
U kyrtong ka NPP uba la pyndep ïa ka jingpule B.A (Hons.
English) u la kob syndon ïa u MLA barim ba un buh ïa ka jaka bad ka por ban ïatai nia da ka ktien English.
Ha kaba ïadei bad ka jingkynthoh u kyrtong ka seng Congress, u Bah Marbud Dkhar uba la kynnoh ba ka NPP ka la thied ïa 3 ngut ki nongïalam kiba dei ki kyrtong ha ka election u snem 2018 na ka liang u Bah Pathaw u la ong ba ïa kine ki nongïalam u la thied da ka jingieid, bad ther ruh ïa utei u kyrtong ba ïakhun pyrshah da kaba ong ba lada um pat kot ka jingmut jingpyrkhat um pat long uba bit ban ïakhun ïa ka elekshon.
Katba ki jingïalap na ka bynta ka ilekshon ka dang shongshit, ki la mih ki jingkynnoh sam pisa ïa ki katto katne ki kyrtong.
U Bah Brolding Nongsiej, u kyrtong ka United Democratic Party (UDP) na Mawthadraishan konstitwensi uba dei ruh u Myntri ka sorkar Meghalaya, u dei uwei na kiba shah kynnoh.
Ka Election Commission ka la pan jingshai na u Myntri ka sorkar Meghalaya u Bah Brolding Nongsiej halor ka jingkynnoh ba u la sam pisa ha ka konstitwensi jong u, hapoh ka prokram pynroi nongkyndong, kaba long pyrshah ïa ki kyndon ka Model Code of Conduct (MCC), ïathuh ki heh sorkar ha ka 23 tarik Rymphang.
Kawei ka sengbhalang ka la ujor sha u Returning Officer halor ka jingkynnoh ba ka la ïohi ïa kawei ka longkmie kaba shim ïa ka pisa ba la ai u Myntri.
Haba shimkhia ïa kane ka jingujor, u Returning Officer ka Mawthadraishan Assembly konstitwensi jong ka West Khasi Hills District u la bthah ïa une u Myntri uba dei ruh u kyrtong ka United Democratic Party (UDP) ban ai jubab hapoh ka 25 tarik u Rymphang.
Ka ilekshon sha Ïing Dorbar Thawaiñ ka Meghalaya kan long ha ka 27 tarik u Rymphang bad ïa ki vote yn ñiew ha ka 2 tarik u Lber.
U Arpit Upadhyaya, Deputy Commissioner ka Ri Bhoi bad uba dei ruh u District Election Officer, haba kren sha ki lad pathai khubor ha ka 23 tarik Rymphang, u la ong ba ka Distrik ka la pynjur ïa ki bor pahara ha Block II, hadien ba la mih ka jingkren na uwei na ki MLA ka West Karbi Anglong, uba la pynmih ïa ki kyntien byrngem, ban ym shah ïa ki paidbah kiba shong ha Block-2, ban thep vote ha kane ka ilekshon ha Meghalaya.
Shuh shuh, u DC ka Ri Bhoi, u la ong ruh, ba ki bor Distrik tang mar ïa tip halor katei ka jingjia, ki la shimkhia mar mar ban phah ïa ki bor Pulit bad CRPF sha katei ka thaiñ, kata na ka bynta ban ïada ïa ki paid nongthep Vote bad ba kin lait na ki jingpyntieng pynsmiej ha ka sngi ba kin leit ban thep Vote.
Shuh shuh, u DC ka Ri Bhoi, u la ïathuh ba u la dep ban ïakren ïa u Deputy Commissioner ka West Karbai Anglong, nangta sha u Chief Electoral Officer ka jylla, nangta de sa ka jingthoh sha u Chief Secretary ka Meghalaya bad Assam ruh kumjuh, kata na ka bynta ban ïatreilang bad ban lait na ka jingshah pynthut ïa ki nongleit thep Vote sha Meghalaya.
Nalorkata, u DC ula pynmih ruh ïa ka jingmaham sha baroh kiba pynmih ïa ki khubor thok ne kino kino kiba ktah ïa ka jingïaid beit ïaid ryntih ka jingjied nongmihkhmat ha ka jylla Meghalaya bad lada lap ïa kino kino kiba wan rah ïa ka huri hura kaba ktah ïa ka shongsuk shongsaiñ bad lada lap kin sa shah pynngat ha ki kyndon Aiñ kiba tyngeh.
Ha kajuh ruh ka por u la kyntu ïa baroh ki paidbah hapoh ka Distrik ba ki dei ban leit thep vote, na ka bynta ban pyndep ïa la ka jong ka hok.
U Myntri Rangbah duh ka Ri, u Narendra Modi, ha ka 24 tarik Rymphang u la wan ha Shillong ban ïalap elekshon na ka bynta ki kyrtong ka seng Bharatiya Janata Party (BJP) ki ban ïakhun ha ka elekshon ka ban sa long ha ka 27 tarik mynta u bnai, ula ther tyngeh ïa ki seng saiñ pyrthei bapher bapher hapoh ka jylla bad u la ong, “Ki la pynlong ïa ka jylla Meghalaya kum ka mashin ATM, na ka bynta kaei? Na ka bynta ka jingmyntoi shimet jong ki.
"U la kyntu ruh ïa ki paidbah ban ym ngop ha ki jingshah pybiej bad u la ong, “Kum kane ka politik, khamtam ka politik ba hiar pateng (dynastic politics) ha ka jylla ha ki snem ba la dep ka la pynjot ïa ka jylla bad ïa ka phang shatei lam mihngi hi baroh kawei, hynrei nga sngew kmen ban ong ba ka jylla Meghalaya bad ka thaiñ hi baroh kawei ki don ryngkat mynta bad u syntiew Lotus.
"U Modi u la ai jingkren ha ka jingïalang paidbah kaba heh ha Khyndai Lad hadien ba u la shim bynta ha ka roadshow ha nongbah Shillong ha kane ka sngi.
Shuh shuh, u Modi u la ïathuh lypa ba u syntiew Lotus, uba dei ka shap jong ka seng BJP, un sa phuh ha ka jylla Meghalaya ha kane ka kynti.
Haba kren ha ka jingïalang paidbah kaba heh ha Khyndai Lad ha kane ka sngi, u Modi u la ong ba ka jingmut ne ka jingsngew bad ka jingïohi jong ki paidbah ka Meghalaya ka pynphalang ïa ka jingieid bad ka jingkyrshan kaba ki don na ka bynta ka seng bad ruh ïa ka jingang nud jong ki ïa ka jingkylla.
U la kyntu ïa ki paidbah ba kin vote ïa ka BJP khnang ba kan pynsuk ïa u ban ai ka jingshakri kaba biang ïa ki paidbah ka jylla lada thaw da ka sorkar BJP ha ka jylla Meghalaya.
“Lada thaw da ka sorkar BJP ha Meghalaya, kan long kaba kham suk ïa nga ban treikam kham bha bad kham jan shuh shuh bad ka jylla.
Hato phin ai ka lad ïa nga ban shakri ïa phi?" u la kylli ïa ki paidbah.
U kyrtong ka National People’s Party (NPP) na North Shillong konstitwensi, u Bah Ransom Sutnga, u la pynshai ïa ka jingbym lah jong u ban wan ha ka rynsan ïatai nia jong ki kyrtong ba la pynbeit da ka Dorbar Shnong Wahingdoh ha kine ki sngi ba la leit.
U la ong ba ha katei kajuh ka sngi u la don ka prokram ha Balang Presbyterian, Mawkhar.
“Ki don kiba la kylli balei u Bah Ransom u khlem wan, la kynnoh ba la pep ka NPP.Ha ka 11 tarik nga la phah da ka jingthoh ba ngam lah ban wan namar ba ka don ka program ha ka Balang hangne ha Mawkhar," la ong u Bah Ransom.
U la bynrap, “Nga burom ïa ka Dorbar Shnong hynrei kham kor ïa nga ka dei u Blei nyngkong ha ka jingim jong nga".
Haba kren ha ka jingïalang hajan YMCA, Mawkhar, u Bah Ransom u la pynpaw ïa ki thong ki ba kum u nongmihkhmat u buh ha khmat.
Kawei ka thong kaba hakhmat eh kaba u la buh ka dei ka jingshong suk shong shngaiñ ha ki shnong ki thaw bad ka jylla hi baroh kawei.
U la ong ba haba don ka jingshong suk ki paidbah ki lah ban wan sha ki jingïalang bapher bapher bad ki khun ki kti ki lah ban leit sha ki jaka pule puthi ka jong ki.
Kawei pat ka thong ka dei ban pynïoh kam pynïoh jam ïa ki khun samla.
U Bah Ransom u la ong ba bun kiba ong ba ki ieid jaitbynriew “hynrei lada phi ong ieid jaitbynriew to peit lang na ka bynta ki khun samla ki bym donkam donjam, da kaba wanrah ïa ki policy na ka bynta ka roi ka par".
U la ong ruh ba ka mynsiem jong u ka pang haba ïakynduh ïa ki khun samla kiba la don ka jingnang ka jingstad hynrei kibym donkam donjam kaba biang.
Shuh shuh u Bah Ransom u la ong ba lada un wan ha ka bor un wanrah da ka “Land Bank Policy".
U la ong ba lada wanrah ïa kine ki policy, bun ki khun samla kin ïohkam ïohjam.
Kiwei pat ki thong kiba u Bah Ransom u la pynpaw ki kynthup ïa ka kam jngohkai pyrthei, ka roi ka par, ka koit ka khiah bad kiwei de.
Ha ryngkat ka jingdonlang da ki hajar ngut ki nongshong shnong ka Sohïong konstitwensi, ha ka 23 tarik Rymphang la tep donburom ïa ka met ba sah jong u Bah H.Donkupar R Lyngdoh u ba ju khot ieid u ‘Maheh Don’ ha ka shnong Sohïong.
U Bah H.Donkupar R Lyngdoh u la khlad kyndit na ka pyrthei ha ka 20 tarik u Rymphang 2023, ha Bethany Hospital na ka jingpang klong snam.
U Bah HDR Lyngdoh u dei u Myntri barim ka tnad kam poïing jong ka sorkar jylla bad u dei ruh u kyrtong ka UDP u ban aireng na Sohïong konstitwensi.
Ïa ka jinglehniam khatduh la pynlong ha ïingsah jong u Bah HDR Lyngdoh ha ka shnong Sohïong, ha ryngkat ka jingïadonlang ki nongïalam ka UDP, ki longkmie, ki rangbah bad kiwei kiwei.
Ha kane ka sngi la kynmaw burom ïa une u riew rangbah lyngba ka jingrwai poetry, jingrwai bad ka jingkren sngewnguh na ki kynhun bapher bapher bad kumjuh na ki skul bapher bapher.
Haba kren ha kane ka sngi na ka liang u Bah Allantry Dkhar, u  nongïalam ka UDP, haba kren ha kane ka sngi u la ong, “Na ka liang ka seng ngin buh ïa ka jingdwai ban pyntngen ïa ki bahaïing ha sem ki ba la duh noh ïa u maheh Don, ha ngi mynta ka long sa ban bud ïa ki dienjat kaba u maheh Don u la ïalam, ban long ki ba len lade ban ai ka jingshakri ïa ki para briew.
"U nongïalam ka UDP Sohïong, u ba donlang ha ka sngi khatduh u Bah HDR u la ïathuh ïa ka kynta ba khatduh kaba u Bah HDR u la kren, “Nga la ong ïa u Maheh ban shu shong aram beit, ngan sa peit ma nga nadong shadong namar ngi la kheiñ la diah lut bad ngam kot ka jingmut jingpyrkhat ïa kaei kaba u Maheh u la  kren lupa".
“Haba i Maheh i la ud ka jingsat ka shadem ha Mawmaram, ngi la leit buh sha hospital bad ha hospital i la kren shibun bad i la ong ba tang shiphang nga la jah ka jingsat ka shadem ngan hap ban leit beh ïa ka program ha ka shnong MawDngung, bad i la dwai da kaba ong ba nga la leh pop aiu Ko Blei ba nga ngat ha kane ka jingpang, namar ka kam jong nga ka long tang ban leh bha ïa u ba duk bad tang shiphang i la khlad noh", u la bynrap.
“Ngi pynpaw ïa ka jingsngewlem, ka jingduh kam long tang ïa ka jylla hynrei  khamtam eh ïa ka konstitwensi bad nga dwai ba ka jingpyntngen kan wan ha ki bahaïing ha sem bad ha baroh ki ba ieid ba thoiñ ïa u Maheh Don", u la ong.
Ka nongaiktien ka Indian National Congress (INC) ka Dr Shama Mohamad, ka la buh ka jingkylli ïa ki nongïalam ka Bharatiya Janata Party (BJP) ba ka lah ban bahkhlieh lada ka wan ha ka bor ka jylla Meghalaya kan ym mad ïa ki jingeh kumba la mad ha kiwei pat ki jylla ki ba ka BJP ka shynshar.
Ha ba kren bad ki lad pathai khubor ka Dr Shama Mahamad, ka la ong ba  ka sorkar pdeng ba la ïalam da ka BJP ka la wanrah ïa ka 125th Constitution Amendment Bill 2021 lane ka jingpynkylla ïa ka khyrnit ba hynriew, kane ka mut ba ïa ka khyrnit ba hynriew ka la ai ban ïada ïa ka jinglong kyrpang ki ritpaid ha ka jylla Meghalaya shen kan sa shah pynduh noh.
“Ka Mizo National Front ka ba la ïalam ïa ka sorkar ha Mizoram ka la pynpaw ïa ka jingkynthoh pyrshah halor ka jingtyrwa ban pynkylla ïa ka khyrnit ba hynriew jong ka riti shynshar ka Ri India wat la ka  BJP ka dei ka ba la synrop lang bad ka MNF ha ba ki la wan ha ka bor", ka la ong.
“Ïa ka khyrnit ba hynriew la wanrah da ka sorkar Congress, ban ai ka jingïada kyrpang ïa ki ritpaid bad ka Congress kan dang bat ïa ka kular ban burom ïa ka jinglong kyrpang ki ritpaid ha ka jylla Meghalaya bad ha kiwei pat ki jylla ha ki thaiñ shatei lammihngi", ka la bynrap.
Ka Dr Shama ka la ong ruh “Ka BJP kam burom ïa ka jinglong kyrpang ki paid riewlum ha kane ka jylla hynrei ki kwah ban wanrah ïa baroh ha ka wei ka shatri la ka dei ha ka ktien ka thylliej, ka jingngeit, ka rukom bam, ka rukom riam".
“Dang shen ka  Janajati Dharma Sanskriti Suraksha Manch (ka seng ka ba la kyrshan da ka RSS) ka la dawa ban weng noh ïa ka jingïoh jingithuh kyrpang  kum ki paidriewlum (Scheduled Tribe Status) la da don ba kylla Khristan.
Kane ka long pyrshah ïa ka jingïoh jingithuh kyrpang ïa ka ritpaid ha kane ka jylla bad ha Nagaland.
Kane ka pynpaw ruh ïa ka jingthmu ka BJP ban long pyrshah ïa ki paid Khristan.
Hato ka  BJP kan pyntip ïa ka jingthmu jong ka ban pyntreikam ïa kane lada ka wan ha ka bor ha jylla Meghalaya?" ka la buh jingkylli.
Ka la ong shuh shuh “Ka BJP ka dei ban ai ka jubab ïa kine ki jingkylli, hato ka BJP kan pdiang ïa ka anti-conversion bill kumba la pdiang ha Karnataka ha u snem  2022? Ka BJP ka la dawa ban pyntreikam ïa ka Uniform Civil Code (UCC) ha baroh kawei ka Ri, ban pynpaw ïa ka jingkhlaiñ jong ki.
Kaei ka jingthmu jong ki ban pynpaw ïa ka jingburom ïa ka Meghalaya bad ïa ki wei ki jylla ha North East States ki ba don ïa la ka jong ka customary laws ka ba kyrpang?".
Ka la buh ïa ka jingkylli “Kaei ka jingïada bad ka jingbahkhlieh ba ka BJP kan ai ïa ka jylla Meghalaya bad kumjuh ïa kiwei pat ki jylla Khristan ha ki thaiñ North East, ha ka ba ïa dei bad ka jingshah thombor ki ïingmane ha baroh ki katto katne ki jylla ha ka Ri ka ba la shakhi ruh ha Meghalaya bad Assam dang shen?".
“Kiba lui lui ki la shah thombor ha u paidbah tang namar ba ki bam dohmasi bad khaïi masi ka ba la ju jia khah khah hadien ba ka BJP ka la wan ha ka bor.
Kaei ka jingthmu ka BJP halor kine ki mat lada ka la wan ha ka bor ha  Meghalaya?" ka la ong.
“Kaei ka jingbahkhlieh na ka BJP ba kumba la jia ha Assam halor ka jingshah thombor ki paid Khristan kan ym jia ha kane ka jylla Meghalaya bad ha kiwei pat ki jylla Khristan?" ka la buh shuh shuh ki jingkylli.
Ka Dr Shama ka la kynnoh ba ka sorkar MDA ka ba la ïalam da ka NPP ka dang lapmiet ban lute ïa ki jingdon jingem ha ka jylla, hynrei ka jylla Meghalaya ka la sakhi ïa ka jingïakhih ka ba jur na ki  nonghikai halor ka jingbym ïoh ïa ka tulop jong ki, ki ba la hap ban mih sha khmat ban dawa ïa la ka jong ka hok, ka tulop jong ki nonghikai ka dei ba la siew da ka sorkar pdeng 90% bad sorkar jylla 10% na ka kane ka pawshai ba ka BJP ka long pyrshah ïa ki nonghikai ïa ki nongshong shnong ba duk.
“Ka BJP ka ba la pynïaid  ïa ka sorkar MDA hangne bad ka jingrem ki marbam mardih bad ka jylla ka dei ka jylla ka ba la ïoh ïa ka nam kum ka jylla ba sniew tam ha ka pule puthi kat kum ka kaiphot ka PGI 2021, bad haba ka Congress ka don ha ka bor kam pat ju bat ïa ka tulop ki nonghikai".
U kyrtong ka Bharatiya Janata Party (BJP) na North Shillong konstitwensi, u Bah Mariahom Kharkhrang u la ong ba u nongïalam ka All India Congress Committee (AICC) u Rahul Gandhi imat u la klet ba u MP ka Rajya Sabha u Rakesh Sinha na ka Ri India, u la wan sha ka jylla Meghalaya ban shim bad wanrah ïa ki kam pynroi ha ki thaiñ nongkyndong bad ym pat ju don koit ruh uwei na ki MP na ka Ri India uban wan iuhkjat ha ki thaiñ nongkyndong ban shong ban sah kumjuh ban wanrah ka roi ka par.
Ïa kane u Bah Kharkhrang hadien ka jingkynnoh jong u nongïalam ka All India Congress Committee (AICC) u Rahul Gandhi uba la kynnoh ba ka seng Bharatiya Janata Party (BJP) bad ka Rashtriya Swayamsevak Sangh (RSS), ka la pyrshang ban thombor bad ban pynjot ïa ka lariti, ki riti ki dustur bad ki jingïoh pateng jong ki jaitbynriew riewlum ha jylla Meghalaya.
Haba kren sha ki lad pathai khubor u Bah Kharkhrang u la ong, “Kum ka party BJP ngi donbok ba ngi don u MP na Ri India uba wan sha kane ka jylla Meghalaya uba lah ban pynïadei bad ki briew jong ka jylla khamtam ha ki thaiñ nongkyndong namar u la ïohi ba kum ka shnong Kongthong kadei kawei na ki shnong kaba la bna ka nam kum ka “Whistling Village" u kwah ba ka pyrthei kan tip lane bna ïa kyrteng jong ka, bad u la leh ïa kata.
Imat u Rahul Gandhi um bna ei ei halor kane".
Ha kawei pat ka liang u Bah Kharkhrang u la ong ba ki kyrtong na ka seng BJP kiban sa ïakhun ïa kane ka elekshon kaban sa long ha ka 27 tarik mynta u bnai ki dei ki briew ba na kane ka jylla, ym nabar jylla.
U la ong ba kumta kum ka seng ka donkam ïa ka jingkyrshan na ka sorkar pdeng khang ban wanrah ïa ka roi ka par hapoh ka jylla Meghalaya.
Haba kylli halor ki kam pynroi hapoh kane ka jylla, U Bah Kharkhrang u la ong, “Lada ka sorkar jylla kam lah ban siew ki tulop jong ki nonghikai hapoh kane ka jylla 3 bnai tang na kadaw ka jingslem ban phah ïa ka mang tyngka na ka sorkar pdeng, kumta kine ki nonghikai ki hap ban mih surok bad thiah ruh kumjuh ha surok.
Kaei kata ka kam pynroi ba ngi ïakren, lada ka sorkar jylla kam don kata ka mang pisa ban siew tang ïa ka tulop jong ki nonghikai tang namar ka jingslem ban phah ka mang pisa na ka sorkar pdeng".
U Bah Kharkhrang u la buh ka jingkylli ïa kane ka sorkar Meghalaya Democratic Alliance (MDA) halor ka jingshim ram jong ka na ka World Bank, “Mano ban siew ïa kata ka mang tyngka hadien ba la shim ram na ka World Bank, hynrei dei manga bad maphi ban siew ïa kane ka ram ba la shim na ka World Bank".
Sa tang saw sngi shwa ba ka jylla baroh kawei kan sakhi ïa ka jingjied nongmihkhmat jong ki paidbah sha ka ïing dorbar thawaiñ, ka jingïapyrta jam bad jingpan vote na ki paidbah ban kyrshan ïa ki seng saiñpyrthei bapher bapher ka la nang sawa jam ryngkat ki jubanlak kiba bunjait kiba ki la khlei khamtam eh ban weng ïa ka jingeh jong ki paidbah.
Ym tang katta hynrei ka don ruh ka jingïatan tyllai ïa ki nongkyrshan na kawei ka seng saiñpyrthei sha kawei pat.
Kumjuh ruh u heh jong ka National People’s Party (NPP) u Conrad K Sangma ha ka 23 tarik Rymphang u la khot ïa ki dkhot jong kiwei pat ki seng saiñpyrthei kynthup ïa ki nongkyrshan ka TMC ba kin wan ban pynïasoh noh bad ka NPP bad ban ai ka jingkyrshan jong ki.
“Ka long ka bym don jingmut ban kyrshan ïa ka TMC lane ïa kiwei pat ki seng saiñpyrthei.
Ka NPP kan sa thaw ïa ka sorkar.
To ai ba ngin nym pynlehnohei ïa ka vote jong ngi bad wan ban vote bad kular ban ai ka jingkyrshan na ka bynta ka NPP", la ong u Conrad haba ai jingkren ïa ki paidbah ha Dadenggre, ha kaba u la ïalap elekshon na ka bynta u hynmen jong u bad ruh uba dei u kyrtong ka seng NPP, u James P.K.Sangma, uba dei ruh u nongmihkhmat ba mynta na kane ka konstitwensi.
Da kaba kynnoh ba u nongïalam jong ka TMC bad u myntri rangbah ba mynshwa, u Dr.Mukul Sangma kum u nongïalam ba leh donbor, u la ong, “U (Mukul) u lah ban pynïasoh bad ka TMC hynrei u dei u juh u briew, uba la pynïap ïa ki mynsiem ba lui lui.
Ka rilum Garo kan nym lah klet ïa ka jingjia ha ka 30 tarik u Nailur, ha kaba khyndai ngut ki mynsiem ki la duh ei".
U Conrad u la bynrap ruh da kaba ong ba u Mukul u la mih noh na ka Congress, da ka jingpyrkhat ba ka seng Congress kam don jingkyrmen shuh hynrei u la bakla kheiñ ba ki briew ka rilum Garo kin nym pdiang ïa ka seng kaba wan na shabar haba ki ïoh ïa ka lad ban jied ïa ka seng kaba na ka jylla lajong.
Shuh shuh u la kynnoh ruh ba u Mukul u pyndonkam da ka bor bad um kwah ban pynbeit ïa ki jingeh bad jingïakynad da ka jingïakren, u Conrad u la ong ba ka NPP ka ngeit ha kaba rah shakhmat ïa ka jingangnud jong ki paidbah.
“Ngin nym leh ïa kano kano ka kam kaba long pyrshah ïa ka jingthrang jong ki paidbah.
Ka NPP kum ka seng barabor ka ieng ban ïada ïa ka jingsngew jong ki paidbah jong ngi".
U Conrad u la pynskhem ïa kane ka jingkam jong u da kaba ong ba ha kine ki san snem ba lahdep ki don shibun ki jingeh kiba ka sorkar ka la mad, ha kaba ki don ki por ba ki paidbah ki hap ban pyrshah ïa ka sorkar hynrei u la ong ba ka sorkar kam ju pyndonkam da ka bor hynrei kaba ha khmat eh ba ka buh ka dei ban ïakren bad kine ki kynhun kiba ïakynduh jingeh.
U Conrad u la ainam ruh ïa la u hynmen, u James Sangma kum u nongïalam ba la aiti lut ïalade, uba la trei ym tang na ka bynta ka konstitwensi jong u hynrei na ka bynta ka jylla hi baroh kawei, u Conrad u la ai khublei ruh ïa ki paidbah ka Dadenggre konstitwensi kiba la ai biang ka jingshaniah ha u.
U la kren ruh ha kane ka jingïalang shaphang ka jingshna kaba dang ïaid jong ka surok Rongram – Dadenngre bad Phulbari, kiba la shah ieh bein da ki snem, hynrei dei u James Sangma uba la wanrah ïa kane ka jingshna thymmai ïa ka surok hapoh ka jingmang pisa kaba T.80 klur tam.
U la ong ruh ba lada ki shah jied biang ban don ha ka bor, ka jingkular ban thaw ïa ka district bathymmai bad ka Dadenggre kum ka headquarter kan dei ka kam ba hakhmat eh ka sorkar.
Na ka liang u James Sangma, haba kren ha kane ka jingïalang, u la ai khublei ïa ki paidbah ka Dadenggre kiba la wan paidbah ban pdiang burom ïa u national president ka NPP, u Conrad K Sangma.
U la ai khublei ruh ïa u Conrad halor ka jingshimkhia jong u ïa ka konstitwensi da kaba ai bun ki kam pynroi ha kane ka thaiñ.
Ha kane ka sngi la don ruh ka jingïaid rally, ha kaba la ai jingkren ka kmie jong u Conrad bad u James, ka Soradini K Sangma, kaba la kyrpad ïa ki paidbah ban ai jingkyrshan ïa u khun jong ka.
Ha Williamnagar pat, u Conrad u la ong ba u MLA ba mynta, u Marcuise Marak u la wanrah shibun ka jingkylla ha ka nongbah Williamnagar da kaba sdang pyntrei bad don bynta bad ka sorkar ha kiba bun ki kam na ka bynta ka roi ka par.
U la jer kyrteng ruh katto katne ki kam pynroi kiba u la wanrah kum kaba pynbha ïa ki surok ha kane ka nongbah, ka jingtei ïa ki building college bathymmai bad ka Williamnagar Water Supply.
U la ong ruh, “Ka sorkar ba mynshwa kam ai kano kano ka jingkyrshan ïa ka Williamnagar College hynrei dei ka sorkar hapoh ka jingïalam jong ka NPP kaba la mang pisa T.12 klur ban pyndep ïa ka building jong kane ka college bathymmai".
U la ong shuh shuh ba ka NPP, watla shibun ki dieng pynkiang ha kane ka samoi treikam jong ka, hynrei ka la  ïai buh ha khmat eh ïa ka jingeh jong ki paidbah ban wanrah ïa ka roi ka par bad ka jingkiew ha baroh ki liang.
“Ngi la shah wohdong ha ka liang pyrshah jong ngi hynrei ngi ïai ieng skhem bad pynleit jingmut ha ka jingtreikam jong ngi.
Ngim shah pynthut ha ki jingkiw kiw kaw kaw jong ka liangpyrshah  hynrei ngi buh ïa ka bha ka miat jong ki paidbah ha khmat bad trei ban ïoh ïa ka", u la ong.
Sa shisien pat u la kynthoh biang ïa ka sorkar ba mynshwa halor ka jingpyndonkam jong ka da ki ktang suloi bad ka bor ban pynsheptieng ïa ki paidbah.
“Ngi kum ka sorkar ngi burom ïa ka jingsngew jong u paidbah bad rai ïa kano kano ka kam katkum ka jingthrang jong ki nongshong shnong jong ngi.
Ngi ju shim ruh ïa ka jingsngew jong ki paidbah ha ki rai kiba ngi shim", u la bynrap shuh shuh.
U Conrad u la leit ai jingkren ruh ha ka rally ha Phulbari na ka bynta u kyrtong jong ka seng jong u bad ruh uba dei u myntri barim, u A.T.Mondal.
:Ka  lympung ïalehkai kriket jong ka 2nd District League T20 Cricket Tournament 2023 ka la ïaid mynta sha ka sngi ba khatwei ha kaba ka Nongdawah CC bad ka Cricket Lovers ki la khur ïa ka jingjop ha ka jingïakhun kaba mynta ka sngi ka 22 Rymphang.
Ïa kane ka lympung la pynïaid da ka East Khasi Hills Cricket Association bad la pynlong hapoh madan Shortimai Syiem Stadium, Smit.
Ka ka Nongdawah CC kaba la khur ïa ka jingjop ha ka jingïakhun pyrshah ïa ka Thynroit CC ka la jop ïa ka jingkynting pisa bad ka la jied ban tied nyngkong.
Ka Nongdawah CC hadien ba ka la tied nyngkong ka la lah ban kamai 122 ron bad khyllem  noh 7 wiket na ki 20 Over.
U samla Bhaboklang Nongpluh u la long u nongïalehkai uba la kamai bun ron eh ha kaba u la ïoh da 35 ron na ki 39 bol bad u Osric Herbert Wanswett u la ïoh ban pynkhyllem 3 wiket na ki 4 Over.
Hadien ba ka dei sa ka Pali ban tied ka Thynroit CC, kane ka kynhun ka la ïoh tang 37 ron bad baroh 10 wiket ki la khyllem noh tang ha ki 13.0 Over.
U samla Zent Avesta Kharmalki u la long u nongïalehkai uba la kamai bun ron eh na ka bynta ka Thynroit ha kaba u la ïoh 12 ron na ki 20 bol, bad u samla Kyrmenskhem Nomgpluh u la ïoh 6/3 na ki 3 over.
Ha kane ka jingïalehkai ka Nongdawah CC ka la jop da 85 ron pyrshah ïa ka Thynroit CC bad ïa ka nam Player of the Match la ïoh ban khur da u samla Kyrmenskhem Nongpluh.
Haba phai pat sha ka jingïalehkai kaba ar ha kane ka sngi, ka Cricket Lovers ka la jop da 6 wiket pyrshah ïa ka Hurdles CC.Ka Hurdles CC kaba la jop ruh ïa ka jingkynting pisa bad ka la jied ban tied nyngkong ryngkat ka ron ba ki la buh 113 ron bad hap noh 5 wiket na ki 20 Over bad u Ricky Stone Nongbet u la long u nongïalehkai uba la kamai bun ron eh na ka bynta ka Cricket Lovers,  kata da 29 ron na ki 26 bol, bad u Prem Lama u la ïoh ban pynkhyllem 2 wiket ha ki 4 Overs.
Ka Cricket Lovers ka la ïoh ban pyndep noh ïa ka ron ba la buh da ka Hurdles tang hapoh 18.2 over bad khyllem tang 4 wiket.
U Mukhramul H Sarkar u la long u nongïalehkai uba la kamai bun ron eh na ka bynta ka Cricket Lovers,u la ïoh ban kamai 23 ron na ki 27 bol bad u samla Nangkiewkupar Disiar u la ïoh ban pynkhyllem wiket na ki 3.2 over.
Ha kane ka jingïalehkai kaba ar la khur da u rem Lama  ïa ka nam Player Of the Match.
Kum shi bynta ban nang pynkhlaiñ ïa ka seng bad ban pan ka jingkyrshan na ki paidbah, u nongïalam ba rangbah ka Trinamool Congress (TMC) ha Meghalaya, u Dr.Mukul Sangma ha ka 23 tarik Rymphang u la ïeng ha saw tylli ki rynsan ïalap paidbah ba la long ha rilum Garo, kata ha Chokpot hapoh South Garo Hills, ha Dalu, Gambegre, North bad South Tura hapoh West Garo Hills.
Ha ka jingkren sha ki paidbah ban pan ka jingkyrshan na ki, u Dr.Mukul ha ka jingïalang ba la long ha Chokpot u la ong, “Ki paidbah ki la sakhi da la ki jong ki khmat ïa ka jingbymbiang ka rukom treikam ka sorkar MDA hapoh ka jingïalam ka NPP ha kine ki san snem ba lah dep.
To ngin nym ïa sngap jar hynrei ban kyrsiew thiah ïa ki paidbah kiba la sakhi ruh da lade ïa ki kam ba bamsap jong kane ka sorkar".
Haba ai jingkren pat sha ki paidbah ha ka jingïalang kaba la long ha Dalu, u Dr.Mukul u la ther tyngeh ïa ka sorkar MDA halor ka jingthmu jong ka ban wanrah ïa ka casino bad ong ba ka sorkar MDA ba la ïalam da u Conrad Sangma ka la shet kylla ïa ki briew ka Meghalaya da ki kam ba long pyrshah ïa ki paidbah.
U la ong ruh ba ki nongïalam niam haba ki tip ïa kane ki la leit ïakynduh ïa u Myntri Rangbah bad kyrpad ïa u ban ym wanrah ïa ka casino hapoh Meghalaya bad u la kular ïa ki ban weng noh ïa ka hynrei nadien jong ki u la ai lai tylli ki laisen halor kane.
“Ngan ym ailad ba ka Meghalaya kan shah khot kyrteng kum ka ‘Sin City’, bad kumta ngin pynthikna ban weng noh ïa kane ka aiñ ïakhalai".
U Dr.Mukul u la pynrem ruh ïa ka NPP kaba la ïalam ïa ka sorkar MDA halor ka jingshet shukor jong ka ïa ki samla bad ïa ka jingangnud jong ki.
U la ong ruh ba ki samla ki la sah ha ka umdum bad jingduh jingkyrmen namar ka jingbymïoh ïa ki lad ki lynti ban ïohkam ha kine ki san snem.
“Hato ngan shu peitkai ba ka sorkar kan shet kylla ïa ki samla jong ngi? Em, ngan ai ïa ki ka jingkyrmen hapdeng ka jingshah kyntait noh.
Ka MYE Card skhim jong ngi bad ka kular ban thaw 3 lak ki kam kan dei ka sienjam ba nyngkong eh ban weng ïa ka jingbymdonkam donjam kaba long ka khlam ha ka jylla jong ngi.
Ka TMC kan thoh ïa ka lynnong bathymmai ha ka history jong ka saiñpyrthei ha Meghalaya, namar ngi don hapdeng ka lynti ban ai ka jingshakri ba bha tam ïa ki paidbah jong ngi", la ong u Dr.Mukul.
Shuh shuh haba ai jingkren pat ha Gambegre, u Dr.Mukul u la khyrwit biang ïa ka sorkar ha ka jylla halor ka jingbymlah jong ka ban wanrah ïa ka synshar khadar kaba biang bad ong ba ka jingïakren mynta ha  manla ki kyndong kynshrot jong ka jylla ka dei beit shaphang ka bamsap jong ka NPP.“Wat ha kane ka taïew ba lahdep, u myntri ka tnad kam pohiing jong ka sorkar pdeng  u la ong ba ka Meghalaya ka dei ka jylla kaba  bamsap tam ha ka India".
“Ka Meghalaya kam dei kaba bamsap, hynrei dei kito ki nongïalam kiba don ha ka sorkar, kiba bat ïa u shabi duli ha kaba la buh ïa ka pisa paidbah na ka bynta ka roi ka par, kito kiba bam klop, kiba pynlut phut ïa ka pisa ïa ka pisa paidbah bad  thep ha ki pla jong ki, ki dei kiba bamsap", la ong shuh shuh u Dr.Mukul.
U Dr.Mukul u la khyrwit ruh ha kaba ïadei bad ka umbam umdih, da kaba ong ba ki la phah ïa ka kaiphod sha Delhi da kaba kam ba ki la lah ban pynpoi um sha baroh ki longiing ha ka jylla hapoh ka skhim Jal Jeevan Mission bad ki la ïoh ruh ïa ka khusnam halor kane.
“Hynrei ha kaba shisha hi ka dei ba ka jylla ka dang don hapdeng ka jingeh haba ïadei bad ka um namar ka jingbym biang ka rukom treikam.
Kane ka dei ka bamsap".
U President rangbah ka seng United Democratic Party (UDP) uba dei ruh u kyrtong jong ka seng na Mairang Konstitwensi, u Bah Metbah Lyngdoh, ha ka jingleit ïalap elekshon ka jong u ha ka  rynsan ïenglang kaba la pynlong bad pynïaid da ka dorbar shnong Nongkhlaw ha ka 23 tarik Rymphang ha ïew Nongkhlaw ula pynshai sha ki paidbah ba ka Jingmut jong ka district ka long ban wanrah ïa ki tnad  treikam bapher bapher, ïa ki Ophis treikam jong ka Sorkar kiba don ha ka district level kiba baroh shi katta bad kiba dang don mynta ha Nongstoiñ baroh kine kin sdang ban treikam noh hapoh Mairang.
Ka jingwanrah ïa ka district ha Mairang ka long ban pynsuk ïa ka leit ka wan jong ki paidbah ha kaba kim donkam shuh ban leit sha ki thaiñ Nongstoiñ bad ruh sha Shillong ban pyndep ïa ki kam ki jong ki.
“La bun palat  ki jingïalam bakla jong ki nongïalam jong ka seng Congress ban ïalap elekshon, na kata ka daw naduh 2008 kajuh shi kajuh ka rukom ïalap elekshon haduh mynta da kaba burom ka Congress kan nym jop elekshon lano lano ruh hapoh Mairang," kop u Bah Metbah.
Ula ong ruh ba ha kane ka kynti ki paidbah ki la dep ban  shim ïa ka rai ha ka seng UDP namar ba ki paidbah ki la sngewthuh bad ula pynpaw ïa ka jingssngewkmen ba ha man ba u leit ban ïalap elekshon ha ki jaka ha ki iew kiba don ha kane ka Konstitwensi  ki paidbah wan ban ïasynran lang ban pynshngaiñ ïa u bad kane kane ka pynpaw ïa ka jingsngew nguh bad ka pynpaw ruh ïa ka rukom pyrkhat kaba la ïar nang shai bad nang bha ba ki paidbah jong ka Mairang kin ym shah ïalam bakla shuh.
Shuh shuh ula pynpaw ruh ïa ka jingsngew sih halor ka jingwanrah ïa ki khubor kiba ong ba ka district ha Mairang ka wan hi namar ba ka la dei ka pali jong ka Mairang ba kan ïoh ïa ka district, ym tang ïa kata hynrei ïa ka surok ruh kaba ki ong ba ka wan hi, “Ki kam kiba nga lah pyrshang ban leh na ka bynta ka jingmyntoi u paidbah hato ka long kaba bakla?" kylli u Bah Metbah.
Ula ong ruh ba ka jingwanrah ka jong u ïa ki surok ka long ka kamram ka jong u kum u nongmihkhmat bad un ïaleh kat kaba lah ban wad ïa ki lad ki lynti na ka bynta ban wanrah ïa ki jingdonkam hapoh ka Mairang Konstitwensi.
Ka akor ka burom ka long kum kata ka jainkup ba remdor ïa ka long rynieng man rynieng jong u ne ka briew ka ban die ruh ym lah bad ban thied ruh ym ioh.
Ia ka akor ka burom ym don mano mano ruh ba lah ban knieh ne shim noh na ngi shisien ba ngi la don ïa ka.
Ka long ruh kata kaei kaei kaba pyni shongkun ne i khia thew ïa ka long rynieng ka man rynieng jong u ne kano kano ka briew kaba don ïa ka.
Kam pher wat la ngi duk ne riewspah hynrei haba ngi don ïa ka akor ka burom ka pynsuk ka pynkmen ïa ka mynsiem jongngi.
Ka spah ka hajar bad ki jingsngewbha pyrthei kim lah ban pynhun ïa ka mynsiem jongngi hangne ha sla pyrthei.
Ban pyni sha kiwei ba ngi don ïa ka burom ka akor dei lyngba ki jingleh jingkam bad ki jingkren jingkhana jongngi.
Haba ngi leh ïa kino kino ki kam ki jam ngi dei ban leh da ka akor bad burom ïa kiwei ngi dei ban leh ïa kaei kaei ka ban ym pynmong ne pynbitar ïa kiwei.
Haba ngi kren ngi khana ruh ngi dei ban kren da ki kyntien ba jem bad ba don akor ym ba ngin shu kren da ka ktien sih ktien sang ne ktien sniew ktien smeh khnang ba ki jingkren jongngi kin ym pynbitar ne pynmong ïa kiwei.
Ban pyni ba ngi don burom don akor kam dei tang ha ki jingleh ne jingkren jongngi hynrei ha kiei kiei baroh kiba ngi leh ha ka jingim jongngi ba man la ka sngi.
Nga ju ïohsngew ba ha ki por ba kham mynshuwa ki briew ki long kiba donburom haduh katta katta ha kane ka ri Khasi baieid jongngi.
Hynrei kaba nga shem pat ha kane ka juk stad ba mynta ka long markhongpong ïa kaei kaei kaba nga iohsngew na ki riewtymmen ha ki por mynshuwa.
Ki briew ha ka juk kaba mynta naduh ki khynnah haduh kiba la san kim don shuh ïa ka akor kaba bha ha ki, lait noh sa tang katto katne ki dei kiba don ïa ka akor ba bha.
Ha kane ka juk kaba mynta bunsien ba nga ju lap naduh ki khynnah ki khunlung kim nang shuh ban kren ban khana da ki ktien kiba don akor ïa kiba la heh la san don ruh kiba kren sih kren thala ïa kiba halor bad wat ïa la ki kmie ki kpa kiba pun ba kha bad ba pynheh pynsan ïa ki ruh kim nang shuh ban kren da ka lynti kaba dei hynrei tang da ki ktien kiba sngew jli bad sngew saitmet ban sngap.
Ym tang katta hynrei ïa kiba la heh la san ruh ki khot da ka kyrteng bad ha ka jaka ban ong ‘phi’ ne ‘i’ hynrei ki ong pynban ‘me’, ‘pha’ ne ‘u’, ‘ka’.
Kane ka pynhiar dor haduh katta ïa ka longbriew manbriew.
Kiba la heh la san bad kiba la iar ka jingmut jingpyrkhat ruh ki don ïa ka akor kaba sniew.
Bun hi ba kim nang ban kren ban khana bad ban leh ban kam ïa kiwei da ka akor hynrei ki tim ti tla ki kren ki khana da ki kyntien sniew ki kyntien smeh ïa kiwei.
Ym baroh ki long kumta hynrei ha ka jinglap jingshem jongnga te bun kiba long kumta.
Dei namar ba kiba la heh la san ki don ïa ka akor ba sniew bad sa bud tynneng lang ki khynnah khunlung kiba dang lung bad rit ka jingmut jingpyrkhat.
Kane ka jinglong ka pynhiar dor haduh katta katta ïa ka longrynieng ka man rynieng ka longbriew ka manbriew ka imlang ka sahlang bad ri bad ka jaitbynriew baroh kawei.
Kynmaw ba ka spah ka hajar bad ka jingnang jingstad kim lah ban tei ïa ka imlang ka sahlang kim lah ruh ban wanrah ïa ka jingsuk jingsaiñ ha sla pyrthei.
Ka dawbah dawsan kaba pynhiar dor ïa ka akor ka burom ne ïa ka longbriew manbriew ha kane ka juk ba mynta ka dei ba ngi ki briew ngi la rhah spah shaba palat bad la ïa mareh ruma ban ioh ïa ka jingnang jingstad.
Ha ki por kiba mynshuwa ki kmie ki kpa ne ki kñi ki ong ki ju don ka por ban pynlut ha ka ban sneng ban pyni ïa la ki khun ki pyrsa ïa ka lynti kaba ki dei ban ïaid ïa ka ktien ka thylliej ba ki dei ban kren bad ïa kiei kiei baroh kiba ki dei ban leh ha ka jingim ba man la ka sngi.
Ki khynnah ruh ha ki por ba mynshuwa ki dang don ka por ban sngap ïa ki ‘tien sneng ‘tien kraw jong ki kmie ki kpa namar kim pat ngop ha ki jingpynbyrngia jong ki jingthala kane ka pyrthei.
Ha kane ka juk kaba mynta pat imat ki briew kim sngew donkam shuh ban burom para briew namar ba ki la bit la biang ka spah ka phew, ka jingnang jingstad haduh ba kim khein snep shuh ïa kiwei pat ki para briew.
Ki kmie ki kpa ki kñi ki kong ne ki tymmen ki san ruh kim don por shuh ban sneng ban pyni ïa la ki khun ki kti namar ba hap ban ïa beh ïa ka spah bad ban ïa nujor ne ïa compete ïa ka spah kat uba kham bun.
ym baroh ki long kumta hynrei kiba kham bun te ki dei kiba kumta ym tang katta ki khynnah ki samla ruh kim don por shuh ban pynlut por bad la ki kmie ki kpa namar ba hap ïa beh ïa ka jingstad.
Hooid ngi donkam ïa ka jingnang jingstad ne ïa ka spah ka phew katba ngi dang im ngi dang sah ha kane ka pyrthei, hynrei ngim dei pat ban bret noh ia ka akor ka burom sha kharai namar ka dei ma ka kaba kham kor bun spah shah ban ïa ka spah ka phew bad ïa ka jingnang jingstad.
Kane ka juk kaba ngi im mynta ka dei ka juk competition kumba ki ong ha ka ktien nongwei.
Kham niar ban shem ïa u ne ka briew kiba don akor ha kane ka juk kaba mynta.
Kyntang ïa wai shuwa ba ngan pynkut noh nga kyrpad ïa phi baroh kiba pule ïa kane ka jingthoh jongnga la ki tymmen ki san ne ki khynnah khunlung kynthei bad shynrang to long phi kiba don akor don burom bad kiba sngewrit khnang ba ka pyrthei kan ieit bad burom ïa phi.
Ki kmie ki kpa ki kñi ki kong ne ki tymmen ki san ruh nga kyrpad ïa phi ba phin pynlut katto katne ka por ban sneng ban pyni ïa la ki khun ki pyrwa da ki lynti ba shongsbai ym ban mai ban tim ïa ki da ki ‘tien sih ‘tien sang namar kane ka pynbitar man arshah ïa ki khun jongphi bad kin nang iai leh shi iaileh ïa ka bym dei.
Ki khynnah ki khunlung bad ki samla samhoi ruh nga kyrpad ïa phi ba phin ïaid ïa ka lynti kaba dei ba phin len bad phin kam bad ba phin kren phin khana sha kiwei ruh da ka akor kaba bha bad kumjuh ruh ba phin sngap ïa ki ‘tien sneng ‘tien kraw jong ki kmie ki kpa jong phi bad kane kan tei ïa ka longbriew manbriew jong phi.
To sa shisien ngin tei biang ïa ka imlang ka sahlang kaba la jot la pra bad ba la sniew dur da ka burom ka akor bad sa shisien nga shu kwah ban ban biang ba ym don kaei kaei ruh ha kane ka pyrthei ka ban kham kor ïa ka burom ka akor.
Khublei shibun.
U Myntri barim jong ka sorkar Meghalaya, u Bah John A.Lyngdoh u la ong ba dei ban kyndang noh ïa ka sorkar synrop Meghalaya Democratic Alliance (MDA) ba la lamkhmat ka seng saiñ hima sima, ka National People’s Party (NPP).
U Bah Lyngdoh u la ong ba u angnud hir-hir ba ka Meghalaya kan ïoh noh da ka sorkar bathymmai, kaba ka jingtrei jong ka, ka long kaba khuid kaba suba bad ka ban ai da shisha ïa ka jingshakri bapura ïa u paidbah.
Haba kren ha ka jingïalap elekshon ba la pyllong ha khmat jong ka YMCA ha Mawkhar ha Shillong ha ka miet jong ka 22 tarik Rymphang, u Bah Lyngdoh u la ong ba lada ka Congress ka ïoh ban synshar ha Meghalaya, kaei kaba ka kular ban leh ka long ban kyntiew ïa ka jingkoit jingkhiah.
Une u rangbah uba la ih ha ki kam saiñ hima sima, u la kynnoh ba ka Sorkar MDA kam shym la leh eiei ban ai ïa ka ki jingsumar kiba biang ïa ki paid.
“Lada ka Congress ka wan ha ka bor, ngin pynbiang lut ïa ki jingdonkam jong ki nongpang ha ka hospital sorkar, la ka long ha ka liang jong ka jingpynbiang ïa ki dawai dashin bad kiwei ki tiar jingsumar.
Ngin ym ailad da lei-lei ruh ba ki nongpang jong ka jylla kin leit leh ïa ki chech up bad scanning ha ki private clinic bad private hospital".
U la pynpaw ruh, “Ki paid nongshong shnong kiba duk ki jong ngi, kim lah ban leit sha kiba kum kine ki jaka ai jingsumar namarba ki long kiba rem.
Ka sorkar Congress ban pynbiang lut ïa kine ki jingdonkam".
U Bah John A.Lyngdoh uba ki paidbah ki ju khot ieid u Bah Dip, uba long ruh kyrtong jong ka North Shillong konstitwensi, kaba la tip mynshuwa kum ka Mawkhar Assembly konstitwensi, u la ïathuh ba u la ïoh ban rung lut sha ki kyndong kynshrot bad sha ki ïing ki sem jong ki paidbah jong kane ka konstitwensi bad ba dang don bun kiba mad ïa ki jingeh kiba bun.
U la khlei ruh ïala ka jubanlak, ba lada ka Congress ka ïoh ban bat ïa ka jingsynshar ha Meghalaya, yn pynkut noh ïa baroh kine ki jingeh.
Une u rangbah u la ong ruh ba ki nongrep ki dei ki budlum jong ka ïoh ka kot.
“Ngi kular ba lada ngi wan ha ka bor, ngin kyrshan ïa ki nongrep ki jong ngi da ka Minimum Support Price na ka bynta u sying, u shynrai, u synsar, u sohmarit bad kiwei", la ong u Bah Lyngdoh.
U la ong kaei kaba Congress ka angnud ka long ban buh ïa ki ïew ha ki khap sor, khnang ba ki nongrep kin ym hap ban wan sha ïewduh ban pynkhapngiah ïa ka dheng kali ha Shillong.
Une u rangbah ula ong ruh ba ka Congess ka long kaba kloi ban kyrshan ruh ïa ka pule puthi jong ki ba dang pyndep ïa ki jingpule jong ki.
U Bah Lyngdoh u la ong ruh ba ka Congress ka buh ruh ïa ka jingkular ha khmat jong ki paidbah na bynta ka jingpynïoh kam pynïoh jam ïa ki longïing longsem bad ban plie ruh ïa ki lad seng kam seng na ka bynta ki samla bad kiwei ki nongshong shnong jong ka jylla.
U Bah John A.Lyngdoh ula pynsngew ba ka sorkar ka la ieh khun swet ïa ki nonghikai bad kular ba ka Congress ban pynbeit noh plaiñ ïa ki kynrum kynram jong ki nonghikai.
U la ïathuh ba ka Sorkar kam shym la lah ban pyndap ïa ki kam sorkar kiba thylli lane ban thungkam thymmai.
Kumta u Bah Lyngdoh ula ong ba lada ka Congress ka ïoh ban bat ïa ka jingsynshar ha Meghalaya, kan pyndap lut ïa baroh ki kam sorkar kiba thylli bad ban thung kam thymmai ïa kito kiba dei hok ban ïoh.
“Ka Congress kan ym leh shiliang khmat ïano ïano ha kaba ïa dei bad ka thung kam thung jam.
Ngin thung kam ïa ki samla pule bastad bad kiba dei hok ruh ba ïoh", la ong u Bah John A.Lyngdoh.
Ha shuwa jong kane, ka Congress kaba la pyllait ïa ki jingkular elekshon jong ka, ka kular ban ai ïa ki jingdonkam ban shna ïing na ka bynta ki longïing longsem kiba duk, ban buh ïa ka Urban Police Force, ba ai gas ei ïa ki longïing longsem kiba duh, ka jingpynbiang ïa ka bording elektrik ïa kiba duk bad kiwei.
U Nongïalam ka Hynñiewtrep Youth Council (HYC) u Bah Robertjune Kharjahrin, u la ong ba ki paidbah ha ka jylla mynta ka kynti kim dei shuh ban ailad ïa ki nongthok nongshukor (Conman) lane ki nongkhaïi (Business man) hynrei dei ban jied da ki khraw pyrkhat (Statesman).
Ha ba kren sha ki ladpathai khubor, u Bah Robertjune Kharjahrin u la ong ba ha ki snem ba la dep, la shakhi halor ka jubab ïa ka jingdawa ban pyntreikam ïa ka Inner Line Permit (ILP) ha ka jylla, ka ba la buh wat ïa ki sengbhalang ruh ha ka umdum.
“U Conrad K Sangma u la ong ba ka jingdawa ILP ka dang don hapoh ka jingbishar ka Home Ministry, hynrei na ka liang ki nongïalam ka BJP ki ba kynthup ïa u MLA ka BJP u Bah Sanbor Shullai u ba la ong ba ai 30 ngut ki MLA na ka BJP bad baroh ki mat jingdawa kin sa urlong tang hapoh ka shibnai", u la ong.
“Kane ka buh ha ka umdum ïa ngi namar ngim sngewthuh shuh ba ïa ka mat ILP la shu thok, ne ki thmu ban pynlong ka mat ban ïoh jingmyntoi elekshon ïa lade, hato u Conrad ne ka BJP ki ba kren hok, bad lada ngi jied tang ïa ki Conman bad ïa ki Businessman, ngin ym ïoh shuh ïa ki Stateman", u la bynrap.
Halor ka jingpynlong pisa party ïa ka pisa u paidbah, u Bah Kharjahrin, u la ong “Kam don pisa ka sorkar, hynrei ha man ki kam kaba ki pyndonkam ka dei ka pisa paidbah namar ba ki paidbah ki siew ïa ka khajna ka ba la lum na u paidbah, baroh ki paidbah kin hap ban siew ïa kane ka khajna, bad kan long khlem akor ïa kano kano ka party ba kan pyndonkam ïa kane ka pisa ban pynkiew skong ïa kano kano ka party".
“Lada ïa kita ki skhim lah ban pyndonkam tang kawei ka party ka ba don  ha ka bor, ladei ban ot khajna noh tang ïa kita ki nongkyrshan jong ka, balei ban ot na baroh? Kane ka jingpyndonkam ïa ka pisa na ka bynta ka kam party ka dei ka ba khlem akor tam", u la bynrap.
U la ong mynta ka kynti ka jingkyntu jong ka seng hi ïa ki paidbah kan long ban ym jied shuh ïa ki conman bad ki businessman hynrei ngin pynduna bad ngin jied da ki statesman, bad ngim pyrshah ïa ki businessman, namar bun na ki, ki dei  ki ba la synñiang  shibun ha ka synshar khadar".
Ka Seng Hynñiewtrep Youth Council (HYC), West Khasi Hills District, ha ka 23 tarik Rymphang ka la pynlong ïa ka jingïalang ai jingpynshai paidbah kaba ki la jer kum ka Rai Eh Daw Campaign.
Ka Seng ka la pynlong ruh da ka jingïaid paidbah da ki kali kaba la sdang na ka shnong Sohpian haduh ban da poi ha Ladweitang ka jaka ba pynlong ïa ka jingïalang paidbah.
Ha kane ka sngi la ïadon ryngkat lang ruh ki nongïalam ka ka HYC Seng kmie kiba kynthup ïa u President ka Seng u Bah Robertjune Kharjahrin, u General Secretary ka seng u Bah Roykupar Synrem, u Bah Donbok Kharlyngdoh, ka samla Bari Pyngrope bad kiwei kiwei.
Ki nongïalam ba rangbah jong ka Seng HYC Sengkmie haba ai jingkren ha katei ka jingïalang ki la pynshai halor kumno ban wanrah ïa ka synshar khadar kaba khuid da kaba shim ïa ka jingkitkhlieh ban jied ïa ki nongmih khmat sha ka ïing dorbar thaw aiñ ka Jylla ka ban sa long ha ka 27 tarik mynta u bnai.
U Kyrtong ka People’s Democratic Front (PDF) na Mawphlang konstitwensi u Bah Auspicious Lyngdoh u pynpaw ïaka jingsngewkmen ïa ka jingwan ai jingkyrshan jong u nongïalam ka UDP u Bah Wilbert Rani, ha ryngkat bad ki nongkyrshan na ka bynta kane ka ilekshon ka ban sa long ha ka 27 tarik Rymphang.
Haba kren ha ka jingïalang ha Tyrsad, u Bah Auspicious u la ong, ha u snem 2021 u la ïoh sngew ba u Bah Will u don ka jingthmu ban ïakhun ïa ka ilekshon 2023, kane ka pynlong ïa u ba un sngewkmen namar u Bah Wilbert ruh u don ka jingthmu ban ïakhun khlem ka pisa.
“Ka daw bah jong ka jingsahdien ka jylla, ka daw bah jong ka jingsahdien ka Mawphlang ka dei ba kiba ïakhun ilekshon ki shaniah ïa ka pisa, kim don ka jingshaniah ïa u rit u ria, ym dei ba ki shaniah ïa ki samla, ki shaniah ïa ka pisa namar ki ong ba dei ka pisa kaba pynjop ïa ki," u la ong.
U la ong ruh ba na ka bynta kane ka san snem ban wan ym dei tang, ma u ban shong ha ka miej ban ïakren ïa ka roi ka par hynrei un don lang u Bah Wilbert ban ïa peit ïa kane.
Haba ïa dei bad ka kyndon kaba u Bah Rani u buh, u Bah Lyngdoh u la ong, “Nga kwah ban ong ba na ka shnong kaba sahdien tam nangta ngin sdang ïa ki kam pynroi.
"U la ong ruh ba 35 tylli ki shnong ha Mawphlang kim pat don surok haduh mynta, ka Mawphlang kala kham sahdien lada ïa nujor bad ki wei ki konstitwensi ba marjan.
“Ka jingangnud jong phi, jong ki nongrep, ki nongtih maw tih shyiap, ki samla samhoi ban ïoh kam ïoh jam, nga buh thong ïa katta ka jingangnud jong phi," u la ong.
Na ka liang u Bah Banteidor Lyngdoh haba kren ha kane ka sngi u ong ka jaitbynriew jong ngi ka long kum u khiew alluminium, ha ka por ba khluid ym long ban ktah hynrei tang shipang la pjah.
U la ïathuh ba ka daw bah jong ka jingsdang jong ka seng PDF ka dei na ka daw jong ka jingshahsloit noh ïa ka bor ka iktiar jong ki rangbah Shnong ha kito ki por.
Ngi la ïa pyrkhat kumno ban leh ïa kane ngi la leit sha secretariat hynrei man man ki sngap.
U Bah Banteidor u la bynrap da kaba ong, “Ka jingpynkha ïa ka PDF kam shym la long lehnoh ei, ngi la lah ban pyntyllun biang ïa ki kam ki jam, ka PDF kala leit tied jingkhang sha ka Supreme Court bad ngi la lahban trei kam biang kumne kumba long mynta.
"“Don kiba ong ba ki seng riewlum ki kut tang ha Khanapara, hynrei kynmaw paidbah lada ym don ki seng riewlum ka jylla kan ym long kumne kumba long mynta, lada kim don ngim tip kaei ka ban jia ïa ka jylla jong ngi," u la ong.
Na ka liang u Bah Gavin Mylliem haba kren ha kane ka sngi u la ong, haka jingïakren bad u Bah Wilbert ngi la sakhi ïa ka jingkit khlieh jong u ïa ka dong ka thaiñ, ha kaba u la buh ïa ki kyndon hakhmat jong u Bah Auspicious.
“Kum ka konstitwensi phi la donbok shibun ba u rangtyrwa u don ka mynsiem ban trei na ka bynta ka roi ka par jongki paidbah, ban kyntiew ïa ka ïoh ka kot jong ki paidbah ka konstitwensi," u la ong.
U la bynrap ruh da kaba ong, “Lada ngi trei katkum ka jingangngud jong ki paidbah, ki paidbah kin ai ka jingkyrshan bad lada kim pyndep u paidbah u don ka lad ban kyntait ïa phi.
"Ngi ïohi ba u Bah Lyngdoh u don ka jingthmu ban trei na ka bynta ka dong ka thaiñ bad na ka bynta ka jylla baroh kawei.
U la bynrap ruh da kaba ong, ki don ki kyrtong kiba kynthoh ba u Kyrtong jong ngi um don pisa, ngan ong ngim donkam ïa ka spah hynrei ngi donkam ïa u briew u ba don ka jingïohi jngai bad ban kyntiew ïa ki paidbah.
Ha kane ka sngi la ïoh ruh ka jingkren na ki nongïalam ka seng kiba kynthup ïa u Vice President u Bah James Ban Basaiawmoit, da ki nongkyrshan ba ha khmat jong kiwei ki seng saiñ-hima kum na ka UDP, Congress, NPP, HSPDP kiba la wan ban kren ha kane ka jingïalang ban pynpaw ba kin ai ka jingkyrshan ïa u Kyrtong ka PDF.Ka ri India ha kine ki khyndiat snem ka la paw bha ha ka jingkiew ha ka kamai kajih, ka trei ka ktah bad ka jingshalan ne die tiar shabar ri bad kane ka jinglah jongka, ban shalan mar shabar ri ka la pyllong ïa ki ri ka pyrthei ban phaikhmat ïa ka jingkiew sted ka India ha ki liang bapher bapher.
Kumba ka long mynta ka India ka la poi ha ka kyrdan kaba san ha ka jingkhlaiñ bor ha ka khaïi ka pateng ha ka pyrthei bad ka kiew ha ka kyrdan balai ha ka jingkiew ha ka ïoh ka kot ha ka pyrthei ha une u snem 2023 bad kane ka dei katkum ka repot jong ka International Monetary Fund (IMF).
Ha kawei ka bynta ka dei ka report jong ki ri ba khraw ka ri sepngi kiba la ithuh ïa ka ri India ha ka jing-kiew sted ha ka khaïi pateng.
Tang ka USA, China, Japan bad Germany kiba kham hakhmat ban ïa ka India ha ka jingkiew ha ka khaïi pateng.
Ka kaiphod ka IMF ka la ong ba ka India ka shalan mar sha ki 74 tylli ki ri kum ka shini, kew, atta, ki dawai, ki tiar IT sha ki  35 tylli ki ri, ki tiar thma ba kham rit sha ki 13 tylli ki ri.
Ha kine ki shiphew snem duna, ka ri India kala kiew sted bha bad ka la ïoh ïa ka nam kum ka ri kaba sted bha ha ka jingkylla ha ka jingkiew ha ka ïoh ka kot napdeng ki ri ba dang ïaksaid ban kiew.
U Myntri Rangbahduh ka ri u Narendra Modi u la buh thong ban pyllong ïa ka ri India kaba ïaryngkat bor bad ki ri ba khlaiñ bor kum ka USA, Japan, UK, China ha u snem 2030 ha kaba ka ri India kan long ne kan rung ha ka thup ki ri ba riew spah ne developed nation kumba long lem ki ri sepngi.
Ha ka ri India ki jylla kiba bsa, kiba kyrshan ïa ka ïarong ka jingkynshew jong ka ri, ki dei ka Kerala, Tamil Nadu, Puducherry, Karnataka, Goa, Maharashtra,  Gujarat,  Haryana, UP, Telengana bad Madhya Pradesh.
Hynrei haba phai sha kane ka jylla Meghalaya, bad kiwei ki jylla ha kane ka thaiñ shatei lammihngi ka ri India, ki dei tang ki nong-khrong.
Ka Meghalaya ha kine ki sanphew snem ba la leit, ka dei tang ka jylla kaba shu khrong na ka sorkar pdeng ia kano kano ka kam ban pyndap ban pynbiang ïa ki jingdonkam ka jylla naduh ka bam ka dih, ki projek, ki kam pynroi.
Ha ka jingshisha, kam dei ka jylla kaba duk ha ka jingdon ki spah ma-riang, bad kiwei ki jingdonkam hynrei kaba sngewsih ka long ba ka spah na kane ka jylla ka tuid lut shabar namar bym don ka jingsaiñdur kaba janai, kaba ai jingmyntoi ïa ka jylla.
U dewïong, u mawhun, u maw, bad kiwei ki marpoh khyndew la shu khlong na kane ka jylla ban leit die kilo shabar jylla.
Ka jingïoh khajna ka jylla na kine ki spah jongka, ka long tang shi shutak katba kijuh ki mar kiba la saiñ ynda kila wan sha kane ka jylla, ka dor ka ïapher da ki spah shah.
Ka jingbym pat lah ka jylla ban pyndonkam ïa ka spah kaba la don, ka la long ka jingduk hapdeng ka jingriewspah.
Lada ki paidbah kim pat nang kim pat tbit ban jied ïa ki nongsynshar, ka jylla kan dang im ha ka jingduk tasam bad ka jingjynjar kan long ïa ki paidbah hi.
Ka Lumsohpet Bneng Committee (LBC), Seng Khasi Kmie, kan pynlong ïa ka kiew Pyneh Rngiew sha u lumsohpet bneng ha ka 5 tarik u Rymphang.
Ha ba kren bad ki ladpathai khubor u Bah Paia B Synrem, u Vice Chairman ka Lumsohpet Bneng Committee, Seng Khasi Kmie, u la ong ka jingpynkhreh pynkhrum ïa ka jingkiew pyneh rngiew sha u Lumsohpet Bneng ka ba shisien shisnem kan  long ha ka 5 tarik mynta u bnai.
Na ka bynta ki nongwanshim bynta kan ym don kano kano ka entry passs, bad kan pdiang sngewbha ïa baroh hynrei, ka Committee kan pyrkhing ïa ka jingrungkali,  ka ban dei tang haduh ba don ka jingtei Swadesh Darshan, bad nangne shaduh u kliar lum ba don ka duwan, kan dei da ka ba ïaid kjat lait noh tang lada don ki bym lah ïaid yn  ailad ban leit buh da ki kali hynrei ka kali kan hap ban wan phai biang.
Ïa ka jinglehniam yn sdang na khyrdop ha Umiam khwan ha ka por 8 baje mynstep bad ka jinglehniam ha Duwan kan dei ha ka por 10 baje mynstep.
Ka Committee ka  khmih lynti ba ki ba wan ban shim bynta kin wan da ka ba ri kyndong ïa ka jingkhuid jingsuba ha baroh shilynter u lum bad ba kin husiar ban ym wiang ding lane bret kulmar ïa ki jingdihduma ïoh ka wanrah ïa ka jingpluh ding ha kane ka jaka.
Ki nongwan shim bynta, ki dei ban  bat ïa ka akor ka borum khamtam ha ka jingpynïeng kali bad ban ïatreilang bad ka Committee.
Ka Lumsohpet Bneng Committee ka  kyrpad ïa ki paid hynñiewtrep ki ban wan ban shimbynta ha kane ka sngi ba kin ri kyndong ïa ka burom ka akor bad ban ïoh ban nguh ban dem ha kliar u lum Sohpetbneng.
Kane ka jingkiew pyneh rngiew ka long ban eh ka rngiew, eh ka bok ka nusip bad ban shait ban khlaiñ bad kane ka jingkiew Eh Rngiew sha u Lum Sohpet Bneng, ka dei ruh ka riti dustur ka ba la sdang da ka Raid Mawbuh naduh ki por hyndai, hynrei na kiba bun ki daw ka ne ka Raid ka la sangeh noh bad ka la aiti noh sha ka Seng Khasi ban dang bteng ïa kane.
Kane ka dei ka sien ka ba 24 ba ka Seng Khasi Seng Kmie kan leit kiew pyneh rngiew sha u Lumsohpet Bneng bad ka jingshimti ka Seng Khasi ïa kane ka long kum ka jingkitkhlieh ban pyneh ïa ka rngiew ka ri bad ka jaitbynriew.
U MLA ka Trinamool Congress (TMC) na West Bengal uba khmih ruh ïa ka jylla Meghalaya, u Manas Ranjan Bhunia, ha ka 23 tarik Rymphang u la pynrem ïa ka jingkynnoh u nongïalam ka Congress u Rahul Gandhi pyrshah ïa ka TMC.Haba kren sha ki lad pathai khubor ha kane ka sngi, u Bhunia u la pynrem jur ïa ka jingkynnoh u Rahul Gandhi ba ka TMC ka dei ka Team B jong ka Bharatiya Janata Party (BJP) bad ba ka TMC ka ïarap ïa ka BJP ha ka jylla.
Ha kawei pat ka liang, u Bhunia u la ong, “Ka kam jong ka TMC, ha ka kyrteng jong ka All India Trinamool Congress (AITC), ka long ba ngin saphriang ha kylleng ka Ri India, ha ki jylla bapher bapher ban pyndep ïa ka rai jong ki paidbah ka Ri.
Ha ka rukom synshar jong ka Ri India, ngi don ïa ka bynta kaba kongsan ha kaban pan ïa ka jingkyrshan na ki paidbah khnang ban pynneh ïa ka jingsynshar paidbah (democracy), ban burom ïa baroh ki jait niam, ban pynneh ïa ka jinglong laitluid ka Ri bad ban ïada ïa ka hok tynrai jong ki paidbah.
"U Bhunia u la bynrap ruh ba la lah ban pynshisha ba hapoh ka jingïalam ka Mamata Banerjee, ki mat bad ki kam kiba ka la ïakhun bad ka la pyntreikam ki long kiba la kyrshan da ki paidbah.
Haba kynthoh halor ka jingkynnoh u Rahul Gandhi pyrshah ïa ka TMC ba ka kyrshan ïa ka BJP, u Bhunia u la ong, “Ngi don hapdeng ka jingïakhun ha ka jylla Tripura ha kaba ka la don ka sorkar BJP bad ngi la ïakhun ruh ha ka jylla Goa ha kaba ka la don ka sorkar BJP.Ngi dang ïakhun mynta ha ka jylla Meghalaya ha kaba la synshar ka sorkar ba la kyrshan da ka BJP.Te kumno ngi kyrshan ïa ka BJP?"U la bynrap ruh ba ka TMC ka la pynliem ïa ka BJP ha ka elekshon sha ïingdorbar thawaiñ ha ka jylla West Bengal ha ka snem 2021 bad ka la lah ban wan biang ha ka bor ha ka sien kaba lai.
Shuh shuh u Bhunia u la ïaroh ïa u Bah Charles Pyngrope bad u Mukul Sangma kiba la don ïa ka jingtip bad ka jingshemphang ha ka saiñ pyrthei bad u la pynpaw ruh ïa ka jingkyrmen ba ki paidbah ka jylla Meghalaya kin ai ka jingkyrshan ïa ki ha kane ka elekshon kaban sa long ha ka 27 tarik Rymphang.
U Bhunia u la ong ruh ba ki paidbah ka jylla ki donkam ïa ka jingkylla.
“Ka Meghalaya TMC kan pyndep ha kane ka elekshon ïa ka jingdawa bad ka jingangnud jong ki paidbah ka jylla halor ka jingdonkam ïa ka jingkylla," u la bynrap.
“Nalor ka koit ka khiah, ka jingmut jingpyrkhat kaba bha, ngi kwah ruh ïa ka roi ka par kaba bha bad ba ka jylla Meghalaya, kaba riewspah ha ka kolshor, ki riti ki dustur, bad kiwei kiwei, kan roi kan par bad ka TMC ka ïeng na ka bynta kata.
Hapoh ka jingïalam ka Mamata Banerjee, u Abhishek Banerjee, u Bah Charles Pyngrope bad u Mukul Sangma, ka TMC kan ïai bteng ha kane ka sur ban pynurlong ïa ka jingangnud ki nongshong shnong ka Meghalaya," la ong u Bhunia.
Ka MP Lok Sabha na ka seng Trinamool Congress (TMC), ka Mahua Moitra, ha ka 23 tarik Rymphang ka la kren sha ki lad pathai khubor da kaba pynpaw ba kala lum ïaka jingïalang watla sah satang ar sngi shwa ban poi noh ka sngi jied nohmihkhmat hapoh ka jylla Meghalaya.
Na ka liang ka Moitra ka la ong ba ka seng ka la sakhi ïa ka jingïalang paidbah ha Rajabala kaba iphuh iphieng bad ka jingtuid jong ki paidbah ka pynpaw ïa ka jingieid bad jingkyrshan ïaka nongïalam ba rangbah ka seng, ka Mamata Banerjee.
Ka Moitra ka la pynpaw ba ka jingtuid ki paidbah sha ka jingïalang jong ka TMC ka pyni ba ki paidbah ki angnud ïa ka jingkylla bad ka don ka daw ba ki paidbah kin mih ban kyrshan ïa kano kano ka bynta bad watla ka jylla Meghalaya ka long kaba rit, ka jingtuid haduh 60-70 hajar ngut ki paidbah kam dei kaba suk.
Ka la pynpaw shuh shuh ba ha ka por elekshon ka ju don beit ka jingshah kren tangba ka kham banjur ïa ki ar tylli ki seng national kiba la kren ïa ka TMC, kata kawei ka long na u Myntri ka sorkar pdeng, u Amit Shah u ba la kam ba ka jylla Meghalaya kadei kawei ka jylla kaba bamsap tam na baroh.
Halor kane ka la ong “U Amit Shah kum u Myntri ka sorkar pdeng u dei ruh u nongïalam rangbah ka seng BJP bad ka BJP lada ngam bakla ka donlang ha ka sorkar synrop bad ka NPP tang hapoh 40 sngi.
Ka jingkylli ka long, lada phi don bynta lang mynta la 5 snem bad ka sorkar jong ka jylla kamut phi ïohi shai kdar ba ka jylla Meghalaya ka jur ha ka jingbamsap, kumta ka dei kata ka daw ba ki paidbah ki angnud ïa ka jingkylla bad dei na kata ka daw ba ka Trinamool Congress ka don hangne mynta".
Ha kawei pat ka bynta ka long halor ka jingkren ba la pynpaw ha ka jingïalang ha ka nongbah Shillong ba la kren da u president barim ka seng Congress ba dei ruh u MP, u Rahul Gandhi u ba la ong ba ka TMC ka don hangne mynta ban ïarap ïa ka BJP bad ba ka dei ka Team B jong ka BJP.Halor kane ka bynta ka Moitra kala ong, “Ki sngi ban synshar tang ki national party ha ka ri India ka la kut mynta, lada ngi hap ban ap khmih tang ha ka “Bi-Party" system kamut ka synshar khadar kan nym don shuh hapoh ka ri India.
Ka seng Trinamool Congress kala ksar mynta la 34 snem bad kala wan haka bor ha West-Bengal mynta la 3 sien kynthih, ngim donkam ban pynshisha ïano ïano ba ngi pyrshah BJP, nga tharai mangi baroh ba shong hangne ngi la dep pynsngewthuh sha ki paidbah ka ri India ba ngi don ka chairperson ba lada don kano kano ka jingpynibor kaba ïeng pyrshah kino kino ki jingeh baroh, ka dei beit ka Trinamool pyrshah ïa ka BJP.Ngim donkam ban pynshisha ïa kane bad ngim donkam syrnod nangno nangno ruh".
“Kaba ngi sngew dei eh ban pyrkhat ka long ngi mih madan ban ïakhun ïa ka BJP bad ïa baroh kiwei ki ba pynïasoh bad ka BJP, ngi dei ka seng national bad ngi don ka hok ban ïakhun na baroh ki jylla.
Ngi la pyni ka jubab ha West Bengal ha kaba ka jingïakhun pyrshah jong ngi ïa ka BJP ka paw", ka la bynrap.
Shuh shuh haba kren pat halor ka jylla Meghalaya, ka la ong ba ka jingbamsap bad ka jinghiar ha ka roi ka par ka paw shai kdar.
Kala ong baka jylla Meghalaya kam dei ka jylla kaba duk, ka jylla Meghalaya ka riewspah ha ki marpoh khyndew.
Ka la ong, hynrei ka sorkar barim ba la synshar ïa ka jylla Meghalaya kam shym la phai khmat sha ki kam pynroi la ha ka jingpynbha ïa ki jingtei, ki surok, ki jaka ai jingsumar bad kiwei kiwei.
“Ngi wan hangne mynta ban tyrwa ïa ki paidbah da kawei pat ka lad ban bujli kum ka seng national bad ngim donkam ban pynshai ïano ïano ruh bad ngi sngewkmen ba ki paidbah ki kyrshan bad ki ai ka jingieid bad ngi kyrmen ba ha ka 27 tarik u Rymphang, ki paidbah kin jied da ka jingsngewthuh".
Katba dang mih ki sngi ki nongïalam ka seng United Democratic Party (UDP) na Mawphlang konstitwensi ki la leit ban pynïasoh bad leit ai jingkyrshan noh sha kiwei pat ki seng saiñpyrthei.
U Bah Wellbirth Rani uwei na ki nongïalam ka UDP, u ba dei ruh u President barim ka Federation of Khasi Jaiñtia and Garo People (FKJGP), ha ka 1 tarik Rymphang u la leit ban ai jingkyrshan noh ïa u kyrtong ka People’s Democratic Front (PDF) ha ryngkat bad ki nongkyrshan, ryngkat ki kyndon ba u Kyrtong ka PDF u dei ban leh lada u ïoh ïa u soh ka jingjop.
Haba kren ha kane ka sngi u Bah Rani u la ïathuh ba u don ka jingthmu ban ïakhun na ka seng UDP ha kane ka ilekshon, hynrei hadien ba ka don ka jingpynkulmar ïa ka jingmut ka jingpyrkhat kum u Nongïalam, um lah ban shah.
Kam dei ba u don jingthud na ka jingbym ïoh ticket, “Nga thud ba phi kren beiñ, nga thud ba phim ju khot haba don jingïalang, Nga thud ba phi pynmih ïa ka shnong, nga thud ba ki thoh ha Facebook ba u Bah Wilbert na Mawphlang shaneng u ïoh jiro ha ka vote, kine ki daw ba pynlong ïa nga ba ngan mih, lada phim kren ngam thud," u la ong.
U la ïathuh ruh da kaba ong, “Bun ki seng ki la wan ban ïa kynduh ïa u, don kiba thong pisa, ki don ki MLA kiba ong ïaleh na ka seng jong ki, ka pisa kin sa pynlut ma ki,  hynrei ngam treh namar nga hap ban pyrkhat na ka bynta u paidbah.
"“Nga ong ban buh kyndon ïa u Bah Auspicious, katta ka kyndon ka long ba hadien ba phi la jop ngin ïa shong pyrkhat haba ïadei bad ka roi ka par, ngi duna ki surok, ngi duna ki jaka pule, ka rep ka riang dei ban pynbha," u la ong.
U la bynrap da kaba ong, “Ki riew rangbah ka dong ka thaiñ, khlem da kheiñ party ngin sa shong jingïalang ban ïakren halor ki jingdonkam, ynda ki la ïoh ïa ka jingjop.
"“Ngi don kam ïa ka roi ka par, ki thliew ïing ha ka dong ka thaiñ jong ngi ki dang duk, ha ka por slap ka um ka jaw haduh jingthied, hynrei kiba don tnum ki ïoh tin kiba don kam kim ïoh, ïa kane ngi hap ban peit," ong u Bah Rani.
Haba ïadei bad ka pule puthi ka thaiñ kam don ka skul kaba bha ne ka kolej sorkar , ngi don bok ba ki don ki skul mission kiba ai jinghikai hynrei ka pule puthi kan hiar arsut.
“Lada phi jop ngin pan ka wei ka kolej sorkar ha kane ka thaiñ, ka higher Secondary ha kane ka thaiñ na ka bynta ka jingmyntoi jong ki paidbah, barabor ngi leit kyrshan khlem kyndon ngi thap kti haba kren ha shuwa ka ilekshon , bad thap khlieh yn da u la jop," u la ong.
Shuh shuh u la bynrap da kaba ong ngi kwah ba ki khun kin roi kin par, kin suk kin saiñ, namar lada don ha shnong lajong ki jaka pule kiba biang,  lada ngim lah ban phah sha sor ngin phah ha la shnong la jong.
Kum shibynta ban pynthikna ba ka jylla mynta ka kynti kan ïoh ïa ki nongmihkhmat, kiba bit ba biang, ki ban lah ban wanrah ïa ka synshar khadar kaba khuid ban wanrah ïa ka roi ka par ha baroh, ki nongïalam jong ka Hynñiewtrep Youth Concil (HYC) kin pynlong ïa ka ‘Rai Eh-Daw Campaign’ naduh ka 6 tarik u Rymphang 2023 na Motphran.
Ha ba kren bad ki lad pathai khubor u President ka HYC, u Bah Robertjune Kharjahrin, u la ong, ka seng ka la rai ban pynlong ïa ka jingïalang ban pynshai halor ka saiñpyrthei, ban ai jinghikai paidbah, kumno ban jied ïa ki nongmihkhmat ki ban long ïa ki nongsynshar ïa ka Ri bad ka jylla.
“Ka jingthmu ban pynlong ïa ka ‘Rai Eh Daw Campaign’ ka long ban pynsngewthuh, ba ka daw ba ka jylla kam lah ban pynurlong ïa ki mat ki jura ki ba la sahteng ka dei namar ba ngi la bakla ban jied ïa ki nongmihkhmat.
Ha ba ngi jied ïa ki nongmihkhmat, ka la long kumba ngi bet ïa u symbai u bym thikna u ba la shah ïalam bakla, ha ka spah ka phew ka kyiad ka jingsngewniam sngewdong sngewthaiñ ha ba kut uta u symbai un pynmih ïa ka jingsniew ka ba 10 shah ïa kaei ka ba ngi bet", u la ong.
U la bynrap shuh shuh “Lada ngi jied ïa ki nongmihkhmat da ka lynti ka bym dei, kan pynmih ïa ki nongmihkhmat ha ryngkat 10 shah ka jingsniew ïa kata, bad ka synshar khadar ka dei ka ba khuid bad dei ki briew ki ba la pyntngit bad pynjaboh noh ïa ka bad ngin shim ïa ka jingkitkhlieh ban pynthikna ban pynlong biang ïa ka synshar khadar ka ba khuid, kumta ngi la rai ban  pynlong da ka ‘Rai Ehdaw Campaign’".
U Bah Robertjune u la ong ruh, “Kum ba la ju ïohi ïa ki nongïalam ka  jaitybynriew, ki ba la kren shai ha ki ba bun ki jaka ba ki ju pynbiej bad ki paidbah ruh ki ju biej bad kane ka dei ka jingjemdaw ïa ka jaitbynriew namar kane ngim lah shuh ban pynurlong ïa shibun ki mat ki jura ha ka jylla bad mynta ngi kyntu ban pyneh daw pyneh rngiew ïa ka jaitbynriew bad ngin rai da ka jingkitkhlieh ym da ka ba ïoh ïa ka spah ka phew bad kiwei ki wei".
U la bynrap “Ngi dei ban rai da ka ba pynshong ïa ka nongrim ha ba ngi jied ïa ki nongmihkhmat, ngi dei ban shim ka jingkitkhlieh ban jied da ki ba bit ba biang ha ka akor ka burom, ka jingnangjing tip bad ban pynshong nongrim ïa ka party aïu kaba ngi dei ban jied namar ba lada ngi bakla ha ka election kaba bud kan long ka ba kham sniew ban ïa kane".
U la kdew ruh ba ki mat jingdawa ha ka jylla kim dei tang ha ka por ba synshar ka sorkar MDA hynrei wat mynshwa ki la don bad ngin ym thew  tang ïa ki seng saiñpyrthei ki ba don ha ka sorkar MDA bad ngin ym ïaroh ruh ïa ka sorkar MDA, namar kam dei ka sorkar ka ba la jop namar ka khlem  lah ban pynurlong ïa ki mat, kane ka jingïalap kam dei ka ban ïaroh ne kynthoh ïa ki seng saiñpyrthei hynrei kan long beit tang ban pynshai paidbah ban jied ïa ki nongmihkhmat ki ba biang".
“Ngim dei ban shah ïalam bakla man ka san snem bad ngi dei ban jied da ka ba pynshong nongrim ha baroh ki liang,ym ban jied da ka ba ïoh ïa ka pisa, kyiad ne ka kmen ka sngewbha tang shisien, ka election kam dei ka tamasa ka ban kmen shisien san snem bad jynjar pat baroh san snem, hynrei ka election ka dei ka kabu ka ba ngin pynkylla ïa ki nongmihkhmat ki bym ju trei bha", u la ong.
“Ka hok ban jied nongmihkhmat ka dei ka jingïakhun jong ki hajar ngut ki ba la aiti ïa la ka jingim, ki ba la shah shitom ban ïoh ïa ka jinglaitluid,bad ka dei ïa ngi ban pyndep ïa ka ne ka kamram, ka dei ka por ba kum u paidbah ngi aiti bad pynkhamti ïa ki briew ban shynshar ha ki san snem", u la bynrap.
U Bah Robertjune u la ong ruh, ki bun ki nongïalam mynta ïa ka rynsan ïalap election la shu pynlong kum ka jaka ban ïakren Comedy, bad kum ki seng bhalang lada ki shu ieh kumto kan long ka ba ma, bad ka jylla kan dang mad shuh shuh ïa ka jingeh.
Ka seng kan ym pynbor ïa ki paidbah ïano ban jied hynrei kan shu pynkynmaw bad pynshai bad kan  pyneh la ka jong ka bok ka rngiew.
Ki nongïalam ka KSU Nongpoh Circle hapoh ka jingïalam u samla u John Lyngdoh bad u samla Baiashanlang Kharshanlor, mynta ka sngi ki la pynkup burom ïa uwei u samla uba la tip kum u Francis Makri, hadien ba u la wanrah namjop ha ka lympung ïakhun kaba la tip kum ka 2nd OYAMA Cup 2023, ïa kaba la pynlong da ka International Federation of Karate (IFK) Kyokushin jong ka ri India, ba dang shu dep ha Nongbah Calcutta.
U samla Francis Makri, uba dei ruh u dkhot ka KSU, u la lah ban wanrah nam bad burom ïa ka jylla, hadien ba u la khur ïa ka namjop ne ka Takma Ksiar ha ka jingïakop ba 65 kilo sha jrong.
Haba ïadei bad katei ka nam bad burom kaba la wan wanrah da utei u samla, kitei ki nongialam ka  KSU Nongpoh, ki la ai ka jingkhublei kaba kyrpang eh ïa utei u samla, namar lyngba katei ka jingtrei shitom ka jong u, ka la wanrah burom ym tang ïa thaiñ, hynrei ïa ka jaid bynriew bad ka jylla hi baroh kawei.
U MLA barim ka Ranikor konstitwensi u Martin M Danggo ha ka 1 tarik Rymphang, u la pynïasoh ïalade sha ka Bharatiya Janata Party (BJP) hadien ba ki nongkyrshan jong u ki la dawa ïa u ban mih noh na ka  National People’s Party (NPP).
Ha kane ka sngi la pdiang burom ïa u Danggo da u Myntri ka tnat Arts and Culture, u Bah Sanbor Shullai ha ka jingdonlang kiwei ki nongïalam ba rangbah ka BJP ba kynthup u Bah Shibun Lyngdoh bad kiwei.
Dang shen ha ka 30 tarik u Kyllalyngkot, 2023 da ki spah ngut ki nongkyrshan u Danggo ki la mih na ka party NPP bad ki la pynïasoh ïalade sha ka party BJP.Watla u Danggo u la ïoh ïa ka tiket ban ïakhun na ka seng NPP na Ranikor Konstitwensi, hynrei ka jingbym ïa sngewthuh jingmut hapdeng jong u bad katto katne ngut ki nongïalam ka seng ka la pynlong ïa u ban mih noh na ka seng bad pynïasoh syndon bad ka seng BJP mynta ka sngi.
Haba kren sha ki lad pathai khubor u Danggo u la ong ba ka jingpynïasoh jong u sha ka party BJP kadei ka jingrai jong ki nongïalam, ki nongkyrshan jong u na Ranikor konstitwensi.
U la ong ba u la hap ban sngap ïa ki paidbah kiba da ki spah ngut kiba la wan sha ka jingïalang kaba la long ha Shillong Club kiba ym shym la ailad shuh ïa u ban leh kumno kumno namar ba ha kato hi ka sngi ki la leit ban pynïasnoh bad ka BJP.U la ong, “Kin don hi katto katne ngut ki dkhot ka NPP kiba ym sngewtynnad ïa kane ka jingleit rung jong nga bad ka BJP".
U la bynrap shuh shuh ba ha ka synshar paidbah hap hi ban sngap ïa ka sur jong uba bun ba-lang.
“Haei ngan ïeng, haba ki paidbah jong nga da ki spah ngut ki la iehnoh ïa ka party NPP, te shaei ngan leit, haba kumta nga hap ban leit bud ïa ki", la ong u Danggo.
Halor ka jingkynnoh ïa u Danggo ba u dei uba kynthih na kawei ka seng sha kawei, u Danggo u la ong ba ai kin mat kren bad um don ei ei ban kren halor kane, namar u leit bad bud katkum ka jingrai jong ki paidbah ba bun balang.
U Danggo ula ong ba ki nongkyrshan jong u ki la don ka jingsuba ba ka NPP kam kwah shuh ïa u ban jop shuh ha kane ka elekshon.
Shuh shuh u la ong ba udei tang u nongïalam ïa uba bun ba-lang bad ki nongïalam kumjuh ki nongkyrshan ki kham tip bha ha kano ka party kaba kham biang ïa u bad na ka liang jong u ruh, u hap ban bud katkum ka jingai jingmut jong ki.
U Danggo u la ong ba u hap ban kohnguh ïa ki paidbah jong u, namar dei ma ki, ki ban shim ïaka rai khatduh ban pynjop ne pynrem ïa u ha kane ka elekshon ban wan.
Ha kaba ïadei bad ka jingkynnoh ba u la leit sah lypa sha Guwahati shibnai bad u la kren sylla bad ki heh nongïalam jong ka BJP, u Danggo u la kyntait ban kren halor kane da kaba ong kamdei kumta kumba la kynnoh.
Ha kawei pat ka liang u Danggo u sngewbynnud ban ieh ïa ka seng NPP ha ka por ba shikhyllipmat hynrei um lah ban leh ei ei namar u hap ban sngap ïa ka sur jong u ba bun balang.
Ka jaitbynriew kaba sahdien ka long kata ka jaitbynriew kaba jur ka bam sap bad ka sahdien ha baroh ki liang la ngi phai ha ka synshar khadar, ne ka tip aiñ tip kanun, ne ka ioh ka kot, ka jingtrei jingktah, ka jingnang jingstad, ka rep ka riang, ka bam ka dih, ka koit ka khiah ne ka pule ka dangle.
To ngin ïa peit ïa kine ki phang la ka jaitbynriew ka long kaba sahdien ne kaba iaid shakhmat haba ïa nujor bad kiwei pat ki jaitbynriew.
To ngin ïa shim ïa ka phang ka synshar khadar ka jingkylli ba nyngkong ka long kaei ka kyrdan ki nongsynshar ba ngi don?Don mo ka jingbha ha ka synshar khadar ngi don mo ka jingsynshar khadar kaba bha bad baroh khoit ngi ioh ka jingbha ha ka synshar khadar.
Hato kam don mo ka bam sap ha ka ri bad ka jaidbynriew.
Balei ka jaidbynriew ka duk bad ka sahdien.
Hato kam dei ka daw jong ka jingbam sap ka pharshi ka ong “Jur ka bam sap jur ka jingduk bad jur ka jingsahdien ha kata ka jaidbynriew" Ki kynrum ki kynram ha ka synshar ka khadar ki jingbym biang ha man la ki phang la ha ka aiñ ka kanun ne ka jingioh jingkot ki briew ne ka jingkoit jingkhiah ne ka jingpynmih bam.
Kine baroh ki pyni la ka jaitbynriew ka sahdien ne em.
Ka jaitbynriew ka sah dien namar ba kam lah ban pynbiang hi da lade ïa kaei kaei kaba ia lade ka donkam.
Kum ka nuksa ha ka liang ka bam ka dih ka Jaitbynriew ka long kaba im na kiwei ne na lade bad ka jingsynshar ka long kaba kumno la ka ïarap ne em ba ka jaidbynriew kan long kaba biang ha ka bam ka dih na lade? Kam don ka jingroi jingpar ha ka jaidbynriew namar ka jingsynshar khadar kam long kaba bha bad kaba biang.
Ngi long kiba sahdien namar ba ngi long kiba tlot ha man la ki liang.
Ka jingduk bad ka jingsahdien ka wan namar ba ka synshar khadar ka long ka bym biang.
Ia ka khajna u paidbah ym shym la pyntrei kam hok na ka bynta ka jingroi jingpar hynrei tang ha ki jingïa bam sap.
Ka pharshi ka ong ka bam sap ka long kum ka jingpang bam pong kaba bam duh ïa ka jaidbynriew.
Kane ka pynduh pyndam ïa ka jaitbynriew namar ka jingdon ka bam sap ngin ym lah lano lano ruh ba ngin roi bad ngin ïa kynjoh bad kiwei pat ha man la ki liang.
Bun na ki briew kim sngewthuh kaei kane ka bam sap.
Ka bam sap ka long ka jingioh u briew ïa kaba um dei ban ioh bad ba u ioh ei ïa ka khlem ka um syep bad kane ka wan ha ki dur kiba bun rukom.
Ngi iohi ba wat uba duk ruh u long uba bam sap kumba bam uba heh.
Ka nuksa ka long haba u briew u shim pisa ban thep vote ïa uno uno uba um dei ban thep ïa u.
Kane ka dei ka kam bam sap namar u la die noh ïa la ka bor ban pyrkhat ïa kaei ba u dei ban leh bad kaei ba um dei ban leh.
U kylla noh namar u ioh ïa ka pisa bad leit thep vote noh sha uta uba ai pisa ïa u.
Kane ka dei ka bam sap, kane ka bam sap ka pynlong ïa u briew ban leh ïa kaei kaba um dei ban leh bad namar ka jingioh peisa u leh ïa ka kam bam sap.
Hato ka kam bam sap kam dei ka kam runar bad ka kam pop ha khmat u briew bad ha khmat u Blei ba uto uba leh ïa kane um long kum u nongpyniap briew bad um patiaw eiei ruh em ba kane ka dei ka kam sniew kaba u leh.
U briew u leh ïa kane ka kam namar ka jingpynbor jong ka jingpynshoi ba u dei ban ngat ha kane ka pop bad ba un ym sngewthuh ruh ïa ka la ha ka jingïadei briew ne jingïadei Blei.
Hato ka bam sap kam dei ka pop ha khmat u briew bad ha khmat u Blei bad ngi dei ban isih ïa kane bad kaba la pynduh ïa u briew ba un don ka jingïatip lem na ka bynta ïa kiwei.
Ka jingdon kane ka pop ha ka jaitbynriew ka pynlong ïa ka jaitbynriew ba kan duk bad kan sah dien bad kan ym roi ym par lano lano ruh em.
Tang ki briew kiba sngewthuh ïa kane bad kiba sang ïa kane ka pop kin ioh ïa ka jingroi jingpar ym kiba ngeit bad kiba ieit bad mane blei ïa kane ka pop.
Ka pop ba ngi khot ka bam sap kaba la suhthied ym tang ha uba khraw uba heh bad kane ka kam bam sap ka don wat ha uba rit uba duk bad uba rangli.
Ka bainong jong ka bam sap kaba long ka pop bad kane ka wanrah ïa ka jingiap ïa ka jaibynriew.
Kano kano ka jaitbynriew kaba pdiang bad pynsah pynneh ïa kane hapoh ka jaitbynriew ka pdiang ïa ka jingiap.
Ka jingiap ka wan bad kan iai wan ha kato ka jaitbynriew kaba pdiang bad kaba khot ïa kane ka pop.
Ka jaitbynriew kaba ïaroh ïa u nongtuh, u nongpyniap briew bad uba leh ki kam sniew ka ioh hi la ka bainong kaba dei ka jingiap.
U Chief Youth Adviser ka Seng United Democratic Party (UDP) u bah Eugeneson Lyngdoh, u la hiar sha Nongstoiñ ban ïalap election ïa u kyrtong ka UDP Nongstoiñ u bah Polestar Nongsiej ha ka jingïalang kaba la long ha ka 1 tarik Rymphang ha Madan Riew Blei jong ka thaiñ Umyïap West Khasi Hills District.
Haba ai jingkren ha katei ka jingïalang u bah Eugeneson u la ong ba naduh ba ïoh la ka jong ka jylla dei tang shisien ba ka UDP ka la ïoh ban synshar ïa ka jylla, kata ha u snem 1998 hapoh ka jingïalam jong u (L) E.K Mawlong kum u Chief Minister ka jylla bad ha kato kapor ba synshar ka UDP ka jylla kala ïoh ïa ka jingïaroh na ka sorkar pdeng kum ka jylla kaba biang tam.
U la ong ruh ba dei ka UDP kaba la sdang ban lam khmat nyngkong ban ïakren bad ka sorkar Assam halor u pud u sam bad ha kapor ba i kong Roshan Warjri i long myntri sorkar la lah ban pynshna ïa ki jaka sah (quarter) na ka bynta ka jingthmu ban pynkynriah noh ïa ki harijan hynrei ym shym pat lah ban pynkynriah haduh kine ki sngi.
“Ha ka jingïaid lynti ka jong nga kum u MLA nga ïohi ba shibun ki MLA ki ïa pynksan ha ka jingsam skhim hynrei to tip ba ka skhim kadei jong u paidbah ym jong u MLA bad ka kam jong u MLA kadei ban thaw aiñ bad ban ïasaid na ka bynta ka bit ka biang jong u paidbah ym ban shu long ki nong sam skhim" ong u bah Eugeneson.
U kyrtong shimet na Mylliem Konstitwensi, u Bah Richard Nongbsap u ba trei kum u nongbylla sngi u la rai ban ïakhun ïa ka elekshon MLA 2023.
Kum uwei u briew u ba la mih na ka longïing ki ba duk ba duna, u ïeng ban ïakhun ïa ka elekshon na bynta ki ba duk ba kyrduh.
Ha ba kren ha ka 1 tarik Rymphang 2023, u samla Richard u la ong ba u jied ïa ka dur jong ka camera kum ka shap jong u namar u kwah ba ki kam ki jam baroh kin long beit haba shit haba shai.
Shuh shuh u la ong ba ka jingmih jong u kum u nongthaw aiñ ka long ban wanrah da ka lynti ka aiñ ban tip uno u MLA lane ki ophisar kiba bamsap, ban tip ïa ka jingpynlut bad ïa ka jingmih pisa.
U la ong ruh ba ban ïada ïa kiba tlot bor, un wad ïa kiei kiei baroh da ka lynti ka aiñ khnang ban ym don kano kano ka jingnoh shilliang bad khnang ba kiba dei hok ban ïoh ki jingïarap kin ïoh.
U Bah Nongbsap u la bynrap ruh ba lada um lah ban pyndep ïa ki jingkular jong u ha ka shi samoi treikam, un sa bteng biang ha kiwei pat ki samoi treikam.
Ka Congress ha ka 1 tarik Rymphang ka la ther tyngeh ïa u Myntri Rangbah ka jylla u Conrad Sangma halor ka jingkynthoh jong u ba kam shem la don kano kano ka roi ka par ha ka jylla Meghalaya ha ki 45 snem ba la dep, da kaba pynkynmaw ruh ba u kpa jong u, u Purno A Sangma, u dei u dkhot jong ka seng Congress hashwa ban seng ïa ka National People’s Party (NPP).
Haba kren sha ki lad pathai khubor ha kane ka sngi, ka media coordinator ka All India Congress Committee (AICC) ka Bobeeta Sharma ka la ong ba u Myntri Rangbah u buh jingkylli ïa la u jong u kpa halor ka jingtreikam jong u ha kaba ïadei bad ka roi ka par ka jylla Meghalaya ha ki 45 snem ba la dep.
U Myntri Rangbah ka jylla u Conrad Sangma, ha ka 31 tarik Kyllalyngkot u la kam ba ka sorkar jong u ka la ïarap ïa ka Meghalaya ban khie na ka jingbym don ka roi ka par ha ki 45 snem ba la dep, khamtam ha Garo Hills.
Shuh shuh ka Sharma ka la pynkynmaw ba ka Meghalaya ka la ïoh ïa la ka jong jylla na ka daw jong ka Congress bad ka la bynrap ruh ba ka Congress ka dei ka seng kaba don ïa ka jingïohi jngai kaba lah ban pynurlong ïa ki jingphohsniew bad ki jingthrang jong ki nongshong shnong ka Meghalaya.
Ka Congress ka la kynthoh ruh ïa ki kyrtong ka NPP na North Shillong u Bah Ransom Sutnga bad na East Shillong ka Kong Ampareen Lyngdoh, kiba la shah kynnoh donkti ha ki kam beaiñ ha kaba ïadei bad ka jingtei ïa ka Ïingdorbar Thawaiñ ha Mawdiangdiang bad hapoh ka tnat Pule Puthi.
Halor kane ka Congress ka la kynthoh ba u Conrad Sangma u dei u Myntri Rangbah uba ai jingïada ïa kiba bamsap.
Ka Sharma ka la kynthoh ruh ba ka jingïarap ka Bharatiya Janata Party (BJP) ïa ka NPP ka pynpaw ba baroh ar tylli ki seng ki dei ki seng kiba ai jingïada ïa kiba bamsap bad ki dei ki seng kiba thok ba shukor ïa ki nongshong shnong ka Meghalaya.
Khnang ban dang buddien shuh shuh ïa ki kyndon tehlakam ha la ki bynta bynta, la khmih lynti ba ki paidbah paidsan, ki kynrem lyndan, ki kher ki mer bad ki simpah simsong kin shim bynta lem ha kano kano ka rukom kum ban ïasnoh kti lang ha kane ka jingthmu ban pynwan sha ka ktien kmie lajong, ka ktien Khasi da ka ba kynthup ïa ki ktien shnong na ki thaiñ bapher bapher ha kylleng ki raidbah (district) Rilum Khasi bad Jaiñtia da ka ba buh jingmut ba ka ktien pdeng ba la pdiang salonsar ha ka ktien Sohra kan long ka tynrai ktien bad ki tyllong ktien pat ki lah ban dang synñiang shuh shuh na ki ktien shnong ki ba na satlak ka Bri Hynñiewtrep ha ba shem ba ki kham kynsai, kham khia jingmut bad kham snah ha ka rukom kren, thoh bad pule ïa ki kyntien.
Kumta yn ïa bteng biang ïa ki kyndon tehlakam jong ka Nongmuna Thup-adong Kyntokam ki ba dang bud dien kumne harum:1.
Ki seng saiñpyrthei ne ki kyrtong ki dei ban pyntip sha ki bor pulit shnong ïa ka jaka bad ka por jong kano kano ka jingïalang ba la thmu pynlong ha ka por ba biang khnang ba lah ban pynkhreh ki pulit na ka bynta ban ryntih ka ïaid ka ïeng ki kali bad ban teh lakam ïa ka suk ka saiñ.2.
Ki seng saiñpyrthei ne ki kyrtong ki dei ban peitngor shwa ïa kino kino ki kyndon ba la jiari ne kyndon mana ba la hukum ha ka jaka ba thmu ban pynlong jingïalang la ki dang treikam ba yn bud pyrkhing.
Lada donkam ban lait na kum kata ka hukum, dei ban pan jingbit bad kamtrai ha ka por ba biang.3.
Lada ïa ka jingbit ne ka syrnot-aibor la dei ban kamtrai na ka bynta ban pyndonkam ki korsawa ne kino kino ki lad ba ïadei bad ka jingthmu pynlong jingïalang, Ki seng saiñpyrthei ne ki kyrtong ki dei ban pan jingbit na ki iktiar ba deihok kham hashwa bad kamtrai ïa kita ki jingbit bad syrnot-aibor.4.
Ki nongpynïaid ba wer jingïalang ki dei ban wad jingïarap na ki pulit ba tipkamram na ka bynta ban teh lakam ïa ki briew ba pyrshang thaw kulmar.
Ki nongpynïaid kim dei ban shimti da lade ban khang pyrshah kum ïa kita ki jait briew.1.
Ki seng saiñpyrthei ne ki kyrtong ki ba pynkhreh ïa ka ïaidpaidbah ki dei ban rai ha shwa ïa ka por bad ka jaka ban sdang lum paid na ka bynta ka ïaidpaidbah, ka syrwet lynti ka ban bud dien bad ka por bad jaka ha ka ban wai ka ïaidpaidbah.
La mana ban ym kynriah lynti ha ka kamteilang (programme).2.
Ki nongpynkhreh ki dei ban pyntip lypa ha ki shlem-iktiar (authorities) pulit shnong (local police- ka ktien pulit ruh ka dei ka ktien ïapan ka ba biang ban pyndonkam ha ka thoh ka tar) shaphang ka kamteilang khnang ba kin lah ban pynkhreh ïa baroh ka ba donkam.3.
Ki nongpynkhreh ki dei ban peitngor shwa ïa kino kino ki kyndon ba la jiari ne kyndon mana ba la hukum ha ka jaka ba thmu ban ïaidpaidbah lyngba la ki dang treikam ba yn bud pyrkhing lait noh lada la pyllait na kata ka hukum da ki bor ba la ibit ka sorkar.
Kano kano ka aiñria (regulation) ne aiñmana (restriction) la dei ban phikir ban buddien sani.4.
Ki nongpynkhreh ki dei ban bud kyndon lypa na ka bynta ban pynbiang ka lynti ïaidpaidbah, khnang ban ym dheng ne thut ka ïaid ka ïeng.
Lada ka ïaidpaidbah ka long ka ba jlan palat, la dei ban pynkhreh ha la ki bhah ba la mang ka jingjngai babiang, khnang ban sukjai (convenient) manla ka khep waiteng (interval), khamtam ha ki  lad ba ka ïaidpaidbah ka dei ban sam lyngba ki sdad surok (road junction), ki samlyngba (passage) ba shah ang dheng lah ban pyllait ha la ki kynhun khnang ban kiar na ka ba thyngngian palat pud.5.
Ïa ka ïaidpaidbah dei ban jiari aiñria da ka ba ïaid sha ka liang kamon jong ka surok katba lah bad ka rukom pynïaid bad kdewnia jong ki pulit la dei ban bud pyrkhing kat ba lah.6.
Lada ar ne palat ïa kata na ki seng saiñpyrthei ne kyrtong ki ba la thmu ban ïaidpaidbah na kajuh ka lynti lane shibynta na kata ha kajuh ka por, ki nongpynkhreh ki dei ban long thikna ban ïashem lypa bad ban rai halor ki thew-antad ba dei ban shim khnang ba ka ïaidpaidbah kan ym pakhuh markynti ne pynthut ïa ka ïaid ka ïeng.
Ka lad jingïarap jong ki pulit dei ban pdiang na ka bynta ban poi ha ka jingpynïaid ba ïahun lang.
Na ka bynta kata ka jingthmu ki seng ki dei ban ïashem kloi lan bad ki pulit katlah katïai.7.
Ki seng saiñpyrthei ne ki kyrtong ki dei ban adkar katlah katïai ha ka ba ïadei bad ki paid baïaid paidbah ha leh ïoh ki rah ki tiar ki tar ki ba lah ban pyndonkam bakla da ki riewkai kham tam ha ka khyllipmat ba dang shongshit palat.8.
Ban rah tyngshop da ka ba thmu ban mihpli ïa ki dkhot jong kiwei pat ki seng saiñpyrthei lane ki nongïalam jong ki, ban thang ïa kita ki tyngshop ha jaka paidbah lane kum kita ki rukom pynkhihwin kim dei ban takhuh da kano kano ka seng saiñpyrthei ne ki kyrtong.
Kane haneng ka long shi bynta jong ka Nongmuna Thup-adong Kyntokam na ka bynta ban teh lakam ïa ki seng saiñpyrthei bad kyrtong ha ka ba korbar ïa ka kam jied-lamkhmat sha ka dorbar thawaiñ ha jylla.
Ki bynta ba bud na ki kyndon katkum ka dulir tehlakam jong ka Kliar-iktiar Jied-lamkhmat kin dang bteng ha ka sienmih ka ba bud, bad kine ki long katkum ba la kubur bad aibor da u Bah Frederick Roy Kharkongor, Kherrangbah Kliar-iktiar Jiedlamkhmat jong ka Sorkar Jylla na ka bynta ban myntoi ki paidbah salonsar ha ka imlang sahlang.
Ka jingnang jingstad ka dei kaba kongsan tam ha ka jingim jong u briew bad khlem ka jingstad ban pule, ban thoh, ban pyrkhat, ban tip, ban sngewthuh, ka jingstad kam lah ban long kaba pura ha ka jingim jong u briew bad ka jingstad ban pule, ban sngewthuh, ban bishar, ka dei ka atiar ïa u briew ban pyllait na kiei kiei kiba thmu ban ïalam bakla, bad un lait na ka jingngeit bym dei.
Hynrei ka juk ban shu nang ban pule, ban thoh kam pat biang ha kane ka juk jong ka jong ki jingstad buit ne teknoloji hynrei la donkam da ki technical bad professional ban phrang ïa u briew.
Nalor ki technical bad professional courses, la donkam sa ki samla ban phrang ïa ki civil course ban ïakhun ïa ki kyrdan IAS, IPS, IFS, kiba don ka pyntha kaba kham ïar kiba ïadei ha ka synshar khadar.
Hynrei kaba kham kongsan ïa ki samla ka dei ban don ban pyntbit ha ki technical course kiba lah ban pynïeng ha la ki jong ki kjat namar ka jingpule kot, ki hap ban nang ban trei ruh ïa ki kam.
Katkum ka surbe ne ka jingjurip, ka ri India ka la don ka jingkiew ha ka liang ka jingdon ki karkhana ne ka jingseng jam seng jam.
Kane ka mut ba ka jingdon ki briew ban seng jam seng jam kiba rit kiba ria lyngba ki kynhun ne riew shimet ka la nang kiew hadien ba ka la don ka jingplie lad na ka sorkar, watla kam pat biang.
Ha u snem 2021, ka jingdon ki samla kiba pule ha ki jingpule ba kham shajrong ka la long 4.1 klur ha ka ri India.
Da ki lak ki samla kiba pyndep ne pass na ki jingpule ha ka ri India man u snem bad ha jylla Meghalaya kumba 20 hajar ngut kiba pass ïa ka SSLC ne matrik man u snem nalor kiba pass ïa ka Klas XII, Degree bad kiwei ki jingpule.
Tang ki kam sorkar kim lah shuh ban pynbiang ïa ki samla kiba pyndep man ka snem da ki hajar.
Hangne ha jylla Meghalaya kumba long lem kiwei ki jylla ha ri India, ki tnad sorkar ki dei ka lad ïoh kam kaba bun tam ban ai kam ai jam ïa ki samla.
Katkum ka jingkheiñ, ki don kumba 50 hajar tam eiei ki nongtrei ka sorkar jylla bad kumba 20-30 hajar kiba bam tymmen ne kiba la shong thait.
Ha ka shi snem, kiba trei kam sorkar ki shongthait tang kumba katto katne spah ne hajar, bad kam long kaba suk ban thep kam ïa ki samla kiba la nang la stad da ki phew hajar.
Kumta, ka lad kaba biang tam kumba long lem sha kiwei ki bynta jong ki ri ka pyrthei, ka sorkar ka dei ban plie lad plie lynti ïa ki samla, ba kin ïeng ha la ki jong ki kjat, ban seng ïa ki kam ki jam bad kumjuh ban khring ïa ki kompeni bapher bapher ba kin wan ban seng kam seng jam hangne ha jylla, khnang ba kin ai kam ai jam ïa ki samla.
Ka kam ka jam ka dei kaba kongsan tam bad lada ym don ka kam kaba biang, ka jingim jong ki samla kan sakma noh bad kin shah ïalam bakla, ha kaba kin shem jingeh ruh ban seng ïa ka nongrim ka ïing ka sem jong ki.
Ïa ka met ba sah jong u Bah H.Donkupar Roy Lyngdoh, u myntri barim ka sorkar jylla yn sa tep donburom mynta ka sngi ka 23 tarik Rymphang ha ka shnong Sohïong.
La wanrah ïa ka met jong u Bah HDR Lyngdoh sha Sohïong ha ka 22 tarik Rymphang hadien ka jingkhlad ba kyndit ha ka 20 tarik mynta u bnai ha Bethany Hospital, Shillong.
Ha ka jingpynkit ïa ka met na ka ïingsah jong u ha Laitumkhrah, Shillong sha Sohïong la synran lang da bun tylli ki kali ryngkat ka jingap jong ki spah ngut ki briew kiba la ïalum lang ha Sohïong ban wan sngewlem bad leh burom khatduh ïa u Myntri barim ka tnad kam Pohïing ka jylla.
U Bah HDR Lyngdoh, 66 snem ka rta, u dei u myntri barim ka tnad kam poh ïing ka jylla, bad u dei ruh u kyrtong ka United Democratic Party (UDP) na Sohïong konstitwensi.
U Bah  HDR Lyngdoh u ba dang pynkhreh ïalade na bynta ka elekshon ka ban wan u la kyllon katba u dang don hapdeng ka jingïalang ha ka 20 tarik mynta u bnai, bad la rah ïa u sha jaka sumar hynrei u la khlad noh na ka jingpang klongsnam.
U Bah HDR Lyngdoh la ju khot ieit ruh kum u Maheh Don bad u la ïoh ban bat ïa ka kyrdan myntri  jong ka tnad kam poh ïing ha ka por ba dang long Myntri Rangbah u Mukul Sangma hapoh ka jingsynshar ka seng Congress.
Kumban shu pynkynmaw biang, u la jop nyngkong ïa ka shuki MLA ha u snem 1988 na ka seng Hill State People’s Democratic Party (HSPDP) bad u la ïai bteng haduh u snem 1998.
Ha u snem 1998 pat, u la rem noh pyrshah ïa u Bah R A Lyngdoh u ba ïakhun na ka seng United Democratic Party (UDP) bad  u la jop pat kum u MDC na ka seng Congress ha ka snem 1999 na Sohïong-Nongspung Konstitwensi.
Ha u snem 2003, u la jop biang ïa ka jingïakhun kum u MLA na Sohïong Konstitwensi na ka seng Congress bad u la ïai bat ïa kane ka shuki jong ka tnad kam pohïing haduh u snem 2018.
Ha u snem 2018 pat, u la rem noh pyrshah ïa u kyrtong ka seng HSPDP, u Bah Samlin Malngiang tang da 622 vote.
U Bah Lyngdoh u la ïoh 11,338 vote katba u Bah Malngiang pat u la ïoh 11,960 vote.
Haba kren ha ka jingïalang paidbah kaba la long ha madan Byrnihat, u Bah Sosthenes Sohtun, u kyrtong ka NPP na Jirang, u la ther tyngeh ïa kito ki kyrtong, kiba la leit ban ïalap ilekshon sha ki paidbah da kaba ong ba ha kine ki snem jong ka jinglong MLA jong u, ba u khlem leh eiei na bynta ka Jirang konstitwensi.
Shuh shuh, utei u kyrtong ka NPP, u la ong ba ka jingpynbud nam ïa u, ka la sdang naduh ka por ba u aireng ïa ka ilekshon 2013, nangta sa ha u 2018, hynrei haba u la jop ha u 2018 bad uba la lah ban wanrah ïa shibun ki kam pynroi, pynban ha kane ka ilekshong kaba mynta u snem, ki don shibun ki kyrtong, kiba la kynthoh ïa u ba u khlem leh ei ei na bynta ki paidbah hapoh ka Jirang.
Haba pynphai ïa kito ki kyrtong, kiba la kynthoh ïa u ba u khlem leh eiei, u kyrtong ka NPP, u la ong ba haba ïanujor bad ki nongmihkhmat kiba la leit noh baroh, dei ma u, uba la lah ban lehbha na bynta ki paid ka Jirang Constituency bad khamtam eh haba ïadei bad ki kam pynroi, namar lada kheiñ halor ka jinglah ban pynpoi ïa ki kam pynroi, ka long ba ki nongmihkhmat kiba la leit ki lah ban pynpoi kam pynroi tang T.50 klur ha ki 5 snem, hynrei ha kine ki 5 snem jong ka jinglong nongmihkhmat jong u, u la lah ban wanrah ïa ki kam pynroi kaba la jan kot kumba T.600 klur.
Ha ka jingkren jong utei u kyrtong ka NPP, ka long ba u kyntu ïa ki paidbah ka Jirang konstitwensi, ba kim dei ban ngeit ne shah pynbeij ha kito ki kyrtong, kiba la wan ban pynbiej da kine kitai bad kiba kular ban pynpoi ïa ki kam pynroi, ha kaba u la kyntu ïa ki paidbah ba ha kane ka kynti kaba mynta, ki dei ban ai ka jingkyrshan kaba tyngeh ia ka NPP bad ba ma u, un long biang kum u MLA, khnang ba un nanglah shuh shuh ban wanrah ïa ki kam pynroi na bynta ka Jirang konstitwensi hi baroh kawei.
Ha katei ka jingïalang jong ka NPP ha Byrnihat, la sakhi da ka jingdon u Bah Victor Rani, MDC Jirang, nangta ki nongialam ka NPP ha Ri Bhoi lem bad da ki hajar ngut ki nongkyrshan ba radbah jong ka NPP hapoh katei ka Konstitwensi.
Katba ki sngi ki ïa ki nangjan sha ka sngi ba ki paidbah kin ai noh syndon ïa ka rai jong ki na ka bynta ki san snem ban wan, la ïohi ruh ba ka jinglong jingman ha kaba ïadei bad kane ka kam saiñ hima sima ka la nang khluit nang khluit ha ka jylla ha kaba ymdei shuh tang kata ka thma ktien ne ka jingïakawang ktieh kawei ka seng ïa kawei pat, hynrei mynta sa shisien pat la ïohi ïa ka jingïapynibor bad thombor ki nongkyrshan kawei ka seng ïa kawei pat.
Ha kaba kum kane ka jingjia, la ïathuh ba ka don ka kynhun ki runar ha ka miet jong ka 20 tarik Rymphang ba ki runar ki la thombor ïa ki dkhot ka longïing jong u Vice-President ka seng TMC bad ruh uba dei u MLA, u Bah George B.Lyngdoh, kaba la jia ha ka shnong Umroi Labansaro.
Ha ka jingujor sha ki pulit kaba la buh ha Khapmara PIC jong ka Ri-Bhoi district, ka Therezia A Syiem, ka kurim jong u Bah George B Lyngdoh, ka la ïathuh ba ka kynhun jong ki shynrang ki la thombor bad jrongkti bad byrthen ruh ïa ka ryngkat ki para shynrang jong ka ha katei ka miet.
Ka la ïathuh ruh ba watla ka la pyntip lyngba ka phone call haduh sawsien sha ki pulit, hynrei kam shym la don kano kano ka jingïarap halor kane ka jingjia.
Katkum ka jingujor, la ïathuh ba ka kali ka la don shabar ka ïingsah jong ka ha ka por 12:15 shiteng synñia kaba pynheh jingtem.
Hadien ba ki la ïohi ïa ka, kine ki briew ki la sdang ruh da kaba kren tohmet.
Watla ka la pyntip da kaba phone arsien sha ki pulit, ym shym la don mano mano ban wan ai jingïarap ïa kane ka longïing.
La ïathuh ruh ba kane ka kurim jong u Bah George ka la leit sha kane ka kali ban kyrpad ba kin kham pynrit ïa ka jingpynheh ïa ki jingsawa namar ba u khun ba lai snem jong ka um da khlaiñ bha.
Pynban ka la shah ktah kti ha kine ki briew kiba la pyrshang ruh ban tan ïa ka shapoh ka kali kaba la wanrah ïa ka jingmynsaw.
Haba ki para shynrang jong ka ki la leit ban ïarap, kine ki runar ki la phet krad noh.
La ïathuh ruh ba ki la pyrshang ban bat ïa kine ki runar da kaba buddien ïa ki, pynban ka la nang pynsniew dur shuh shuh, ha kaba ki la shah khang  kdong ha ka kynhun ki briew kaba kham bun ha ka shnong Umroi Nongrah ha kaba kine ki runar ki la thombor ïa kane ka kurim u Bah George bad ïa ki para jong ka.
Katkum ka jingujor ba la buh ha khmat ki pulit la thoh, “Na kitei kiba la ïalum lang, ki don napdeng jong ki kiba la sdang ban jrong kti ïa kaba soi kyrteng harum bad ïa ki para shynrang jong ka,  kynthup ïa u nongniah jong ka kali.
Ha kane ka jingthombor ïa kaba soi kyrteng, ki la leh da ka bor ruh.
Uwei u briew u la kynjat ïa kaba soi kyrteng na kjat bad na kpoh jong ka katba kiwei pat ryngkat ki paralok jong ki ki la pyrshang ban pynïap ïa u para jong nga, da kaba teh da u tyllai na ryndang jong u bad tan sha u paidbah".
La ïathuh ruh ba watla kine ki shipara ki la lait na kane ka jingjia kaba sngewsih bad hadien ba ki la leit phai sha la iing, hynrei kine ki runar kim shym la iehnoh hynrei ki la buddien ïa ki bad leit pynheh jingtem biang.
Watla ki la pyntip biang sa arsien sha ki pulit hapdeng ka por 3-4 baje mynstep, hynrei kam shym la don kano kano ka jingïarap na ka liang jong ki pulit.
La thoh ruh, “La ïohi kumba ki pulit kim shym la wan khnang ba kine ki briew ki ba don kti ha kane ka jingjia kin lah ban nang bteng shuh shuh ïaki kam pyntriem jong ki.
Ka long kaba sngewsih ban kdew ba jin lada dei ba ki pulit ki la shim khia ïa ka jingpyntip ba la ai da u kurim jong nga, kine ki runar ki la shah kem namar ka jingpynheh jingtem, jingktah kti bad pynjah burom ïa ka kynthei".
Ka la ïathuh ruh ba kane ka jingjia ka la jia tang hadien khyndiat sngi ba la saphriang ka WhatsApp message kaba bthah ïa ki briew na ka shnong ban pyntip ïa ki lada u Bah George B Lyngdoh u leit rung ïing briew ha kane ka jaka.
Ha kane ka jingujor ka la thoh ruh ba la ïohi shai ba kine ki briew ki don ka jingbymsngewtynnad ïa ka bad ïa u kurim jong ka.
U National President ka National People’s Party (NPP) u Conrad K Sangma ula ong wat lada bun kiba kawang kiteh, ka NPP ka la nang khlaiñ ha kine ki san snem, katba kiwei pat ki seng saiñ pyrthei ki la nang troiñ katba ki dang ïaid ki sngi.
U Conrad K.Sangma uba long ruh u Myntri Rangbah jong ka Meghalaya, u la ong ba ka jingkiew jong ka NPP, ka pyni ba ki paidbah ki shaniah ïa kane ka party.
U Conrad ula kren ïa kane na ki rynsan ïalap elekshon ha Ri-lum Garo mynta ka sngi.
“Wat la kiwei ki seng saiñ pyrthei ki la pynjur ïa ka jingïalap elekshon da ki jingkawang ktieh ïa ka Sorkar MDA ba ïalam da ka NPP, hynrei na ka liang jong nga, ka pynpjhai ktien ïa ki da kaba nga pyni ïa ki kam pynroi ba ka Sorkar Meghalaya Democratic Alliance ba la lam khmat da ka NPP.Ula ong, dei na kane ka daw ba u sngewskhem ba ka NPP kan jop kput ha kane ka elekshon MLA ka ban wan bad kane ka party kan thaw ïa ka Sorkar tang marwei, khlem ka jingkyrshan jong kiwei pat ki party, kumba la long ha kine ki san snem ba la leit noh.
U Conrad u la ong ba ka NPP kan sa thaw history, kumba ka jia shisien ha Meghalaya, ha ka All Party Hill Leaders Conference ka la jop haduh 23 tylli ki constituency ha ka snem 1972.
U Conrad ha ka 22 tarik Rymphang ula pynleit jingmut ha ki artylli ki konstitwensi ka North Garo Hills-Resubelpara bad Mendipathar ban pan jingkyrshan na ki paidbah na ka bynta u kyrtong ka NPP,  u Timothy D Shira na ka Resubelpara bad ïa u Marthon Sangma na Mendipathar konstitwensi.
U Conrad haba ai jingkren ha madan Daram, kaba hap hapoh ka Resubelpara konstitwensi, ula kyntu ïa ki paidbah ba kin ïa wan lang ha ka ban kyrshan ïa ka party kaba don ka mynsiem ban kit khiah ïa ka Meghalaya.
“Ha u 2018, ka jinglong jingman ka saiñ pyrthei kala ïapher bha bad kane kala kylla bha mynta.
Kiba bun ki seng saiñ pyrthei ha Meghalaya ki la nang tlot ha kine ki san snem, katba ka NPP ka la ieng rasong bad kylla long ka seng saiñ hima sima kaba khlaiñ duh Meghalaya.
U Conrad ula ong ba ka Congress ka la khlaiñ bha ym tang ha Meghalaya, hynrei wat ha ka Dong Shatei Lam Mihngi.
Hynrei, mynta ka la troiñ bha namar ki nongïalam jong ka, ki la phet sha ka Trinamool Congress (TMC).
“Mynta ka Congress bad ka TMC pynheh tyngam kylleng, bad sngew kumba ym long ban ïakren shuh.
Hynrei, ka jingshisha ka sah hi ka jingshisha ba kine ki party kiba sdang suhthied mynta ruh ki la sdang ban jah noh bad yn nai ïa kren ïa kito kiba dang shu wan suhkhlieh dang ha kine ki sngi", la ong u Conrad bad bteng shuh shuh ba ka Congress bad ka TMC kin ym lah ban thaw pyrthei ha kane ka jingjied nongmihkhmat ka ban long haka 27 tarik mynta u bnai.
U National President ka National People’s Party (NPP), u Conrad K Sangma ha ka 22 tarik Rymphang u la ong ba ka sorkar ba la ïalam da ka NPP ka la lah ban pynkylla ïa ka rukom peit ki briew ïa ka rilum Garo, la ka long ha ka jylla ne shabar ka jylla, khamtam eh ha Delhi, bad ka la wanrah ruh ïa ka roi ka par ha kane ka thaiñ.
Haba ai jingkren ha ka rally kaba la long ha Mendipathar, North Garo Hills ha kane ka sngi, u  Conrad u la ong ba ha kine ki san snem ba lah leit, ki paidbah ki la ïohi ïa shibun ki jingkylla bad ka roi ka par.
“Ka rilum Garo ka don ïa ka nam kum ka jaka kaba dap da ki jingeh hynrei mynta kine kiei kiei baroh ki la kylla bad ka la kiew bun shah mynta.
Ki briew ki lah ban leh ïa ki kam khaïi khlam kano kano ka jingeh", la ong u Conrad haba kren ha kane ka rally kaba la long ha Mendipathar.
Haba pan jingkyrshan na ki paidbah na ka bynta u kyrtong ka NPP ha Mendipathar, u Marthon Sangma, u Conrad u la pyntip ruh ba hapoh Mendipathar ka sorkar hapoh ka jingïalam jong ka NPP ka la shna kham  bun ki surok ha kine ki lai snem haba ïanujor bad ki 30 snem mynshwa ba lah leit.
U la ïathuh ruh ba ki don haduh jan 200 km ki surok hapoh ka PMGSY ba la shna ha kine ki lai snem bad 3.5 lak ngut ki briew ha ki jaka kyndong jong ka Meghalaya kiba la ïoh um haduh ki thliew iing.
U la ong ruh ba ka Meghalaya ka la ïoh jingïaroh na ka sorkar India halor ka jinglah jong ka ban pyndep ïa ki skhim bapher bapher.
U Conrad sa shisien pat u la ban biang ba  ka sorkar NPP ka ju buh ïa ki paidbah ha khmat bad ka trei ïa kiei kiei da ka jingbha, u la ong “Kum ka sorkar, ngi ju sdang shwa da ka jingïakren ban pynbeit ïa kano kano ka jingeh jong ki  paidbah bad ngim ju pyndonkam da ka bor ban pynbeit ïa ki jingeh".
U la bynrap ruh ba ki briew ka jylla kin ai ka jingkyrshan ïa ka NPP namar ki la ïohi ba kumno ka NPP ka trei ban weng ïa ki jingeh jong ki paidbah.
“Ngim pyntieng ïa ki paidbah da ki ktang suloi.
Ngi khamlah da kaba sngap ïa ka jingeh jong ki paidbah", u la ong shuh shuh.
Ka  lympung ïalehkai kriket jong ka 2nd District League T20 Cricket Tournament 2023 ka la ïaid mynta sha ka sngi ba shiphew ha kaba ka Laitjem CC bad ka Sohra Combine CC ki la khur ïa ka jingjop ha ka jingïakhun kaba mynta ka sngi ka 22 Rymphang.
Ïa kane ka lympung la pynïaid da ka East Khasi Hills Cricket Association bad la pynlong hapoh madan Shortimai Syiem Stadium, Smit.
Ka jingïalehkai ba nyngkong ha kane ka sngi ka la long hadpeng ka Laitjem CC pyrshah ïa ka Marbisu CC.Ha kane ka jingïalehkai kine ki ar kynhun ïalehkai ka Marbisu CC ka la jop ïa ka jingkynting pisa bad ka la jied ban tied nyngkong.
Ka Marbisu CC hadien ba ka la tied nyngkong ka la lah ban kamai 94 ron bad hap noh 9 wiket na ki 20 Over.
U samla Andy Alwin Dkhar u la long u nongïalehkai uba la kamai bun ron eh ha kaba u la ïoh da 36 ron na ki 33 bol bad u Arnold Shadap u la ïoh 3/17 ha ki 4 Overs.
Ka Laitjem CC ka la ïoh ban pyndep noh ïa katei ka ron tang hapoh15.1 Over bad hap noh tang 7 wiket.
U samla Anthony Kharwar u la long u nongïalehkai uba la kamai bun ron eh ha kaba u la ïoh 29 ron na ki 23 bol  bad u samla Richard Collin Diengdoh u la ïoh 3/13 ha ki 4 Over.
Ha kane ka jingïalehkai ka Laitjem CC ka la jop da 3wiket pyrshah ïa ka Marbisu CC bad ïa ka nam Player of the Match la ïoh ban khur da u samla Arnold Shadap.
Haba phai pat sha ka jingïalehkai kaba ar ha kane ka sngi Sohra Combine  la jop ïa ka jingkynting pisa bad ka la jied ban tied nyngkong ha ka jingïakhun pyrshah ïa ka Pomshutia CC.Ha katei ka jingïakhun ka Sohra Combine CCka la ïoh ban buh 138 ron bad hap noh 6 wiket, bad baroh 20 over ki la pynlut.
Na ka bynta ka Sohra u Mangkara Diengdoh  u la ïoh ban khur ïa ka half century, kata 57 ron na ki 29 bol, katba u Aristerwell Suting u la ïoh ban pynkhyllem wikiet na ki 4 over.
Hadien ba la dei sa ka pali ban tied sa ka Pomshutia CC kane ka kynhun ïalehkai ka la ïoh ban beh tang 94 bad baroh  10 wiket ki la khyllem noh tang na ki 16.4 Over.
U Shembhalang Pyngrope u la long u nongïalehkai uba la kamai bun ron eh na ka bynta ka Pomshutia, kata da 31 ron na ki 26 bol bad u samla Kevin Diengdoh u la ïoh 2/12 ha ki 3 Over bad u Darius Ranee u la ïoh 2/21 na ki 4 Over.
Ka kynhun ïalehkai jong ka Sohra Combine CC ka la jop da 44 ron pyrshah ïa ka Pomshutia CC bad ïa ka nam Player Of the Match la ïoh ban khur da u Mangkara Diengdoh.
Ki riewngeit ka balang Katholik jong ka jylla niambah Shillong Archdiocese, ryngkat bad kiba ngeit ha kylleng ka pyrthei ha ka 22 tarik Rymphang ki rakhe ïa ka jinglehniam, kaba ki ong, “Ka Sngi Balang Ber Dpei".
Ha kane ka jinglehniam, u don u Lyndoh u ba pyndep ïa ka knia ka khriam jong ka Mass Bakhuid kaba kynthup ruh ïa ka jingleh niam “Ber Dpei".
Ka jingleh niam Sngi Balang Ber Dpei, ka dei ruh ka sngi jong ka jingsdang jong ka aïom por Lent.
Kane ka sngi ka pynkynmaw ïa kiba ngeit jong ka Balang Katholik ba u briew um long eiei bad ba ynda u khlad noh na kane ka pyrthei, un ym lah ban rah eiei bad u.
Ka Sngi Balang Ber Dpei ka pynkynmaw ïa kiba ngeit ba ka por ka la dei ban ïa sangeh noh shuwa ka lehkmen ka leh sngewbha, ban kyndiah naka ba bam doh, ban len lade, ban pynleit ïa ka por ha kaba duwai bad pule bad pynleit jingmut ïa ka ktien jong u Blei.
Ka dei ka por ban ïa map iwei ïa iwei.
Ka dei ka por ban ïa suk ha la ïing ha la sem, ki marjan marpa bad ïa kiwei.
Kane ka dei ka aiom ban pynbiang ïa ki lait ki let bad ban phai biang sha U Blei.
Ka aiom por Lent ka sdang naduh ka Sngi Balang Ber Dpei haduh ban da poi pat ka por ban rakhe ïa ka Sngi Paskha, ka sngi jong ka jingmih pat u Trai Jisu Khrist.
Ha kane ka lehniam Sngi Balang Ber Dpei, kiba ngeit ki wan sha khmat jong ka duwan ka dupat bad u Lyngdoh u shim ïa u dpei, uba mih na kaba thang ïa u sla tlai barim bad u tah na shyllang jong kiba ngeit.
U Lyngdoh u tah ha ki shyllang jong kiba ngeit ha ka dur jong ka diengphna bad u ong, “To sngap to sngew ko briew, ïa me la thaw na ka ‘dew-met bad ynda me la khlad noh na kane ka pyrthei, me leit phai biang sha ka ‘dew-met.
To kylla kaba mut bad to ngeit ïa ka Gospel, ka khubor babha".
Ka jingsleh ïalade da u dpei ka dei ka dak ka shin kaba paw shabar jong ka jingkylla kaba mut.
Ka jingrakhe ïa ka aiom por Lent ka sdang naduh ka Sngi Balang Ber Dpei bad ka neh haduh shi bnai shiteng haduh ban da ïoh ïa ka Sngi Paskha.
Ki skul bapynïaid da ka Balang Katholik, la ka long ha Meghalaya lane ha kiwei ki jylla jong ka Ri India, ki ai shuti ïa ki skul jong ki.
Kane ka long ban ailad ïa ki bangeit ba kin ïoh ban ïa shim bynta ha kane jinglehniam.
Ka nongïalam jong ka All India Trinamool Congress (AITC) ka Mamata Banerjee, ha ka 22 tarik Rymphang ka la ther tyngeh ïa ka sorkar MDA ba la ïalam da ka National People’s Party (NPP) ba ka khlem wanrah kino kino ki kam pynroi hynrei tang ka jingbamsap ha kine ki 5 snem ba la leit.
Ha kajuh ka por ka la ther ruh ïa ka seng Congress kaba la don baroh shi katto ha ka bor hynrei ka khlem wanrah kano kano ka roi ka par.
