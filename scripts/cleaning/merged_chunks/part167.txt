Pyrkhat wat tang ki kyrtong 20 ngut ban pynïeng ruh ngim ïoh namar ki ong beit ban ïakhun na ka VPP ka long kaba ym lah long bad kaba yn ym lah jop satia namar ngin ïakhun khlem pisa hynrei mynta pat ynda ki ïohi na kaei kaba la jia ha ka elekshon MLA ka jingwan pan tiket MDC kaba ym sngewthuh sngewthaw shuh," u la ong.
U la ong ba ka jingjop hi ka VPP ha kane ka elekshon ka long ka jingkyrmen ïa ka jaidbynriew bad ïa ka lawei ki pateng namar ka don ki nongrim kiba skhem bad ka thong ïohi jngai kaba shai na bynta ki pateng ban wan.
Haba kren halor ka lekshon MLA ba dang shu dep u Bah ardent u la ong ba ka jingjop ka party UDP kam dei eh namar ki briew ki mon hynrei ka dei beit namar ki kwah ban pynrem kput ïa ka NPP kaba la leh sat ïa ka jylla.
“Jin lada ngi ïoh lad ban pynïeng kyrtong ha kane ka elekshon ba dang shu dep ngam artatien ba ngin ïoh rah na kane ka constitunecy bad ka jingjop u kyrtong na ka UDP ruh kam dei eh ba ki paidbah ki ieid UDP hynrei namar ki kwah ban pynrem ïa ka NPP," u la ong.
Haba kyrtiang dien sha ka elekshon MLA ha u snem 2018 u Bah Ardent u la ong, “Nga ïakhun ryngkat bad ka party kaba nga don ha kato ka por ban ym ailad ïa ka BJP ne Congress ban don ha ka bor hynrei ynda nga rem elekshon ïalade ki MLA kiba jop na ka party ynda nga la ong ba ki dei ban bat ïa ka nongrim ba ngi la khlei sha u paidbah kim sngap, don lei uwei uba ong ngan sngap leh aiu ïa u men rem, hynrei mynta ka kynti ngi don ha ka kynhun kaba don tang kawei ka jingmut kata ban kyntiew ïa ka jylla ha ki liang baroh," u la bynrap.
U la ong ruh ba ka saiñ pyrthei jong ka VPP kam dei satia ka saiñ pyrthei ka thok ka shukor, ka saiñ pyrthei ka pynbiej briew hynrei u ong ba ka dei ka saiñ pyryhei ban thaw dur ïa ka jylla sha kaba kham bha.
Lah ban ïoh ha kane ka sngi da ki spah ngut ki paidbah ki la poi sha ka jingïalang wat la ka don ka jingpynthud kba jur ka mariang ha ka por dang step kaba ka bneng ka sdang ban rang tad haduh ba ka VPP ka sdang ïa ka jingïalang.
Ha kane ka sngi ki nongïalam ka VPP kiba wan ban shim bynta ki kynthup ïa u MLA na Mawlai u Bah Brightstarwell, u MLA ka North Shillong u Bah Adelbert Nongrum, u MLA ka Mawryngkneng u Bah Heving Stone Kharpran bad kiwei kiwei de ki nongïalam ka party.
Shillong, Jymmang 14: Ka High Court (HC) of Meghalaya ha ka sngi Balang ka la bthah ïa ka sorkar jylla ba kan pynlait ïa ki hospital na ka jingshah ktah na ka jingpynlip bording.
Haba shim bishar ïa ka PIL ba la ujor da u Flemming B Marak halor ka jingpynlip bording ka sorkar jylla, ka kasari jong ki arngut ki nongbishar ba kynthup ïa u Chief Justice ka HC u Justice Sanjib Banerjee bad u Justice W Diengdoh ka kasari ka la bthah ba ka sorkar jylla ka dei ban pynthikna ba ki hospital kin ym shah ktah bad lada jia ba ka don ka jingpynlip bording ruh ka sorkar ka dei ban pynthikna ba ka dei ban don ki lyntip ban pynap ban lait na ka jingshah ktah kum ka jingpynbiang ïa ki diesel generator.
Ka sorkar jylla ka la pyntip ruh sha ka kashari ba ka sorkar ka pyrshang ban pylait na ki jingktah ka jingpynlip bording ha ki jaka sumar hynrei ka ong ba kine ki hospital ki dei ban ring bording da ka high tension feeder lines.
Ka la pyntip ruh ba ka North Eastern Indira Gandhi Regional Institute of Health and Medical Sciences kam shah ktah na ka jingpynlip bording katba ka Civil Hospital, Shillong pat ka shah ktah namar ka jingbym don ka high tension feeder line ha baroh kawei ka hospital.
Ka kashari ka la bthah ruh ba nalor ka jingpynbiang bording ha ki jaka sumar ka sorkar ka dei ban don ruh ka plan B ha kaba ïadei bad ka jingpynbiang bording.
Shuh shuh ka sorkar ka la pyntip ba ka jingther u slap ha kine ki khyndiat sngi ba la leit ka pynlong ïa ka jaka pynlang um ha Umïam ban kiew da 10 phut kaba wanrah pat ïa ka lad ban pynmih bording kham bun ym kum ha kine ki khyndait sngi kiba la leit bad kumjuh ka la pyntip ruh ba kan thied bording na ka National Thermal Power Corporation bad kiwei ki kompeni pynmih bording ban pyndap ïa ka jingduna bording ha ka jylla.
Lah ban sakhi ba ha kane ka sien shong bishar ba mynta ruh ka don ka jinglip kynsan ka bording katba ka kashari shim bishar ha kaba u CJ la ïohsngew ba u la kylli, ‘hato kane ka dei ka kam biria,’ namar ha ka sien shong bisar ba nyngkong eh ruh ka don ka jinglip bording katba u CJ u dang pynmih ïa ka hukum,.
Na ka liang ka kashari ka la bthah ïa ka sorkar jylla ba kan phah ïa ka kaiphot halor kane ka jingpynlip bording shuwa ban shim bishar biang kaban long ha ka 5 tarik u Naitung.
Shillong, Jylliew 14 : U Myntri ka tnad Fisheries ka sorkar jylla, Bah AL Hek ha ka sngi Balang u la pynbna ba ka tnad ka la rai ban thaw da ka ‘komiti wad jingshisha’ ban lap lut ïa ka tynrai jong ka jingkynnoh ba ka don ka jingpynpoi ïa ki dohkha ba la khleh formalin na shabar ka jylla.
Ïa katei ka rai la shim hadien ka jingïalang hapdeng ka tnad Fisheries bad ka kynhun jong ki nongsuplai bad nongdie dohkha hynne ka sngi.
Haba kren bad ki lad pathai khubor, u Myntri u la ïathuh ba kitei ki kynhun ki la pyni ïa ka ‘Inspection Report’ jong ka Rask Force Team jong ka sorkar Andhra Pradesh kaba la pynbna ba kam shym la don satia ka formalin/ammonia lane kino kino ki dawai ba la khang ban khleh ha ki dohkha ha kano kano ka rukom shwa ban pynpoi ïa ki sha ki jaka iew.
Na ka liang ka tnad Food and Safety jong ka jylla dang shen ka la khang ïa ka jingdie ïa ki dohkha kiba wan na shabar jylla na bynta 15 sngi hadien ba 32 na ki 40 tylli ki nuksa dohkha la lap ba ki don ïa ka formalin.
“Na kata ka daw, ngi la rai ban thaw ïa ka komiti wad jingshisha ban lap ïa ka daw tynrai.
Nga la ong ruh ïa u Secretary ka tnad ba ngi dei ban ïoh ïa ka kaiphod hapoh shisngi arsngi," bynrap biang u Myntri.
Shuh shuh u ong ruh ba katei ka jingkhang die dohkha kam dei ban neh slem namar kane hi kan ktah ïa ka kamai kajih jong kito kiba im ja na kaba die dohkha.
“Nga sngew ba ngi dei ban don ïa ki jaka ba pynhap ïa ki song thep dohkha kiba wan na kylleng ki bynta jong ka ri ha kaba ki lah ban peit ïa baroh ki dohkha," u la ong.
Haba jubab halor ka jingkylli, u Myntri ula ong ruh, “Kano kano lada ka long beaiñ, ngin hap pynshitom.
Ka sorkar kan sa shim ïa ka rai halor kane ka bynta.
"Nalorkata haba kren pat halor ka jingseisoh jong ka mission ri dohkha, u Myntri u la ong ba ka jingpynmih dohkha ha ka jylla ka la kiew na ka 32persen sha ka 50 persen.
“Ngi kwah ba katba lah ba ki paidbah ki dei ban sdang ïa ka kamai kajih na ka kam ri dohkha.
Ki don bun ki jaka ha nongkyndong kumta kane kan ïarap ruh ïa ka jingphet wad bylla na ki nongkyndong sha sor bad kan pyntikna ruh ïa ka kamai kajih kaba neh," u la bynrap biang.
Baroh shi katta, ka la don ka jingduh jingkyrmen ïa ka jylla khamtam eh ha nongbah Shillong ha kaba ka jingdon ki nongkhaii drok bad ki nongdih drok ka la paw ba ka long shaba palat pud.
Hynrei da kane ka sienjam ba ka sorkar ka shim hapoh ka jingïalam jong u Bah Paul Lyngdoh da ka sienjam ban lum lut naduh ki nongïalam balang, ki nongïalam shnong bad ruh ki sengbhalang bapher bapher lehse kan sa don ka jingkyrmen ba sa shisien pat yn lah ban ïakhun ïa katei ka thma pyrshah ïa u drok uba la kylla long u nongshun ba khraw tam jong kiba bun ki longiing ym dei tang ïa kiba bit ba biang hynrei khamtam eh wat ha kito ki longiing kiba dang duna ka ïoh ka kot.
Katno ka long kaba sngew synei ban pyrkhat shaphang kito kiba la ngat ha ka apot jong ka jingkyrni ha ka jingdih drok, ym tang ba ka ktah ïa ki shimet hynrei ka ïing ka sem baroh kawei ka don ha ka jingim kaba dum.
Ki drok kiba dei ki jingdih ba pynbuaid ki long kum ka syrngiew jingdum ba shyrkhei tam bad ki dei ki mar ba remdor bad lah ban ong dei tang kiba riew spah kiba lah ban lalehkai bad ki.
Ka long kaba shyrkhei ban ngop ha kine ki jingriam kiba ym ju lah koit ban ïohi ïa ka jingsdang jong ki, hynrei dei tang haba kito kiba ïa kyrni ki la poi ha u pud ba kim lah shuh ban rieh na ka jingïohi paidbah ïa ki.
Ki drok ki dei ki jingdih ne ki dawai kiba trei jai jai bad namar ba ki dei kiba remdor ki samla kiba duk kin ym lah satia ban pyndonkam ïa ki lait noh ba ki shu ïoh ei na ki paralok kiba kloi ban pynlut pisa lem na ka bynta jongki.
Ka long kaba sngew suhjer ban tip bad ïohi ba kine ki atiar jingdum ki la ïoh wat ban rung sha ki dong jong ka nongbah Shillong.
Ki don shibun ki daw ba ïalam ïa ki samla sha ka jingkyrni dih drok, kawei na daw kaba hakhmat eh ka dei ka jing synjor jong ka longïing longsem.
Ka jingbym don ka rukom pyrkhat ha ki kmie ki kpa ban pyrkhing ïa la ki khun ha kaba pyn donkam ïa ka pisa.
Ka jingai pisa puk puk ïa ki khun bad pynbiang katba ki ang ka pynjot ym tang ïa ki khun jong ki shimet, hynrei ïa ki khun jong kiwei ruh bad ruh ka wanrah ka jingjah burom bad ka jingjynjar ïa ka ïing hi baroh kawei.
Ym lah ban len ïa ka jingriewspah jong ka imlang sahlang mynta ha kine ki sngi bad dei na ka jingbun palat ka jing kamai ne ka jingïoh pisa ba ki briew ha kine ki sngi kim don por shuh hynrei baroh ki bunkam beit ban kamai.
Dei na kane ka daw ba baroh baroh ki ong ba ka por ka la lyngkot bad imat kam don shuh 24 kynta ha ka shi sngi.
Toi ki kynta bad ki second kim shym pat kylla ki long beit kumjuh.
Uwei u Rangbah u la ong ba ka daw kaba kongsan bad kaba hakhmat eh jong ka jingïoh lad jong ki samla ka dei na ka daw ka jingkynrei palat ka kamai shukor ba ki kmie ki kpa ki ai beit puk puk ïa ki khun katba ki ang.
Ka jingïohlut jong ki khun ïa baroh ki jingkwah ha ka por ba ki dang rit dang lung ka rta ka pynlong ïa ki ban hiar dor noh ha ka longbriew man briew bad kiew dor ki kam sngewbha.
Ka jingsngewbha kam lah satia ban pynhun ïa ki briew ha kano kano ka kyrdan, dei na kata ka daw ba ki ïit ïa kiwei pat ki jingsngewbha kiba kham khlain bor bad u drok u dei u wei na ki atiar ba khlain bor tam bad shisien ba la ngat la long kumba thep ha along dalade ïalade.
Ha kaba kut lada kim ïoh ïa u drok ki samla kim salia ban leh ïa kano kano ka kam ruh bad kin ïaleh kat lah katïai ban pynngop lem ïa kiwei khnang ba kin long ki nongkyrshan jong ki.
Ki nongdih drok kim lah ban shu long nongthied sah, hynrei kin ïit ïa ki lad ki lynti kumno ban ïoh ban die de ïa ki khnang ba kin lah ban kyrshan ïa ka jinglut ba shyrkhei.
Dei na katei ka daw ba la lah ban ïohi ba ki pulit ryngkat ka jingiatreïlang jong ki Dorbar Shnong ki la ïoh ban kem ïa ki samla kiba pyrshang ban pynïaid ïew ïa ki drok hapoh ka shnong.
Baroh shi katto la ju bna ba kum kine ki kam ki jia ha ki shnong kiba ïa shong khleh bad kiwei pat ki jaidbynriew, hynrei mynta kane ka kam ka la rung wat ha ki shnong ba ïashong tang para khasi ruh.
Ka long kaba shyrkhei ba kumno kitei ki samla ba die drok ki ïa pyrshang ban pynngngop ïa ki khynnah skul kiba dang lung dang rit ka rta.
Ka long kaba donkam ïa ki longïing longsem ban long kiba husiar bad kum ki kmie ki kpa donkam ban peitngor bha ïa la ki khun ki kti.
Uwei u rangbah u la ong ba ki kpa khamtam lei, kiba dei ki nongkamai ka ïing kim dei ban pyni kop ne khyllew hakhmat ki khun ba haduh katno ki kamai namar ba kane ruh ka ïalam bakla ïa ki khun ki kti bad ka jingsngew riew spah jong ki ka wanrah ïa ka jingsngew sarong.
Katno ka long kaba sngewlyngngoh ba ki don ki longïing kiba ki kmie ki kpa ki la hap ban bsa ïa ki jingdonkam drok jong ki khun jong ki tang na ka daw ba kim lah ban peit ïa ki jingktah jong ka jingkyrni dih drok jong ki.
Ki Dorbar Shnong ki donkam ban peitngor shisha bad shim khia halor kane ka phang kaba lah ban ktah jur ïa ka imlang shlang.
Ki bor pulit barabor ki long kiba iatreïlang bad ki paidbah ha kiba bun ki khep ba kum kitei.
Ka sorkar ka donkam ban shimkhla ban wanrah ïa ki lad jingpynsngewthuh paidbah kiba kham khlain halor katei ka phang khnang ba ki longïing kin long kiba phikir bad kiba peitngor.
Shillong, Jylliew, 14: U Symbud Myntri Rangbah ka Jylla u Bah Sniawbhalang Dhar ha ka sngi Balang u la ïathuh ba ka Regional Committee na ka bynta ka West Jaiñtia Hills District kaba la ïa kynduh ha ka sien banyngkong eh ha nongbah Shillong kan sa leit ban sorjamin ïa ki jaka ba don ha ka jingïakajia pud ha West Jaiñtia Hills District bad West Karbi Anglong District ha ka taiew ba khatduh jong bnai Jylliew lane Naitung shwa ban phah ïa ka kaiphod sorjamin sha ki Sorkar Jylla ha u bnai Nailar, 2023.
Ka Regional Committee kan sa bishar bniah ïa ki jaka ba ïakajia pud ha Block I (Psiar-Khanduli) kaba don ha khappud jong ka West Jaiñtia Hills District bad ka West Karbi Anglong District.
Ha kane ka jingïalang la ïashim bynta lang da ki Deputy Commissioner jong ka West Jaiñtia Hills District bad ka West Karbi Anglong District, ki dkhot jong ka Jaiñtia Hills Autonomous District Council bad ka Karbi Anglong Autonomous District Council bad kynthup ruh ki nongïalam shnong na ki ar tylli ki district jong ka jylla Meghalaya bad Assam.
Ha ka jingïalang ba la pynïaid da u Bah Sniawbhalang Dhar uba long ruh u Chairman jong ka Regional Committee na ka bynta ka West Jaiñtia Hills ryngkat ka jingdonlang jong u Piyush Hazarika uba long u Myntri ka tnat Information and Public Relations ka Sorkar Assam, la mynjur ba ki dkhot jong ka komiti kin sa leit sorjamin lang ryngkat bad ki Myntri Rangbah jong ka Jylla Assam bad Meghalaya.
“Ngim pat lah ban shim rai eiei halor ka jingïashim ne ka jingïaai, ïa mynta ngi dang ïakren tang ban leit sha ki shnong kiba don jingïakajia bad ban sngap ïa ka sur jong ki paidbah khnang ban pynkut noh ïa ki jingïakajia na baroh ar tylli ki jylla," la ïathuh u Bah Dhar ha ka jingïakren bad ki lad pathai khubor.
“Shuh shuh, ka Regional Committee ka la rai ban aiti ïa ka kaiphod sorjamin sha ki Sorkar ha u bnai Nailar.
Shwa kane, ngin sa leit sorjamin shwa ïa ki jaka ba don ka jingïakajia pud ha kaba kut taiew jong u bnai Jylliew lane ha kaba sdang jong u bnai Naitung, ryngkat lang bad ki Myntri Rangbah," u la bynrap.
Ka regional committee kan sa shong biang ïa ka jingïalang ha u bnai Naitung, la ïathuh u Bah Sniawbhalang Dhar.
Jowai, Jylliew 15 : Ka lympung ïalehkai phutbol ba la tip kum ka ‘3rd U Adelbert Laloo Memorial Trophy’ jong ka kyrdan 3rd Division Football Tournament 2023, bala pynïaid da ka West Jaiñtia District Sports Association (WJDSA) Jowai kaba la long mynta ka sngi ha madan Kiang Nangbah Stadium, Jowai.
Haba phai sha ka jingïakhun kaba nyngkong ka Luti Tuber Ialong kala lah ban pynliem da 1-0 kol ïa ka Youth Social Welfare Pynthor, ïa katei ka shikol la thep da u rangïalehkai ka Luti Tuber Ialong lyngba u Phrangki Dhar ha ka minit ba 41.
Ha ka jingïakhun kaba ar Mulang Ialong kala jop kumjuh da 1-0 kol ïa ka Madan Thadmuthlong.
Ïa katei ka kol na ka Mulang Ialong la thep da u Dangaitlang Mulieh ha ka minit ba 70+1.
Katba ha ka jingïakhun kaba lai kila poi sha ka jingïakhaid da mar shi 1-1 kol hapdeng ka Lumpyrtuh Mihmyntdu pyrshah ïa ka Royal Pole Mihmyntdu.
Ïa ka kol na ka Lumpyrtuh Mihmyntdu la thep da u Nikhil Dkhar ha ka minit ba 18 bad na ka Royal Pole Mihmyntdu la thep da u Hamewan Sayoo 70+2.
Nongstoiñ, Jylliew, 15: Ki ophisar ka tnad Development of North East India (DoNER) jong ka Sorkar pdeng kiba kynthup ïa ka Joint Secretary, ka Anuradha Chagti bad u Under Secretary, u Pankaj Sharma, myn ha ka sngi balang jong ka taiew ki la wan jngoh ïa ka West Khasi Hills District ban ïakynduh ïa ki nongïoh bhah na ki skhim bapher bapher, ban ïa phylliew jingmut ruh bad ki ophisar na ki tnat sorkar kiba ju pyntrei ïa ki skhim kiba hap hapoh ka prokram SAMBHAV (Saturation of model Blocks & Villages) jong ka Sorkar pdeng.
Ha kane ka sngi, ki ophisar ka tnad DoNER ha ryngkat ka jingsynran lang jong u Deputy Commissioner ka West Khasi Hills District, u Bah Garod LSN Dykes, ki ADC, ki BDO bad ki ophisar jong ki tnad sorkar bapher bapher, ki la leit ha ka shnong Nongkhniang kaba hap hapoh Block Nongstoiñ bad ha ka shnong Riangdim kaba hap hapoh Block Mawshynrut, ha kaba ki la ïoh ban ïakren bad ïaphylliew jingmut halor ka jingpyntreikam ïa kiba bun ki skhim ka Sorkar pdeng, kiba kynthup ïa ka skhim Jal Jeevan Mission (JJM), Mid-Day Meal, Pradhan Mantri Awas Yojana (Gramin), PDS bad kiwei kiwei.
Ka la don ruh ka jingïaphylliew jingmut kaba markylliang hapdeng ki nongshong shnong bad kine ki heh sorkar, ban kham pynleit jingmut bad pynjanai shuh shuh ïa kiwei pat ki bynta jong ka roi ka par, kiba kynthup ïa ki lynti ki syngkieng bad ka pule ka puthi na ka bynta ka jingmyntoi jong ki paidbah nongshong shnong ka thaiñ.
Nongstoiñ, Jylliew 15: Ka ophis jong ka District School Education Officer, West Khasi Hills District ha ryngkat ka jingïatreilang bad ka ophis jong ka District Mission Coordinator, SSA, West Khasi Hills District hynne ka sngi ki la ïoh ban pynlong ïa ka prokram Jan Bhagidari Events halor ka phang Ensuring Foundational Literacy and Numeracy Especially In Blended Learning", ha ka prokram ba la pynlong ha Vanni’s Hall, St.Peter’s Higher Secondary School, Pyndengrei, Nongstoiñ.
Ha kane ka sngi, I Additional Deputy Commissioner ka West Khasi Hills District, I Kong D.Blah I la long I Kongsan ha ka ryngkat ka jingïadonlang jong I Joiñnt Director of School Education and Literacy & District Mission Coordinator, SSA West Khasi Hills District, I Kong.
R.Kongwang, I District School Education Officer, West Khasi Hills District, I Kong L.Syiemlieh, kiwei kiwei pat ki nongtrei sorkar, ki nonghikai bad ki khynnah skul.
Haba kren ha ka jingïalang kum I kongsan, na ka liang I Kong D.Blah I la ong ba ki prokram kiba kum ka Jan Bhagidari ki pynïoh ha ki nonghikai bad ki khynnah pule, ïa ka rynsan ban ïatai bad ïasam jingmut.
I la ong shuh shuh ba ka pule puthi ka dei ban pynsngew tynnad ïa ki khynnah pule bad kim dei ban don kano kano ka jingtieng ne jingartatien ha ka pule puthi kaba man ka sngi ka jong ki.
Haba kren shaphang ki nonghikai, I Kong Blah I la ong ruh ba dei lyngba ka jinghikai ka jong ki, ba ki khynnah pule ki sngewthuh ïa ka bor bad ka dor jong ka pule puthi.
I la kyntu ruh ïa ki nonghikai ba kin trei shitom, khnang ban pynduna ïa ka jingpep skul shiteng por jong ki khynnah skul bad ki dei ban btin lynti ïa la ki khynnah skul ba kin shim jinghikai ruh na kiwei pat ki bynta jong ka jingstad teknoloji kum ki print & electronic media, internet lane ki mobile phone khnang ban kyntiew shuh shuh ïa ka pule ka puthi jong ki khynnah.
Kum ban shu pynkynmaw ba ka Jan Bhagidari ka dei ka jingïashim bynta shitrhem jong ki paidbah ha kaba ïadei bad ka pule ka puthi.
Ha kane ka sngi ka la don ruh ka jingïakop ha ka Recitation bad Teaching Learning Materials Competition.
Ïa ka jingïakop recitation la phiah ha ki ar bynta kata ha ka ktien Khasi bad ha ka ktien Phareng.
U Balamkupar Marthong na Langja Govt.
LP School u la jop ïa ka 1st Prize ha ka ktien khasi, ka Toaikanri Hoojon na ka skul Run Thabah Memorial LPS Pariong ka la jop ïa ka 2nd prize bad ka Santulabon Khardeiñgngan na ka Rev S.Wollington Memorial LP School ka la jop ïa ka 3rd prize.
Ha ka jingïakop recitation ha ka ktien Phareng, u Mebantei Lyngdoh Peiñlang na ka Wisdom LP School Pariong u la jop ïa ka 1st prize, ka Rishwaïaka Jyrwa na ka Little Star English Medium Secondary School, Nongbah Bynther ka la jop ïa ka 2nd prize bad ka Seraphinia Marngar na St.Joseph Secondary School ryngkat bad ka Risabiangpor Syiemlieh na Mairang Vidya Jyoti Inclusive School ki la jop ïa ka 3rd prize.
Ha ka Teaching Learning Materials Competition, ka Mairang Vidya Jyoti Inclusive School ka la jop ïa ka 1st prize bud sa ka Skul Little Star English Medium Secondary School Nongbah Bynther ïa ka 2nd prize bad ka Byrki Govt LP School ïa ka 3rd prize.
Kiwei pat ki nongkren kiba la ai jingkren ha kane ka sngi, ki kynthup ïa I Joint Director of School Education and Literacy & District Mission Coordinator, SSA West Khasi Hills District, Kong R.Kongwang, I State Pedagogy Coordinator SEMAM SSA, Kong.
W.Lynrah bad I District School Education Officer, West Khasi Hills District, I Kong.
L.Syiemlieh I ba la ai ïa jingkren pynkut ïa kane ka prokram ha kane ka sngi.
Mawkyrwat, Jylliew, 15: Ka JNV, Mawkyrwat ha ka 14tarik u jylliew, 2023 ka la pynlong ïa ka jingai jingpynshai halor ka Jan Bhagidari kum shibynta ban pynsngewthuh halor ka thong jong ka jingïalang G20 ba long ha ka ri India jong ngi, ka National Education Policy (NEP) 2020 bad Foundational Literacy &Numeracy (FLN) kaba la shim bynta da ki nonghikai na ki katto katne ki skul bad ki khynnah skul.
U bah Staising Kharbteng u Sub Inspector of Schools u la long u kongsan bad ha ka jingkren jong u, u la pynpaw ba ka thong jong ka Jan Bhagidari ka dei ban pynshlur ïa ki nongshong ka ri ban ïasnohktilang bad ka sorkar ban pyntyllun ia ki mat treikam jong ka na bynta ka jingkiew shaphrang ha baroh ki liang.
U la pynpaw ruh ba ha kaba ïadei bad ka NEP bathymmai ka thong kaba kongsan ka long ba ki khynnah skul ne samla pule ki dei ban mih shakhmat khlem lehraiñ ban pynpaw ïa ki sap ba ki don khnang ba kin lah ban pynwandur shuh shuh da ka jingïarap ki nonghikai ba kin lah ban ïeng ha la ki jong ki kjat ha ki sngi bad por ban wan ha kano kano ka sap ba ki don.
La ïoh ïa ka jingkren na i Babu Wando Nongbet, Asst.Lecturer ka Maharam Govt.
Higher Secondary School halor ka phang jong ka G20, da kaba pynpaw ba ka thong ba hakhmat eh ka long ban pynneh pynsah ïa ka mei mariang, ka jingshong shngaiñ bad ban kyntiew ïa ki kam pynroi hapdeng ki jingïakhun kiba bun (growth amid challenges).
U K.Madhuchandra Singh, u I/c Principal ka JNV, Mawkyrwat u la batai ïa ki mat bad thong jong ka National Education Policy 2020 bad ruh halor ka FLN ba kumno ki khynnah skul ki dei ban long shlur ban mih shakhmat ban sei ïa la ki sap ba ki don bad ka bynta jong ki nonghikai ban ai mynsiem shuh shuh ia ki khynnah skul khnang ba kin lah ban pynjanai khambha shuh shuh na bynta ka lawei baphyrnai jong ki.
La ïoh da ka jingkren ai khublei na u Babu Bording Lyngdoh Asst.Teacher, Maharam Government Higher Secondary School.
Shillong, Jylliew, 15: Ka Hynñiewtrep Achik National Movement (HANM) ha ka sngi Palei ka la aiti da ka jingthoh ha u Myntri ka Sorkar Jylla u Bah Paul Lyngdoh uba long ruh u Chairman jong ka Regional Committee na ka bynta ka West Khasi Hills da kaba kyntu ïa ka Sorkar Jylla ba kan pynsngew sha ki tyndong skhor jong ka Election Commission of India (ECI) ban leh eiei pyrshah ïa ki briew kiba sah ha ka thaiñ Langpih kiba bat ar tylli ki EPIC , kawei na ka jylla Meghalaya bad kawei na ka Jylla Assam.
Ha ka jingïakren bad ki lad pathai khubor, u General Secretary jong ka HANM u Bah Kyllang Thongni u la kynnoh ba ki briew kiba sah ha ki thaiñ khappud khamtam ki bym dei ki Khasi ki dei kiba don ar tyll ki EPIC, kata, jong ka Jylla Meghalaya bad ka Jylla Assam bad dei halor kane ka daw ba kan jwat bha ka jingïapynbeit pud hapdeng ka Jylla Meghalaya bad ka Sorkar Assam khnang ban pynkut noh ïa ka jingïajia pud kaba la neh mynta la san phew snem kynthih ha ka thaiñ Langpih.
“Ngi la kyrpad ïa u Chairman jong ka Regional Committee ba un shimkhia da kaba pynsngew ïa kane ka kam sha ka Election Commission of India (ECI) bad ban thung ruh da ka jingtohkit khnang ban lap ïa ka jingshisha khnang ba ïa ka jingïakajiapud ha ka thaiñ Langpih yn dup lah ban pynkut noh mardor," la ong u Bah Thongni.
Mawkyrwat, Jylliew, 15: Kum ka dak jong ka jingaimynsiem, jingpyn-shlur bad jingkyrkhu kyrdoh, ka Presbyterian Higher Secondary School, Mawlangwir ka la ïoh ban pynkup burom ïa ki khynnah skul kiba la wan shakhmat ha ka jingïaleh exam jong ka SSLC bad HSSLC jong mynta u snem haba u Myntri ka tnad pule puthi jong ka Jylla Meghalaya, u Rakkam A.Sangma u la long kum u kongsan.
Haba kren kum u kongsan, u R.A.Sangma u la pynpaw ka jingaikhublei bad kyrkhu kyrdoh na ka bynta ki khynnah pule jong ka Presbyterian Higher Secondary School, Mawlangwir kiba la poi sha ka thong jong ka jingjop ha kane ka jingïalehkai exam bad da ka jingjop jong ki ka la wanrah ka jingsarong ym tang ïa ki, hynrei ïa ki kmie ki kpa, kiba ha ïing ha sem bad khamtam eh ïa skul baroh kawei lyngba ki nonghikai kiba la ai ha ki ïa kiba bun ki jinghikai.
U la ong ruh ba kum ki khynnah skul ha ki don ha ki jingpule ki dei ban don ïa ka thong ba shakhmat kaei ba ki thmu ha ka jingim jong ki khnang ba kin lah ban long kita kiba don ka mynsiem jong ka jingïakhun ne jingïakop namar ki im ha kine ki sngi ba kiba bun ki don ïa kata ka mynsiem.
“Kane ka jingjop jong ki ka dei tang ka jingsdang ba kum ki khynnah skul kin hap ban ïada ïa ka lynti kaba dang jngai bah, bad lada ki sdang ban kiew ha ki klas kiba kham hajrong kin sa ïa kynduh bun ki jingeh, kumta long borabor kiba trei shitom bad aiti lut da kaba kin pyndonkam hok ïa ka por jong ki", ong u Myntri ka pule puthi.
Haba kren halor ka dorkhas ba la dep ban buh ki jingkyrpad ha ka Sorkar, u Myntri ka tnad pule puthi jong ka Jylla Meghalaya, u la ong ba un sa shimkhia da kaba bud-dien ïa ka khnang ban lah ban pynurlong ïa ki jingthmu baroh ba kum ka skul ka donkam.
Namarkata, u don ka jingkyrmen ba nangne shakhmat kum u Myntri ka tnad pule puthi u don ka jingangnud ban wahrah shibun ki jingkylla bad kumno ban pynbha ïa ka pule puthi hapoh ka Jylla Meghalaya baroh kawei khnang ba ki khynnah bad ki samla pule kin ïoh ïa ki jingmyntoi ha ka lawei la shi sngi.
“Ki khynnah ki don kyrhai ka por ban ïalehkai ha kiba bun ki bynta, hynrei kynmaw ba kum ki khynnah skul kim dei ban pynlut kai ïa por ha kita ki bynta pynban ka por kaba kham bun jong ki dei ha ka pule puthi khnang ba ka lawei jong ki kan phyrnsai", ong u R.A.Sangma.
Ha kane ka sngi la ïoh ruh ban pynkup burom ïa ki khynnah skul kiba la wan shakhmat ha ki jingïaleh eksam kata ha ka SSLC bad HSSLC 2023 ba la pynïaid da ka kong R.Kharraswai, Assistant Teacher jong ka PHSSM bad kaba la pynsngew ïa nongjop kiba la wan shakhmat kata ha ka exam SSLC u samla Kandarson Marweiñ uba la ïoh 81% bad jingkheiñ kham bun ha ka Science, Social Science, Khasi bad ïoh 100 mark ïa ka Health Education.
Katba ha ka HSSLC pat ka Balapdianghun Lyngdoh Rngaid kaba la ïoh 71% bad ïoh jingkheiñ kham bun ha ka Political Science bad ha ka English.
Kiwei de ki nongkren ha kane ka sngi ki long u Ambrose Marak, Director of Higher Technical Education (DHTE), Shillong, u bah H.M.Shangpliang u Nongaibuid jong ka tnad pule puthi jong ka sorkar Meghalaya, u bah Renikton Lyngdoh Tongkhar, MLA ka Mawkyrwat Constituency bad ka jingkren lamphrang na u Dr.K.K.Nongsiej, Secretary jong ka Managing Committee jong ka Presbyterian Higher Secondary School, Mawlangwir.
Kham ha shwa la pynïaid ïa ka jingïalang da u babu W.L.Snaitang, Assistant Teacher, ka jing-dwai sdang na u T.Bn.
D.D.Khardewsaw, President ka Managing Committee, ka jingrwai pdiang sngewbha na ki khynnah skul, ka jingkren khublei na u babu W.K.Syiemlieh, Headmaster jong ka PSSM, bad ka jingdwai pynwai na u Pastor H.W.Nongsiej.
Nongstoiñ, Jylliew 15: Ha ka step phyrngap jong ka sngi palei ha ka por kumba lai shiteng mynstep, ka erïong erngit ka la lynshop ha kylleng ki jaka jong ka West Khasi Hills ha kaba ki jingthung jingtep ki la julor lut kynthup ruh ïa ki ïing ki sem.
“Kawei na ki shnong ha West Khasi Hills kaba la shah ktah jur ha ka jinglynshop jong ka eriong ka dei ka shnong Mawrok kaba jngai tang kumba lai kilomitar na Mawliehbah Mawnar.
Hadien ba la ïoh jingtip u nongthoh khubor u la leit sha katei ka shnong ba peit ïa ka jinglong jingman, ha kaba la lap ba ki khlaw ki la julor thiaw, ki dieng ki la dkut, ki electric polls ki la khyllem.
“Ha katei ka sngi la leit ban ïakynduh nyngkong ïa u bah Ambrose Langrin sordar jong katei ka shnong bad la ïaleit lang ban peit ïa ki ïing jong ki nongshong shnong, ha kaba la lap ba hynriew tylli ki ïing ba kynthup ïa ka ïing jong u bah Samuel Mangu, Shestar Ryntathiang, kong BertilaMyrthong, bah Jriak Mawlong, bah Besking Shangoi bad bah Pholdingstar Langrin.
“La lap ruh ba ki sem masi, ki jingthung jingtep kum ki riewhadem, ki jhur ki jhep, ki diengsoh ba bun jait ki dieng kait ki la kyllon plain.
La lap ruh ba haduh lai tylli ki electric polls kiba hajan ki ïing briew ki la kyllon ha madan.
Nalorkata la ïoh jingtip ruh ba ar tylli ki ïing ha ka shnong Kaitkohram kaba don ha katei ka thaiñ ki la julor.
“U bah Ambrorse Langrin hadien ba la wan phai na ka jingleit peit ïa ki longïing ha katei ka shnong, u la leit ban ïakynduh ïa ki ophisar sorkar ha Nongstoiñ na ka bynta ban ai jingkheiñ ïa ka jing julor jong ki ïing ki sem bad ki jingthung jingtep.
“Ka jinglynshop jong ka erïong erngit ka la ktah haduh katta katta ym tang ïa katei ka shnong Mawrok, hynrei ïa ki jingthung jingtep jong kiwei pat ki nongshong shnong ha kylleng ki jaka khamtam eh ïa u riewhadem, namar ka dang dei ka por ba u dang sdang sei syntiew.
“Ki nongrep riew hadem ha kylleng ki shnong ki la sngew bynñiaw haduh katta katta, namar ha ka por ba u dang sdang san, ki khñiang ki la pynjulor bad mynta sa ka erïong bad ka la pynduh jingkyrmen haduh katta katta ïa baroh ki nongrep.
Nongpoh, Jylliew 15: Ban bteng ïa ka jingpynshai paidbah halor ka thong jong ka Pradhan Mantri TB Mukth Bharat Abhiyan (PMTBMBA) na ka bynta ban rad dyngkhong ïa ka jingpang TB hapoh ka District bad ka jylla hi baroh kawei, ka ophis ka District Tuberculosis officer, Ri Bhoi mynta ka sngi ka la pynlong ïa ka prokram ai jinghikai shaphang ka jingpang TB ba la pynlong ha RNB Carbide & Ferro Alloy Limited, Umiam.
Kane ka jingpynlong ïa kane ka prokram ka long beit thik ban ai jinghikai kyrpang sha ki paidbah nongshong shnong ban tip halor ka thong ka sorkar kmie ban rad dyngkhong ïa ka jingpang TB, kaba dei kawei na ka jingpang kaba ktah bad kaba bit sha kiwei lada kito kiba shah ktah kim bud ïa ki kyndon ba la buh da ka sorkar ban dih dawai.
Ha kane ka prorkam la wan ban shim bynta lang da ki nongshong shnong, ki samla pule ka St.Joseph University, Bangalore, bad kumjuh ruh ki nongmihkhmat na kiwei kiwei ki Karkhana kiba don ha Umiam.
Kiwei kiwei ki nongmihkhmat na ka liang ka sorkar lyngba ka tnad ka koit ka khiah kiba la wan ban ai jinghikai ki kynthurp ruh naduh ka Dr.E.Kalwing, District Tuberculosis Officer ka Ri Bhoi, Dr.W.Chyne, MOTC Umsning TU; Dr.M.Diengdoh, Block Medical Officer ka Umsning Block.
U Bah R.Marbaning, DPC Jhpiego, ka Kong N.Tracy Kharkamni, State Coordinator ACSM, State TB Office bad kiwei kiwei de.
Ka Dr.E.Kalwing kum ka District TB Officer ka Ri Bhoi, haba ai jinghikai ha kane ka sngi ka la kham ban khia halor ki dang ki shin bad ki jingktah jong ka jingpang TB ha ka imlang ka sahlang.
Ka la ai ruh ka jingbatai halor ki dak ki shin jong ka jingpang TB ba dei ban shim khia ban ioh ïa ka jingïada kum ka jingjyrhoh ba palat ar taiew, ka khieshohrieh, ka jinghiar ka jingkhia, ka jingbym bang ban bam jingbam bad ka jingktah ha kaba ring ne pynhiar mynsiem.
Ka la pynshlur ruh ïa kito kiba don jingpang TB ba kim dei ban don kano ka jingtieng jingsmiej haba ki lap ïa kitei ki dak ki shin bad kum ki nongshong shnong kiba don ka jingkitkhlieh ki dei ban wan sha ki Doctor khnang ban ioh ban eksamin na ka bynta ban ai dawai bad kum ki paidbah ruh ki dei ban sngewthuh ba ka jingpang TB kam dei kaba ym lah ban pynkoit ha kaba lah ban pynkoit lada ki kloi ban wan sha ki lada jingsumar.
Haba pynpaw halor ka thong jong ka jylla bad ka sorkar kmie ban pynduhjaid ïa ka jingpang TB ba la buh thung naduh u snem 2025 hapoh ka ri hi baroh kawei, u Dr.W.Chyne, Medical Officer ka Umsning Tuberculosis Unit, u la ai ka jingbatai halor ka thong jogn ka sorkar lyngba ka Pradhan Mantri TB Mukth Bharat Abhiyan (PMTBMBA).
U la buh ruh ka jingkyrpad ïa ki riew kylluit mynsiem ban ai ka jingkyrshan na ka bynta ban ïarap ïa kito kiba pang TB lyngba ka jingpynbiang ïa ki bam ki dih kiba tei met katba ki dang don ha ka jingsumar khnang ba kane ka thong jong ka sorkar ban pynduhjaid ïa ka jingpang TB kan long kaba jop.
Shuh shuh, lyngba jong kane ka sngi, u Bah Risbunlang Marbaniang, Programme Coordinator ka Jhpiego, u la pynshai halor ka jingdonkam ban ai kyrteng jong kito kiba don mon ban kyrshan ïa kiba pang TB na ka bynta ban pynbiang ïa ki jingbam ba tei met bad kito kiba don ka mon ban ïa trei ryngkat ne ban kyrshan ban pynduhjaid ïa ka jingpang TB ki lah ruh ban wad jingtip lyngba ka IKSHAY web portal ( lane ban wad jingtip na kino kino ki jaka ai jignsumar kiba don hapoh ka District.
Khliehriat, Jylliew 15: U Deputy Commissioner uba dei ruh u Chairman District Disaster Management Authority, East Jaiñtia Hills District, Khliehriat da kane u pyntip ba namar ka jingjur slap ha ka jylla bad namar ka jingjia jong ki jingtwa khyndew hapoh Sonapyrdi Tunnel ha ka surok National Highway-6 bad namar ka jinglah ban jia biang ki jingtwa khyndew ha lynti ka surok highway na Lumshnong sha Malidor, kane kan wanrah ka jingthut ha ka leit ka wan jong ki kali paidbah bad ki kali shimet kiba ïaid lyngba ïa kane ka surok.
Khliehriat Jylliew 15: ka jinghap bad twa ka khyndew bad ki maw ka la bteng biang mynta ka janmiet sngi palei ha jan ka tunel ha Sonapyrdi, East Jaiñtia Hills District, kane ka la wanrah biang ia ka jingdheng kali kaba jur bha ha katei ka thaiñ ha Narpuh, ka khyndew, ki maw bad ka um kaba tuid lat-lat ka la lynshop ia ka surok national highway hajan ka tunel.
Ki thymmei khubor ba la ioh lum, ki iathuh ruh ba ki pulit kim shah shuh ia ki kali ban ieng halor ki jingkieng kiba don ha Sonapyrdi, kane ka dei ruh ka jingkyntu jong ka Khasi Students Union Narpuh Circle, kaba la ju kyntu man ka por ia ki bor district bad ki bor pulit ba kin nym shah ia ki kali ban ieng halor ki jingkieng, namar ka jingpynieng kali halor ki jingkieng da ki bun kynta ha ki por ba dheng kali, ka lah ban wanrah ia ka jingtor bad jingjulor ki jingkieng.
Wat hapdeng ka jingther jur u slap, ki nongtrei jong ka National Highway Authority of India katba lah, ki la shim khia bad pynkhuid ia ka surok, kumjuh ruh ki pulit jong ka Lumshnong Police Station lem bad ki pulit jong ka Umkiang Patrolling Post ki la shim khia ha kaba pyniaid beit ia ki kali bad kumjuh ruh ki la long peitngor bad peit perman ha ka iaid ka ieng jong ki paidbah ha ka thain.
Na ka liang ka tnat pulit jong ka East Jaiñtia Hills District, kumjuh ruh na ki bor synshar district jong ka East Jaiñtia Hills District, ki kyntu ia ki paidbah kiba dei iaid lyngba na ka surok National Highway-6 na East Jaiñtia Hills District, khamtam ka thaiñ Narpuh ba ki dei ban da long adkar bha ha ka rukom ñiah kali, la kyntu ia kiba ñiah kali ba kim dei ban ñiah stet ia ka kali.
Khliehriat jylliew 15: U Deputy Commissioner (Supply), East Jaiñtia Hills District, ha ka khubor ba u phah u pynbna paidbah ba la pyllait ia u Khaw rashon NFSA na ka bynta u bnai Jylliew, 2023, ha East Jaiñtia Hills District.
Ïa u Khaw AAY yn sam 35 kilo shi iig shibnai khlem da donkam ban siew eiei (Free of Cost), ia u Khaw PHH yn sam 5 kilo shikhlieh shi bnai khlem donkam ban siew eiei (Free Of Cost), katba ia u Khaw Non- NFSA pat yn sam 7.215 kilo shi iing- shibnai haka ka dor die lang ka ba long T.12.00/- tyngka shi kilo bad ka dor die khutia ka bym dei ban palat ia ka T 14.00/- tyngka shi kilo.
Kumta, la kyrpad ia ki paidbah ba lada ki lap ba ki FPS Dealer hapoh ki center ki shim da ka dor ia u Khaw ba don ia ka Card Ration AAY bad PHH lait noh ia ka Card Ration Non- NFSA kumba la bthah ne kdew haneng, ki dei ban wan ujor sha u Deputy Commissioner (Supply), ka East Jaiñtia Hills District lane phone sha u Toll free No.1697, lane sha u District Grievances Officer ka East Jaiñtia Hills District.
Shillong, Rymphang 07: Ka Department of Political Science (Under Graduate) Synod College, kan pynlong ïa ka jingïaphylliew jingmut bad jingïatai da ki Seng Saiñpyrthei bad ki paidbah halor ka elekshon MLA 2023.
Ka jingthmu jong kane ka jingïatai, la ong i Miss P.Mylliemngap, Head Department jong ka Political Science ka long ha ka 9 tarik mynta u bnai naduh ka por 1:30 mynsngi.
Ka jingthmu jong kane ka long ban pynlong ïa ka jingsynshar paidbah kaba kham don jingmut, kaba ka jingshisha kan mih pli noh ha ka jaka ka jingsngew, ki tamasa yn mih pli noh da ki jingtip bad ki jingïaleh sngewbha kin jah noh ban mih pli da ki ishu.
Ka College ka khot sngewbha ïa ki paidbah ban wan sha kane ka jingïaphylliew jingmut.
Shillong, Rymphang 07 : U Working President ka UDP, u Bah Paul Lyngdoh, uba ïakhun na Shillong West u la ong ba imat ka UDP kan nym donkam Paralok ban ïateh lok ha kane ka elekshon, namar ba lyer ka beh ba ka UDP kan jop palat 30 ngut.
“Ngin nym ïakren bad no ngin ïateh lok, namar ba haba ngi pynïeng 46 ngut, ngi khmih lynti ban jop lut, namar ba 31 ngut ki la ïoh ban synshar", la ong u Bah Paul, haba ïakren bad ki nongthoh khubor hadien baladep thep kyrteng.
Halor ka jingkylli ïa ka jingong kiba bun ba kumno ka UDP ka kynnoh tang ïa ka NPP haba ka ïatreilang ha ka sorkar MDA mynta la san snem, u Bah Paul, u la ong ba ha ka sorkar MDA, lada mih noh ka UDP ne lada weng noh ka UDP ruh ka sorkar ka dang neh.
Kumta ka UDP kam da ïadon bynta eh bad ka sorkar MDA.Haba pynphai nia halor ka jingkren laplah u bah Bindo M Lanong ba ka UDP kan ym poi wat tang 10 seat ruh, une u nongïalam u la ong “ Ngam don jingtip halor kata ka jinglum jingkheiñ jongu, ngam tip la u pyndonkam da ka kor komputer, calculator ne kumno ruh.
Kumta ai kane ka long ka jingkren jongu ngam kwah ban ïa ktait".
Hynrei tip tang kawei ba ma u (Paul) bad kiwei ki kyrtong ka seng ki long kiba la pynkhreh bha ban ïa aireng.
“ Ka Meghalaya ka dei ban pynkhreh ban ïaid ïa ka lynti kaba ar.
Ngi la dep rakhe ïa ka jingdap 50 snem bad mynta ka dei ka kabu ïa ka jylla ban ïeng rasong biang na ka sur bad ka mon u paidbah" ong u bah Paul.
Halor ki jingkylli kiei pat ki mat ba thymmai jong ka UDP, u Bah Paul u la ong ba ki mat ba thymmai kidei halor ka bit ka biang jong ki samla, namar ki samla mynta ki don hapdeng ka jinglynga jingpisa kaba jur bad ka jingwan hiar thma u drok bad kiwei de ki jingdih ka sniew kadei ka mat kaba ka Seng kan shimkhia bha halor kane.
“Ngi donkam ban peit ban pyndonkam ïa ki samla ba kin lait na kine ki kan sniew", la ong u nongïalam ka UDP.Ha kajuh ka por u Bah Paul u la kyntait ba udei u nongsam tiar sha ki paidbah, kumba la kynnoh da iwei ki longkmie ba leit pynphai biang ïa ki tiar ba i ïoh na u.
“Ki paidbah ki tip uei u Bah Paul, namar nga la dei u nongïalam ka Seng ki samla pule, nga la thoh kot, nga la thaw jingrwai, thaw poitri bad nga dei ruh u khraw jabieng, ngam dei satia u nongsam tiar", u la ong, da kaba bynrap ba ban dei ba udei u nongsam tiar un nym jin da la rem ha ka elekshon MLA 2018.
Halor ki jingkynnoh ba ki seng riewlum ki dei kiba khlem bud lum u bah Paul u la ong “ Uwei pa kawei ki don la ka jong ka jong ka jingsngewthuh.
Kaei kaba nga kwah ban ong ba ha ka samoi kaba la dep ka UDP ka la shah kyntait ha ki paidbah namar ki pynjop tang 6 na ki 60 ngut ki MLA kumta ban ong ba kam don budlum kam dei namar ki dei ki paidbah ba rai hynrei nga sngewthuh mynta ka kynti ba ki paidbah kin ai ka jingkyrshan kaba pura ba ka UDP kan wan ha ka bor".
U la ong ruh ba ka jylla Meghalaya ka donkam ban ïoh ïa ka jingsynshar kaba tang da kawei ka seng saiñ hima khnang ban lah ithuh shai kumno ka trei namar lada ka shakri hok ruh la ïoh ïaroh lada ym shakri hok ruh la shah kynthoh bad shah kynnoh.
Halor ka ILP u la ong ba “Phi tip bad phi la ïoh sngew ïa kaei kaba nga la kren ha Assembly.
Phi tip ruh ka UDP ka kyrshan ban pyntreikam ïa ka ILP ha ka jylla.
Kane ka kam mynta kam dei shuh ha ka jylla ka la dei ha ka sorkar pdeng kumta kaba ngi lah ban leh ka long lada wan ha ka bor ngin ïoh ban leit bud dien ïa kane ka kam sha ka sorkar pdeng sha Delhi ban pynbor ban pyntreikam beit ïaka ILP ha ka jylla jongngi".
Shillong, Rymphang 07: Haduh 379 ngut ki kyrtong ki la thep kyrteng ha ka sngi ba kut jong ka jingïathep kyrteng ban ïakhun ïa ka elekshon MLA 2023.
Kine ki long 342 ki shynrang bad 37 ki kynthei.
Napdeng ki kyrtong kiba la thep ban ïakhun ki long u National President ka NPP bad Myntri Rangbah ka jylla, u Conrad Sangma, u MP ka Lok Sabha bad President ka MPCC, u Bah Vincent H.Pala, u Parliamentary Party Leader ka TMC bad Myntri Rangbah barim, u Dr.Mukul Sangma, u President ka UDP bad Speaker ka Meghalaya Legislative Assembly, u Bah Metbah Lyngdoh, u President ka PDF, u Bah Banteidor Lyngdoh, u President ka HSPDP Bah KP Pangniang, u President ka VPP, u Bah Ardent Basaïawmoit, u nongialam ka BJP u Bah AL Hek.
Kiwei kiwei pat ki kynthup ïa ki Myntri ka sorkar jylla kum u Bah Prestone Tynsong, u Bah Lahkmen Rymbui, Bah Renikton L.Tongkhar, Bah Kyrmen Shylla, u James Sangma bad kiwei kiwei.
Na ka liang pyrshah kiba la thep kyrteng ban ïakhun ki long u Bah Charles Pyngrope na ka TMC, u Bah George B.Lyngdoh u ban ïakhun na Umroi, u Zenith Sangma, ka Dikanchi Shira, ka Miani D.Shira bad kiwei kiwei.
Ha baroh ka BJP ka pynïeng 60 ngut, kata na baroh ki Constituency, ka NPP 57 ngut, TMC 52 ngut, UDP 45 ngut, VPP 17 ngut bad kiwei kiwei de ki ïa pynïeng kyrtong mar khyndiat.
Kane kadei ka elekshon kaba ym don ka jingïateh lok satai hapdeng ki Party kaba don ha ka jylla.
Shillong, Rymphang 07: Da ka jingbitar ïa ka jingbym leh eiei ka sorkar MDA, ka High Court of Meghalaya ka la hukum ban pynap pahara noh da ki bor pahara jong ka sorkar pdeng ban talasi ïa ki trok kit dewïong beaiñ.
Ka jingpynmih hukum ka ïingbishar jong ka jylla kadei namar ki bor synshar kynthup ki Pulit kim shym la lah ban teh lakam ïa ka jingkhaïi tuh kaba la ïai bteng ha ka jylla.
Ïa kane ka hukum la pynmih mynta ka sngi hadien ba la shim bishar ïa ka PIL bad ka ïingbishar ba kynthup ïa u Chief Justice, u Sanjib Banerjee, u Nongbishar HS Thangkhiew bad u Nongbishar W.Diengdoh, ka la ong na nabar kiei kiei kim shym la ïaid katkum ka jingbthah ka ïingbishar, kumta la idei ban pyndonkam noh da ki Pulit jong ka sorkar pdeng ban shimti ïa kane kam ban talasi ïa ki kali kit dewïong.
“ïa ka jinglut na ka bynta kane ka jingshimti da ki Pulit ka sorkar pdeng yn hap bei da ka sorkar jylla", la ong ka humum jong ka ïingbishar mynta ka sngi.
Shuh shuh ka hukum ka ong ba ka sorkar jylla ka la ïoh por shi snem ban pynbeit ïa kane ka kam, hynrei ka sorkar kam shym la lah ban leh eiei bad ka la pheil lut ha baroh ki liang ban teh lakam ïa ka jingkhaïi tuh ïa u dewïong.
Ka ïingbishar ka la dumok tyngeh ruh ïa u SP Ka East Jaiñtia Hills bad ka la khot hajir ne ban jingpynshai na u balei ba ym lah ban pynshitom ïa u namar ba u la pynkheiñ ïa ka hukum jong ka ïingbishar, ha kaba um shym la lah ban teh lakam ïa ka jingtih dewïong tuh kaba la jyllei ha East Jaiñtia Hills ba kaba kynthup ruh ïa ka jingkhaïi tuh.
Ïa kane ka kam yn shim bishar biang ha ka 14 tarik mynta u bnai.
Shillong, Rymphang 07: Ha ka sngi ba kut ka jingïathep kyrteng da ki hajar hajar ngut ki nongkyrshan jong ki Kyrtong bad ki Party bapher bapher ki la ïa tur sha ophis DC East Khasi Hills District na ka bynta ban synran bad pynshngaiñ ïa ki kyrtong jong ki.
Ki Party kiba la wan ïalam bun briew bha mynta ka sngi ki long ka UDP na North Shillong ha kaba u kyrtong ka Seng u Dr.Aman War u la mih ryngkat ba ki spah ngut ki nongkyrshan na Mawkhar ryngkat ka ksing ka dhah bad ki lama ba la kaweh pynshongshit da kaba tem artad ïa ka jingrwai jong ka Party.
Ïa ka jingbun briew ka UDP la nang pynbun shuh shuh sa da ki nongkyrshan jong u Bah Paul Lyngdoh, kyrtong ka Seng na Shillong West.
Nangta ka Seng Congress, lyngba ki kyrtong jong ka na Sor kynthup ïa u Bah PN Syiem na Pynthorumkhrah, u Bah Ronnie V.Lyngdoh na Mylliem, u Bah JA Lyngdoh (Bah Dip) na North Shillong da ki spah ngut ki nongkyrshan ki la wan ha ryngkat ka shad ka kmen bad ka kynhoi.
Nangta na ka BJP la wan ki spah ngut ki nongkyrshan jong u Bah Himalaya Shangpliang u ba ïakhun na Mawsynram, nangta u Bah David Kharsati u ba ïakhun na Nongthymmai, u Bah Wandonboklang Jyrwa uba ïakhun na Mawlai bad kiwei kiwei.
Kumba long hynnin ka leit ka wan na surok jan ophis DC ka la thut namar ka jingkhapngiah surok.
Kane kadei ka sien kaba nyngkong ba ki paidbah da ki spah ngut ki paidbah kin ïoh ban poi hajan ophis DC bad dei kane kaba la ktah jur ïa ka leit ka wan ki paidbah ba wan lyngba ka Secretariat.
Ka jingïathep kyrteng ka la kut mynta ka sngi bad ka jingpeit bniah ïa ki kyrteng bad ki kot ki kan long ha ka 8 tarik.
Ka tarik khatduh ban weng kyrteng kan long haduh ka 10 tarik.
Bun ki paidbah ki la pynpaw ka jingkmen ba ka jingïathep kyrteng ka la kut noh bad ki la lait na ka jingkhapngiah ha ka leit ka wan.
Lah ban kdew hangne ba ka sngi thep vote kan long ha ka 27 tarik mynta u bnai bad ka sngi ban ñiew vote kan long ha ka 2 tarik u Lber 2023.
Shillong, Rymphang 08 : Ka Nehru Yuva Kendra, Shillong (Ministry of Youth Affairs and Sports, Government of India) ha ryngkat ka jingïatreilang bad ka Phudmyrdong ‘B’ Sports Social & Cultural Club, Phudmyrdong ‘B’ Sohiong Lyngdohship ki la pynhap pyrda noh ïa ka “Village Cluster Sports Meet" ba la pynlong ha ka 2 bad 3 tarik mynta u bnai ha Madan Rangshken.
Ha katei ka sngi pynhap pyrda ïa katei ka ‘sports meet’ la ïa don lang ruh ka Kong H.Kharphuli Headmistress Pentecostal Academy Secondary School, Rangshken kum ka Symbud Kongsan bad u Bah H.Kharhunai nonghikai ka St Paul RCLP school Marbisu kum u Kongsan.
Ha kane ka jingïalehkai la wan ïashim bynta lang naduh ki longkmie, samla kynthei bad shynrang kumjuh ki khynnah rit.
Nalor kata la ïoh ruh ban ïashim bynta lang ha ka jingïamareh marathon, ïakop mareh, jngi, basketball, football bad kiwei kiwei ki jingïalehkai.
Ka jingpynlong ïa kane ka ‘sports meet’ ka la long kaba shongshit bad shongkun ha kaba bun na ki paidbah nongshong shnong kila ïoh ban ïashim bynta lang bad ruh ban wan sakhi ïa ki jingïalehkai.
Hadien kane la sam ruh ïa ki khusnam sha baroh ki nongjop ha ki jingïalehkai bapher bapher.
Kane ka long katkum u kyrwoh lyngba u Bah RL Kharphuli, president jong ka Club.
Shillong, Rymphang 08 : U Jaskirat Singh Sachdeva rangtied bol ka Meghalaya u la thaw history ha ka jingïalehkai paralok pyrshah ïa ka Odisha ha ka jingïalehkai kaba lai sngi jong ka lympung ïalehkai U-25 Col CK Nayudu Trophy ha ka sngi Ba-ar da kaba khyrwit ïa ka sentury, ha ka jingrem noh jong ka kynhun.
U Jaskirat Singh Sachdeva ha kane ka jingïalehkai u la ïoh ban khur ïa ka khusnam Player of the Match hadien ba u la kamai 74 ron (not out) ha ka inning kaba nyngkong bad khyrwit 100 ron ha ka inning kaba ar ha kaba ka Meghalaya ka la kamai 204 ron.
Ka Meghalaya ka kham duna ha ka jingkamai ron haba bteng biang ïa ka inning kaba ar da 12/3 wicket, bad ka donkam sa 119 ron ba ka Odisha kan tied biang hadien ba ka la kamai 201 ron ha ka inning kaba nyngkong ba la shah pynkhyllem lut baroh ki wicket.
Ka Odisha kaba la beh ïa katei ka ron ka la kamai 332 ron.
Ka ha ka jingkamai 22 ron ka la duh noh haduh 5 wicket, hynrei u Swastic Chettri uba la pyrshang ban kamai ron lyngba ka jingïarap u Sachdeva ki la buh 82 ron ha ka jingduh noh ïa ki san wicket shwa ba u Chettri un shah pynhap wicket lyngba ka run out, u la khyrwit saw tylli ki four bad kawei ka six.
Ka Meghalaya ka la shah pynkhyllem noh 8 wicket ha ka jingïoh kamai 138 ron ha kaba u Sachdeva u la khyrwit haduh 12 tylli ki four bad u Ram Gurung uba tied lang u kamai 29 ron bad kamai ron lang da 65 ron.
Ka Meghalaya ka la kamai 204 ron ha ka inning kaba ar ha kaba ka Odisha ka donkam da 74 ron ban jop bad kaba la lah ruh ban pyndep ïa katei ka thong ha ki 19.4 over.
Kiba la khur wicket na ka bynta ka Meghalaya ki kynthup u PM Santhosh (1/15) bad u Manish Sharma (1/33), pynban watla katta ruh ka Odisha ka la lah ban pyndep ban beh ïa katei ka thong.
Ka Meghalaya kan pynkhreh pat ban ïakhun kaba khatduh ha katei ka lympung pyrshah ïa ka Vidarbha naduh ka 12 tarik Rymphang.
Shillong, Rymphang 08 : Ka Meghalaya State Olympic Association (MSOA) ka la bthah ïa kito ki nongïalehkai kiba la shah jied ha ka Talent Identification ba kin leit ban mih sha ki ophis u District Sports Officer (DSO) ha la ki jong ki District lane sha ka ophis jong ka MSOA ha J.N Stadium, Shillong.
Ka Meghalaya State Olympic Association ka la ïoh ban pynlong ïa ka prokram wad khynnah donsap kaba la tip kum ka “State Sports Talent Identification Program 2022" ba la pynlong hapoh ka STAR Program jong ka Phase- I bad Phase-II ha u Naitung 2022.
Ïa katei ka prokram ba la pynlong ha ryngkat ka jingïatreilang bad ka Directorate of Sports & Youth Affairs, Meghalaya, Shillong ha baroh ki District jong ka jylla Meghalaya kiba la don 200 ngut ki nongïashim bynta na ka Phase-I bad 60 ngut na ka Phase- II bad kiba la shah jied ban don bynta ha ka jingkilan met (Training) ka ban long shi snem.
Bad la kyntu ba kin leit mih sha ka ophis ban tip kham bniah naduh ka 8 tarik haduh ka 14 tarik Rymphang 2023.
Nongstoiñ, Rymphang, 8: Lyngba ka hok wad jingtip lane RTI, ka kynhun jong ka Mawshynrut Youth Movement hapoh ka jingïalam jong u Bah Shem Rynñiaw ka la lap ïa ka jingjyrsieh jong ka jingpyndonkam ïa ka skhim SRWP b ad CMSRDF, ha kaba u nongmihkhmat (MLA), u la ynlong Family business ïa ka skhim ki paidbah.
Lyngba ka RTI, ka Seng ka la pynbna paidbah ïa ki skhim ba la bhah sha u paidbah lyngba u MLA, kata ka skhim SRWP bad CMSRDF hapoh u snem 2018, ha kaba u nongïalam ka Seng u bah Shem Rynñiaw, u la ong ba ka RTI ka la pyni ïa ka jingtreikam u MLA ka la long pynban kum ka Family business.
U la ong ba ka mang tyngka lane ka funa jong u snem 2018-19 ka long T.2,0000000, ka jingpynlut ka long T.1,61,46,766.
Ha u snem 2019-20 ka long T.2,0000000 klur katba ka jingpynlut ka long T.1,99,6500.
Ha u snem 2020-21 ka long T.2,50,00000, ka jingpynlut ka long T.2,2500000.
Ha u snem 2021-22 ka long 2.50.
Halor ka jingbym lap katkum ka RTI 2018-2021, ka long haduh T.63,88,234 lane hynriew phew lai lak phra phew phra hajar ar spah laiphew saw.
“Ka Seng ka la kyntu ïa ki nongmihkhamt ki ban sa wan ba kin ym pynlong family business ïa ka skhim u paidbah, kumba ngi lap la thied CGI sheet ne tin sop ïing haduh T 3,43,98000, ha kyrteng kiba haïing jong u MLA.Ngi kyntu ruh ban pyndonkam hok ïa ka skhim, khnang ban poi ha u paidbah ha ka por ba biang.
Ka Seng ka ai jingmut ba ïa ki skhim ba shu soi ïa ki Utilisation Certificate tang da u MLA, Organization khlem kyrteng ne muhor bad shu soi da u BDO khlem ka jingtip ka shnong, kim long kiba pynhun ïa u paidbah ne ïa ki shnong", ong u Bah Rynñiaw.
U Bah Bashan Mawrie ka Seng ka pynpaw ka jingbym hun halor ka pynlut pynsep ha ka por lynshop u COVID-19 ka ba long haduh 50 lak, katba sha ki paidbah ba bun ba shong quarantine ha ki shnong bapher bapher, ki bun kiba shu thied hi da ki ba ha ïing.
Ka jingthied ïa ki 1500 tylli ki shuki plastic ha ka dor T.600 kawei ka long ka bym sngew ïa hap shuh, katba ha ka dor iew ka long tang 300 tyngka kawei.
Ka Seng ka kyntu ïa u ne ka MLA ba kin ïai trei shitom bad ban long u ne ka MLA jong ki paidbah ka constituency, ym ban long tang na bynta ka party ne tang na bynta kita kiba don ha ka list.
Namar ha ka list hi kan don palat 40 hajar ki nongthep vote bad palat 1 lak ki nongshong shnong la don.
Hynrei, ki ba pynjop ïa ki pat tang 9 ne 10 hajar ki nong thep vote, ka list ka long pynban tang ka jingpyntieng, ka jingiuhroit bad pynartatien ïa ki briew jong ki hi.
Lada kin peit na ka list hapoh 5 snem kim lah pyndep tang ïa ki leader ruh katba sha ki paidbah pat kan poi shuh lano.
Ka long ka jingpynkheiñ ïa ka hok ki paidbah ban jied.
Ka Seng halor ka RTI jong ka MDC skhim 2019-2021 lyngba u bah Sebasius la kylli ba halor ka jingthied ïa ki solar light naduh u snem 2019-20 ha ka dor 2600000 (ar phew hynriew lak) khlem da ïohi tang kawei ka solar light hapoh constituency.
Kumta ka long ka jingbym lah ban mynjur, ka jing sam skhim MDC tang ha ki katto katne tylli ki shnong da ki phew phew lak kawei kawei ka shnong, ka long ka jingbym ryntih khlem da pyrkhat shuh ïa kiwei pat ki shnong kiba don hapoh ka constituency, ong u Bah Shem Rynñiaw.
Ka jingsei briew jong ki kyrtong kiba ïakhun ïa ka elekshon naduh ka sngi thep kyrteng haduh ka sngi bishar kyrteng ka la long kaba i shyrkhei ban peit namar ka jingkhapngiah ki surok ki la pynjynjar haduh katta katta ïa ki paidbah nongleit nongwan.
Haba peit na ka jingmih jong ki paidbah ban ieh ïa la ki jong ki kam ki duk ban pyni ïa ka jingieid ïa la ki jong ki kyrtong ka la long ka tamasa kaba i thamula ban peit.
Toi, shisien manla ka san snem, haba la poi ka samoi jied syiem ka ju long hi ka tamasa kaba u paidbah u kmen, u ieh la ki kam ki jam bad u kmen ba la ïoh bai sngi san spah tyngka na ki kyrtong ban leit risa, ban kynhoi, ban leit shad sadhai khlem pyrwa.
Kane ka tamasa elekshon kaba ju neh tang shiphang por ka ju pynlamwir kumba ai jadu ban pynbiej ïa ka jingmut jingpyrkhat jong ki paidbah.
Ka jingpyni paid jong ki kyrtong ka long namarba ki syier mynsiem hor hor ïa ki kyrtong kiba kham khlaiñ khamtam ïa ki Sitting MLA.Haba peit ïa ka rukom leh shongshit jong ki paidbah ha kane ka tamasa ka la pynsyrtok ïa ki nongleit nongwan khamtam ïa ki khynnah skul kiba dang pule Class-X kiba hap ban leit thoh eksamin Pre-Board ban pynkhreh ïa ka eksamin SSLC mynta u snem.
Ym tang katta, ka jingdheng kali kaba jur ym tang ha nongbah Shillong hynrei wat ha Jowai, ha Nongpoh bad ha kiwei kiwei ki jaka kiba la pynsyrtok wat ïa ki kali kit nongpang kiba kit ïa kiba pang ba shitom sha ki jaka ai jingsumar.
Naduh ka sngi nyngkong ba la sdang ka jingthep kyrteng da ki spah bad ki phew spah ngut ki nongkyrshan jong ki kyrtong ki tuid sha ophis treikam jong ki Deputy Commissioner ban synran ïa ki kyrtong bad ka jingïathyngngian parabriew ka la long shaba palat liam wat tang ban ïaid ruh la ïatakhuh paramet.
Ka jingsei briew jong ki kyrtong ha ka sngi thep kyrteng ka la kham palat liam ha ka sngi bishar kyrteng namarba ki kyrtong ki bym da pyni ïa ka jingbunpaid ha ka sngi thep kyrteng ki pyni ïa ka jingbun paid ha ka sngi bishar kyrteng.
Don kiba la kynthoh, jin lada ki paidbah ki mih sha surok kumba long ha kane ka samoi jied syiem shisien san snem ban kyrshan ïa ki jingdawa jong ka jaidbynriew na ka sorkar khlempep ka sorkar kan ym nud ban shu sngap mynthi hynrei kan jin da la pyrkhat arsien bad ki jingdawa kin ym sah pongding da ki snem ne da ki phew snem.
Kumba lah hi ban sngewthuh, ka jingmih jong ki paidbah da ki hajar ngut sha surok tang shisien ha ka san snem ka paw shai ba ka pisa ka treikam borbah hynrei lym kumta, u paidbah uba im kamai jakpoh mynstep bad thied khaw da miet un ym kwah ban pynbijai ei ïa la ka por ba kordor hynrei ka dei hi ka jingshah thied ha ka dor jong ki sbai ruba ba u paidbah ruh um salia ban ieh ïa la ka ing ka sem ban leit sngap ïa ki nia ki jutang jong ki kyrtong ïakhun elekshon sha ki lympung bad ban ïashad ïa kmen ha surok khlem salia.
Katba nang bun ki nongkyrshan, katta ki Kyrtong ki nang kmen.
Hynrei u paidbah u dei ban sngewthuh shai ba kam don jingmut satia ka jingïashad mastieh ha surok pynban ki la dei ban pyrkhat bad ban puson sani ïa ka sngi ba kin pyndonkam ïa la ka jong ka itktiar khnang ba ka lawei jong ki khun ki kti bad ka pateng ka ban sa wan kan ym long ka jingtim, namarba wei ba la bakla ban pyndonkam ïa la ka jong ka hok ka iktiar ba la pynkupbor da ka riti synshar jong ka ri khlempep ki jingjynjar ki la ap lypa baroh san snem bad kin nang ïai bteng sa sha kawei pat ka samoi.
Ki paidbah ki dei ban tip shai ïa kane, ba ka rynsan pynshai paidbah jong ki kyrtong (common platform) ka kham shongnia shi hajar shah ban ïa kaba ki leit shad mastieh ha surok.
Ha ki rynsan pynshai paidbah jong ki kyrtong, ki paidbah ki ïohlad ban bishar bad ban puson mano napdeng ki kyrtong kiba kham proh jabieng, kiba kham tam ka rynieng ka ryniot na baroh.
Mawkyrwat : U District Election Officer jong ka South West Khasi hills District u la pyntip paidbah ba ka General Observer na ka bynta ka 35 – Ranikor (ST) & 36 – Mawkyrwat (ST) Assembly Constituencies, ka Dr.Pratibha Singh, I.A.S, Observer Code G-24166, kaba dei ka General Observer jong ka South West Khasi Hills District, Mawkyrwat ka la wan poi ha ka district ha ka 7 tarik u Rymphang, 2023.
Ki political Parties lane ki kyrtong lane kino kino kiba kwah ban ïa kynduh ki lah ban ïa kynduh naduh ka por 10 haduh ka 11 baje mynstep.
U Superintendent of Police jong ka South West Khasi Hills District, Mawkyrwat u la pyntip sha ki paidbah jong ka 35 – Ranikor (ST) & 36 – Mawkyrwat (ST) Assembly Constituencies ba u Kishan Sahay Meena, IPS Police Observer Code: P-28389 na ka bynta ka South West Khasi Hills District, Mawkyrwat u la wan poi ha ka 6 tarik u Rymphang, 2023.
Namarkata, ki Political Parties lane ki kyrtong lane kino kino kiba kwah ïa kynduh ïa u ki lah ban phone ne ïa kynduh hapdeng ka por 10 baje haduh 11 baje mynstep.
Mairang : Kane ka long ka jingpyntip sha baroh ki paidbah khamtam ki kyrtong bad parti ba ïakhun elekshon na ka 30- Mairang (ST) Constituency bad ka 31- Mawthadraishan (ST) Constituency ba u General Observer na ka bynta kine ki ar tylli ki constituency, u Dr.T.G Vinay, IAS u la wan poi ha Eastern West Khasi Hills District bad kino kino kiba don jingujor halor kano kano ka jingpynkheiñ ïa ki kyndon jong ka Model Code of Conduct (MCC) hapoh ka Distrik ki lah ban phone ïa u ha u numbor 9233517916, lane ki lah ruh ban leit ïakynduh ïa u ha Circuit House, Mairang naduh ka por 3 baje haduh ka por 4 baje janmiet.
Mawkyrwat, Rymphang, 08: Ka South West Khasi Hills District Rock Climbing & Mountaineering Association (SWKHDRC&MA) ha ka 7 tarik u Rymphang, 2023 kum shibynta ban pynshlur ïa ki samla pule jong ka Sngap Syiem College, Mawkyrwat kiba dei ruh ki dkhot ha ka National Cadets Cops (NCC) ha ka liang kumno ban long ki nongai jingïarap ne nongïada ïa kiwei ki para briew kiba ïa kynduh ïa ki jingeh kum ki jingmynsaw, ki jingngam jyllop bad kiwei de ki jingjia ka la ïoh ban pynlong da ka Adventure Training Camp hapoh ka Kynrewmyllah Adventure Training Centre and Eco Tourism Mawranglang, South West Khasi Hills Dist.
U bah Pilestar Nongsiej uba dei u President jong ka South West Khasi Hills District Rock Climbing & Mountaineering Association (SWKHDRC&MA) bad kum u trai jong ka Kynrewmyllah Adventure Training Centre & Eco-Tourism haba kren ha ka jingïalang ba lyngkot u la pynpaw ka jingsngewkmen ba u la ïoh lad ban ai jinghikai na ka bynta ki samla pule kiba dei ha kajuh ka por ki NCC jong ka Sngap syiem Collage, Mawkyrwat ha kaba na ka liang ka Sngap Syiem College, Mawkyrwat lyngba u Principal u la kyrpad ïa u ba un ïarap lem ïa ki samla pule ban ai ha ki ïa ki lad jinghikai kumno ban tip na ka bynta ban ïarap ïa ki briew (First Aids) na ka bynta kiba mynsaw ha kiba bun ki bynta kum ha ki jingjia ba kyndit kyndit, ha ki jingur ne jinghap kali, pluh ïing, bad kiwei de ki jingjia kiba khlem poi pyrkhat, bad kumjuh ruh kumno ban tip ban ai jingïarap ba kyrkieh ïa ki briew khnang ba kiba mynsaw kin ïoh ban lait im ne ïoh ki jingsuamr ha shwa ban pynpoi ïa ki mynsaw ha ki jaka sumar kiba biang.
Ha kane ka sngi u la ïoh ruh ban pynsngewthuh ba kum ki briew lada lap ne ïa kynduh ïa ki briew kiba jia ha ki kam ba mynsaw (accident) ne pluh ïing bad kiwei de ki dei ban long kiba la kloi ban ai jingïarap bad ha kajuh ka por la ïoh ruh ban ai jinghikai kumno ban kiew bad hiar bad kiew ïa ki maw bad ki riat ki ram da kaba pyndonkam da u tyllai, bad ruh na ka bynta ban tip kumno ban kam na shillang lum ne wah ban jam sa shillang.
Ha kawei pat ka bynta, u bah Pilestar Nongsiej u la ong ba ka Kynrewmyllah Adventure Training Centre & Eco-Tourism kaba don hajan ka Mawranglang Viewpoint kam dei eh tang ka jaka jngohkai pyrthei hynrei ka dei kawei na ki jaka ban ai ruh ki jinghikai pyntbit ïa ki samla kiba kwah ban wan shah ai jinghikai ha ki kam jngohkai pyrthei, ban ïarap ïa kiwei (Rescue Team) ban tip kumno ban long ki nongkiew ïa ki lum (Rock Climbing, Mountaineering bad ki wei de.
Namarkata, u buh ka jingkyrpad ïa ki samla na kane ka dong ka thaiñ jong ka South West Khasi Hills District bad na kiwei de ki distrik ba lada ki don kiba kwah ban pyntbit ïa lade ha kine ki bynta, ma u bad ka ka KATCAET ki don ki lad ki lynti ban ïalam ïa ki ha ki National Institution ki jaka ai jinghikai kiba pyntbit shuh kum ha Jammu Kashmir, Uttarakhand, Shimla bad ha ki ar tylli ki jaka hapoh North East, khnang ba kum ki samla kim dei ban shu kut tang ha la i jong i shnong hynrei ba kin kiew ruh sha jrong namar ba kane ka dei kawei ka lad ka lynti ïa ki samla ban kyntiew ha ki kam ïoh-kam ïoh-jam namar kane ka jingai jinghikai kaba ïajan bha bad ki kam shipai.
“Kane kan long ruh kawei na ki lad ïa ki samla ban ïoh kam shipai bad ym tang katta ka long ruh ka jingsarong ym tang ïa ki shimet hynrei ïa ka dong ka thaiñ, ka ri bad ka jaidbynreiw", ong u bah Pilestar.
Nalor u bah Pilestar Nongsiej, President jong ka SWKHDRC&MA la ïa donlang u bah Pynkmenlang Pangrope, Associate NCC Officer jong ka NCC Sngap Syiem College ha ryngkat ki samla pule kiba dei ki NCC jong ka Sngap Syiem College ba kynthup ïa ki shynrang bad kynthei.
Nongstoiñ, Rymphang 8: Ka Hynñiewtrep Youths Council (HYC) bad ka Hynñiewtrep Achik National Movement (HANM) West Khasi Hills District mynta ka sngi, ha ka jingïalam u Samla Wanteibok Lyngdoh General Secretary HYC bad u Samla Willstone Sohshang President HANM West Khasi Hills, ki la leit ïa kynduh ïa u Deputy Commissioner West Khasi Hills District, ryngkat ka jingthoh ban kylli ha kaba ïa dei bad ka jingkular u Chief minister jong ka jylla Meghalaya ha ka 15 tarik u Naiwieng 2021, na ka bynta ban pynbha ïa ka Dewlynnong Nongkhnum kaba don ha West Khasi Hills.
Lah ban kdew ba kane ka Dewlynnong Nongkhnum ka wan ba ar ka jingheh ha Asia bad u Conrad u la kular da ka song 13 klur lyngba ka ram kaba la ïoh na ka International New Development Bank, ba la bei da ka Brick kaba dei ka kynhun jong ki ri ka pyrthei kaba kynthup ïa ka China, Russia, India, South Africa bad Brazil, ba ka Sorkar Meghalaya ka mut ban shim haduh 700 klur ban pynbha ïa ki jaka jngohkai ha Meghalaya.
Ha kane ka jingïakynduh na ka liang u Deputy Commissioner Garod L.S.N Dykes, u la ong ba um don jingtip ei ei halor kane ka bynta.
Namar kane ka lah kham slem.
Na ka liang jong u, u dang wan shimti dang shiphang, kumta um tip bha tangba u la kular hakhmat kine ki nongïalam, ba un sa phah da jingthoh ha ka Tourism Department halor kane ka bynta.
Kumjuh un sa phah da ka jingthoh halor kane ka bynta sha kine ki Seng kumno ka la ïaid mynta.
Kumta halor kane na ka liang jong kitei ki ar tylli ki Seng ki la ong ba lada ym pat pyntrei ne pynbha ïa katei ka Dewlynnong, ka Department ka dei ban pynkloi noh ban trei ne pynbha noh kumba katkum katei ba la mang, khnang kan ai jingmyntoi ïa ka dong ka thaiñ kumjuh ïa ki nongshong ki shnong ba marjan jong katei ka jaka.
Kumba long mynta ka kam jngohkai ka dei kawei na ki lad ban ai kam ïa ki briew bad kan kyntiew ïa ka dong ka thaiñ kumjuh ïa ka jylla.
Khliehriat, Rymphang 08: Ki shiphew ngut ki kyrtong ki ban ïakhun na ka 5-Sutnga Saipung bad na ka 6-Khliehriat Constituency mynta ka sngi ki la pyndep ïa ka scrutiny ha ophis u Deputy Commissioner ha Khliehriat, ïa ki kyrtong la wan ban synran lang da ki nongkyrshan jong ki na ki shnong bapher bapher kiba na kitei ki ar tylli ki constituency.
Ki kyrtong kiba n aka 6- Khliehriat Constituency ki kynthup u bah Kyrmen Shylla, u ba ïakhun na ka party United Democratic Party, u bah Nehlang Lyngdoh, na ka party National People’s Party,u bah Damewanhi Rymbai, na ka Voice of the People Party, u bah Suni Bareh, na ka TMC, u bah Bhayes Chyrmang, na ka party BJP bad ka kong Jhanika Siangshai, na ka party Congress.
Kiwei pat ki kyrtong kiba ïakhun na ka 5- Sutnga Saipung Constituency, ki kynthup u bah Vincent.
H.Pala na ka party Congress, u bah Shitlang Pale, na ka party UDP, u bah Krison Langstang, na ka party BJP bad ka kong Santa Mary Shylla, na ka party NPP.Nongpoh, Rymphang 08: Ki kyrtong kiba la thep kyrteng ba la kot haduh 35 ngut na ki 5 tylli ki Constituency ha Ri Bhoi mynta ka sngi ha ka jingbishar bniah ïa ki kot ki sla (Scrutiny) da ki returning officer ki la biang bad ki la ioh lad ruh ban long kita ki kyrtong ban ai reng ha kane ka elekshon 2023 bad mano pat u kyrrong ba wan ha ka kyrdan kaba nyngkong eh ban long u nongmihkhmat ka sah sa tang ha ka rai jong ki paidbah na ki 5 tylli ki Constituency ha Ri Bhoi.
Kum ban pynkynmaw, ki don haduh 35 ngut ki kyrtong kiba la pyndep ban thep kyrteng na ki san tylli ki Constituency kiba don ha Ri Bhoi District bad mynta ka sngi la lah ban bishar bniah ïa ki kot ki sla jong ki ha ka Scrutiny bad baroh ki la ïoh ban long kum kita ki kyrtong ba pura ban ïa aireng ha kane ka elekshon 2023 hapoh ka jylla.
Lyngba kane ka Scrutiny kaba la long mynta ka sngi, la sakhi ruh kiba bun hi ki kyrtong ki la pynpaw ïa kata ka jingsngewkhem ba jop na ki Constituency ba ki mih ban aireng bad ïa kane la sakhi haba la ïoh ruh ban ïa kren bad ki katto katne ki kyrtong na Ri Bhoi kiba la pynpaw ïa ka jingsngew skhem ban jop wat la ka sngi ban jied ïa ki nongmihkhmat kam pat poi bad ki la shu kam ba ki don beit kata ka jingsngew-skhem ban jop khlem pat da ai rai ki paidbah na ki Constituency.
La sakhi ruh ha kane ka sngi, ha kaba wat la ka dei ka sngi kaba dang dei tang ka Scrutiny ban bishar bniah ïa ki kot ki sla jong ki kyrtong la ki la long ne em kiba bit ban long kita ki kyrtong ba pura katkum ka jingthep kyteng jong ki bad kaei kaba la ïohi ba ki paidbah nongkyrshan jong ki kyrtong bapher bapher ki la ïa wan ban synran ban ai mynsiem ïa la ki kyrtong haduh ka ophis u jong u Deputy commissioner ka Ri Bhoi ha Nongpoh.
Na ka liang ki paidbah nongkyrshan jong ki kyrtong bapher bapher ki la rah la ki lama bad kumjuh ruh ban ïa pyrta ha la ka jong ka symbol jong u kyrtong uba ki mihkhmat ban ïa khun ha kane ka election 2023 na ki 5 tylli ki constituency ha Ri Bhoi District.
Kine ki kyrtong kiba la biang lut bad kiba la ïoh ban long kum kita ki kyrtong ba pura na kitei ki 5 tylli ki constituency ba ki thmu ban ai reng ki kynthup na ka 08-Mawhati Constituency, u Bah Charles Marngar, Congress, u Bah Baïahunlang Makdoh, na ka UDP u Bah Shemphang Lyngdoh na ka NPP, u Dr.Evarist Myrsing na ka BJP, u Kong Evalin Kharbani na ka HSPDP, ka Dr.Saralin Dorphang na ka TMC, u Bah Raswell Shadap na ka PDF bad u Bah Osbert Banteilang Rynjah kum u kyrtong shimet.
Ki kyrtong kiba ïakhun na ka 09- Nongpoh Constituency ki kynthup ïa u Bah Mayral born Syiem, na ka UDP, ka Kong Macdalyne Sawkmie Mawlong na ka NPP, ka Kong Rona Khymdeit na ka party Congress, ka Kong Marian Maring na ka BJP, u Bah Longsingh Bey na ka TMC bad u Bah Bismo Ingty kum u kyrtong shimet.
Na ka 10-Jirang Constiteuncy ki kyrtong ki kynthup ïa u Bah Sosthenes Sohtun na ka NPP, u Bah Bathok Nongmalieh na ka UDP, u Bah Adrian Chyne na ka Congress, ka Riya Sangma na ka BJP, u Sunmoon D.Marak na ka TMC.Ka Serimina D.Marak na ka RPI, u Forcaster Nongrang bad u Bah Lee Bareh kum ki kyrtong shimet.
Na ka 11- Umsning Constituency ki kyrtong ki kynthup ïa u Bah Jason Sawkmie Mawlong na ka NPP, u Bah.
Sunshine Makri na ka UDP, u Dr.Celestine Lyngdoh na ka Congress, u Bah Donlang Sohkhlet na ka PDF, u Bah Ricky J.Syngkon na ka VPP, u Bah Gilbert Nongrum na ka TMC, u Bah Duruth Majawna ka BJP bad u Bah Primose Makdoh na ka HSPDP.Ki kyrtong pat kiba ïakhun na ka 12-Umroi Constiteuncy ki kynthup ïa u Bah George Lyngdoh na ka TMC, u Bah Damanbait Lamare na ka NPP, u Bah Stanliwis Rymbai na ka Congress, u Bah Baïateilang Lapang na ka PDF bad u Bah Shanbor Ramde na ka BJP.Jowai, Rymphang 08: Mynta ka sngi 8 tarik u Rymphang kaba dei ka sngi ban bishar bniah ïa ki kot ki sla (Scrutiny) jong ki kyrtong ban ïakhun ïa ka Election MLA 2023 napoh ka West Jaiñtia Hills jong ki 5 tylli ki Constituency ba kynthup ïa ka 1-Nartiang, 2-Jowai, 3-Raliang, 4-Mowkaiaw bad ka 7-Amlarem Constituency.
Ha kane ka sngi la lap baroh ki kot ki sla ki long kiba biang ryngtih katkum bala pynshisha da ki Returning Officer, katba na ka liang ki kyrtong kiba la rai ban nym bishar bniah shuh ïa ki kot ki sla kawei hadien kawei hynrei ki la monjur ban ïakhun beit ha madan ym ha jrong miej.
Katba na ka liang ki nongkyrshan ïala ki jong ki kyrtong kila leit synran lang ïala ki jong ki kyrtong shaduh DC Ophis Jowai bad ynda ki kyrtong kila mih noh, ki nongkyrshan ha ryngkat ki jingrwai jingrisa ryngkat ka jingkaweh lama kila leit shaw bad leit on ïala ki jong ki jong ki kyrtong.
Ki kyrtong kiba la rai ban ïakhun na ka 1-Nartiang Constituency ki long u ma Sniawbhalang Dhar (NPP), ma Dawan Lyngdoh (UDP), ma Emlang Laloo (INC), ma Rimiki Sari (BJP) bad u ma Generous Pasleiñ (IND).
Na ka 2- Jowai Constituency ki long u ma Wailadmiki Shylla (NPP), ma Awhai Andrew Shullai (AITC), ma Moonlight Pariat (UDP), ma Daniel Dan (INC) bad u ma Allan Keith Suchiang (BJP).
Na ka 3-Raliang Constituency ki long ma Coming-one Ymbon (NPP), ma Lakhon Biam (BJP), ma Robinus Syngkon (AITC), ma J.Treilang Suchiang (UDP), ma Chemhok Garod (PDF) bad ma Richard Sing Lyngdoh (INC).
Na ka 4- Mowkaiaw Constituency ki long ma Nujorki Sungoh (UDP), ma Lasting Suchiang (AITC), ma Nehemayah Tyngkan (INC), ma Habahun Dkhar (NPP) bad ma Corentis Rabon (BJP).
Katba na ka liang ka 7-Amlarem Constituency ki long ma Lahkmen Rymbui (UDP), ma Stephanson Mukhim (NPP), ma Arbiang Kam Kharsohmat (INC), ma Aiban Gashnga (AITC) bad u ma Firstborn Manner (BJP).
Kine ki kyrtong naduh mynta a sngi kin sa sdang noh ïa ka jingïalap election sha manla ki shnong jong ki katkum ki kyndon aiñ jong ka Election Commission, da kaba kim bit ban ïaid lait ïa ki jingbthah jong ka Model Code of Conduct.
Nongpoh, Rymphang 08: Na ka jingdon ka Scrutiny ban bishar bniah ïa ki jingthep kyteng ki kyrtong na ki 5 tylli ki Constituency ha Ri Bhoi kaba long mynta ka sngi ha ka ophis treikam u Deputy Commissioner ka Ri Bhoi, kiba bun ki paidbah nongleit nongwan ki la sahkut ha ka surokbah, kaba dei na ka daw ka jingdheng kali kaba la pynkhapngiah ïa ka surokbah na ka jingwan synran lang ki paid nongkyrshan ki kyrtong na ki Constituency bapher bapher ha Ri Bhoi.
Ka jingdheng kali ha kane ka surokbah ba hap ha ka thaiñ Nongpoh ka la sdang naduh ka por 10 baje mynstep ter ter naduh na Umsning shaduh ki thaiñ Byrnihat bad ka daw ka long ba bun ki paid nongkyrshan jong ki kyrtong ban aireng ha kane ka election ki la wan ban synran lang ïa la u kyrtong ha ka Scrutiny, kaba dei ka sngi ba ka election commission of India ka bishar bniah ïa ki kot ki sla (Scrutiny) ïa ki kot ki sla jong ki kyrtong ba la dep ban thep kyrteng na ki 5 tylli ki Constituency ha Ri Bhoi District.
Kumba la ioh lum jingtip mynta ka sngi la don ki Ambulance bad ki Kali paidbah kiba leit sha Guwhati bad don ruh kiba beh ïa sha ki kad Lingsuiñ ki la sahkut ha surokbah bad ka daw ka long ba ïa kane ka surokbah la khapngiah tang da ki Kali jong ki paid nongkyrshan ki kyrtong na ki 5 tylli ki Constituency ka Ri Bhoi District.
La sakhi ruh ha kane ka sngi, na ka liang ki bor pulit ka Ri Bhoi ruh ki la pyrshan ban weng ïa kane ka jingdheng kali ha katei ka surokbah, hyrnei namar ba la bun palat ki paid nongkyrshan kiba la wan la ki jong ki Kali, ka la shem jingeh ban weng ïa kane ka jingdheng kali kaba la ktah shisha ïa ka leit ka wan jong ki paidbah nongleit nongwan lyngba jong kane ka surokbah National Highway-6 ha Ri Bhoi District.
Shuh shuh, lyngba jong kane ka sngi ba don kane ka Scrutiny ban bishar bniah ïa ki kot ki sla jong ki kyrtong shuwa ba kin long kita ki kyrtong ba pura na ka party ba kin aireng, ka lyer jong kane ka election 2023 ka la beh bha ha Ri Bhoi, ha kaba ki nongkyrshan jong ki kyrtong bapher bapher ki la wan ban synran ïa la ki kyrtong da kaba rah ïa ki lama bad kumjuh ruh ki jingtem ban pynshongshit ha kane ka sngi shuwa ban bishar ïa ki kyrteng jong ki kyrtong kiba la dep ban wan thep kyrteng ban aireng na ki 5 tylli ki Constituency ba ki kyrtong kiba la biang pura ki don haduh 35 ngut hadien ka ba pyndep ïa ka Scrutiny.
Shillong, Rymphang, 08: Ka BJP Meghalaya State Unit ha ka sngi Baar ka la kynthoh ïa ka National Peoples Party (NPP) ba ka jinglehmeng kan sa pynjot hi ïa ka ha kane ka elekshon ban sa long sha Iingdorbar Thawaiñ ka Jylla.
Haba kynthah ïa u Conrad Sangma uba long u National President jong ka NPP, ka BJP ka la ai jingmut ba un pyrshang ban ïada ïa la ka jong ka Seat ha ka jaka ban kheiñ troiñ ïa ka resol jong ka BJP.Da kaba kynnoh ïa ka NPP ka kham pawkhmat hapdeng ki paidbah ka Meghalaya ha ka jyrsieh bamsap, ka BJP ka la ong, “ha ka jaka ban shna ïa ki surok kiba pynïasoh sha ki shnong ki thaw, ki nongïalam jong ka NPP ki la pyrshang ban tei ïa ki lynti sha iing lajong.
Ha ka jaka ban pynshai ïa ki surok, ki nongïalam ka NPP ki la pynshai pynthaba pynban ïa la ka jong ka ing ka sem.
Ha jaka ban tei ïa ka jylla, ki la lum spah pynban ïalade.
Ka BJP ka la ong ba ki paidbah ki shu peitkai bad ki paidbah kin sa ai jubab kumba dei hok ha kane ka elekshon ka ban sa long shen.
“Ka dei ka jingong jong u Conrad Sangma ba ki paidbah kim dei ban pynlehnoh ei ïa ka vote jong ki.
Ka lyer ka la beh.
Ki paidbah ki la rai ban jied ïa ka BJP ba kan bat ïa u lakam synshar bad ban pyntreikam ïa ki kular bad ki paidbah ki ladep rai ba kin ym jied ïa ki nongïalam ki ban wan phai tang ha ki san snem da ka buit thymmai ban shukor biang ïa ki paidbah," la bynrap ka BJP.Jowai, Rymphang 08: U National General Secretary ka BJP u Tarun Chugh mynta ka sngi ula wan hiar ha Madanpynkai Nangbah kum ka dak ban ïa phylliew jingmut bad ki dkhot jong ka Karyakartas na ka 3-Raliang Mandal bad kumjuh ruh ban ai mynsiem ïa u kyrtong ka Party u ma Lakhon Biam hashwa ban un leit sha ka Scrutiny ha ophis u DC Jowai.
Ha kane ka sngi la don ka jingïalang ba lyngkot ka tei hi ka madan, ha kaba u Tarun Chugh ula pynsngew ïa ki skim bad ki project bapher bapher kiba wan na ka sorkar kmie hapoh ka jingïalam jong ka BJP.Kiwei de ki nongkren kila ai ka jingkitbok kitrwiang ïa u ma Lakhon Biam ban un ïoh ïa ka jingjop ha kane ka kynti jong ka jingïakhun MLA 2023.
Mynta ka sngi ha ka jingwan Scrutiny jong u ma Lakhon Biam la synran lang ïa u da ki nongkyrshan jong u naduh Jowai haduh shnong Nangbah.
Shillong, Rymphang 08 : U kyrtong ka Congress na Shillong North, Bah JA Lyngdoh ha ka sngi Ba-ar u la pdiang burom ia ki palat 380 ngut ki nongialam na ki party bapher bapher kynthup naduh ka BJP, UDP, NPP bad ruh na ka TMC.Ia kine ki nongialam la pdiang burom ha shwa ba u kyrtong ka party un leit ban thep kyrteng na ka bynta ka elekshon MLA kaban long ha ka 27tairk mynta u bnai.
Haba pdiang burom ia kitei ki nongialam, u Bah JA Lyngdoh u la ong ba kane ka jingwan pyniasoh jong ki, kan ai myn siem shuh shuh ia ka party ba kan trei borbah na ka bynta kane ka elekshon khnang ban poi sha ka thong.
Shillong, Rymphang 8 : Ka National Peoples Party (NPP) ka buh ïa ka thong kaba hakhmat eh ban kyntiew bad wanrah ka jingioh nong ïa ki nongrep bad ïa kane ka la buh ruh kum ka thong treikam ba hakhmat jongka ha ka Manifesto bad ki tyllong ban pynkhlaiñ ïa ki nongrep ki long ban pynkhlaiñ treikam shuh shuh ïa ki skhim FOCUS, FOCUS+, Mission Mode projects bad kiwei pat.
Kine ki la ai ka jingkylla ha ka jingim jong ki nongrep.
Ki la don bun ki jingjop jong ki nongrep lyngba kine ki skhim , ong u Secretary ka NPP bad NPYF u bah Bajop Pyngrope.
U la ong ka Manifesto jong ka NPP ka kren shai halor ki kam kiba ïadei bad ki nongrep.
Lah ban pynkynmaw ba ka National People’s Party (NPP) ka la pyllait ïa ka manifesto kaba ai kyrteng “People’s Document, Vision 2023-28", ha ka 4 tarik Rymphang 2023 ha ka jingïalang kaba la pynlong ha Jowai, West Jainita hills.
Ka manifesto “the People’ Document, vision 2023-28 kam dei tang ka jingïaid lynti jong kane ka sorkar hynrei kadei ruh halor ki kam bad ka jingkyntiew ïa ka imlang sahlang haka jylla.
Haba kren halor ki skhim ki bapher bapher une u nongialam u la pynskhem ba kine ki skhim kin nang bteng ban ai ka jingshakri ïa ki paidbah.
U bah Bajop u la ong ki don ki scheme kiba la pyllait ha kine ki 5 snem da ka sorkar MDA hapoh ka jingialam ka NPP kaba la ïarap ïa ki nongrep khamtam ka jingwanrah ïa ka FOCUS, FOCUS+, Mission mode bad katkum ka jingthoh, haduh 3.1 Lakh ki nongrep hapoh ka FOCUS bad FOCUS+, 1.5 Lak ki nongrep hapoh ka Mission Mode Projects bad 1 Lak ki nongrep ha kiwei lat ki scheme kila ïoh jingmyntoi.
Ka thong jong ka sorkar ka long ba ha kine ki 5 snem ban wan, ka FOCUS bad FOCUS+ kan ai jingmyntoi ïa palat 8 lak ngut bad ïa ka Mission Mode Projects yn kyntiew shaduh ki 5 Lak ngut ki nongrep, bad yn lut palat Rs.2500 klur na ka bynta ka FOCUS bad FOCUS+ bad Rs.1,000 klur na ka bynta ka Mission mode.
“Ban pyniar ia ka ioh ka kot, yn pynkhlaiñ ia ka Village Cooperative Societies bad Collective Marketing Centres (CMCs); yn wanrah ruh da ka Custom Hiring Centers (CHCs) ban pynkhlaiñ ïa ki bor machine; bad yn wanrah ruh ïa ka ‘Chief Minister’s – Farm to Plate’ ban die ïa ki jhur ki jhep kiba dang bha" ong une u nongïalam ka NPP.Ka manifesto jongka NPP ka kular ruh ïa ki surok kiba bha ki ban pynïasoh ïa baroh ki shnong na ka bynta ban pynïaid ïew ïa ki jingthung jingtep sha ki iew ki hat ong u bah Bajop.
Ka Party ka la pynbna ban kan ai 50% ka subsidy sha ki nongrep.
Nalor kane, ka party ka don ka thong ban peit ruh ïa ka jingkiew dor ki marrep.
Ka document ka don ïa ka thong ban pynbiang ïa ki jingdonkam na ka bynta ki jingthung organic, training and skill development na ka bynta ki khun samla ha kaba ïadei bad ka kam ri dohkha, ri mrad, crop insurance bad ban wanrah da ka college.
Ka party ka pynbna ba ka thmu ban wnarah da ka multi sectoral development ban pynbit pynbiang ïa ki jingdonkam jong ki nongrep.
Shillong, Rymphang 08: Ka jingdheng kali ha Nongbah Shillong bad ki markhap jong ka ka la bteng wat haduh ka sngi Balang shisngi hadien ba la kut ka jingthep kyrteng ki kyrtong ban ïakhun ilekshon kaba la wanrah ka jingdheng kali kaba jur na ka daw ka jingpynmih paidbah ïa ki nongkyrshan.
Kane ka jingdheng kali khamtam eh ha ki bynta ka Upper Shillong shaduh Umshyrpi ka dei na ka daw ba ka tnat Public Health Engineering (PHE) ka tih ïa ka surok ban ïoh thep ïa ki pipe um Ductile Iron (DI) ha shi lynter ka surokbah National Highway 40 ha kitei ki thain.
La sakhi ba kane ka jingpyntrei ban thep ïa ki Pipe um daka tnat PHE ka la sdang naduh ka janmiet jong ka 7 tarik mynta u bnai bad kane ka la ktah jur ïa ka leit ka wan ki paidbah kiba pyndonkam ïa kane ka surokbah National Highway 40 ha ki thain 7 Mer Upper Shillong.
Shillong, Rymphang, 08: U MLA barim ka Phulbari Constituency u Esmatur SG Mominin ha ka sngi Balang u la pynrem jur ïa ka jingjia ha ka shnong Charbatapara pyrshah ïa ki nongkyrshan ka NPP ba la ïalam da u MDC jong ka Shyamnagar da kaba kynthoh ba “ka dei ka kam riewkhlaw.
"“Nga pynrem jur ïa ka jingthombor da ki nongkyrshan ka NPP.Nga la ïoh jingtip ba dei u MDC ka Shyamnagar uba la lamkhmat ïa kane ka jingjia bad ka dei ka kam runar.
Nga kyrpad ïa ka ECI ban thung ïa ka jingtohkit khnang ba ki jingshisha kin paw pyrthei bad ban sei madan ruh ïa kaei kaba la jia.
Kane ka long ka jingjia kaba la pynkyndit bad ka kam kaba khia.
Nga kyrmen ba ki bor bahalor kin shimkhia ïa kane ka khnang ban pynlong ïa ka elekshon kaba khuid ba suba," ong u Mominin ha u kyrwoh.
U Mominic u la ong ba ka NPP ka shrai bad bitar ïa ka jingai jingkyrshan bad ka jingshahniah jong ki paidbah ïa ka Meghalaya TMC.Haba ïathuh ïa ka jingjia ha ka miet sngi Baar, une u nongïalam ka TMC u la ong, “ha ka proseshon jong ki nongkyrshan ka NPP ki la ther da ki maw, ki mawit bad ki la thombor ruh ïa ka ing ha kaba nga la pynlong ïa ka jingïalang.
San ngut na ki nongkyrshan ka party ki la mynsaw, katba ïa uwei na ki, u Nozrul Hoque la pynkit noh sha ka jaka ai jingsumar sha Goalpara hadien ba la pynkynriah na Phulbari Hospital namarba u la kham shitom jur na ka jingshah thombor.
Ki Pulit ki la sakhi ruh kumno ki nongkyrshan ka NPP ki la pynjulor ïa ka phyllaw bad leh ïa ki kam kiba la pynshong syier.
"Da kaba kynthoh ïa ka NPP kaba la pynphriang ïa ki khubor lamler, u Mominin u la ong ba kine ki jingkynnoh ki dei ki bym don nongrim haei haei ruh em.
“Nga la ïoh jingtip na ki lad pathai khubor ba ki nongkyrshan ka TMC ki la shah thombor ha ki nongkyrshan ka NPP.Ki jingkynnoh pyrshah ïa ki nongkyrshan ka TMC ki dei kiba bakla, ki bym don nongrim bad kiba lamler.
Da ki hajar ngut ki briew ki la sakhi ïa ka jinglong amriang jong ki nongkyrshan ka NPP," u la ong.
Une u kyrtong ka Meghalaya TMC u la ai khublei ïa ki nongkyrshan ka Party kiba ïaishah wat hapdeng ka jingshah thombor.
U la ong ruh ba kum kine ki jingshah thombor kin ym lah satia ban pynsangeh ïa ka jingai jingshakri jong ka Meghalaya TMC sha ki paidbah.
Shillong, Rymphang 7: U MLA bad u kyrtong ka National People’s Party (NPP) na Mawryngkneng, u Bah Pyniaid Sing Syiem u la ong ba ha kane ka election ka don ka dak kaba phylla na ka jingmih shakhmat jong ki samla ban ai ka jingkyrshan ïa ka NPP, bad kane ka pyni ïa ka dak jong ka jingkyrmen ban lah ban poi sha ka thong ka jingjop da ka jingïatylli lang.
U Bah Pyniaid uba dei u MDC ka Sohryngkham u la jop ia ka byelection na Mawryngkneng ha u snem 2021 kum u MLA, bad hynne ka sngi u la leit ban thep kyrteng ban ïakhun biang ïa ka election.
Ia u Bah Pyniaid la synran lang ruh ha kane ka sngi ba khatduh ban thep kyrteng da ki hajar ngut ki paidbah nongkyrshan.
Haba kren bad ki lad pathai khubor, u la ong ba ha ka shisnem tam ba u la long kum u MLA u la pyrshang ban trei ïa ki kam katba lah, naduh ka jingpynioh ïa ka um bam um dih, ki lynti ki syngkien kiba donkam ban pynheh bad ban weng ïa ki jingdheng kali ki la pan ïa ki project na ka Sorkar, bad kiwei kiwei ki jingdonkam ba hakhmat khamtam ha ka liang ki lad jingsumar bad ka koit ka khiah.
“Nga sngewsih ban ong ba ki dang bun ki longïing kiba dang ïoh tang T.5-6 hajar shibnai, kane kaba nga lap ha ka shisnem kum u MLA bad donkam mynta ban kyntiew ruh ïa ka ïoh ka kot jong ki paidbah," u la ong.
U la ong ba ka thong kaba hakhmat eh lada u jop biang kum u MLA ka long ban wanrah ïa ki kam pynroi, ban kyntiew ïa ka ïoh ka kot bad ban plie lad ïa ki samla ha ka ïoh kam ïoh jam.
“Kum u MLA ka Mawryngkneng ka long ba ngan lah ban nohsynniang ha kaba wanrah ïa ki policy kiba biang ha assembly, kum kino ki policy kiba biang ba ïahap bad ki samla mynta ngin ai jingmut sha ka Sorkar, namar kiba bun ki samla kiba shong khlem kam mynta," la ong u bah Pyniaid.
Ha kaba ïadei bad ka jingshah kynthoh ka seng NPP, u Bah Pyniaid u la ong ba ka NPP ka don la ka jong ka nongrim treikam, bad lehse yn nym lah ban biang kum ka party bad kiwei ki political party ruh kim biang lut.
“Ban kynthoh ïa kiwei kaba eh ïalade ruh ngi dang duna, ban lait na kita ki jingïakynthoh markylliang, nga sngew ba ngin ïaphai sha la ka constituency kaei kaba ki paidbah ki donkam shwa," la ong u bah Pyniaid da kaba bynrap ba na ka liang jong u um don daw ïa kiwei bad um don eiei ban ong ïa ki namar baroh ki dei ki paralok.
Shillong, Rymphang 08: U Nongïalam ka Liang Pyrshah u Dr Mukul Sangma ha ka sngi Ba-ar u la ong ba ka sorkar MDA ka la leh khun ja kai ïa ka kam pud kam sam ka jylla kaba dei ha ka jingshisha ka mat kaba kongsan eh jong ka jylla namar ka kdew shai ïa ka jinglong trai jong ngi ïa ka khyndew ka shyiap.
Haba kren sha ki paidbah kiba wan synrah sha ka jingthep kyrteng jong u kum u kyrtong ka party na Tikrikilla Constituency, u la ong ba ki kam bad ki jingtrei jong ka sorkar MDA ki pyni shai ba ka dei tang ka sorkar bula jongno re.
“Haba ïadei bad ka rai kaba ka sorkar MDA ka la shim kaba long pyrshah ïa ka mon u paidbah bad ki trai jaka haba ïadei bad ka jingpynbeit pud bad ka Assam.
Ngi lah ban ïohi ki rai kiba kane ka sorkar ka la shim ka dei beit kaba ka sorkar Assam ka la pynkhreh lupa bad kane ka sorkar pat ka shu kongnuh beit kumba ka sorkar Assam ka la bthah.
Balei u Myntri Rangbah u pdiang ïa ka jingbthah ka Assam haba ka long pyrshah ïa ka mon u paidbah ka jylla da kaba shu ong beit hooid katba la btah? Ha ngi te kaei kaba u paidbah um pdiang ngi ruh da leilei ngim pdiang katba ha kane ka sorkar pat ka leh khun jakai da kaba pynshad shrieh ïa u paidbah ban pynsngewbha ïa ka Assam," u la ong.
U la ong ruh ba kane ka sorkar ka kwah ban pynlong pynban ïa ka jylla kum kata ka ktem ki kam khalai kaba long pyrshah ïa ka mon u paidbah bad ka rukom im jong ngi.
Shuh shuh u la ong ba kum ka jylla ngi dei ban don ka jingpyrkhat ba sngew shipara bad ki para nongshong shnong wat ki dei na kawei pat ka jaidbynriew namar dei tang kane ka lynti kaban ïalam sha ka roi ka kiew ka jylla.
Shillong, Rymphang 8 : U Bah PT Sawkmie kyrtong ka United Democratic Party (UDP) na Mawlai hynne ka sngi Balang u la ong ba ka jingïakhun ka jong u ha kane ka kynti kam dei tang ïa u kyrtong ka NPP u bah Teiborlang Pathaw hynrei pyrshah ruh ïa u Conrad Sangma u Myntri Rangbah (MR) ka jylla bad u Symbud Myntri Rangbah (SMR)u bah Prestone Tynsong.
ïa kane u Bah Sawkmie u la kren ha ka jingïalang ba la pynlong da ka UDP Mawlai Circle ha phyllaw jong ka Indoor Sports Hall, Mawlai Nongpdeng hadien ba la dep ka jingïaid paidbah da ki ar shaka bad saw shaka kum shi bynta jong ka jingleh kmen, hadien ba u kyrtong ka UDP u la dep pyndep ïa ka scrutiny jong u ha kane ka sngi.
Na ka liang u Bah Sawkmie u la pynpaw ba ha ki bnai ba la leit u kyrtong ka NPP u la wan ïalam sha ka thaiñ Mawlai ïa u Myntri rangbah ka jylla u Conrad Sangma bad ïa u Symbud Myntri Rangbah bah Prestone Tynsong, ban ai skhim ïa ka Mawlai na kawei ka por sha kawei pat.
Hadien ka jingwan jong kitei ki heh sha Mawlai, ka UDP Mawlai, ki longkmie, ki samla, ki paidbah jong ka Mawlai constituency ki la ong ba kin shim ba kane ka dei ka jingtynjuh ïa ki, ba ki dei ban pynrem ïa u kyrtong ka NPP ka ban long ka dak ba ki pynrem ïa u myntri rangbah ka jylla bad ïa u symbud myntri rangbah ha kane ka kynti kaba mynta.
Nalor kata u la kyrpad ruh ïa ki paidbah ka Mawlai constituency ba kin dang ai ka jingkyrshan kaba pura ïa u namar u dei u briew u bym pat don ha ki jingïaleh mukotduma, ym kum u bah Pathaw uba la don ha ka jingïaleh mukotduma.
U la kynnoh baka mukotduma kaba u kyrtong ka NPP u don ruh ka dei ka mukotduma 420, ïa kaba u la bam ïa ki pisa jong ki duk ki suk, kata lyngba ka Employment Provident Fund (EPF), kaba dei ka pisa ki nongtrei.
U pynpaw ba ïa kane ym dei ba ong u bah PT Sawkmie, hynrei dei ki kot khubor namar ka la mih ha ki kot ki khubor halor ka jingdon mukotduma jong u kyrtong ka NPP.U la ong ba u la bam ïa ka pisa ki paidbah bad kan long kaba sngewphylla kumno ki paidbah kin jied ïa u briew ba la thohbria.
Ha kane ka sngi la ïoh ruh ïa ka jingkren na u Bah KS Nongdhar, dkhot ka UDP ha Mawlai u la ong ba kane ka jingïaid lynti jong ki kan pynpaw sha ka pyrthei ba kin jied ïa u briew ba trei bad uba dei na ka party riewlum.
Shuh shuh u la ong ba ha kine ki sngi haba ïaid sharum shaneng la ïohi ba ki don ki riew rangbah kiba kren tang na ka bynta ka jingmyntoi shimet ka jong ki, bad ki kloi ban kyrshan ïa kawei pat ka party bad ban leh klet ïa la u jong u para doh parasnam.
Ha kajuh ka por u Bah PT Sawkmie u khot u wer ïa kiba la leit kyrshan ïa u kyrtong ka NPP ba kin phaidien bad ban wan ban ïatreilang noh bad ki ban pynjop don burom ïa u kum u kyrtong ka UDP.Ha kane ka sngi la ïoh ruh ka jingkren na u bah Homer Kharkongor, president ka UDP Mawlai ba pynïaid ïa ka jingïalang, u bah Wanseng Jyrwa, working president ka UDP Mawlai, bah P Jyrwa bad kiwei kiwei.
Haba kut ka jingïalang u bah PT Sawkmie bad ki hajar ngut ki nongkyrshan ki la ïashim bynta lang ha ka jingshad da kaba tem da ka jingrwai jong ka Bom kaba dei ka shap jong ka UDP.Shillong, Rymphang 8: U MLA uba dei u kyrtong ka National People’s Party (NPP) na Jowai, u Bah Wailadmiki Shylla u la ong ba ba ha ki 5 snem ba la dep u la lah ban pyndep shibun ki kam kiba sahteng jong ka Constituency ba kynthup ïa ka Umngot Water Supply Scheme kaba la shu sahkut mynta la 20snem.
Ha kaba ïadei bad ki kam ba sahteng kiba la mih ruh shibun ki jingkynthoh, u la ong ba ha kaba ïadei bad ka Iawmusing Shopping Complex, kaba dei ka jingangnud jong ka thaiñ baroh kawei, ka daw jong ka jinghap ban sangeh ka long namar ka jingbym treh shuh jong u kontraktor ban trei pyndep, kaba la pynlong ïa ka Sorkar ban hap ban khot tender da thymmai.
U la ong ba na ka liang jong u kum u nongmihkhmat u la wanrah shuh ruh ïa ka pisa ban pyndep ïa katei ka complex, hynrei u kontraktor ba pyntrei u la leit pynban sha ïingbishar ban mudui da ka mukotduma, kaba la pynlong ïa kane ka kam ban sahteng haduh mynta.
Ha kaba ïadei bad ka niut hapoh ka Sor Jowai, u la ong ba ha ki 28 snem ym shym la don kiba leh eiei ïa kane, kumta u la kyntu ïa ki paidbah ban long kiba ïaishah, da kaba bynrap ba lada ym dei ba pyndik ka khlam Covid ïa kane ka kam la dep ban pynbeit.
U Bah Wailad u la leit ban thep kyrteng mynta ka sngi ha kaba la synran lang ïa u da ki hajar ngut ki nongkyrshan ryngkat ka jingkynhoi bad risa.
Haba kylli, u la ong ba ka jingwan jong ki paidbah ban synran ïa u kadei namar ka jingieid ba ki don bad ka jingsngewjan ka jong ki.
Ha kaba ïadei bad ka B.Ed College ha Jowai, u la ong ba haduh mynta ïa kane ka kam u dang buddien, tangba namar ba ka Sorkar pdeng ka la pynmih ïa ki kyndon ba ym lah ban plie ïa ka B.Ed College kiba dei ki Stand Alone College, hynrei donkam ïa ka B.A.bad B.Ed College, ha kaba u la ong ban pynbiang ïa kine ki kyndon ka Sorkar ka la leh tangba namar ka jingwan jong u Covid 19 ha ki 2 snem ka la sahteng noh.
Shillong, Rymphang 08: U Kyrtong ka Voice of the People Party (VPP) na Mawlai Constituency uba long ruh u nonghikai ha St Anthony’s College Shillong u Bah Brighstarwell Marbaniang u la ong ba ka jingkynrum kynram ka synshar khadar bad ka jingbym don ki policy kiba ai jingshngaiñ ïa ka lawei ki samla ka la ktah wat ïa ka rukom pyrkhat bad ka dur khmat ki samla pule Khasi, ha kaba um ju ïohi ba kin don ka durkhmat ba i phngaiñ kumba long lem kiwei pat ki samla pule na kawei pat ka jylla.
Haba kren ha ka jingïalang pynshai paidbah ha Mawlai Mawdatbaki Pata ïa ki nongrim jong ka VPP bad ïa ki daw kiba la pynlong ïa u ban mih sha khmat ban aireng ïa kane ka elekshon, u la ong ba ka daw kaba kongsan eh ka dei namar u ïohi ba ka jingtreikam ba khlem don thong ka sorkar kaba wanrah pat ïa ka jingduh jingkyrmen ïa ki samla pule namar kim ïohi ban don ka lawei kaba shngaiñ ïa ki.
“Kum u nonghikai la jan 10 snem ba nga hikai ïa ki samla ha kolej nga ïohi ba ki samla na ka jylla jong ngi ki lip rong bha ban nujor bad kiwei pat ki samla na kiwei ki jylla bad lada nga kren bad sngewthuh ïa ka daw nga lap ba ka dei ka jingduh jingkyrmen ïa ka lawei la ha kaba dei bad ka jingpule ba sha khmat ne ka kam ka jam ruh, nga la peit shin bha kim ju i phngaiñ ka durkhmat kum kiwei pat kiba pule lang," u la ong.
Shuh shuh u la ong ba ka jingbym don ki skulbah bad ka rukom thungkam kaba shai ha ki tnat sorkar ki samla ki la ïohi lupa ïa ka jingiduh jingkyrmen.
“Lymda dei ba ngi sngew kit ram ïa ka pateng ban dang wan bad ki khun ki kti jong ngi ngan ym jin la mih shakhmat ban ïatynrong lang bad nagn shu long lang kum uwei na ki nongkhñium ïa ka saw ka sian kaba la ap lupa ïa ngi bad ïa ki pateng bad wad, dei ba ngim kwah ba kane ka saw ka sian kan wan jia ngi la mih ban pynkha ïa ka VPP ban leit sha u paidbah ban pynsngewthuh ïa ka jingdonkam ka synshar ba khuid bad ka synshar kaba don jingkit khlieh," u la ong.
“Namakata, ngi dei ban sngewthuh ba ka jingïakhun jong ngi kam dei na bynta kane ka elekshon 2023 hynrei na bynta ki khun jong ngi bad ka lawei jong ki bad ngi dei ba sngewthuh ba lada jop ma ngi kamut ka lawei jong ki ngi la jop," u la jop.
Shuh shuh na ka liang jong u u la khot ïa ki longkmie long kpa ban snoh kti lang ha kane ka jingïakhun da kaba pyndonkam hok ïa ka shi vote ban jied da ka jingstad bad ka jingshemphang ym da ka jingsngew ne da kaba pynshong nongrim ha ki lut tyngka.
“Nga kyntu ba ha ka 26 tarik shuwa ba phin thiah peit ïa i khun ba dang rit ne ki pyrsa ne ki khun ksiew bad pynshong nongrim ïano phin vote da kaba buh hakhmat ïa ki bad sa leit ban thep ïa ka vote na bynta jong ki," u la kyntu.
Shillong, Rymphang 8: Ka National People’s Party (NPP) ka la kynnoh ba ka Trinamool Congress (TMC) ka la wanrah da ki buit na West Bengal ban jop ïa ka ilekshon ha Meghalaya da ka jingpynkulmar bad da ka jingpyntieng.
“Ha ka election kaba la long ha u snem ba la dep ha West Bengal ki don bun bha ki jingjia shah pyniap, ki jingiamynsaw bad ki jingthombor ha kylleng jong katei ka Jylla," ong u Working President ka NPP Shillong City u bah Manroi Bha Kharpuri.
U la ong ba ka BJP kaba don ha ka liang pyrshah ha West Bengal, kumjuh ka seng Congress bad CPI(M) ki la ujor ruh sha ki bor ba dei khmih ban pynsangeh ïa ki jingkulmar, bad ka jingjia ha katei ka Jylla ka la pynlong ruh ia u Lat katei ka jylla ban tuklar ban iada bad pyllait na ki jingkulmar.
“Kumba la jia ha West Bengal, I kumba ha Meghalaya ruh lah ban sakhi ïa kum kane kajuh ka jingkulmar ka bym pat ju ïohi satia," ong une u nongialam ka NPP.Katkum ka tyllong khubor la kynnoh ba ki nongkyrshan jong ka TMC ha ka miet sngi Ba-ar ki la thombor ïa ka kali jong u MDC ka NPP na Phulbari kaba la wanrah ïa ka jingkulmar haduh ba 9 ngut ki briew ki la mynsaw.
La ïathuh ba katei ka huri hura ka la jia ha ka por ba don lang ruh u kyrtong ka TMC uba dei u MLA barim, u S G Esmatur Mominin.
Katkum ka kaiphoD ba la ïoh na u District Election Officer ka West Garo Hills , ha ka miet jong ka 7 tarik ka la mih ka jingkulmar hapdeng ar kynhun, kata ka kynhun ki nongkyrshan ka NPP bad ka kynhun ki nongkyrshan ka TMC ha ka shnong Charbatapara kaba dang hap hapoh ka Phulbari Assembly constituency.
Ki briew ka TMC kiba don ha katei ka jaka ba ïakulmar ki long u S.G.E.Mominin uba dei u kyrtong bad u MLA barim, u Moni Mondol, u Bhuttu, katba napdeng ki briew ka NPP u Habibur Zaman uba dei u MDC u la don lang ha katei ka jaka.
Hadien ba ïoh jingtip ïa katei ka jingjia, ki pulit jong ka Phulbari PS ki la poi sha katei ka jaka ban tem ïa ka jingïakynad, ha kaba la pynkit ruh ïa 9 ngut ki briew ba la mynsaw malu mala sha Phulbari CHC, kiba la lait noh hadien ba la dep ekamin, katba uwei u briew uba la tip kyrteng da u Nojrul Hoque la phah sha ka jaka sumar ba kham bha namar u la mynsaw na ki bynta jong ka khmat.
Halor katei ka jingjia na ka liang u Nozim Hussain u la ujor da ka ejahar ha kaba u la kynnoh ba shi kynhun ki briew ba la ialam da Habibur Zaman jong ka NPP ki la sangeh hajan ka ïing ba u sah bad ki la kawang maw sha ka ïing, bad na katei ka jingther maw 4 ngut ki briew ki la mynsaw.
La ïathuh ba ka daw jong katei ka jingkulmar ka dei hadien ba katto katne ngut ki nongkyrshan ka TMC ki la tied ïa ka Scorpio jong ka kynhun ba ïalam da u Habibur Zaman kiba la ïaid na katei ka jaka.
Shillong, Rymphang, 08: Ki shipai BSF ha ka sngi Balang ki la ïoh kurup T.55 hajar ki lut pisa thok jong ka ri India na khappud jong ka East Jaiñtia Hills.
Ha ka miet sngi Baar, ki shipai BSF jong ka 172 Battalion ki la lap ïa ki runar kiba dang thmu ban prong na Bangladesh sha India.
Tang shu ïohi ïa ki shipai, ki runar ki la phet bak sha Bangladesh ban shim kabu ïa ka jingdum jong ka miet.
Ha ka jingkhynra ha kane ka jaka, ki shipai BSF ki la ïoh kurup ïa kawei ka pla kaba don 105 tylli ki lut pisa thok T.500 jong ka ri India.
Halor kane, ki shipai ki la mudui da ka ejahar ha Umkiang PS bad ïa ki lut pisa thok la aiti noh sha ki pulit.
Ïa kine ki pisa thok kiba stang, la shon ha ka ri Bangladesh da ka jingthmu ban pynphriang sha ri India.
Shillong, Rymphang, 08: U Chief Electoral Officer (CEO) ka Jylla u Bah F.R.Kharkongor ha ka sngi Balang u la pyntip ba la register case pyrshah ïa kiba donkti ha ka jingïahuri hura ha ka shnong Charbatapara, kaba hap hapoh ka Phulbari Constituency hapdeng ki nongkyrshan ka TMC bad ka NPP bad ka jingtohkit jong ki Pulit ka dang ïaid shakhmat.
U la kular ruh ba ki bor pynïaid elekshon jong ka District ki la kem ïa ki briew kiba donkti ha kane ka jingjia.
“Na ki 131 ngut ki briew kiba la shah kynnoh donkti, 125 ngut ki la shah rah ha ki Pulit bad kat haduh ba thoh ïa ka khubor 16 ngut la kem noh da ki pulit khnang ban pynthikna ba kin ym don shuh kino kino ki jingjia nangne shakhmat," la ïathuh u Bah Kharkongor.
Shuh shuh u la ïathuh ba la bthah ïa u SDO (C) bad ïa u SDPO ka Dadenggre Subdivision ban leit tohkit ïa ka jaka ba la jia ka jingïahuri hura.
Kin sa pynlong ruh ka jingïaid flagmard ha Phulbari Constituency ban pyni ïa ka bor jong ka aiñ.
“Baroh ki nongthaw jingkulmar kin hap ban soi ïa ka soskular ba kin long kiba jaijai.
Ki bor synshar kin peitngor bha ïa ka jinglong jingman nangne shakhmat," u la ong.
Ha ka miet sngi Baar, uwei u nongkyrshan ka All India Trinamool Congress (AITC) u la mynsaw jur hadien ba u la shah thombor ha ki nongkyrshan jong ka National People’s Party (NPP) ha Charbatapara kaba hap hapoh ka Phulbari Constituency ha West Garo Hills District.
Kane ka la jia ha ka por 10.30 baje mynmiet ha ing sah jong u Nozrul Hoque ha kaba ki nongkyrshan jong ka NPP ki la pynjulor ïa ki miej ki shuki ha ka jingïalang ba la pynlong da ka TMC.Shuh shuh ka khubor ba la ïathuh da u Hoque ka ong, “Ki (NPP) la wan shikynhun bad ki la pyrshang ban thombor bad ban pynjot ïa ki jingdon jingem jong nga, ki la pynpra ïa ka kynroh siej, ïa ki miej, ïa ki shuki da kaba bom da ki dieng bad kawang da ki maw.
Ki la kawang ruh da ki maw bad mawit.
"Shuh shuh u la kynnoh ba u MDC jong ka Shyamnagar u Habibuz Zaman ïa uba ju khot sin u Kasa u la ieng hajan ka iing jong u katba ki nongbud jong u ki dang shah kawang maw ha kaba saw ngut ki dkhot ka TMC ki la mynsaw.
Ïa mynta u Hoque u dang don hapdeng ka jingshah sumar ha Phulbari CHC.Halor kane ka jingjia, u Nozim Hussain uba sah ha Charbatapara, u la ïathuh ba ka proseshon ba la ïalam da u Habibuz Zaman ka la sangeh hajan iing jong u bad ki la sdang ban kawang da ki maw ïa ka ing sah jong u ha kaba saw ngut ki briew ki la mynsaw.
Katkum ka kaiphod jong u DEO, ka daw kaba la pynmih ïa kane ka jingïahuri hura ka long katba u Zaman bad ki nongbud jong u katba ki dang ïaid lyngba na kane ka shnong, katto katne ngut ki nongkyrshan ka TMC ki la tynrah ïa ka kali Scorpio kaba ki shong kat haduh ba ka la mih ka jingïapyni bor paramet.
Na ka iïang jong ka TMC ha u kyrwoh ka la pynrem jur halor kane ka jingjia.
Katba na ka liang ka NPP pat ka kynnoh ba ka daw jong katei ka jingkulmar ka dei hadien ba katto katne ngut ki nongkyrshan ka TMC ki la tied ïa ka Scorpio jong ka kynhun ba ïalam da u Habibur Zaman kiba la ïaid na katei ka jaka.
Shillong, Rymphang 08 : U kyrtong ka UDP na Mairang constituency, Bah Metbah Lyngdoh ba dei ruh u President ka party ha ka sngi Balang u la ong ba lada ki paidbah ki sngewsih halor ka jingwanrah distrik ha Mairang ki dei ban kyntait noh ïa u shi syndon ha kane ka elekshon kaban sa long shen ha ka 27tarik mynta u bnai.
Ïa kane, u Bah Metbah ba dei ruh ha kajuh ka por u Lamphang ka Iing Dorbar Thawaiñ ka jylla kadei ha ka General Meeting jong ka UDP Mairang circle kaba la pynlong ha Mairang ryngkat ka jingdonlang da ki hajar ngut ki paidbah.
U kyrtong haba kren ha katei ka jingïalang u la ong ba u kwah ban pynsngew sha ki paidbah halor ka jingmih ki jingkynthoh halor ka jingwanrah distrik ha katei ka thaiñ.
Kumta, u ong ruh ba lada ka jingwanrah distrik jong u ka pynsniew ïa ka Mairang, ka la bha ba ki paidbah kin ym thep shuh ïa u.
Katei ka jingkren jong u, kadei halor ka jingmih ki jingkynthoh ha ka constituency kiba ong ba uno uno uba wanrah distrik ym ju jop shuh.
U Bah Metbah u la ong ruh ba wat hapdeng kiba bun ki jingkynthoh mynta ka dei sa ka rai jong u paidbah ban jubab halor ki kam kiba la pyndep kum u nongmihkhmat.
Ha kane ka sngi, ka la don ruh ka jingpdiang burom ïa ki nongïalam na kiwei ki party ba kynthup na ka Congress, PDF ba kynthup ïa u Counsellor Wahlang, ka Dr.Eureka Lyngdoh Mawnai, ka kong Madonna Langstieh bad ki nongkyrshan jong kine ki nongïalam.
Haba kren ha ka jingïalang, kine ki nongïalam kila pynpaw ba ka jingwan ban kyrshan noh ka jong ki ïa u Bah Metbah Lyngdoh ka long ba ki sngewnguh ïa ka jinglah u MLA ka Mairang ban pynïoh ïa ka District kaba thymmai kaba dei ka jingangnud kaba la slem bha jong ki paidbah ka constituency hi baroh kawei lem bad ki kam pynroi kiba la pynïoh hapoh ka Mairang Constituency.
Kane ka long katkum ka kyrwoh na ka tnad pathai khubor jong ka party.
Shillong, Rymphang 08 : Ha ka jingbishar ïa ki kot ki sla jong ki 379 ngut ki kyrtong kiba thep kyrteng na ka bynta ban aireng ha kane ka elekshon MLA kaban sa long shen ha ka 27tarik mynta u bnai ha baroh 60 tylli ki constituency, ka tnad Elekshon hynne ka sngi Balang ka la kyntait noh haduh saw tylli ki kyrteng jong ki kyrtong hadien ba la lap ba ki dei tang ki kyrtong pynap (dummy candidate).
Katkum ka kyrwoh na u Chief Electoral Officer, Bah FR Kharkongor, kitei ki saw ngut ki kynthup ïa ki lai ngut ki East Jaiñtia Hills bad uwei na West Jaiñtia Hills.
La pyntip ruh ba kitei ki kyrtong kiba shah kyntait ki kynthup ïa ki lai ngut na NPP bad uwei na ka UDP.Kitei ki kynthup ïa u Bah Ailad Bhoi na Jowai constituency uba thep kyrteng na ka NPP.Katba lai ngut kiwei pat ki kynthup ïa u Bah Hambertus Nongtdu uba thep kyrteng kum u kyrtong ka NPP na Sutnga Saipung.
Na Khliehriat constituency pat ki don arngut ba kynthup ïa ka Kong Violet Lyngdoh na ka NPP bad u Bah Stonely Shylla na ka UDP.Kumta ha kaba kut, na ki 379 ngut ki kyrtong kiba la biang lut ki kot ki sla ki don 375 ngut ba kynthup ïa ki 339 ngut ki shynrang bad 36 ngut ki kynthei.
Na baroh ki distrik, ka East Khasi Hills kadei kaba don bun tam ki kyrtong kata haduh 116 ngut kynthup ïa ki 102 ngut ki shynrang bad 14 ngut ki kynthei.
Hadien kane pat la bud sa ka West Garo Hills 69 ngut kata 65 ki shynrang bad saw ngut ki kynthei.
Ha Ri Bhoi pat ki don baroh 35 ngut, kata 28 ngut ki shynrang bad 7 ngut ki kynthei.
Ha West Jaintia Hills ki don 26 ngut bad baroh ki dei ki kyrtong shynrang suda, ha North Garo Hills ki don 24 ngut bad baroh ki dei ki shynrang, ha West Khasi Hills ruh ki don 21 ngut bad baroh ki dei ki kyrtong shynrang.
Ki distrik ba don duna eh ki kyrtong dei ka Easten West Khasi Hills kaba don tang 9 ngut ki kyrtong kata 7 ki shynrang bad ar ngut ki kynthei bud sa ka East Jaintia Hills kaba don 10 ngut ki kyrtong kata 8ngut ki shynrang bad arngut ki kynthei.
Ha South West Khasi Hills ruh ki don 16 ngut ki kyrtong kynthup ïa ki 14 ngut ki shynrang bad arngut ki kynthei, ha East Garo Hills ki don 18 ngut kynthup 16ngut ki shynrang bad 2 ngut ki kynthei, South West Garo Hills 15 ngut ba kynthup ïa ki 12ngut ki shynrang bad 3 ngut ki kynthei katba ha South Garo Hills pat ki don 16ngut bad baroh ki dei ki kyrtong shynrang.
Nongstoiñ, Rymphang 9: Naduh u snem ba la dep ki nongïalam jong ka Bharatya Janata Party Nongstoiñ Mandal, ka la sdang ban ïapyrkhat na ka bynta ban pynïeng kyrtong ha kane ka election ka ban sa long ha ka 27 tarik mynta u bnai bad ka la shong jingïalang la palat sanphewsien ong u bah Dimandar Lyngdoh uwei na ki nongïalam jong k party.
U bah Lyngdoh ha u kyrwoh ba u la phah mynta ka sngi u la ong ba ha kitei ki jingïashong pyrkhat, ki nongïalam ba hakhmat duh ki la ai bor ha u ba un leit sha man la ki shnong ban thaw ïa ki polling booth committee bad lada u la lah ban thaw kumba arphew san tylli ki polling booth committee, yn pynïoh ha u ïa ka tiket ban ïa aireng ha kane ke Election MLA kaba mynta na ka Nongstoiñ Constituency.
Nalor kata ha katei ka jingthoh u bah Lyngdoh u la ong ruh ba u la dep thaw haduh 32 tylli ki polling booth committee ha baroh kawei ka constituency, ha kaba ki nongkitkam bad ki dkhot ki la biang pura ban trei kam ha man la ki jaka ba ki don.
Nalor kata u la kynthoh ruh ba dei hadien ba ka party ka la sdang suhthied bha, u bah Mathew Nongrem president ka BJP Nongstoiñ u la leit ban khroh ïa u bah Diostar Jyndiang MLA barim bad u la kular ruh ba lada un wan rung sha ka BJP un ïoh ïa ka tiket da kaba suk.
U la ong ba u bah Jyndiang kum u MLA barim u la kular ba un wan rung noh sha ka party bad un wanrah san hajar ngut ki nongkyrshan.
U bah Lyngdoh u la kynthoh ruh ba kitei ki ar ngut kata u bah Mathew Nongrem bad u bah Diostar Jyndiang ki la ïakut ban ïa ki nongkitkam bad ki dkhot na kitei ki 32 tylli ki polling booth kiba u bah Dimandar u la thung, kin weng noh bad kin thung noh da ki briew jong u bah Jyndiang bad mat shu tip ïa kata, baroh ki nongkitkam bad ki dkhot na kitei ki 32 tylli ki polling booth committee ki la rai ban mih noh bad mynta ki la ïa pra la ka jong ka jong bad ka party ruh ka la pra syndon phum.
Ki kyrtong baroh ki ba don jingthmu na bynta ban ïa khun ïa ka election MLA 2023 ki la ïa pynkhreh shaid shaid ïalade mynta ban tyrwa sha u Paidbah jong ki constituency ha ka Ri Khasi Jaintia bad ban pyni ïa la ki sap ki phong kum ki kyrtong da ka jingkren jong ki, nangta da ka sap trei jong ki bad ruh da ka jingshit rhem bad ka jingkit khlieh ïa ka imlang sahlang bad don ruh kiba pynpaw da ka sap jingai sngewbha bad kiwei kiwei.
Mynta ki por ngi ioh sngew ïa baroh baroh ba ki ïa bein ïa ki politishan naduh ki nongtrei sorkar, ki nong seng kam lajong, ki nongïalam ha la ha la ki jingtrei kam jong ki.
Kane ka rukom ïa bein ïa khoh ïa ki politishan ka don ha ki thied snam jong ngi, ym tip balei? Ha shwa ka elekshon baroh baroh ngi i shongshit, ngi pynksan ïa uwei bad ngi pynrem ïa u/ka ba ngim i sngew bang.
Ngi kynnoh ïa ka jingshem lanot baroh kum ka jylla ba ka ïa kynduh ka dei na ka daw ki politishan.
Ngi ïa pyrta shla ïa ka jingkylla na baroh ki liang, ki paidbah ne ki Seng Bhalang ne ki riew shmet.
Hynrei haba ka don pat kano kano ka polisi thymmai ban pynkylla, ma ngi hi ki paidbah ngi ran dien bad mih ki kynhun ki ban ïa pyrshah met bad mynsiem.
Ngi kwah jing kylla hynrei haba ka wan ngi tieng bad ngi kren ruma rutit khlem da pynshong nongrim.
Bad ïa bun ki jingpyrshang ban pynkylla ha ki kam pynroi la shu sahkut tang namar ki jingtieng, kiba hateng hateng kiba ym don nongrim.
Kine ki jingtieng ki synshar ïa ka pyrkhat pyrdain jong ngi haduh ba ngim ju lah ban shim rai, ym phylla ba ka rukom im jong ngi kam kiew stet, ka suki palat.
Na bynta kano kano ka jingkylla kaba neh ha ka Ri, ngi kum ki paidbah ngi don kam ban pynkylla shwa ïa ka Pyrkhat Pyrdain, ka jinglong, ka rukom pyrkhat bad ha ki jingbat jong ngi ïa kino kino ki jinghikai kiba lah ban ym ïahap dur shuh bad kane ka juk ne ban pynskhem ïa ki jinghikai babha.
Ki politishan kiba ngi ngi jied na ka por sha ka por bad ki ba ngi ngi beiñ ngi khoh, ki dei pynban kita ki ïit kiba pynphalang pat ïa ka jinglong jong ngi ki paidbah.
Na ka por sha ka por ngi ioh sngew ba ngi jied tang u ba heh spah bad bym tip shaphang ka kamram kum u nongthaw aiñ.
Kane ruh ka pyni ïa ka jinglong jongngi hi.
Ngi ong ba ki bamsap – kane ruh ka paw ïa ka jinglong jongngi hi.
Ngi kynnoh ba ki peit bad leh bha tang ïa kiba ïajuh ïajan.
Kine baroh ki pyni ïa ka jinglong jong ngi, ki politician kim lah ban jied da lade ïa lade, dei maphi manga kiba jied bad phah ïa ki sha ïing Dorbar.
Lada don ki politishan ki ba bamsap -dei u paidbah u ba jied, lada don ki ba hehspah bad rit jabieng – dei u paidbah ba jied.
Lada don ki ba ñion bein ïa ki rit ki ria – dei u paidbah u ba jied.
Ngim lah ban kynnoh tang ïa ki politishan, ngi ïa shrut bad kawang ktieh na kyndong kyndong, hynrei mar ïa kren pyrshah – ngi burom arsap bad ïaroh arsap, thik kum ki myrsiang patar snieh suri, ngi suh jer markhmat, ngi dung narieh.
Haba ngi angnud ïa ka jing kylla, hooid ngim lah len ba ki politishan ki dei kita ki atiar kiba la pynkupbor ba kin lah ban wanrah ïa ki jing kylla naduh khlieh haduh kjat.
La pynkup ïa ka iktiar ha ki da ka mon u paidbah, da ka nia ka jutang, bad da ka jing kyrkhu kyrdoh ba kin trei, kin kit kin bah ïa ka khia ka shon, hynrei ngi kum ki riew shemphang ngin hap ban da khan da kñia, ïano ngin phah sha ka Dorbar U Khun u Hajar na bynta katei ka kam kaba khia.
To ngin ïa pyrkhat ngin ïa puson bad ai ba ngin shim ïa u snem 2023 kum uta u snem ka jing kylla, ba ki paidbah kin phah da ki riew rangbah kiba la ïar ha ka pyrkhat pyrdain bad ka jinglong ba skhem ba kin lah ban kyntiew ïa ka jylla bad ïa ka Ri hi baroh kawei.
Ngin ïa sangeh bad bret noh ïa ki rukom pyrkhat barim ba ki Nongmihkhmat ne Nongsthaw ain kin long tang ki ATM u kup shiliang, ne tang ki nongai bai dawai khun, nong sam khiew sam shatri ne nongsam jersey football ïa ki club, ne ki kongsan ba shu paw khubor khlem shongnia.
Ai kane ka elekshon ban wan kan long ka jingsdang jong ka jing kylla ha ka rukom jied Nongthaw-aiñ, ba ngin ïa khlad lok noh bad ki bymler kam, bad ailad noh pat da ki nongmihkhmat kiba da don shisha ka maiñ, kiba shemphang bad kiban wanrah shisha ka jingsngewsarong ïa ka constituency haba ki kren hapoh Iing Dorbar Thawaiñ ka Jylla.
Shillong, Rymphang 09 : U Raymond Johny Nongrum uba dei uwei u samla ïalehkai MMA ka Jylla u la ïathuh ba u la ïoh ïa kawei ka kabu ksiar ban ïasoi soskular bad ka Upgrade Marketing kaba don ïa ka shlem treikam ha Los Angeles, USA kaba la wan shakhmat ban ïarap ban btinlynti ïa u ban rung sha ka rynsan ïakhun UFC ha USA.U Raymond haba ïakren bad ki nongthoh khubor ha ka sngi Palei ha Shillong Press Club u la ïathuh ba ka soskular bad ka Upgrade Marketing ka long na ka bynta shi snem ha kaba u don pat ki ri kiba u donkam ban pynkhreh ban pynjanai ïalade hashwa ba un ïoh ban leit shapoh USA.“Ka thong ba hakhmat jong nga mynta ka long ba nga hap ban ïakhun ïa ki katto katne ki jingïakob ha ki kyrdan ba kham heh (Pro Level) naduh ka AFC, ka jingïakhun ha Netherlands, South Africa, Malaysia bad ka jingshah khot sngewbha sha ka jingïakhun ha Singapore.
Ha kaba ïadei bad kine ki jingïakhun, u Bah Raymond u la ïathuh ba u dang don hapdeng ka jingïakren na ka bynta ka bai leit bai wan.
“Mynta nga dang ïapynbeit ïa ka jingsiew jong ka bai leit bai wan bad kiwei kiwei ki jingdonkam," la ong u Bah Raymond.
Lada jia ba u Raymond u jop ïa ki lai tylli na kitei ki jingïakhun ka jingkhang ïa u kan plie na ka bynta ka jingïakhun UFC sha USA.“Hynrei haduh mynta na nga dang hap ban buria na la ka jong ka pla khnang ban poi sha katei ka thong, bad nga kyrpad ïa ki paidbah ba phin noh synñiang lem khnang ba ngan lah ban poi sha katei ka thong," ong u Raymond Johny Kurbah uba la mihkhmat ruh ïa ka ri India ha kawei na ki rynsan ïakhun kaba la long ha South Africa ha u 2016.
Nongstoiñ, Rymphang 9: Na ka bynta ban pynkhlaiñ shuh shuh ïa ka party ha kane ka election ban wan ka United Democratic Party Nongstoiñ circle ha kane ka sngi palei ka la pynlong ïa ka jingïalang paitbah ha ka shong Mawduh kaba don ha ki thaiñ Sangriang ha kaba da ki spah ngut ki paitbah na ki san tylli ki polling station ki la ïa poi.
Ha ka jingïalang paitbah kaba la pynlong ha ka madan jong ka shnong Mawduh kaba la pynïaid da u bah Blassing Marngar la ïoh ïa ka jingkren na u bah S.Nongsiej u ba dei u nongïam ba hakhmat duh jong ka HSPDP bad u ba la pynïasoh noh sha ka UDP, u bah Shining Myrthong president ka UDP Nonkhnum area, u bah Aaron Pyngrope, u bah L.G Nongsiej bad khatduh eh la ïoh ïa ka jingkren na u bah Polestar Nongsiej u kyrtong ka UDP jong ka Nongstoiñ constituency.
U bah Nongsiej haba kren ha katei ka jingïalang u la ong ba baroh ki shnong ha katei ka thaiñ ki dei kiba im ha ka rep ka riang bad kiba ieit bha ïa ka mariang.
Kumta kum u kyrtong jong ka party lada un poi sha ka thong ha kane ka election, un thaw ki lad ki lynti bad un ïakren bad ka sorkar ba ka dei ban phai khmat kyrpang sha ki nongrep.
Nalor kata u la ong ba lada un jop ha kane ka election ka thong jong u ka long ban ai ka jingshakri kaba paka ïa ki paitbah bad ban wanrah ïa ki jingmyntoi kum ki jaka sumar, ki lad ai kam ai jam ïa ki samla bad ba un ym ñiew shiliang khmat ïano ïano ruh hynrei ïa baroh ki jingïarap ba ka sorkar ka la mang na ka bynta ki shnong ki thaw bad ki paitbah un pynpoi lut.
U bah Nongsiej u la ong ruh ba u don ka jingthrang bad ka jingangnud ban kyntiew ïa ki samla ha ka kam ïalehkai sport, namar ba u tip ba ki samla jong ka West Khasi Hills, ki dei kiba don sap bha ha ki kam ïalehkai khamtam eh ha ka phutbol bad u kwah ba kin long ki khlur ym tang ha ka jylla hynrei shaduh sha bar jylla ruh.
Haba peit ïa ka jingwan jong ki paitbah ha katei ka jingïalang, ym lah ban len ba ka UDP ka la suhthied bha ha katei ka thaiñ bad ka don ka jingkyrmen kaba khraw ha kane ka election ban wan.
Nongstoiñ, Rymphang 9: Na ka bynta ban pynïaid beit ïaid ryntih ïa ka election ka ban long ha ka 27 tarik mynta u bnai bad ban lait na ki jingklumar, ki nongïalam jong ka Federation of Khasi Jaiñtia & Garo People Rambrai circle mynta ka sngi lyngba ki lad pathaikhubor ki la kyntu ïa ki paitbah ba ha kane ka election ka ban sa long shen ki paitbah ki dei ban pyrkhat sani bad puson ba shuwa ba kin leit thep ïa ka vote jong bad haba ki leit thep vote kim dei ban pyrkhat ba kin ïoh ei ei na ki kyrtong.
Nalor kata ki la kyntu ruh ba ki paitbah ki dei ban shim ba ka shivote ka jong ki ka dei kaba kordor bad kim dei ban shah pynbiej ha ki tyngka pliah jongno re jongno la ki dei ki kyrtong n eki dei ki nongtrei jong kano kano ka seng saiñpyrthei namar lada ki bakla ka jingduh nong kan long ka jong ka constituency bad jong ka jylla hi baroh kawei.
U bah Shanbor Nongphud general secretary ka seng haba kren ha ki ladpathaikhubor u la ong ba ha kine ki sngi ki la ïoh jingtip ba ki don ki kyrtong kiba la thong da ka pisa ïa ki nongthep vote bad ki pynbiej ruh da ki bun jait ki jingkular kumta u la ong ban a ka liang ka seng kan ym pdiang da lei lei ïa kaba kum katei ka jingleh.
Utei u nongïalam ka seng u la ong ruh ba ki paitbah ki dei ban da bishar bha ïa uba kum uno u kyrtong uba ki ibit ban jied kum u nongmiohkhmat jong ki namar lada ki shu jied khglem da bishar bha kan wanrah ïa ka jingduh nong kaba khraw ïa ka constituency khamtam eh ka Rambrai Jyrngam ka dei ka contituenncy kaba dang sahdien bha kumta ki don kam ïa u nongmihkhmatuba trei shitom bad uba don ka jingkiitkhlieh na ka bynta u paitbah ka constituency bad ka jylla hi baroh kawei.
Nongstoiñ, Rymphang 9: Ka HYC Mawshynrut Circle bad ryngkat ka HYC Nongsleh unit hapoh ka jingïalam u samla Losbingnel Lyngkhoi, ka la ioh ban noh synniang lem ïa ka ïing ka kong Trioris Wanniang kum ka Ïing ki nongrep, I ba dei I nongrep synsar I ba la mat ïa ka jingduh nong kaba khraw ha kaba ki synsar jong I, ki la shah bam duh ha ka ding ha ka 8/2/2023 ha ka por 1 pm ei ei, ha ka por ba I dang leit kheit Synsar ha jaka rep, hynrei donbok ba ym don ba mynsaw mano mano.
Na ka liang ka seng ka la noh da ka song pisa bad ka la pynpaw ba wat la ha ka bor kaba rit, hynrei ka ai da ka mynsiem ban sngewrit bad ka jingkitbok kit rwiang ïa ka ïing ka sem bad ba kin kiew shaphrang wat la ki la duh ei da ki lak tyngka.
La antad ba baroh ki jingduh nong kin poi sha ka 2 lak tam ryngkat bad ki tiar ïing kum ki jaiñ kup ki khiew bad kiwei.
Mawkyrwat, Rymphang 09: U bah Manstudy Nongrem uba dei kum u General Secretary ba mynta jong ka Bharat Janata Party (BJP) napoh ka Ranikor Constituency mynta ka sngi u kwah ban pynshai ïa ki katto katne ki mat ba kongsan ba kum ki paidbah jong ka Ranikor Constituency ki dei ban tip bad ba kin ai ruh ka jingkyrshan ïa u bah Martin M.Danggo u kyrtong jong ka BJP na ka 35 – Ranikor Constituency ha kane ka MLA Election 2023 ka ban sa long ha ka 27 tarik u Rymphang, 2023.
Haba kren ha ki lad pathai khubor ha ka Press Conference, u bah Manstudy Nongrem u la ïathuh ba ka jingmih jong u Martin M.Danggo ryngkat ka kynhun na ka National People’s Party (NPP) Ranikor Constituency ki don la ki jong ki daw bad ïa kita ki daw ruh ym da kwah than ban pynpaw namar ki bun bad dei na kata ka daw ba kum ki nongkyrshan hapoh ka jingïalam jong u Martin M.Danggo ki la shim ïa ka rai ban mih noh na ka NPP bad leit pynïasoh pat sha ka BJP.Namarkata, kum u nongïalam jong ka BJP ba mynta uba bat ïa ka kam General Secretary, u kwah ban pynshai sha ki paidbah ba u Martin M.Danggo u la shim ïa ka rai ban mih namar ka don ka jingbym suk hapoh ka NPP bad ki la leit noh sha ka BJP bad halor ka jingkynnoh ba u Danggo u ju rung u ju mih na kawei ka party sha kawei pat ka long kumta hi namar lada ym don ka jingïasngewthuh jingmut.
“Ïa kane ka rai ban leit pynïasoh bad ka BJP ym shym la shim rai tang ki nongïalam hynrei da ka jingïamynjurlang jong u paidbah", ïathuh u bah Manstudy.
Kumta u la buh ka jingkyrpad ba ki paidbah kin nym don shuh kano kano ka jingar-tatien, jing’tieng haba u Martin M.Danggo ryngkat ki nongbud ki leit ban pynïasoh bad ka BJP namar kumba ka long ba ki paidbah jong ka Meghalaya hi ne hapoh ka North East ki don ka jing’tieng ïa kane ka party BJP, “kane ka jing’tieng ka dei tang ka jingbym pat sngewthuh ïa ki rukom treikam, ha kaba ka long kumjuh ha ki por ba mynshwa ba dang wan ka Congress Party", u la ong.
“Balei ki ‘tieng, haba wat hapoh ka sorkar MDA ruh ka BJP, ka UDP, ka HSPDP, ka PDF, ki kyrtong shimet, ki don bynta lang ban thaw ïa ka sorkar hapoh ka jingïalam jong ka NPP lait noh tang ka INC ne Congress", pynshai shuh shuh u bah Manstudy, kumta ki paidbah ki dei ban shai bad kim dei ban sngewthuh bakla halor kane ka bynta.
Namarkata, u la ong ba haba ki jied nongmihkhmat ki dei ban jied ïa u briew ym ïa ka party namar ka party ka dei tang ka uniform.
Ha kajuh ka por, u bah Manstudy Nongrem lyngba kane ka kyrwoh khubor u buh ka jingkyrpad ïa ki paidbah jong ka Ranikor Constituency ba kin ai ïa kata ka jingkyrshan kaba pura na ka bynta u Martin M.Danggo ba un jop ha kane ka MLA Election 2023 khnang ba un lah ban pyndep bad wanrah ïa ka roi ka par hapoh ka Ranikor Constituency bad kumjuh ruh ban pyndep ïa ki kam kiba dang sah kum ka jingpynbit pynbiang na ka bynta ka Ranikor Civil Sub Division.
Jowai, Rymphang 09: Ki pulit jong ka West Jaiñtia Hills District mynta ka sngi kila ïoh ban kurup haduh 13 tylli ki khop sabom (Heroin) kiba khia kumba 152 gms ba shong dor haduh 76 lak tyngka.
Ka jingïoh kem ki pulit ïa une u kynja jingdih pynbuaid hadien ka jingsuba jur ba don ka jingthmu ban khaïi tuh ïa u shapoh ka District bad mar mar ki pulit kila pynlong ïa ka jingap pahara naduh ka por 1 waje jong ka step phyrngap.
Na ka liang ki pulit kiba ïoh ban bat syndon ïa ar tylli ki kali ha ki bynta ka Raliang OP bad hadien ka jingtalasi la ïoh kurup ïa utei u Drug bad la kem ïa saw ngut ki briew 3 ngut ki shynrang bad kawei ka longkmie ryngkat lai tylli ki Mobile Phone, ka pisa ba 52,550 tyngka.
Katba ïa utei u jingdih pynbuaid la lap na kawei ka kali kaba don ïa u Number na Assam ha ki bynta ba la buhrieh bha ïa u bad ki pulit kila pynshisha ba dei u kynja jingdih (Heroin).
Halor kane ki pulit kila kem ïa kitei kiba don kti la register kes da kaba pynngad kyndon hapoh NDPS Act bad ka jingtohkit ïa ki ka dang ïaid shaphrang.
Nongpoh, Rymphang 09: Na ka bynta ban ïaid beit ïaid ryntih ka jingpynkhreh ïa ka election 2023 hapoh ka jylla bad ruh ba kan nym don kano kano kaba ktah ïa ka shongsuk shongsain ha ka election jied nongmihkhmat kaba long ha ka 27 tarik u Rymphang 2023 ha ka jylla, ki nongpeit pyrman na ka Election Commission of India ki la wan poi ha Ri Bhoi District ba kin long kum kita ki nongpeit pyrman ban ïaid beit ïaid ryntih kane ka election jied nongmihkhmat na Ri Bhoi District.
Katkum ka kyrwoh ba la pynlait da u Deputy Commissioner ka Ri Bhoi bad uba dei ruh u District Election Officer ka Ri Bhoi, la ong ba ki nongpeit pyrman (Observer) na ka Election Commissioner ka India ki la wan poi mynta ha Ri Bhoi District bad mynta ki la leit shong shipor ha ha North East Police Academy (NEPA) shuwa ba kin pyndep ïa la ka kamram kumba la bynshet da ka Election Commission ka ri India.
Ka kyrwoh na u deputy commissioner ka Ri Bhoi ka la pyntip ruh ba ki paidbah ki lah ruh ban ujor sha kine ki nongpeit pyrman ïa ka election lada don kino kino kiba pynkheiñ ïa ka Model Code of Conduct da kaba phone sha ki ban pyntip ïa kaei kaba ki thmu ban ujor halor ki kam ba pynkheiñ ïa ki kyndon aiñ ka election.
U K.Veera Raghava Roa, IAS, u dei u nongpeit pyrman na ka bynta ka 9-Nongpoh AC bad 10 Jirang AC ki lah ban phone ha une u number 9863063378,u Narendra Kurmar Dugga u dei nongpeit pyrman na ka bynta ka 8 Mawhati AC, 11 Umsning AC bad 12 Umroi AC bad ki lah ban phone ha une u number 9366809553.
Na ka liang ki Police observer, u Ranjit Kumar Mishra, IPS ki lah ban phone ha une u number 7005772049 uba ban peit ïa baroh ki Constituency ha Ri Bhoi bad shuh shuh u Expenditure Observer, u dei u Ashish Kumar, IRS da kaba phone ha une u number- 6009610360 bad u Ashish Kumar Pandey u ban peit pyrman ïa ka 8-Mawhati AC, 9-Nongpoh AC bad 10-Jirang AC ba ki paidbah ki lah ban phone ha une u nymber 6009629644.
Shuh shuh, la pyntip ruh kitei ki nongpeit pyrman ki la sdang ban treikam ïa la ka kamram ba la bynshet da ka election commission ka India bad kine kin long kita ki nongpeit pyrman na ka bynta ban ïaid beit ïaid ryntih ka election ka ban long ha ka 27 tarik u Rymphang 2023 bad kino kino kiba pynkheiñ ïa ka kyndon jong ka Model Code of Conduct kin shah pynshitom katkum ki kyndon ka aiñ, ong ka kywroh na u District Election Officer ka Ri Bhoi.
Khliehriat, Rymphang 9: U District Magistrate, East Jaiñtia Hills District, u pynbna paidbah ba u Governor jong ka jylla Meghalaya u pynbna sngi shuti ïa baroh ki skul sorkar, ki ophis sorkar bad baroh ki tnat treikam jong ka sorkar jylla ha ka 27 tarik u rymphang kaba dei ka sngi thep vote, ka General Election jong ka Meghalaya Legislative Assembly 2023.
Ka sngi shuthi ka dei ruh ïa baroh ki karkhana (Undertaking), kino kino ki tnat N.I.Act 1881, ki dukan, ki nongtrei bylla sngi, kynthup kito kiba trei shabar ka constituency ki dei ban ïoh ïa ka jingsniew bai sngi kaba katkum ka aiñ Section 135B kaba katkum ka Representation of the People Act, 1951.
Jowai, Rymphang 09: Ka General Observer ba dei peit ïa ka 1-Nartiang bad ka 3- Raliang Assembly Constituency ka Madhvi Kataria, IAS mynta ka sngi Palei kala leit jngoh dala de ïa ki katto katne tylli ki Polling Station (PS) kiba kynthup ïa Wahiajer A bad B, Moodop A bad B, Nartiang A bad B bad ka Nangbah A bad B.Ha kane ka jingleit jurip ka Madhvi Kataria, IAS kala bthah ban dei ban pynbha pynmiat ïa ki bynta ban kiew bad hiar sha ki Polling Station bad ban buh lang ïa ki Ramp bam kham suk ïa kiba la tymmen bad kumjuh ïa kiba don jingduna ha ki dkhot met ba kin wan pyndep ïa ka hok ban thep Vote.
Khliehriat Rymphang 9: Ki nongïalam bad ki dkhot jong ka Sonapyrdi Tourism and Economic Development Society (STEDS) ba kynthup u President jong ka STEDS, u bah K.S.Suchiang, ki ai ka jingkhublei ïa baroh ki paidbah kiba la ïa wan ban ïa sakhi lang ïa ka tamasa Lukha Festival kaba lai kaba la pynlong ha ka 3 tarik bad 4 tarik mynta u bnai ha rud ka wah Lukha, ha Sonapyrdi, East Jaiñtia Hills District, ka thong jong ka Society ka long ban kyntiew ïa ka kam jngohkai pyrthei ha ka thaiñ, khamtam ban pynithuh sha ka pyrthei ïa ka jingitynnad ka wah Lukha bad ka Wildlife Sanctuary kaba don ha ka thaiñ.
Ïa kane ka tamasa la plie da u Principal jong ka Jaiñtia Eastern College Khliehriat, u Dr Phervision Nongtdu, kum u kongsan, u bah Minot Lapasam, kum u Symbud Kongsan, la ïa donlang ruh ki Professor na Jaiñtia Eastern College, u RD jong ka Star Cement Ltd, u Devander Bansal, ki rangbah shnong na ki shnong bapher bapher bad ki riew rangbah kiba la shah khot sngewbha.
Katkum u kyrwoh na u President jong ka Sonapyrdi Tourism & Economic Development Society (STEDS) u la pashat ïa ki jingkren ba shong sbai jong u Dr.P.Nongtdu, ba la kren kum u kongsan ha katei ka sngi “ U Dr Phervision Nongtdu, u la ong ba ka long kaba donkam shisha ban long kiba ïohi jngai, ban long kiba stad ban sumar , ban pynneh pynsah ïa ki jingdon jingem kiba don ha ka mei mariang, u la pynkynmaw ruh ïa ka mynnor, ba ha ki 30 snem mynshwa ki briew kiba na Khliehriat bad na kiwei kiwei ki jaka ki ju hiar shaduh Sonapyrdi ban bamja Hotel, namar ki ju sngewtynnad ban bam ïa ki dohkha ba la khwai na ka Wah Lukha, u kyntu ruh ïa ki ki nongkitkam jong ka Society ba ki dei ban don ka jingïadei jingmut, ka jing ïa tylli khnang ban dup lah ban pyntyllun shaphrang ïa ki kam jong ka society"Kiba la ai jingkren ha katei ka ba sngi plie, ki kynthup ruh u Symbud Kongsan, u bah Minot Lapasam, u Professor, D.Siangshai( JEC), u Waheh shnong Sonapyrdi, u bah Edimon Lamare, u Secretary shnong Sonapyrdi, u bah Daiapherbha Lamare, u bah S.Lamare, Asstistant Waheh shnong Sonapyrdi bad u RD jong ka Star Cement, u Devander Bansal.
Ha ka jingïakop pyni thei bhabriew (Beauty peagent), ba la long myn ha ka 3 tarik, ïa ka nam lah duh Miss Lukha 2023 la ïoh rah da ka samla, Rimika Dkhar, kaba la rah ruh ïa ka prize da ka song pisa kaba T 30000 (laiphew hajar tyngka), ka samla jingieid-u-ai Timung, ka la rah ïa ka 1st Runners up, lem bad ka prize da ka khung pisa kaba T 20000 ( ar phew hajar tyngka) bad ïa ka 2nd Runners up, la rah da ka samla, Hakani Phawa, lem bad ka song pisa kaba T 10000 (Shiphew hajar tyngka).
Ïa ka nam Best Cat Walk, la ïoh rah da ka samla, Firstlin Roy Kam bad ïa ka Miss Beautiful Hair, la ïoh da ka samla, Rortunate Mika Dkhar bad ïa ka Best Costome, la rah da ka samla, Rimika Dkhar, ïa ka nam, Miss Beautiful Smile pat la rah da ka samla, Hakani Phawa.
Ha katei ka miet la pynshongshit ïa ki paidbah da ki jingtem sur DJ.Ha ka 4 tarik pat, kaba dei ka sngi ba kut ka tamasa Lukha Festival, ka la don ka jingïaid kjat (Trekking), kaba la ïaid bad rung hapoh ka khlaw kyrpang jong ka Narpuh Wildlife Sanctuary, ba la wan ïa shim bynta lang ruh da ki dkhot ka NSS, na Jaiñtia Eastern College, Khliehriat, la ïalam lynti ïa kane ka treking da ki nongtrei jong ka tnat Wildlife.
La don ruh ka jingïakop king lieng, ka jingïakop jngi um, ka Beach Futsal competition, Scuba diving, Painting competition bad kiwei kiwei ki jingialehkai.
Ha ka por mynmiet naduh 8 baje mynmiet, la wan ban tem da ki kynhun nongtem ba pawnam jong ka jylla ki ‘Snow White’ na Shillong lem bad ka DJ night.
Ha ka miet jong ka 4 tarik, u rymphang, la wan ban pynhap pyrda noh ïa kane ka tamasa, Luka Festival, da u samla Marshal Biam kum u Kongsan bad u Manbha Kyndoh Dolloi Elaka Narpuh kum u Symbud kongsan, la ïa don lang ruh ka District Forest Officer, Wildlife, i kong N.Laloo, kum I nong shah khot sngewbha.
Khliehriat Rymphang 9 : U kyrtong jong ka party TMC, u samla Suni Bareh, uba ïakhun ïa kane ka MLA Election na ka 6 Khliehriat constituency, u la pynpaw shibun kiei kiei, kiba dei ki nongrim kiba u angnud ban trei na ka bynta ban tei ïa ka imlang ka sahlang, kata lada u jop bad poi sha ka thong, u la ong ruh ba u la jied ïa kane ka party (TMC) namar ba ka dei ka party kaba dang thymmai, ka bym pat don kano kano ka jingthoh bria bad kam pat don kano kano ka jingshah kynthoh.
U samla Suni Bareh, u la ong ba kum u kyrtong ïakhun election, u khlem leit sha ki paidbah jong ka constituency da ka pisa, hynrei u la leit sha ki nongshong shnong da ka jingieid bad jingshaniah bad da ka jingkyrmen ruh ba ki paidbah kin ai ïa u ka lad, da ka jingieid bad jingshaniah jong ki ba un poi sha ka thong.
Haba kren shaphang ka jinsghah ktah ki paidbah ka thaiñ, naduh ba shah khang ban tih bad shalan ïa u dewïong, da ka jingsngew diaw bad sngew khia mynsiem u la ong “Ngan ïathuh ïa ka jingshisha, ba ki don ar ngut ki longkmie kiba la wan sha ïing jong nga, ki la ïathuh ba kim ïoh ban bam ja la ar sngi, kane ka pyn pang ïa ka mynsiem jong nga ba tang u khaw ruh kim ïoh ban thied, te lada nga ïoh ka lad ka lynti, ïa kum kine ngan ïarap, ha kaba ïadei bad ka kam dewïong pat, nga ngam long kum kiwei ki kyrtong, ban shu kular ïa ki paidbah, hynrei, lada nga poi sha ka thong ngan wad ki lad ki lynti ba kumno ban plie ïa u dewïong"Utei u samla, uba la ju bat teng ruh kum u General Secretary jong ka Jaiñtia Students Movement (JSM), u don ruh ka jingsngew sahnud, ha kaba ïadei bad ka jingdawa college sorkar hapoh East Jaiñtia Hills District, ba ka seng ka la dawa mynta la bun-bun snem, kaba ym pat shym la lah ban pyn urlong haduh mynta, u la ong ba ha ka por ba u dang don ha ka seng JSM, ki la ju wad ïa ki lad ki lynti ban wanrah ïa ka College sorkar hapoh district, hynrei mynta u la kynthih noh sha ka politik, da ka jingpyrkhat ba lada u poi sha ka thong, kan kham pynsuk ïa u ban ïakren bad ka sorkar ha kaba ïadei bad ka jingdawa College sorkar ha East Jaiñtia Hills District.
“ha ka por ba ngi don hapoh ka seng, shisha ka jynjar, namar ngi hap pynlong da ki rally, ngi hap pynlong ki prokram ïakhih ruh ban dawa ïa ka College Sorkar, hynrei da nga poi ha ka thong kan kham pyn suk ban ïakren" pynpaw u samla S.Bareh.
U la ong ruh ba kane ka jingmih jong u kum u kyrtong ban ïakhun ïa kane ka election, ka long kum ka jingpynshlur bad ai mynsiem ïa ki para samla ba ki dei ban don ka mynsiem ban mih sha khmat ha kino kino ki rynsan.
Jowai, Rymphang 09 : Ki 5 (san) ngut ki kyrtong MLA na ka 2-Jowai Constituency kiba kynthup ïa u ma Wailadmiki Shylla (NPP), ma Allan K.Suchiang (BJP), ma Awhai Andrew Shullai (TMC), ma Daniel Dann (INC) bad u ma Moonlight Pariat (UDP) kila poi mynta ka janmiet ha Shnong Khimusniang na ka bynta ban ïashim bynta ha ka Common Platform kaba la pynlong da ka Dorbar Shnong Khimusniang, khnang ba kin ïoh ban pynsngap pynsngew ïa ki jingthmu bad ki kular elekshon jong ki sha ki paid nongshong shnong.
Ïa kane ka Common Platform la pynlong ha Indoor Sports Hall jong ka Dorbar Shnong Khimusniang kaba la sdang naduh ka por 7 baje janmiet, ïa ka jingïalang la pynïaid da u Waheh Shnong ma A.Lamare.
Baroh kitei ki kyrtong haba ai jingkren kiba pynsngew ïala ki jong ki nongrim ba skhem ba kin treikam na ka bynta ka jingbha jingmiat jong ka Constituency hi baroh kawei, shuh shuh kila pynsngew ïa ki jingeh kiba ka sor ka Jowai ka ïa kynduh ha kine ki sngi ba mynta da ka jingkular ban kin trei hok lada kin wan haka bor bad ban ai ka jingshakri kaba bha tam ïa ki paidbah.
La ïoh jingtip ba ïa kum kane ka Common Platform na ka bynta ki kyrtong la sdang ïa ka da ka Dorbar shnong Khimusniang bad ïa kane la pynlong tang shisngi khnang ba kan ym ktah ïa shnong ka thaw bad ban lait na ki jinghuri hura hapoh ka shnong.
Kren pdiang da u Asst.Waheh Shnong ma J.M Pohsngap katba ïa ki kyntien ai khublei la ïoh na u Secretary ma Wandamio Bamon.
Nongpoh, Rymphang 09: Kam dei ka sien kaba nyngkong ba ki paidbah nongshong shnong ka thaiñ byrnihat bad wat ki khynnah skul ki ju pynpaw jingeh ba ki shah ktah na ka jingsma bad ki jaboh ba mih na ki Karkhana ba don ha Byrnihat, hynrei kane ka jingshah ktah ka ju jia beit man ka por ha kaba bun ki paidbah nongshong shnong ki ju ud ki ju nam naki jingsma bad ki jaboh kiba mih na ki Karkhana kiba don ha Byrnihat ha Ri Bhoi District.
Kum ban pynkynmaw, ka Byrnihat ha Ri Bhoi District ka dei kawei na ka jaka ba bun bha ki Karkhana bapher bapher ba la wan ban pyntreikam ha katei ka thaiñ bad la tip ruh kum ka Meghalaya Export Promotion Industrial Park, kiba hap ha ka jingpeit jingkhmih ka sorkar Meghalaya.
Haba kren halor kane ka jingdon kine ki Karkhana, lehse kiba bun ki paidbah ka jylla ki khmih lynti ban don kata ka jingiohnong na ka bynta ka Khajna ka sorkar jylla bad ruh ha ka liang ka ioh kam ioh jam bad phewse kane ka long da khongpong ha kaba ki paidbah nongshong shnong kaei kaba ki ioh jingmyntoi ka dei tang ka jingring mynsiem da ka lyer jaboh bad ruh ki jingsma iwtung kiba mih na kitei ki Karkhana kiba don ha Byrnihat.
Katkum ka khubor ba la ioh lum mynta ka sngi, ka la don ruh ka jingshah ktah ki paidbah ha ka thain Harlibagan ha Byrnihat kaba dei na ka jingmih ka jingsma iwtung na ki Karkhana bad ïa kane la sakhi ruh ba ka jingshah ktah kam dei tang ïa ki nongshong shnong bad ka la ktah ruh wat ïa ki khynnah skul ka Don Bosco Higher Secondary School, Byrnihat.
La ioh jingtip ruh ba ka Don Bosco Higher Secondary School ka dang pynkhreh ban pynlong ïa ka Sport meet ki khynnah bad mynta ka sngi ki khynnah ki dang pynlong ïa ka jingpynkhreh na ka bynta katei ka sport meet, hynrei na ka daw ka jingmih ka tdem bad ka jingsma iwtung na ki Kharkhana ki la don ki khynnah kiba la hap ban prie kaba ktah na ka jingsma iwtung bad ka lyer sma iwtung kaba mih na ki Karkhana.
Kum ban bynrap, kane ka jingeh ka dei kawei na ka jingeh kaba khraw tam ha kitei ki thaiñ ha kaba la ju don ka jingpynpaw jingeh na ka liang ki bor skul na ka jingkthah jong ki jaboh ba mih na ki Karkhana, hynrei kane kam poi shaei shaei ruh na ka jingleh kyllut ki bor ba dei peit ka sorkar.
Shillong, Rymphang: Ka Executive Committee jong ka Dorbar Shnong Mawprem, Shillong kaba la ïakynduh ha ka 4 tarik mynta u bnai ka la rai ba kino kino ki political party, ki seng bhalang, bad ki seng niam bapher bapher kiba don jingthmu ban pynlong ïa ki jingïalang paidbah (public meeting) ha Lower Mawprem, kin hap ban pan jingbit na ka Dorbar Shnong khnang ban lait na ka jingïatyngkhuh ïa ka sngi bad ka por bad kiwei pat kiba don ïa kajuh ka jingthmu.
Kane ka long katkum u kyrwoh lyngba u Bah D.Khongngaiñ, Secretary Dorbar Shnong Mawprem.
Shillong, Rymphang 09 : Ka Sohiong constituency ha kane ka sngi Balang ka sakhi ïa ka jingpyni paid na ki arngut ki kyrtong, kata na u kyrtong ka UDP, Bah HDR Lyngdoh bad ruh na u kyrtong ka NPP Bah Samlin Malngiang.
Ha ka jingïalang jong ka UDP ha Sohiong da ki hajar ngut ki paidbah ki la wan ban sngap ïa ka jingpynshai jong u kyrtong ka party, Bah HDR Lyngdoh ba dei ruh u MLA barim bad Myntri Kampohiing barim ka sorkar jylla.
Ha kane kajuh ka sngi ha ka jingïalang jong u kyrtong ka NPP kaba long ha Weilyngkut, da ki hajar ki paidbah ki la wan ban sngap ïa ka jingïalap elekshon.
Shillong, Rymphang 09 : U President ka Meghalaya Pradesh Congress Committee, Bah Vincent H Pala ha ka sngi Palei u la ong ba ka party jong u ka buh thong hakhmat eh ban ïada ïa ki paidbah trai ri trai muluk jong kane ka jylla.
Haba kren bad ki lad pathai khubor, u Bah Pala u la ong ruh ba ka ILP kadei ka mat kaba hap ban ïa kren markhmat bad ka sorkar pdeng.
“Ka Congress haba ki don ha ka bor ka la don ka Resolution ha Iing Dorbar, kumta la kadei kane ka sorkar lane ka sorkar barim, nga tharai ba ka nongrim ka nehn kumta.
Watla kadei na ka bynta ka Khyrnit kaba Phra, ka nongrim kan neh kumjuh," u la ong.
Da kaba kam ba ka Congress ka buh thong na ka bynta ka bit ka biang jong ki paid riewlum ha Meghalaya, utei u MP ka Shillong u la ong ruh ba ïa ka Khyrnit kaba Hynriew jong ka Riti Synshar jong ka Ri la ai sha ki paidbah ka jylla da ka Congress.
Shillong, Rymphang, 09: U MLA barim ka North Shillong Constituency u Bah Adelbert Nongrum ha ka sngi Palei u la mudui da ka ejahar halor ka jingkynnoh ba ka don ka jingpyndonkam bakla ïa ka pisa ba la bhah da ka Sorkar Pdeng na ka bynta ban ïakhun pyrshah ïa ka jingpang COVID-19 ha kane ka jylla.
Une u kyrtong jong ka Voice of the People Party (VPP) ha ka ejahar ba la aiti ha Sadar Police Station u la kyrpad ïa ki Pulit ba kin pynlong da ka jingtohkit halor kane ka kam.
U la ong ba ka don ka jingïapher hapdeng ka jingai jingkheiñ hapoh ka Meghalaya Legislative Assembly bad ka jingkheiñ ba la lap lyngba ka jubab RTI ha kaba ïadei bad ka pisa ba la pyllait na ka sorkar pdeng na ka bynta ki kam ïakhun Covid-19.
“Nga sheptieng ba kine ki jingïapher ha ka jingkheiñ ba la pynbna ha kaba ïadei bad ka jingpynlut na ka pisa ba la bhah da ka Sorkar Pdeng halor ki kam ïada Covid-19 ha Meghalaya ka lah ban dei ka jinglute lane ka jingpyndonkam bakla ïa ka pisa u paidbah, kaba long be-aiñ hapoh ka IPC…………" ong une u MLA barim.
U la ïathuh ba ha ka jubab jong u Myntri ka Koit ka Khiah hapoh ka dorbar synrai jong ka Iingdorbar Thawaiñ halor ka jingkylli ba la rah ha ka 12 tarik, Nailur, 2022 ha kaba ïadei bad ka pisa ba la pynlut halor ka khlam Covid-19 haduh mynta na ka Sorkar Pdeng ka long tang T.76.56 klur.
Hynrei, ka jingtip ba la ïohpdiang lyngba ka RTI da u Bah Disparsing Rani na ka CPO, NHM Finance Division, Ministry of Health and Family Welfare ka pynpaw ba ka Sorkar Pdeng ka la pyllait jingïarap pisa lyngba ka NHM hapoh ka India Covid-19 Emergency Response and Health Systems Preparedness Package na ka bynta ka jylla Meghalaya ka long T.15.61 klur hapoh ka wat kaba nyngkong (Phase-I) bad T.104.12 klur hapoh ka wat kaba ar (Phase-II).
“Ngam don jingtip shaphang ki kam ïakhun Covid-19 kiba dang bteng ha ka jylla hadien ka 12 tarik, Nailur, 2022.
Namarkata, kum u nongshong shnong uba don jingkitkhlieh ka dei ka kamram jong nga ban buh jingkylli haduh katno ka pisa kaba ïoh na ka sorkar pdeng la pynlut ha ka jingïakhun Covid-19 ha Meghalaya ba la pynbna paidbah ha ka ingdorbar thawaiñ na ka jingai jingkheiñ ba la pynbna da ka Ministry of Health and Family Welfare, ka Sorkar India, New Delhi," Nongrum la ong u Bah Nongrum ha ka ejahar.
Shillong, Rymphang, 09: U nongïalam jong ka BJP u Bernard N Marak uba long ruh u MDC jong ka Tura u la ong ka BJP kam dei kaba pyrshah ïa ki Khristan lane ïa kano kano ka niam hynrei ka dei kaba pyrshah ïa ka bamsap kum u Khristan ba shisha.
Ha u kyrwoh, u Marak u la ong ba ka Meghalaya ka dei ka jylla kaba bun ki Khristan bad baroh ki kyrtong ïakhun elekshon ki dei ki Khristan.
“Hato kane ka mut ba kine ki kyrtong baroh ki dei kiba pyrshah ïa ki Khristan? Lada ki kyrtong ka BJP ki jop ïa ka elekshon, kan long ka jingkyrkhu ïa ki Khritan bad ki MLA ka BJP kin ïai long kiba hakhamt eh ba ïada, ban pynneh pynsah bad ban kren ïa ki ishu jong ki Khristan hakhmat ka Sorkar Pdeng," u la ong.
U la ong, ba ka Manifesto jong ka BJP ka ailad markatjuh sha baroh ki jaidbynriew la ka long ha ka jait, ka niam, ka kolshor, ka jaidbynriew.
Dei hapoh kane ka nongrim ba ka party ka lah ban poi sha manla uwei pa uwei, sha manla u nongthep vote, sha baroh ki paidbah hapoh ka imlang ka sahlang.
U la ong ba ki prokram bad ki jingthmu jong ka Sorkar BJP ha Delhi la saiñdur ban peit ïa baroh ki nongshong shnong jong ka ri, ki nongshong shnong ka jylla, ha ki sor bad nongkyndong.
Ha kaba ïadei bad kane, ka Sorkar BJP ka la lah ban ïoh ïa ka jingjop ha baroh ki liang bad baroh ki prokram khamtam ki kam pynroi na ka bynta kiba duk bad ki jaidbynriew kiba sahdien.
Halor ka jingkynnoh ba ka BJP ka dei kaba long pyrshah ïa ki Khristan, u Marak u la ong ba ym don nongrim ban teipop ïa ka BJP halor kane.
U la ong ba kawei ka nuksa lah ban pynshai, ha kaba ngi don ïa ka sorkar BJP ha Nagaland ka Jylla kaba kham bun ki Khristan.
“Ym don hangno hangto ban ïohi lane ba ki paidbah jong ka jylla Nagaland kin mad ïa ki jingshah thombor haba ïa ka Sorkar la pynïaid da ka BJP.Ka pynti ba ka party kam ju tuklar ïa ka rukom im, ka kolshor kaba kynthup naduh ka rukom bam jong ki paidbah ha Nagaland," ong une u nongïalam ka BJP.“Ha ka jingshisha, ka Sorkar India ka la ai bun ki projek lyngba ka Ministry of Minority Affairs.
Ha Meghalaya, ka BJP ka dei ka party kaba ïatreilang hapoh ka sorkar MDA," ula bynrap.
Katkum ka jingong jong u, dei lyngba ki nongtrei jong ka BJP ha ka jylla kaba long shibynta jong ka sorkar ka la ïarap ïa ka jylla ban ïoh bun ki projek na ka Sorkar Pdeng.
Ïa kine ki projek bad ki skhim la sam hok khlem da leh shiliang.
Ym pat ju don kino kino kiba ïoh bhah ki ban shah kylli shaphang ka niam haba ki ïoh ïa ki lad jingïarap na ki skhim.
Shillong, Rymphang, 09: U Nongïalam ka seng Congress u Bah Vincent H.Pala ha ka sngi Palei u la ong ba ka party kam ju jied lypa ïa u kyrtong Myntri Rangbah.
“Ha Meghalaya, ngim ju jied lypa ïa u kyrtong Myntri Rangbah.
Ynda ki nongthawaiñ ki la shah jied, dei ma ki, ki ban sa rai ïano ban jied Myntri Rangbah," ong u Bah Pala haba ïakren bad ki lad pathai khubor.
Haba pynpaw ba ka Congress kam kyrduh nongïalam, u Bah Pala u la ong, “ngi don bun ki birew kiba lah ban shimti ïa ka shuki Myntri Rangbah.
Ngim ju jied lypa ïa u Myntri Rangbah hynrei ki paidbah kin sa ai ïa ka rai bad ïa u Myntri Rangbah yn sa jied hi da ki nongthawaiñ.
"Ka Congress ka la ngat ha ka jakhom khait hadien ba 17 ngut ki MLA ki la mih noh na ka party bad leit pynïasoh sha kiwei pat ki party.
U Bah Pala u la ong ba kito kiba donkti ha kiba bun ki jyrsieh bamsap kim don shuh mynta hapoh ka sem jong ka seng Congress.
“Kito kiba pyrshah ïa ki Rangbah Shnong bad kito kiba donkti ha ka kam tah sia lieh bad kiwei kiwei kim don shuh hapoh ka party.
Mynta, ngi lah ban ong ba ki briew kiba don hapoh ka Congress kim don dak iong bad kim pat ju leh hi ruh ïa kino kino ki kam lane bamsap la ki long ki Myntri Sorkar barim kum u Dr.Celestine Lyngdoh, u Bah Ronnie V.Lyngdoh, u Bah P.N Syiem.
Nga nud ban kren sarong ba kito kiba don bynta ha ki jyrsieh bamsam kim don shuh hapoh ka Congress," u la ong.
U la ong, namarkata, lada ailad ïa ka Congress kan pynthikna ba ka Meghalay kan ïoh ïa ka Sorkar kaba lait na ka bamsap.
– HT WellsShillong,Rymphang 09 : Katba nangmih ki sngi, katta ruh ka BJP ka nangpyrshang ban syng-it ïa u tyllai Hindutva jong ka.
Ha ka 30 tarik u Kyllalyngkot ha ka jingkren jong Chief Minister ka Uttar Pradesh, u Yogi Adityanath ha ka jingïalang jong ka “Banjara Kumbh 2023" ha Jamner Jalgaon district, Mumbai, ha kaba ki heh jong ka Rashtriya Swayamsevak Sangh (RSS) ki ïa donlang khrui.
U Yogi u ong, “ngi dei ban pynduh noh ïa jingkheiñ jait (caste) bad jingkhñiotbeiñ ha ki thaiñ ki hima (regional discrimination) bad ym dei ban shah ban pyndonkam ïa ki buit sianti ban pynïapait (divisive tactics), tang katta ym don bor ha ka pyrthei ba lah ban khang ïa ka jingïaid shaphrang ka India,u la ong.
Haba u kren shaphang ka jingpynkylla niam,u khyllew ba ka UP ka la dep ban thaw ïa kawei ka Aiñ Anti-conversion kaba pyrkhing bha ha ka snem 2020 bad u ong ba ka jingpynshitom kan long 10 snem da ka set byndi ïa ki briew kiba ïalap ïa kiwei pat ki jait niam bad yn pdiang burom pat ïa kito kiba wanphai na kiwei pat ki niam (Ghar Wapsi) sha ka niam Hindu, khlem jingpynsaja.
U kynnoh beit ba don ki briew kiba don da kawei pat ka jingthmu ban pynkylla niam, kiba leh mynleh da ki kam babha ïa ka imlang ka sahlang khnang ban khring ïa ki briew ban kylla niam.
U kam ruh ba dei tang kata ka ‘Sanatan dharm’ jong ka niam Hindu kaba lah ban kyntiew ïa ka longbriew manbriew.
Ha ka kotkhubor The Economic Times dangshen, ka report ba ki katto katne ngut ki ’riewijngai (seers) bad ki scholars (riewwadbniah) jong ki Hindu ki la draft haduh kumba 32 page ïa ka Riti “Hindu Rashtra" kaba tyrwa ruh ba yn pynkynriah ïa ka nongbah jong ka ri India na Delhi sha Varanasi, ha kaba ki Muslim bad ki Khristan kin duh noh ïa ka hok ban jied nongmihkhmat (adult franchise) jong ki.
Ïa katei ka draft kin sa buh hakhmat jong ka jingïalang Dharma Sansad ha Magh Mela 2023 ha Parayagraj.
La shim ïa ka rai ban pynlong ïa ka India kum ka “Hindu Rashtra"; nalor nangta, la don ruh ka jingtyrwa ban tei noh ïa ka Parliament jong ki niam ha Kashi Varanasi, Gujarat.
Baroh 543 tylli ki seat dei ban jied sha kata ka ‘Pariliament of Religions’ khnang ban pynduh pyndam noh syndon ïa ki matti jong ka sorkar Bilat.
Nangta, kumba la report, ka jingleh jong ka Janajati Dharma Sanskriti Suraksha Manch (JDSSM) ban tur sha Dispur “Challo Dispur" ha ka 12.02.2023 ban dawa na ka central bad state government ban amend noh ïa ka Art.342-A bad 341 ban pynduh ïa ka hok long Schedule Tribe jong ki khristan, nalor ka jingpan jingkheiñ ïa ka jingdon ki Balang ha Assam bad ka jingthmu ban wan rah ïa ka Uniform Civil Code (UCC) ka ban sa long aiñ shen.
Lada phi bishar bniah bha, ka don ka plan ba ïar bha, namar kine baroh ki dei ki jingphah kynshoit da mano re na lyndet ka pyrda lyngba ki jylla ba la synshar da ka BJP khnang ban pynkhih im biang ïa kata ka hindu rashtra (ne ka rukom im hindu) khamtam haba ki ïohi ba ka North East ka long kum ka shrah ba seisoh na ka bynta jong ki.
Ka ri India ka la dep mad ïa ki sohkthang jong u Mahmood Tughlaq halor ka jingthmu jong u ban pynkynriah ïa ka nongbah Delhi sha Devagiri kaba la shu pulom la ka pulom ei.
Hato ha kane ka jingthmu pynkynriah ba mynta kan lam shano.
U nongthoh um don jingthmu ban pynrem ne ïaroh party, lada ka state unit jong ka BJP hangne ki dang pynksan ba ka party jong ki kam dei satia kaba pyrshah khristan kumba ba la jia ha kylleng ka India, ka mut ba kim pat sngewthuh ïa ka ideology jong ka namar ynda la wan tyllepb kynsan ka hukum na ka high command jong ki, kim lah ban kyrda.
Ka slogan ‘Sabka Saat Sabka Vikas, Sabka Vishwas Sabka Pryas’ (ban kyntiew lang ïa ka ïoh ka kot jong baroh khoit da ka jingseibor bad jingshaniah) ka dei tang ka buit barieh ka ban pynngop ïa kiwei pat ki bym dei hindu.
Hynñiewphew hynriew snem la ïaid ha ka secular India da ka jingstad jong kiba thaw ïa ka Constitution,kam don satia kata ka jingkwah mano mano ruh la kiba long Muslim ne Khristan ban mih noh (secede) na India, te kumno keiñ ki Hindu kin ïohi ba kata ka jingngeit jong kiwei kan dei ka jingpynsyier (threat) ïa ki.
Kum ka nuksa, ki missionary haba ki wan ban seng ïa ki skul,ki college ha India,ki pynmih ïa ki khlur ba phyrnai na ka bynta ka India hi,ym na ka bynta jong ki.
Lada ki seng ïa ki hospital bad kiwei ka dei pynban ka lad jingïada ha ka koit ka khiah kum ka CMC Vellore, Nazareth Hospital &amp; Dr H.Gordon Roberts Hospital bad kiwei kiwei kiba la ai jingshakri da ki spah snem.
Hato tang na ka daw ba kwah palat ka RSS ban pynurlong noh kloi ïa ka agenda Hindutva jong ki, te yn kheiñ synrum lut ïa uei u synñiang u bynhei uba ki khristan ki la leh ban tei ïa ka ri India.
Ym tang katta, ka jingwan jong ki Missionary ka wan rah ïa ka roi ka par ha ka longbriew manbriew (human resource) kumno ban pyndonkam ïa u Tyrnem, ka kurat, u prek, lyngka nalor ka pule ka puthi bad kiwei.
Kane ka dei ka mat kaba ki kynhun Khristan ki dei ban ïathir bha lyngba ki seminar, ki symposium, ki brain storming session ne interactive session; wat ap haduh ban da poi ka um haduh ryndang, ïoh ha kata ka por shu hap ban kynrup ruma wat ïa u ‘langïap ruh.
Kum ka jingpynkynmaw, ha ka por jong u Nehru la khylliap ïa ka RSS hadien ba u Nathuram Godse u riewshongshit niam hindu u la siat ïap ïa u Mahatma Gandhi ha ka snem 1948.
U Union Home Minister Sadar Vallabhbhai Patel ha ka government notification u ong “la khang ïa ka seng Hindu ban pynsuhthied ïa ka kynhun jong ka jingisih bad jingumsnam kaba trei ha ka ri jong ngi bad kaba buh jingma ïa ka jinglaitluid jong ka ri bad kaba pynthohbria ïa ka nam babha jong ka (That the Hindu body was being barred “to root out the forces of hate and violence that are at work in our country and imperil the freedom of the nation and darken her fair name"), bad ka Indira Gandhi pat ka la khylliap thapniang (banned) ïa ka RSS ha ka por Emergency (1975- 1977) bad khatduh hadien ka jingpynjot pynpra ïa ka Babri Masjid ha ka snem 1992 ban lait na ka jingïaleh umsnam hapoh ka ri.
Ha ka jaka ban banned noh ïa ka RSS ki nangaisboh pynban.
To bishar hi ka party jongno ba thmu ban pynpait pynpra ïa ka jinglong kawei ka Secular India.
Shillong, Rymphang, 09: U kyrtong jong ka United Democratic Party na North Shillong Constituency u Dr.Aman War ha ka sngi Palei u la sangah tyngeh ïa ka All India Trinamool Congress kaba la pynlong ishu politik ïa ka jingpang COVID da kaba pynbudnam sniew ïa ki briew kiba la ïarap ïa ki parabriew ha ka por ba kane ka jingpang ka la wan lynshop ha kane ka jylla.
U Dr.War uba long u Director of Health Services (Medical InstituteI) barim u la pynmih ïa kane ka jingkynthoh halor ka jingkren jong ka State General Secretary ka TMC Women’s Wing ka Kong Noor Warjri.
Ka Kong Warjri ka la kynnoh ba u Dr.WAr u la kam ba um don jingtip eiei shaphang ka jinglut jingsep ha kaba ïadei bad ka jingïakhun thma pyrshah ïa ka jingpang COVID kaba kot palat T.800 klur.
Haba kob ïatai nia bad ka Kong Warjri halor kane ka mat, u Dr.War u la ong, “ban shu kren ïa kaei kaba shu ïoh pateng na kiwei kam ïarap eiei.
Hynrei lada ka Kong Warjri ka kloi ban ïatainia halor kane mat, nga long uba kloi, la ka long ha kano kano ka por, ha kano kano ka jaka.
"U Dr.War u la ong ba ka jingkynnoh jong ka Warjri ba u leh mynleh kumba um don jingtip eiei shaphang ka jingpynlut pynsep ha kaba ïadei bad ka jingpang ka long ka bym don nongrim namarba ka dei tang ka buit lehkai jong ka TMC.“Ka Kong Warjri ka ong ba nga shu leh mynleh ba ngam don jingtip eiei shaphang ka Bill, ka dei tang ka jingkynnoh bym don nongrim," u la bynrap.
Haba kyntu ïa kane ka nongïalam jong ka TMC ban shim nuksa na ka rep ‘bura’ u Dr.War u la ong, “ka jingrep bura ka pynjulor ïa ka mariang namarba ki briew ki phet na kawei na ka jaka sha kawei pat, na kawei ka party sha kawei pat ka party, ki iehnoh shadien tang ïa ki jingjulor.
Te, kum kine ki briew shwa ba kin pynmih ïa kino kino jingkynnoh nynkong eh kan bha ban kin peit shwa ïa ka kyrpong ing lajong, nangta ki sa bishar sa ïa ka kamra shongkai.
"“Kum kine ki jait jingkren, ngi ïapeit hadien ka 2 tarik, Lber, la ngi lah ban ïadon bynta lang bad kum kine ki jaitbriew ha ka sorkar," u la bynrap.
