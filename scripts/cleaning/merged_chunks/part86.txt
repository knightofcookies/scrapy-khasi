Ngi don hangne na ka bynta ka jingpyniaid beit ia ki kam ki jam.
" Shuh shuh u Dhar u la ong ruh ba wat hapdeng kiba bun ki jingkynthoh pyrshah ia ka sorkar, hynrei ka sorkar NPP hapoh ka jingialam jong u Conrad K Sangma bad u Bah Prestone Tynsong ka la iaid ha ka lynti kaba dei.
“Hadien ba la shimti ia ka sokar MDA ha u snem 2018, uwei na ki nongialam sain pyrthei u la pynpaw bad kane ka dei tang ka sorkar ba shipor ne adhoc bad shen kan sa khyllem noh, hynrei kane ka sorkar adhoc ka la kylla long ka sorkar kaba neh bad skhem, haduh 6 snem, bad ka daw ka long namar ka trei na ka bynta ka bha ka miat bad ka bit ka biang jong u paidbah.
" ong shuh shuh u nongialam ka NPP.Ka Chad Sukra ba shisien shisnem jong ka Seinraij Jowai kaba pyniaid da ka Arts & Culture Committee kala long kaba shongshit ha kaba la sakhi ba ki khun ka Niamtre ryngkat ki khor ki khriam bad ki riam tynrai kila mih ban iashimbynta shitrhem haka jingshad jingrwai tynrai kiba iadei bad ka samoi ban rep ban riang bad ka niam ka rukom.
Kane ka tamasa kaba ar sngi lynter kala sdang haka sngi 6 tarik Iaiong da ki jinglehkai drama la pynkut haka 7 tarik Iaiong da ka jingshad kper syntu ha Mynkoi Pyrdi, Iongpiah.
Ka mat pdeng jong ka Chad Sukra 2024 ka dei “Hawa Tip U Kohngooh Iaki Hukum Adong Blai, Wa Man Ka Luti I Suk Ha Pyrthai".
Haka prorkam ha Iawmusiang, la wan sakhilang da u Justice HS Thangkhiew Judge ka High Court Meghalaya kum u kongsan haka jingiadonlang u President ka Seinraij Jowai ma O.Hercules Toi, u Dolloi Elaka Jowai, Ma Puramon Kynjing nalor ki hajar ngut ki khun niamtre ryngkat ki riam ki beit ba iphuh iphieng.
U Justice H.S.Thangkhiew haka jingkren kum u kongsan, u pynpaw ba u dap da ka jingkmen ban don bynta lang ha kane ka sngi kyrpang jong ki khun ka Niamtre.
Ula kyntu iaki khun ka Seinraij ban aiti met bad mynsiem, ban kdup ban piam bad sumar iaka riti dustur namar kadei ka jinglong kyrpang jong ka ri bad ka jaitbynriew.
Ka jaitbynriew kaba stad ka tei ia kaba bha bad weng noh iaka bym long, la ong u Justice H.S.Thangkhiew.
La pynphuh pynphieng iaka Chad Sukra da ki jingshad ba la shim bynta daki 16 tylli ki kynhun kynthup naduh ki samla shynrang bad kynthei kumjuh ki longkmie.
Ki 16 tylli ki kynhun ki kynthup ka KKC Seinraij Jowai, Niamtre Shillong (Student), Umchangiar, Chilliangraij, Tpep-pale, Dulong, Sein͂raij Niamtre Ummulong, Panaliar, Iawmusiang, Karbi Troupe, Guwahati, Loompyrdi Iongpiah, Sengkhasi Mawphlang, Seiñ tyllilang, Loomiongkjam, Sein͂raij Shillong bad Loomkyrwiang.
Hashwa kane, haka por mynstep ka la don ka jingialang ha madan Mynkoi Pyrdi Loompydi Iongpiah Jowai haka jingdonlang u Vice Chancellor ka NEHU Prof.Prabha Shankar Shukla bad ka Kong Silbi Passah.
La ioh ka jingkren lamkhmat na u President Seinraij Jowai Hercules Toi bad la ioh ka jingkren shaphang ka Shad Sukra na u Bah Arwotki Sumer General Secretary Seiñraij Jowai nalor ki kyntien sneng kyntien kyntu naki riew rangbah bad ki jingshad na ki dong bapher bapher.
La pynshongshit shuh shuh iaka Chad Sukra da ki jingshad ‘Mih Iaw’ ha kaba baroh ki khun ka Seinraij Jowai kila ia shad kymbrum ryngkat ki sur ki rwai kiba pynsawa iaka shnong ka thaw naduh na Mynkoi Pyrdi haduh ban da poi ha Iawmusiang.
Katba ha ka por mynmiet pat kaba dei ka bynta kaba khatduh jong ka Shad Sukra kala don biang ka jingshad pynjah thait ba kynthup iaka shad ka shad ‘Kper Syntu’ na ki dong ki shnat ka Jowai kaba la pynlong ha Mynkoi Pyrdi Loompyrdi Iongpiah.
Ka Seng Kur Lyngkhoi Sengkmie ka pynrem jur halor ka jingshah pyniap dusmon jong uwei u samla rangbah uba dei u para kur ia uba la tip kyrteng kum u Pynskhemlang Lyngkhoi uba dei na ka Shnong Nongbah Marshilong, South West Khasi Hills District.
Na ka liang ka Seng ha u kyrwoh lyngba u Bah JJ Lyngkhoi, Publicity Secretary ka la ong ba une u samla ha ka 1 tarik mynta u bnai u dang wan na Mawkyrwat ban leitphai sha la shnong hadien ba u la shah pyniap dusmon ha ki runar thrang snam ki bym lah ban ithuh ha kawei ka jaka ba la tip kum ka Riat Thawlong, kata ka lynti iaid kjat na Mawkyrwat sha Marshilong.
Ha kajuh ka por ka Seng Kur Lyngkhoi Sengkmie ka dawa ruh na ki bor jong ka ain bad ia ki bor pulit kaMawkyrwat ba kin thwet ia kine ki runar ki ba donkti ha kane ka kam pyniap bad ban pynshitom tyngeh da ka ba set phatok shi jingim khnang ba kum kine ki jingjia kin ym jia shuh hadien habud.
Ha kajuh ka por ka Seng  ka maham tyngeh ruh ba lada kum kine ki jingjia kin dang wan jia na ka liang ka Seng kam kam banse ban shim da kiwei pat ki sienjam namar kum kine ki jingjia kam thombor bad kam pyniap ki la jia la  bunsien ia ki kur ki jait.
Ha kajuh ka por ka Seng ka phah ruh ka jingsngewlem sha kiba haiing hasem jong une u para kur uba la khlad noh khamtam sha i kurim bad ki khun ki kti.
Ka Education Cell jong ka Khasi Student Union (KSU) North Khasi Hills District haka 6 tarik Iaiong, ka pyntip ba kan pynlong ïa ka jingai jinghikai ei (Free Coaching Class) na ka bynta ki khun samla kiba la pyndep ïa ka Class XII bad kiba pynkhreh ban ïakhun ïa ka Common University Entrance Test (CUET) ban rung class sha ki College bapher bapher ha ka jylla bad shabar jylla.
Haba kren sha ki lad pathai khubor u Samla James Hitler Mawphniang General Secretary ka Seng u la ong ba kum ka seng kala pynkhreh ban aijinghikai ei na ka bynta ki khun samla kiba pynkhreh ban ïakhun ïa ka CUET Exam na ka bynta ki Under Graduate ha ka jingïatreilang ryngkat bad ka El Elyon Institute kaba don ha Nongpoh Town Shopping Complex.
U la ong ruh ba ka seng ka la pynkhreh ban ai ka jinghikai sha ki samla namar katei ka exam ba la pynlong da ka NTA ka dei kaba dang thymmai ïa kiba bun ki khun samla bad ki donkam ka jinghikai bad ka jingbtin lynti khnang ba kin tip kumno ban pynkhreh bad ban ïakhun ïa kane ka eksam CUET.Nalor kata ka Seng ka pyntip ruh ba ïa ki form la pyllait naduh kane hi ka sngi haduh ka 19 tarik mynta u bnai, bad ka jingshim klas kan sdang naduh ka 22 tarik  naduh ka por 3 baje janmiet.
Kumta ka Seng ka kyrpad ïa ki khun samla ka district Ri-bhoi ban shim kabu na ka bynta ban ioh ïa katei ka jinghikai bym donkam jingsiew, katba na ka bynta kiwei pat ki khun samla na kiwei ki district ki bym lah ban wan sha Ri-Bhoi ki lah ban leh lyngba ka Online Mode bad ïa ka jingtip ba kham bñiah ki lah ban ïakynduh bad ki dkhot ka KSU lane ban leit mih sha El Elyon Institute ha Nongpoh.
Ka Raid Nonglyngdoh kaba kynthup ïa ki 6 kur, kata ka Kur lyngdoh kum u Lyngdoh Raid, ka Kur Maring (Khon jing) kum u Syiem Sad, ka kur Lapang kum Kongsan Lapang, ka Kur Nongkyum Kum ki Doloi, ka Kur Makri kum ki Mazi bad ka kur Nongshli kum ki pator ha ka 6 tarik mynta u bnai ka la pynlong biang ïa ka Shad Sajer ba shisien shi snem jong ka kaba la pynlong ha u Law kyntang jong ka Raid Nonglyngdoh kaba don marjan bad ka shnong Mawjong.
Ha kane ka sngi nalor ki Longsan ki mansan jong ka raid la wan ban sakhi lang ruh da u ADC ka Ribhoi u Bah Raja Brahma kum u kongsan, ha ka jingiadon lang u Bah B.B Makdoh, Chairman ka Synjuk Ki Rangbah Shnong Ribhoi, u bah Sensi Lyngdoh, u Lyngdoh ka Raid Nonglyngdoh, U bah Rayonald Kharkamni, Samla Pyndaplang Wahlang, u bah Linus Lyngdoh, Lyngdoh ka Raid Nongpoh, lem bad kiwei kiwei ki riew rangbah.
Ban pynneh pynsah ïa kane ka Shad Sajer kaba dei ka Riti Dustur kaba la btin lynti da u mynbarim, ka Raid Nonglyngdoh ka dang bteng ïa kane ka dustur haduh kine ki sngi kiba mynta da kaba pynlong ia ka Shad Sajer ha kaba ha kane ka sngi ki khun ki hajar jong ka Raid ki ioh ban ïashim bynta ha ka Shad ka rwai bad ka tem ka put tynrai.
Ka Shad Sajer ka dei kawei na ka lehniam leh rukom jong ka ri ka raid Nonglyngdoh kaba ju leh man lah u snem ha shwa ban sdang ka thung ka tep ban nguh ban dem na u blei ba un theh ki jingkyrkhu ïa ki khun ki hajar jong ka raid.
Ha ki por hyndai ïa kane ka lehniam Shad Sajer la ju pynlong lai sngi lynter bad ha kine ki lai sngi kin ioh ban pyndep ia ka lehniam leh rukom ban ainguh ban aidem ïa u Blei.
Bad ha ka miet kaba nyngkong kaba khot ka miet thih dur ki khun Samla ki ioh ban ïa luh samla bad ha kane ka miet kim ju shah ïa ki ba la heh la san ba kin leit tuklar bad ïa kino kino kiba ioh lok na katei ka miet lane haka Shad Sajer ki ju khieñ ba ki long kiba donbok.
Nalor kata ha ka sngi kaba lai ki ioh ban pynlong pat ia ka Shad ka tem ha kaba ki khun ki hajar ki mih ha ryngkat ka riam tynrai ban pyndep ia ka lehniam leh rukom.
Ia ka Convocation kaba 104 jong ka jingai jinghikai computer lyngba ka Ramakrishna Mission Vivekananda Cultural Centre, Shillong la pynlong ha ka 4 tarik mynta u bnai ha ka auditorium jong ka Ramakrishna Mission Vivekananda Cultural Centre ha ka jingiadon lang u Anindya Banerjee, u nongthoh kot ba pawnam kum u Kongsan.
U Banerjee ha ka jingkren u la pynpaw ka jingkmen kaba khraw ba ki samla pule ki la lah ban pyndep ia ka bynta wat hapdeng ki jingeh ba ki iakynduh namar ka jingdon ka eksam ka jong ki.
U la ban jur ruh ba watla baroh ki angnud ia ka jingjop ha ka jingim, hynrei kidei ban kynmaw ba ka lynti sha ka jingjop ka shong ha ka jingtei ia ka jinglong.
Ia ka statistical data jong ka resol la peit bniah da u Brahmachari Vairagyachaitanya, Director (Academics) jong ka Ramakrishna Mission Vivekananda Cultural Centre uba la pyntip ba ki la don kumba 462 ngut ki shah hikai ha kane ka bynta ai jinghikai bad ba 373 na ki ki la ioh ia ki certificate.
Ha ka jingai jingkren u  Br Vairagyachaitanya u la pdiang burom ia baroh kiba la wan iashim bynta, kaba long ruh ka bynta kaba 104 jong ka jingai jinghikai Computer bad ka bynta ba 42 jong ka jingai jinghikai ha ka ktien Phareng.
U la pyndon burom ia u Swami Vivekananda, bad kren shaphang ka jingktah jong ki kam jong u ha ka jingiakhun ka India ban ioh ia ka jinglaitluid.
U la kren shaphang ka jingkongsan jong ka jingioh jingnang jingstad baroh shi jingim.
Ha u snem 2022, ka institute ka la sdang ia ka jingai jinghikai ha u bnai Rymphang, bad ki la sakhi ka jingbun kiba wan ioh jinghikai.
U la kyntu ia ki shah hikai ban pynkylla ia ka jingnang jingstad jong ki sha ka kam, kyntiew ia ka jingseng kam lajong.
Haba kren shaphang ka jingtrei borbah jong ka institute ban ai jinghikai, u la pynbna ka jingsdang ia ka jingai jinghikai Data Entry Operator.
Ka khusnam kaba shongdor tam kaba long ka jingai ia ka kor computer, ka la leit sha ka Shakorika Das bad Prahlad Dutta.
La ai ruh ia kiwei kiwei ki khusnam kum ki Session Topper, Best Project, bad Best Personalities sha ki shah hikai.
Ki samla pule kiba la wan shakhmat kilong: ha ka Computer-Beginner: ka Rikynti Lyngdoh, Computer-Intermediate: ka Zephyrlyne Deibameai Lyngdoh, Computer – Accounting: ka Khanchui Jajo, DTP (Part I): ka Iarilang Lyngdoh Nonglait, bad u Ronan Youroi na kiwei kiwei ki jingpule ba kham halor.
Hashuwa kane ka prokram, ha ka jingkren pdiang sngewbha, u Swami Divyaswarupananda Maharaj, Centre-In-Charge, u la kren shaphang ka jinghikai jong u Swami Vivekananda kaba pynshlur ia ngi ba ngin trei na ka bynta ka jingbha jong ka pyrthei.
U la kyntu ia ki samla pule ban pyndonkam ia kine ki jinghikai ba ki la ioh ban pynurlong ia ki jingngnud jong ki bad ban nohsynniang sha ka jingkyntiew ia ka imlang sahlang.
Na ka liang ki nonghikai baroh, u Bah Tyrchain Phawa bad ka Suparna Choudhury ki la ai khublei ia baroh ki samla pule bad ki la pynshlur ba kin bteng ia ka jingpule jong ki ha ka IT.Ia kane ka prokram la pyniaid da ka Kong Iairikynti Rynjah.
Ka Lion Sports Youth Affairs (LSYA) ka la bteng ban khur jingjop haka jingialehkai ‘District Cricket League 2024’ hadien ba kala lah ban pynliem iaka CYC Mowkaiaw da 135 run.
Ia kane ka lympung la pyniaid da ka West Jaintia Hills District Cricket Association (WJHDCA) ha madan Khliehtyrshi Mini Stadium haka sngi Saitjain.
U namtam ha kane ka namjop ka Lion SYA u dei u Deibormi Rangad ha kaba ula ioh ban khur iaka nam Man of The Match haka sien kaba ar hadien ba ula ialehkai bha.
U Deibormi marwei ula khyrwit 86 run na ka 79 bol bad ar wicket kaba la iarap shiklatdei eh iaka kynhun jong ka Lion ban ioh ban buh iaka thong kaba 207 bad liem 7 wicket na ka 35 over.
Nalor u Deibormi, u Heiyoomiki Ryngkhlem ula kamai 44 run naki 68 bol.
Katba ki nongkawang bol jong ka Lion kiba la ioh khur wicket ki dei u Wijan Pohleng-3 wicket naka 3 over bad u Peterson Lamare 2 Wicket naka 4 over.
Katba na ka liang ki nongkawang bol ka Cultural Youth Club Mowkaiaw u Grateful Lyngkhoi bad u Regardful Lapasam kila khur mar 2 wicket naki 7 Over.
Haba beh iaka thong ka Cultural Youth Club Mowkaiaw ka la lah ban tied tang 71 run bad liem lut baroh 10 wicket haka 14.4 over.
U Rangdamon Laloo ka Mowkaiaw ula kamai 24 run naki 22 bol.
Ka ophis jong ka of Sports & Youth Affairs Department ka la sei madan ia ka kynhun ialehkai athletics kaba 15 ngut ban mihkhmat ia ka jylla sha ka lympung ialehkai jong ka 67th National School Games 2024 U-17 Kynthei bad Shynrang.
Kane ka lympung ka long ha Patliputra Sports Complex, Kankarbagh, Patna naduh ka 6 haduh ka 9 tarik mynta u bnai Iaiong.
Ka thong jong ka jingpynlong ia kane ka lympung ka long ban tei ia ka met ka phad ka bor pyrkhat kaba koit ba khlain bad ruh ban lah ban sei madan ia ki sap ki talent ba nylla  khnang ba kin lah ban mih paw wat ha ki lympung bah ialehkai jong ka ri.
Ki kyrteng jong ki khynnah ki long na ka liang ki kynthei ki long Meli bad Kro Javelin Throw & Discus Throw.
Turoi Phawa Long Jump & 100 mts.
, Rukini RT Dkhar 800 mts & 400 mts.
, Enriyana G.Momin Long Jump, Kasanchi Donesa J.Marak 100 mts.
, Lyntijingkyrmen K.Jahrin 3000 mts.
, Anuskha Majong High Jump, Sibilda Maring High Jump.
Katba na ka liang kikhynnah shynrang pat kiba la shah jied ban mihkhmat sha kane ka lympung ki long Henry Yoga A.Sangma 100 mts, Bettingstar N.Marak Long Jump, Ioh I Ksan Lyngdoh100 mts & 200 mts, Percioustar Bey High Jump, Knerlang Phawa 1500 mts & 3000 mts, Ram Shylla 1500 mts & 3000 mts, Rones Taro  Long Jump & High Jump.
Ki Coaches ki long Biningstar L.Mawlong- Coach (Boys), Threza A.Sangma- Coach (Girls) Wickbond L.Mawlong- Manager.
Ka National People’s Party (NPP) kala kyntait jur ia ki jingkynnoh ba ka jingioh kurup ia ka pisa kaba 1 klur tyngka na ka kali kaba bud nadien ka kynhun ki kali (convoy) jong u Myntri Rangbah ka Jylla u Conrad Sangma hapoh ka jaka talasi ne check point ha Longding, Arunachal Pradesh ka don jingiadei bad une u National President ka party.
Ka Seng ka la ong ruh ba kano kano ka jingpyrshang ban pyniasoh ia kane  jingioh kurup pisa bad u Myntri Rangbah ka Jylla ka long ka bym don nongrim bad ka bym shongnia hangno hangno ruh.
Kum ban kdew ba ha ka sngi Palei ba la lah la ioh ban kurup ia ka pisa kaba haduh 1 klur na ka kali jong u heh ka Badri Rai company kaba bud nadien ka kynhun ki kali (convoy) jong u Myntri Rangbah ka Jylla u Conrad Sangma hapoh ka jaka talasi ha Longding, Arunachal Pradesh.
U Conrad u la don ha ka lynti na ka bynta ban leit sha ka jingialap ilekshon na ka bynta u kyrtong MLA  jong ka NPP ha Longding ka ban long ha ka 19 tarik mynta u bnai, kata kaba hap ha kajuh ka sngi ba pynlong ia ka Lok Sabha ilekshon.
“Ngim don jingtip ei ei ha kaba iadei bad katei ka jingjia shah bat jong katei ka kali tad haduh ban da iohi lyngba ki lad pathai khubor.
Ka party jong ngi ka kyndit shibun haba ka iohi ia kane ka khubor, bad kano kano ka jingthmu pyniasoh bad u National President ka NPP ka long ka bym don nongrim," ong u nongaiktien ka NPP u Bah Himalaya M Shangpliang.
U la ong ruh ba kane ka kali kaba la shah bat noh hapoh ka jaka talasi bad kaba lam sha ka jingioh kurup ia katei ka pisa kam don bynta ei ei ruh bad kane ka kynhun jong ki kali ba don u president ka party, kata ia kaba la pynthikna ruh da u Superintendent of Police ka Longding.
Nalor kata u nongaiktien ula bynrap ruh da kaba ong, “Ki kali jong ngi kaba kynthup ia ka kali ba don u president ki la pyndep ia ka jingshah talasi katkum ki kyndon ba la pyntreikam katkum ka model code of conduct ha kaba kam shym la lap ei ei ruh.
" “Kumjuh ha ka por ba la pynlong ia ka jingtalasi ia ki kali ha Kanubari check gate da ki bor pahara FST, SST bad ki bor pulit, ki kali ka party jong ngi ki la shah talasi kata kynthup ia ka kali ba shong u president bad u general secretary ka party nalor ka kynhun kaba synran ia u president.
Nalor kata ia ki kali pulit kiba synran ruh la talashi bha hynrei ym shym la lap ei ei ruh," u la ong shuh shuh.
U MP ka Seng Congress u Bah Vincent H Pala haka 4 tarik Iaiong, u la ong ba ka Seng Bharatiya Janata Party (BJP) ka la pynbor ia ka National People’s Party (NPP) ba kan phla sha ki paidbah ka Jylla ba ki dei ka juh.
“Ka BJP ka la pynbor ia ki ba kin phla sha ki paidbah ka Meghalaya.
Ka BJP ka kwah ban tip ia ka jingsngew bad ia ka bor jong ki paidbah nongshong shnong ka Meghalaya," ong u Bah Pala sha ki lad pathai khubor hadien ka jingialang ialap ilekshon ha Iawmusiang, Jowai, West Jaintia Hills.
Ia kane u Pala u la kdew halor ka jingkren ba dan shen jong u Myntri Rangbah ka Jylla u Conrad K Sangma uba la ong ba lada ki paidbah ki dang kwah ia u Myntri Rangbahduh Narendra Modi ba un wanphai ha ka bor ki dei ban vote ia ka NPP.U Pala u la ong ba kane ka jingkren jong u CM ka la pynpaw shai kdar ia kata ka jingiahapdeng ka BJP bad ka NPP.“Ha ka ilekshon ba la dep ki la ong ba kam don kano kano ka jingiadei hapdeng ka NPP bad ka BJP, hynrei mynta la pynpaw paidbah ia kane ka jingiadei jong ki.
Na ka liang ka Kong Ampareen ka la dep pynpaw naduh kaba sdang ba ka la don lang na ka bynta ban pyniajan hapdeng ka Delhi bad ka Meghalaya lyngba ka BJP.Dei na kata ka daw mynta la pynpaw pyrthei ia kane ka jingiadei jong ki hashwa ba kin pyrshang ban buhrieh," ong u Bah Pala.
U la ong ruh ba mynta ka la dei ka pali ia ka Congress ban pynpaw ia ka jingkhlain ka jong ka bad ia ka jingiatylli.
Ha kaba iadei bad ka jingong jong u nongaiktien ka NPP u Bah HM Shangpliang ba ka jingai vote ia ka Congress ka long kuma shong ha ka lieng kaba ngam, une u nongialam Congress u la ong, “U Bah Shangpliang u long uta uba ngi ong, ha Jowai phi bam na kajuh ka miej, hynrei hadien ba phi la kdang kumta ruh phi kawang da kajuh ka pliang ha Jowai.
" “Kiba bun na kine ki kyrtong ki long kumta, ki don bad ngi bad ki ialehkmen bad trei na ka bynta ka jingbha jong ka Congress, hynrei kaba ki la poi sha kawei ka kyrdan ki pyrshang ban pynjot pynpra ia la ka jong ka dur.
Kumta kat kaba u kren Nga tharai ka phalang sha lade," u la bynta shuh shuh.
Ka liang pyrshah Voice of the People Party (VPP) haka 5 tarik Iaiong, kala pyllait paidbah ia ka mat treikam ne manifesto ilekshon Lok Sabha kaba don 24 tylli ki mat, kata da kaba phaikhmat ban iakhun na ka bynta ban kynthup ia ka Meghalaya hapoh ka Article 371, ka ban aijingiada ia ka Jylla na ki ain ka Sorkar Pdeng.
Ia kane ka manifesto la pyllait da u Vice President ka party u Dr Kara H Shen ha ryngkat kiwei pat ki nongialam ka party ha ka jingialang bad ki lad pathai khubor ha Shillong.
Na ka liang ka VPP ka la sei da u General Secretary jong ka u Dr Ricky AJ Syngkon kum u kyrtong u ban ia aireng ha kane ka Lok Sabha Ilekshon na Shillong Parliamentary Seat ka ban long ha ka 19 tarik mynta u bnai.
Ka party ka la ong ba kan iakhun na ka bynta ban pynhap ia ka Meghalaya hapoh ka Article 371 khnang ban iada ia ka Jylla na ka jingtreikam jong ki ain ka sorkar Pdeng kiba ktah ia ka riti dustur jong ki trai ri trai muluk.
Ka Seng ka pynthikna ruh ban iakhun na ka bynta ban ioh pynrung ia ka ktien Khasi ha ka khyrnit kaba phra jong ka Riti Synshar Ri ne Constitution bad ban kyntiew ruh ia ka pule puthi ha ka Jylla bad ruh ban pyrshah halor ka jingpyntreikam ia ka ktien Hindu bad pynneh ia ka ktien English kum ka ktien ban pyndonkam ha kaba aijinghikai hapoh ki skul bad kolej kumjuh kum ka official language jong ka Jylla.
Nalor kata ka VPP ka la rai ruh ban ieng tyngeh ban pyrshah ia ka Uniform Civil Code ba la wanrah da ka Sorkar BJP.Haba pynpaw pyrshah ia ka jingpyntreikam ia ka Citizenship Amendment Act (CAA) ha Meghalaya, ka party ka la kular ‘Ban pynrung biang ia ka kyrteng jong ka Khasi bad Jaintia Hills hapoh ka preamble jong ka Bengal Eastern Frontier Regulation Act, 1873, namar ia kane la weng noh katkum ka Adaptation of Laws (Amendment) Order, 2019".
Nalor kata ka pynthikna ruh na ka bynta ka jingpyntreikam ia ka Inne line permit (ILP) ha Meghalaya khnang ban lah ban tehlakam ia ka jingwan rung kyrthep jong ki briew kiba nabar bad ban aijingiada ia ki trai shnong riewlum ka Jylla.
Haba ong em ia ka jingtih Uranium ha Meghalaya, ka VPP ka la ong ruh, “Ngi pyrshah ia ka jingwanrah lynti rel khamtam hapoh Rilum Khasi Jaintia kat bym pat lah ban pyntreikam ia ki lad jingiada ban tem ia ka jingwan rung jong ki briew kiba na bar ka Jylla.
" Ka VPP ka pynthikna ruh ban bishar biang ia ka resolution kaba iadei bad ka kam ia pynbeit pud hapdeng ka Meghalaya bad ka Assam bad ban dawa tuklar na ka sorkar Pdeng na ka bynta ban pynbeit ia ka kam iakajia pud ha ka thain Block I, Block II.Kumjuh ka l pynpaw ruh halor ka jingdonkam ban wanrah ia ka jingtreikam kaba shai, kaba khuid bad ka jinglah treikam bha hapoh ka sorkar khnang ban pynthikna ban pynurlong ia ki jingangnud jong u paidbah.
Shuh shuh ka la kular ruh ban kyntiew ia ka tulop bad bad ka jingai jingkyrshan na ka liang ka sorkar ia ki nongtrei ASHA, ban pynbha ia ki rukom treikam jong ki Anganwadi Centre ha ka Jylla bad ban kyntiew ia ka jinglong jingim jong ki nongtrei Anganwadi, ban pan jingkyrshan na ka sorkar ban shna shuh shuh ia ki lynti surok ha ka Jylla bad kyntiew ia ka jingpyniasoh hapdeng ka Meghalaya bad kiwei pat ki Jylla ba marjan kumjuh ban kyntiew ha ka liang ka digital technology ha ka Jylla hi baroh kawei.
Ha kajuh ka por ka VPP ka la kular ruh ban kyntiew ha kaba iadei bad ka jinglong jingim jong ki briew ha ka Jylla bad ban pynbha ia ki lad jingsumar kynbat khnang ban kyntiew ia ka koit ka khiah.
Ka la ong ruh ba kan pynleit jingmut ha kaba iadei bad ki lynti ropeway khamtam sha kito ki jaka kiba shem shitom ban lah pyniasoh lyngba ki surok khnang ban pynsuk ha ka leit ka wan bad ka khaii ka pateng.
Shuh shuh ka VPP ka la pynpaw ruh halor ka jingdonkam ban pynkynriah ia ki katto katne ki ophis ka sorkar pdeng na ki jaka kiba la khapngiah ha ka nongbah Shillong khnang ban lah ban pynduna ia ka jingdheng kali bad ban kham pynsuk ha ka liang ka leit ka wan.
Ka kynhun ki rangbiria ka Laitkyrhong ‘B’ (Hima Khyrim) bad u Balastar Rynjah na Hima Khyrim ki long ka kynhun lahduh ne u namtam ha ka sngi jong ka iakob siat khnam Rongbiria Ki Hima Ka Ri Hynñiewtrep kaba 31 kaba la pynlong ia ka da ka Apphira Archery Committee, ha madan 2nd Ground, Polo, Shillong, kaba la long haka 4 tarik u Iaiong 2024.
Ha ka jingiakhun kba para marwei ki rangbiria baroh kiba la mih madan ban iashim bynta ki 262 katba ha ka jingiakob siat kynhun la iashim  bynta da 74 tylli ki kynhun.
Ka jingiakhun kaba itynnad bad ba iakhaid bha ka dei ha ka phainal ka iakob siat kynhun hadien ba ha ka kylla iakhun kaba nyngkong ki rangbiria jong ka Laitkyrhong ‘B’ Hima Khyrim ba la mihkhmat da u Shailangstar Khongsngi, u Kobinroy Khongsi bad u Teiborlang Warbah ki la la lah ban shu jop salit tang da shi khnam pyrshah ia ka kynhun ki rangbiria jong ka JTC ka Hima Khyrim, ba la mih khmat da u Justwell Nongspung, u Chesterling Kharumnuid bad u Teirius Marbaniang  ha kaba ka jingiakhun hapdeng ki rangbiria  jong kine ki artylli ki hima ka kut noh da 5-4.
Haba phai pat sha ka iakob siat kaba para marwei nalor u Balatstar Rynjah uba la rah ia ka nam kum u namtam ne u lahduh jong kane ka jingiakob, u Bankerlang Kharduit ka Hima Mylliem bad u Batskhem Ïawphniaw  na Hima Mylliem ki la wan ban bat ia ka kyrdan kaba ar bad kaba lai jong kane ka jingiakob.
Ha kane ka kynti ka khusnam sha ka Hima kaba la rah ia ka nam kum ki lahduh ha ka iakob siat kynhun ka long 35 hajar tyngka, katba kaba wan ba-ar bad ba lai ki la ioh ban khung ia ka song pisa kaba long 15 hajar bad mar 5 hajar tyngka.
Nalor katta ka kynhun ka Laitkyrhong ‘B’ ka Hima Khyrim ka la ioh ba kan rah ia ka nam jong ka stieh Bormanik Syiem kaba dei ka nongkynti jong ka komiti, ia kaba la ai sngewbha noh pat sha kane ka kynhun da ka stieh khun (replica).
Haba phai sha ka iakob siat kaba para marwei ka khusnam pisa u nam tam ne lahduh ka long 15 hajar tyngka ryngkat bad u nam’ rupa’, katba u Bankerlang bad u Batskhem kiba wan ban bat ia ka kyrdan kaba ar bad kaba lai, ki la ioh ba kin khung ia ka song pisa kaba 7 hajar bad 3 hajar tyngka.
Ha kane ka sngi ki la don ar bynta ki prokram ha kaba ha ka por mynstep kaba dei ka pali ka jingpynher lama ia kane ka jingiakob u kongsan ba la wan ban ia don lang dei u Pa’iem Ainam Manik Syiem, Syiem ka Hima Mylliem bad ha ka por janmiet pat kaba dei ka bynta kaba ar kaba sam ia ki khusnam  sha ki nongjop u kongsan ba la wan ban ia sakhi lang dei u Deputy Syiem ka Hima Nongkhlaw u Pa’iem Kestonbel Manik Syiemlieh.
Ha shwa ka jingsdang ia ka jingiakob, ka la don ruh ka nguh ka dem kaba la pyndep da u riew tymmen riew san u Rgh Skor jala ia kaba la pynshit pynshngain ia kane ka sngi da ka jingiadon lang ki khmat rangbah nongialam  jong ka Seng Khasi Kmie, Seng Khasi Mawlai, Seng Khasi Pynthorumkhrah, Seng Khasi Ri Raij Laban, ki dkhot nongkit kam ka Apphira Archery Committee, katba ia ka jingialang la pyniaid ia ka da u Rgh Paia B Synrem.
Na ka liang ka Apphira Archery Committee ka shim ia kane ka kabu ba kan ai khublei kyrpang ia ka ophis u Deputy Commissioner uba la ai jingbit ban pynlong ia kane ka rongbiria, nangta ia ka Centre Point Group of Enterprise  (CPGE) bad kumjuh ia ki bor kiba dei khmih ka Shillong Recreation Ground Trust bad kumjuh ia ka Shillong sports Association ban ioh ban pyndonkam ia ka madan Polo.
Ka jingai khublei ka leit ruh sha baroh ki rangbiria jong ka bri Hynñiewtrep Hynñiewskum, kiba la poi ryntih lang shriak ban wan iashim bynta bad pynphuh pynphieng kaba da shisha ka da long artad ka sngi kaba jop bad ka dak jong ka jingtehsong ia ka ri bad ka jaidbynriew.
Ka seng Kur Lamare Jaintia Pyllun (KLJP) ka dap da ka jingsngewsih bad jingsngew khia kaba jur halor ka jingshah pynīap dusmon U Rinal Lamare (64 snem) uba na ka shnong Barato, West Jaiñtia Hills ha ka 3 tarik mynta u bnai.
Ka seng ka pynrem jur ia kum kine ki riew thrang snam ki bym salia ban shim jyndat ia ka jingim balui lui jong ki mynsiem ba kordor.
Halor kane ka jingshah pyniap dusmon, Ka Kur Lamare Jaintia Pyllun ka kyrpad jur ïa ki bor jong ka aiñ lyngba ka tnad pulit ba kan shimkhia ïa kane ka kam bad ban kem mardor ïa ki runar kiba donkti ha kane ka kam pynïap briew bad ban pynshitom ruh ia ki katkum ki bor jong ka aiñ.
Ka seng ka phah ruh ïa ka khubor jingsngewlem sha ki ba ha īing ha sem jong U (L) Rinal Lamare bad kyrpad ia U Blei Trai Kynrad Nongbuh Nongthaw ba un kyrkhu kyrdoh ïa ka īing ka sem jong ki.
Ka jingpyllait mynta ia ka Jylla Meghalaya na ka jingtreikam jong ka Citizenship Amendment Act (CAA) ka dei tang ka buit ilekshon jong ka seng BJP, ong u MDC ka Congress napoh Jowai North constituency u Bah Brighstar Chyrmang ha ka jingkren ialap ilekshon na ka bynta u kyrtong ka Seng Congress u Bah Vincent H Pala ha ka shnong Raliang, West Jaintia Hills hynne ka sngi Palei.
U la maham ruh ba lada ka BJP ka wan biang ha ka bor ha Delhi khlem pep kan pyntreikam noh ia ka CAA ha kane ka Jylla Meghalaya.
Nalor kata u la ong ruh ba ka jingbym pyllait ia ka bhah khajna na ki mar pohkhyndew da ka Sorkar Jylla sha ka JHADC ki nongtrei bad ki MDC jong ka JHADC kim shym la ioh tulop mynta la bun bun bnai.
Kumta u la kyntu ia ki paidbah ba ki dei ban ban jied biang u Bah Pala kum u MP  namar ba u long u MP ba la kham tbit kumta u lah ban ioh ia ka shuki Myntri hapoh ka sorkar Pdeng ha kane ka kynti lada ka Seng Congress ka wanphai ha ka bor.
Katba u Bah Emlang Laloo kyrtong Seng Congress na ka 1-Nartiang constituency ha ka eleshon MLA ba dang shu dep ha ka jingkren ula ong ba katkum ka jinglong jingman ka sain hima sima ha ka Ri India, mynta ki don tang ar kynhun, ka NDA kaba thmu pynduh pyndam ia ka Riti Synshar Ri ne Constitution bad ka synshar paidbah ne Democracy bad ka kynhun INDIA kaba iakhun ban pynneh pynsah ia ka Constitution bad Democracy.
Haba phai pat sha ka jinglong jingman ha jylla Meghalaya mynta, u Bah Laloo u la ong ba mynta tang ki Super Level ki kamai ki pahuh katba kita ki High Level bad ki Medium Level ki la duh kam duh jam.
U la ong ba lada ka Congress ka wan biang ha ka bor kan pyntreikam noh ia ka Minimum Support Price na bynta ki mar rep khnang ba ki nongrep kin ym jynjar bad u la ai nuksa ruh ba ka dor jong u synsar ka hiar bha mynta bad ki nongrep kiba thung synsar ki ud ki lyniar.
Katba u Chief Executive Member (CEM) barim ka JHADC u Bah Madonbai Rymbai u la ong ba yn ym lah satia ban pynkylla ia ka Reservation Policy namar ladep  iasoi soskular hapdeng ki nongialam mynshwa.
U President ka Mowkaiaw Block Congress Committee (MBCC) u Bah Rikut Parien ula ong ka kyrtong jong ka seng NPP ka Kong Ampareen Lyngdoh ka dei ka MLA barim jong ka Seng Congress bad ynda ka la heh ka la san ka la tbit kum ka MLA ka iehnoh ia ka Seng Congress bad mynta ka bein ka khoh kylla ia ka Seng Congress.
Haba pynkynmaw ia ki jingnoh synniang jong ka Seng Congress, u Bah Rikut u la ong ba ka Seng Congress ka la wanrah ia ka NEIGRIHMS ha Meghalaya, ka la pyntreikam ia ka bylla shispah sngi ne ka MGNREGS bad ia ka Smart Card ban sumar sukher haba pang ba shitom.
U la ong ruh ba ka khlam COVID-19 ka la long ka kabu ksiar ia ka Sorkar NPP ban bamsap da ki spah klur ha ka jingai daw ba ai jingiarap sha ki briew kiba duk bad sha ki nongrep hynrei kita ki jingiarap baroh ki khlem poi satia sha kiba dei hok ban ioh.
Shuh shuh u Bah Rikut u la ong ruh ba tang kita ki briew hapoh ka kynhun High Level kiba ioh ban tih bad shalan dewiong beain bad kane ka jingleh ka la wanrah ia ka jingduh nong kaba khraw ia ka pla tyngka jong ka Sorkar.
Kumta ruh u la maham tyngeh ia ki paidbah ba lada ki jied ia ka Seng NPP ha kane ka eleshon ka mut ba ki jied ia ka seng BJP.Hadien shiphew snem ba la ap ban ioh ia ka jingbishar kaba hok, ka iingbishar District and Sessions Judge, West Jaintia Hills District, Jowai ha ka 3 tarik mynta u bnai ka la rai pynrem ia u Salbinal Nangbah bad u Belting Tyngkra kiba dei na ka shnong Mynkrem da kaba set phatok shi jingim namar ka jingdonkti ha kaba pyniap dusmon ia u Prodic Nangbah uba dei na kajuh ka shnong ha ka jingjia kaba la jia naduh u bnai Jymmang 2014.
Na ka liang ka Kashari ka la dain kuna ruh ia kine ki arngut mar T.5000 bad hukum ba kin siew ia ka bai lutksan kaba T.300,000 lak sha kiba haiing hasem jong une u lanot.
Na ka liang u Superintendent of Police, WJH u la ong ba ki bor pulit ka Nartiang PIC ki la ioh pdiang ia ka jingujor ejahar ha ka 06.05.2014 halor ka jingshah pyniap dusmon jong u Prodic Nangbah ha ki laingut ki runar kiba kynthup ia u Chalbinal Nangbah, u  Salbinal Nangbah bad u  Belting Tyngkra.
Hadien kane la rejistar case katkum ka Jowai PS case No.120(5)14 U/S 302/34 IPC, bad hadien ba la pynlong ia ka jingtohkit la chargesheet da u SI u Bah C Lamare.
Hynrei, katba dang iaid ka jingshim bishar uwei napdeng kitei ki laingut kiba la shah kynnoh donkti, kata u Chalbinal Nangbah u la khlad noh ha ka 6.04.2017.
U Nongaiktien ka National People’s Party (NPP) u Bah Himalaya M Shangpliang haka 4 tarik Iaiong u la ong ba ka jingai jingkyrshan bad vote ia ka Congress ka long kumba shong ha ka lieng kaba ngam.
U Bah Shangpliang u la pynpaw ia kane kum ka jingkynthoh kylla ia u nongialam ka Seng Congress uba dei u MP ba mynta u Bah Vincent H Pala halor ka jingkynnoh ba ki paidbah kin shu tih iala ki jong ki thliew jingtep lada ki ai ka jingkyrshan bad vote ia ka NPP namar ka dei tang ka syrngiew jong ka BJP.“Mano ba kwah ban shong ha ka lieng kaba ngam? Ha ka jaka ban vote ia ka Congress, kan kham bha ia ki paidbah ba kin vote ia ka NPP ka ban pynthikna halor ka jingwan jong ki kam pynroi sha ka jylla Meghalaya," ong u Bah Hima.
Nalor kata u pynkynmaw ruh ba ka NPP ka dei ka paralok jong ka kynhun synrop NDA ba la ialam da ka BJP hapoh ka sorkar pdeng naduh ka por jong u (L) Purno Agitok Sangma bad u Myntri Rangbahduh Atal Bihari Vajpayee.
“Kam dei satia ka kynhun synrop kaba dang shen hynrei kane ka kynhun synrop ka la don naduh ka por jong u (L) PA Sangma uba la iakhun ruh ia ka ilekshon na ka bynta ka kam President jong ka Ri India," u la ong.
Nalor kata u la ong ruh ba ka Congress kam don satia ia ka lawei hapoh ka Jylla ne ha ka sorkar Pdeng.
“Kan long ka bym don jingmut ia ki paidbah ba kin kyrshan biang ia ka Congress namar ka bainong ka long ban hap shong biang ha ka liang pyrshah.
Dei na kata ka daw ki paidbah ki dei ban kyrshan ia ka kyrtong ka NPP ka Kong Ampareen Lyngdoh khnang ba kan lah ban wanrah ia shibun ki kam pynroi ia ka thain Rilum Khasi Jaintia bad ia ki paidbah nongshong shnong," u la bynrap.
Kumjuh u Bah Shangpliang u la kynnoh ruh ba ki paidbah ki la bteng ban nang iai mih na ka party Congress man la ka sngi.
“Kiba bun ki la wan ban pyniasoh sha ka NPP hashwa ba ka lieng jong ka Congress kan ngam jyllop bad ngi khmih lynti ba kin dang don bun shuh shuh ki nongtrei ka Congress ki ban wan pyniasoh sha ka NPP ha kine ki khyndiat sngi ki ban dang wan," ong une u nongaiktien ka NPP.Katkum ka jingong ka jong u, ki don arngut ki MDC ba mynta ka seng Congress ha ryngkat ki spah ngut ki nongtrei na kylleng ka Jylla kiba la mih noh na kane ka party bad wan pyniasoh sha ka NPP.Ka Mupliang Cricket Club ka la pynliem iaka Phramer Cricket Club da 20-run haka jingialehkai District Cricket League 2024 kaba la pyniaid da ka West Jaintia Hills District Cricket Association (WJHDCA) ha madan Khliehtyrshi Mini Stadium haka 4 tarik Iaiong.
Ka Mupliang kaba la jop iaka toss kala bat shuwa ha kaba kala buh iaka thong kaba 172 run naki 28.5 over bad liem baroh 10 wicket.
U Byforcestar Dhar ula tied 42 run naki 33 bol, u Wanker Sana ula tied 35 run naki 31 bol bad u Echwa Phawa ula tied 22 run naki 25 bol.
Naka liang jong ka Phramer u Deimiki Rabon ula pynhap 4 wicket naki 5 over, u Iaineh Suchiang u pynhap 2 wicket naki 5 over bad u Hamm Lyngdoh 2 wicket naki 4.5 over.
Haba beh iaka thong ka Phramer ka la lah ban tied 151 run naki 25.5 over bad liem baroh ki wicket.
Na ka liang ka Phramer u Denis Lyngdoh ula tied 17 run naki 28 bol, u Sauni Nongtdu ula tied 15 run naki 14 bol bad u Pyrkhat Sari ula tied 15 run naki 21 bol.
Katba na ka liang ka Mupliang u Saunihi Patwet ula pynhap 2 wicket naki 7 over.
Iaka nam Man of the Match la ioh da u Saunihi Patwet jong ka Mupliang Cricket Club.
Ka Khasi Students’ Union (KSU) East Jaintia Hills District Unit ka la ioh ban rakhe ia ka ‘Sngi Kyrsiew Ri’ lane ka ‘Khasi National Awakening Day’ haka 4 tarik Iaiong ha ka jingialang ba la pynlong hakhmat u dur mot sahnam jong u Woh Kiang Nangbah hapoh ka District headquarter ha Khliehriat.
Ha kane ka jingrakhe la ia don lang kiwei pat ki para sengbhalang kiba kynthup naduh ka FKJGP, HNYF bad ka AJYWO nalor ki seng ki nongniah kali kamai.
Nalor kata ha kane ka jingialang ka Seng ha ryngkat bad ki paralok sengbhalang kiba la wan iashim bynta lang ki la pynlong ruh ka jingthang ia ki kyndon jong ka Citizenship Ammendment Act (CAA) 2019 rules bad pynpaw iaka jingpyrshah bad dawa ruh ban pyntreikam iaka Inner Line Permit ha Jylla.
Shuh shuh shi bynta ban pynpaw ka jingpyrshah jur halor ka jingthmu jong ka sorkar ban wanrah ia ka lynti rel sha ka thain East Jaintia ka seng ka la sam ruh ia ki kot lyngkdop ba la pynkhreh da ka lad pathai jong ka seng sha ki paidbah ha Khliehriat shibynta ban pynsngewthuh sha ki paidbah kumno ba ka jingwan jong ka lynti rel kan ktah ia ka thain bad ia ka jylla hi baroh kawei.
U Deputy Commissioner (Supply) u la pynbna paidbah ba la pyllait ia u khaw AAY, PHH bad u Non-NFSA na ka bynta u bnai April, 2024 sha baroh ki wholesalers na ka bynta ban pynpoi sha ki FPS centre naduh 8 haduh 10 tarik Iaiong 2024.
U bhah khaw Antyodaya Anna Yojna (AAY) yn sam ha ka jingioh ka ba  35 Kgs  shi khlieh shibani bad ymdonkam siew dor (free of cost) Katba ki nongioh myntoi kiba don iaka card rashon Priority Household (PHH) yn sam ia u khaw ha ka jingthew kaba 5 Kgs  shi khlieh shibani bad ymdonkam siew dor (free of cost) Non- NFSA yn sam ha ka jingioh ka ba  7.215 Kgs shi card/iing ha ka dor ba la pynbeit da ka Vigilance Committee bad ym dei ban die tam ia ka dor Rs.14/- shi kg.
U Deputy Commissioner y la bthah ia ki FPS dealer ba ki die ban wan shim, ia ki permit na ka ophis jong u Deputy Commissioner (Supply) bad ban sam pyndep hapoh 10 tarik Jymmang 2024 khlem pep da ka ba pyndonkam ia ki e-pos machine (online).
U Vice President ka BJP ka Jylla uba dei ruh u MDC ka Tura u Bernard N Marak haka 3 tarik Iaiong, u la dawa pan map na u MLA ka NPP na Mahendraganj u Sanjay A Sangma halor ka jingkynnoh kynthoh pyrshah kaba ktah jur ia ki nongkyrshan jong ka BJP hapoh Garo Hills.
Ha ka shithi sha u National president ka NPP uba dei ruh u Myntri Rangbah ka Jylla u Conrad K Sangma, u Marak u la ong, “Lyngba ka jingkyrpad jong ki nongkyrshan ka BJP bad ki nongshong shnong kiba dei ki Hindu hi baroh, Nga kyrpad ba u Sanjay Sangma u dei ban pan map mardor.
Kane ka jingpan map ka jong u ka dei kaba kongsan khnang ba kan ym ktah ia ka jingsngew jong kiba bun ki nongkyrshan ka party bad khnang ban lah ban pynkohnguh ba kin aijingkyrshan ia ka NPP." “U (MLA) u dei ruh ban kiar na ki jingkren kiba banbein kum kane kaba la jia pyrshah ia ki nongkyrshan ka BJP bad khamtam kito ki nongshong shnong kiba dei ki Hindu," u la ong.
U la ong ba ka BJP ka la shim ia ka NPP kum ka paralok synrop bad ka la ju iai kyrshan ia ka NPP ha kine ki snem kiba la leit noh ha ka por ba pynlong ia ki ilekshon Lok Sabha.
Nalor kata une u MDC ka BJP u la ong ruh ba ka party BJP ka la burom ia ka hukum jong ki nongialam napoh Delhi na ka bynta ban ai ka jingkyrshan ha kane ka ilekshon Lok Sabha ka ban wan da kaba weng noh ia ka jingthmu pynieng kyrtong, hynrei ki jingkynthoh pyrshah ia ki nongkyrshan ka BJP lyngba ka jingkren jong u Sanjay Sangma MLA ka Mahendraganj ha ka jingialang kaba u CM ruh u la ia don lang ka ktah jur ia ka jingsngew jong ki nongkyrshan ka BJP khamtam kito ki nongshong shnong kiba dei ki Hindu hapoh Garo Hills.
U Marak u la ong ba une u MLA Sanjay Sangma u la pynjah burom ia ki jaidbynriew Koch, Hajong bad kiwei pat ki bar jylla kiba dei ki nongshong shnong Hindu hapoh Garo Hills da kaba kam ba kim don jaka shuh ban vote shano shano ruh namar ka NPP ka la pynshong noh ia u kyrtong ka BJP.Ka Apphira Archery Committee mynta ka sngi ka la shim pat ia ka sien jam kaba 31 ba kan pynlong ia ka iakob siat khnam ba tip ia ka kum ka Rongbiria Ki Hima Ka Ri Hynniewtrep, ia kaba la pynlong ia ka ha madan 2nd Ground, Polo, Shillong ia kaba la iarap ban kyrshan ia ka da ka Centre Point Group of Entrepreneur (CPGE), bad ka sien ba nyngkong eh ba la pynlong ia kane ka jingiakob siat khnam ka dei ha ka 4 tarik u nai Iaiong jong u snem 1990.
Ban sot na ka jingkren maitphang u Rgh Paia B Synrem, u pyntip ba naduh u snem 2020 haduh u snem 2023, ka committee kam shym la lah ba kan pynlong ia kane ka jingiakob hadien ba ar snem la lap ba wan ban lyngshop noh ka khlam kangoh Covid 19 bad ha ka juh ka por kaba u Rangbah Sumar Singh Sawian  (bam kwai ha dwar u Blei) um shym la don hapdeng kamet kaba koit ba khlain tad haduh ka sngi ba un da khlad noh na kane ka sla pyrthei.
Hynrei kiba bun na ki riew Rangbah kiba la juh sakhi ia kane ka rongbiria naduh ka por u Rgh Sumar ki la leit ban pynsngew khamtam ha u Chairman u Rgh Wanllamphang Roy ba donkam ban pynkhie  im beit ia kane.
Shuh shuh u Rgh Paia u la ieng ruh ban pynkynmaw ba balei ba ka committee kjala jied ia kum kane ka sngi ka 4 tarik u nai Iaiong ban pynlong ia kane ka rongbiria jong ki hima ka ri hynniewtrep,  ka long ba kane ka sngi ka don ia katta ka bynta kaba kongsan ha ka history jong kane ka jaidbynriew, namar ba dei ha kum kane ka sngi jong ka 4 tarik u Iaiong 1829 ba u Pa’iemTirot Sing Stiem, u Syiem ka Hima Nongkhlaw u la ieng ban ialeh pyrshah ia ka jingthombor  ka synshar nongwei ha kito ki por  kaba dei ka East India Company.
Shuh shuh u la ieng ruh ban pynkynmaw biang ha kane ka sngi ba ka thong jong kane ka committee ruh ka long ba kumba la iatip ba ka ri Khasi kaba dap kaba donm ia la ki jong ki Hima ki Elaka bad Sirdarship bapher bapher naduh na ri lum Khasi shaduh ka ri lum Pnar ba kynthup ruh naduh ki Doloi, ki Syiem bad ki nongsynshar trai ri trai muluk ba synshar ha la ki jong ki it ki hima.
Katba na ka liang u Pa’iem Ainam Manik Syiem, Syiem ka Hima Mylliem ha ka jingkren kum u kongsan u la pynpaw ba kumba ia tip ba ka rongbiria u Khasi ka dei kaba la sdang naduh ki por u kulong kumah ha kaba la ai sngewbha da katta ka ‘Meikha’ sha ki khun ki khun jien jong u lum ‘Ka Meikha’ kaba la tip mynta kum u lum Kamakhya hapoh ri thor jong ka Assam.
U Pa’iem Ainam u la bynrap ba la ai sngewbha sha ki khun ki hajar jong ka ri ki Hynniewtrep Hynniewskum ban pynneh pynsah ia kane ka rongbiria.
U Pai’em Ainam um lah ban khlem da ai khublei ia u Rgh Sumar Sing Sawian (bam kwai ha dwar u Blei) namar ka jingiohi jngai ka jong u, uba la lah ban pynlong ia kane ka rongbiria da kaba u la lum lang  ia baroh ki Hima Khasi.
Ha shwa ban pyntyllun shakhmat ia kane ka rongbiria, ka la don ruh ka nguh ka dem kaba la pyndep da u Riew Tymmen Riewsan u Rgh Skor Jala.
Ki riew pawkhmat kiba la wan ban sakhi ia kane ka jingplie ia ka rongbiria ka kynthup naduh u President bad General Secretary ka Seng Khasi Kmie u Rgh O.Pyngrope bad u Rgh Hainess Marbaniang, nangta u bah Danny Pariat ba dei u nongialam  jong ka kynhun ka SRGT, la sakhi lang ruh da u President jong ka Seng Khasi Mawlai, Seng Khasi  Ri Riad Laban bad Seng Khasi Pynthor, ki nongkit kam ka Apphira Archery Committee bad khamtam eh ki rangbiria kiba la wan  na kylleng sawdong jong ki it ki hima ka bri u hynniewtrep.
Ka Sengbah Ki Nongshat Nongkheiñ ka Bri Hynñiewtrep u Hynñiewskum hakhmat ka long hok ba tynrai haka 3 tarik Iaiong 2024, ka la pynlong ia la ka jong ka nguh Blei ka dem Blei kaba shi sien shi snem ka jong ka, ha ka shlem treikam kaba don ha ka shong Bañiun.
Kat kum ka jingiakren bad u dkhot ka seng u Rgh Teibor Roy Khonglam ba la seng ia ka Sengbah Ki Nongshat Nongkhein ha ka 21 tarik u Naiwieng 1982 bad kane ka nguh Blei ka Dem Blei kaba mynta, ka dei pat kaba ha kum kane ka sngi ha u snem 1983 ba ka Sengbah ka shim ia ka sien jam ban pynlong ia la ka nguh Blei dem Blei kaba nyngkong eh ka jong ka.
Nalor katta u Rgh Teibor u pyntip ba ka Sengbah ka juh pynlong ruh ia ka ksan rngiew ia ki riew tymmen riew san.
Haba iadei bad ka nguh Blei dem Blei kaba mynta ka sngi, la juh sdang nyngkong da ka suit lama, kaba long kum shi bynta ka jingkhot ka jingpyrta ia ki Blei ba kin wan ban hiar ban syntuid, ba kin ai ia ka kyrkhu ka kyrdoh, khnang ba ka seng kan ioh ia ka bor Blei ban pyndep ia ki kam ki jam kumba la seng.
Kumta ha kane ka suit lama la pyndep ia ka niam ka rukom da u President u Rgh Pranshon Jala da kaba u la iapan na khmat u kynrad ia ka kular ka jutang kaba hok, khnang ba kan neh kan skhem  ka jutang hapdeng u briew bad u Blei.
Hadien ba la dem ka nguh ka dem ka la dei pat ka pali ban pynher ia ka lama jong ka seng kaba mynta ka sngi la kyntiew ia ka da Treasurer ka Sengbah I Dr M.Blah.
Ka bynta kaba ar ka dei ka knia ka khriam halor ka duwan ka dupat, kaba hangne la pyndonkam ia artylli ki syiar kawei dei ka syiar kynthei bad sa uwei pat dei u  syiar shynrang.
Ia ka syiar kynthei la pyndonkam ha kaban nguh ban dem ia ka meiramew ban khot ban pyrta ia ki Blei ba kin wan ryngkat bad hangne  ruh ia ka lehniam lem bad ia ka jingknia man la u snem la pyndep ia ka da u President.
Hadien kane u vice president ka Sengbah u la shim pat ia ka bynta ban pyndep ia ka knia ka khriam sa ha u syiar shynrang kaba long kum ka dak ka nguh ka dem ia ki ryngkew ki basa, ba long ki nongker ki nongda ne kum ki shipai Blei kiba ker ba da ia u khun bynriew na baroh kiei kiei kiba thmu ban wan pynjot ban pynsniew ia u khun bynriew.
Nalor kane la pynbud pat sa ia ka dwai um kaba mut ka jingpynshong Blei pat ia ka um bad ia kane ka kam la pyndep ia ka da u Organising Secretary ia kaba la juh sam paidbah ruh ba kin ioh ban rah rneng pat sha la iing ban pyndokam kum ha kaban sum ban sleh ban sait ban khlieng bad dih  ban bam, bud pat saka jingdwai khaw ne ka jingpynshong Blei ia u  ban ioh ban ia bam  khyndiat khynsoit uban long u khaw eh u khaw khlain ban ia rah sha la iing bad ban ia thep ha la I pla  ban long kum u nongiada ia u khun bynriew.
Ka khubor kaba u Rgh Teibor u kwah ban sam lem sha ki parakur kur parakha ba bat ba ksoh rydin ha la ka niam hok kaba tynrai hi ka long kumba ka kyntien kaba ong ka hok kaba tam, kaba kum ka Sengbah ka juh kwah ba kane ka thong kan janai ha la ka jong bad bym dei ruh ruh ban klet ia la ka jong ka tynrai namar hangne shong ka hok.
Hadien ka jingap khmih lynti kaba la iaid mynta la jan dap 19 snem kynthih, kiba haiing hasem jong u Rishanki Biam u lanot ba la shah pyniap ha kaba khatduh ki la ioh ia ka jingbishar hok hadien ba ka Kashari u Session Judge ha West Jaintia Hills District, Jowai, ha ka 28 tarik u Lber ba la dep ka la pynbna ia ka rai pynrem pyrshah ia u Aloi Suiam da kaba set phatok shi jingim.
U Superintendent of Police ka WJHD lyngba une u kyrwoh u la ong, “Ha kaba khatduh la pynioh ia ka jingbishar hok hadien ba ka Kashari u Session Judge, WJH, Jowai lyngba ki sakhi satar kiba biang la shem ba u Aloi Suiam u dei uba donkti ha ka kam pyniap ha kaba la rai pynrem ia u hapoh ki kyndon Section 302 IPC, kata ban set phatok shi jingim.
" Ha kajuh ka por ka Kashari ka la hukum ruh ia une u runar ba la shah rai pynrem ba un hap ban siew ia ka kuna kaba long T.3 lak sha kiba haiing hasem jong utei u lanot ba la shah pyniap.
Katkum ki pulit la ong ba ha ka 06.09.2005, ki la ioh pdiang ia ka jingujor ejahar na u Bah Linus Sumer uba dei u kpa jong u lanot ba la shah pyniap u Rishanki Biam, da kaba kynnoh ba u Aloi Suiam u la pyniap dusmon ia u khun jong u ha ka jingjia kaba la jia ha ka 29.09.2005 hapoh ka shnong Saphai.
Hadien kane la rejistar ia ka case hapoh Jowai PS Case No.121 (9) 2005, hapoh ki kyndon Section 302 IPC, ha kaba ia ka jingtohkit la shimti da u SI u B Singh.
U Superintendent of Police ka East Khasi Hills, u Rituraj Ravi haka 3 tarik Iaiong u la ong ba ka jingkem noh ia ki arngut ki dkhot jong ka Khasi Students’ Union (KSU) ha kaba iadei bad ka jingjia shah pyniap jong ki arngut ki bar Jylla ha Ichamati, Shella Block ka long halor ka nongrim jong ki sakhi satar kiba khlain.
Haba kren sha ki lad pathai khubor, u Ravi u la ong, “Ngi la pynlong ka jingtohkit halor kane ka jingjia shah pyniap kaba la jia naduh ka 27 tarik u Lber ba la dep katkum ki kyndon jong ka ain bad kane ka la long kaba seisoh katkum ki sakhi satar kiba ngi la ioh lum, kata lyngba ki jingiathuh da ki sakhi bad katkum ki jingioh lum lyngba baroh ki scientific data kiba ngi la ioh lum ha kaba iadei bad kane ka jingjia.
" Kine ki arngut ki dkhot ka KSU -South Khasi Hills kiba la shah kem noh ha ka miet sngi Nyngkong ba la lah  ki dei kiba la tip kyrteng kum u Shanborlang Shati bad  Mesadapbor Skhembill.
U SP u la ong ruh b ki paidbah kiba don kumba 300-400 ngut ki la ialum hapoh Sohra PS ban pynpaw pyrshah halor kane ka jingshah kem jong kine ki arngut, hynrei kane ka jingiakhih ka la long da ka lynti jong ka jingjaijai bad tang hadien katto katne por ki la ia mih noh na kane ka jaka, kata hadien ba ngi la pynshai ba ngi dang pynlong ka jingtohkit ia kine ki arngut bad ba ka ain kan leh hi ia kaba donkam.
Une u heh pulit u la ong ruh,"Halor kane ka jingjia, ngi kwah ban pynpaw ba ngi la iaid katkum ki sakhi satar kiba ngi la ioh lum ha ka por ba pynlong ia ka jingtohkit bad ia kane la pyntreikam katkum ki kyndon jong ka ain.
Naduh katei ka sngi ba la jia ka jingshah pyniap ngi la pynlong ia ka jingtohkit na baroh ki liang.
" Shuh shuh u la ong ruh ba na ka liang ki bor pulit ki la long kiba peitngor bad pyrkhing ia ka jingpahara ha baroh kawei ka district, kata wat hadien ba u la kyntu ia ki samla ba kim dei ban shim ia ka ain ha la ki jong ki kti bad ban shah ia ka ain ba kan leh ia kaba donkam.
Hashuwa kane ki dkhot ka Khasi Students Union (KSU) kila la leit tur shapoh Sohra Police Station ban pan ka jingpynshai ha kaba iadei bad ka jingshah kem jong ki arngut ki dkhot jong ka ha kaba iadei bad ka jingjia shah pyniap ba dang shen jong ki arngut ki bar jylla hapoh Ichamati, Shella Block, East Khasi Hills.
Na ka liang ki paidbah na ki bynta bapher bapher jong ka thain Sohra ruh ki la wan ban pyniasoh ha kane ka jingleit tur jong ka seng hapoh ka jingialam u Assistant General Secretary ka KSU Central Body u Bah Rueben Najiar bad u president ka KSU-SKHD u Reebok Diengdoh.
Kine ki paidbah ki la ia pyrta bad pynrem jur halor katei ka jingshah kem jong kitei ki arngut ki dkhot ka seng ia kiba la tip kyrteng kum u Shanborlang Shati bad u Mesadapbor Skhembill bad dawa ban pyllait noh ia ki mardor.
Ha kane ka jingleit tur paidbah kaba la long ruh hapdeng ka jingpyrkhing pahara, ka la mih  ka jingiania kaba jur bad ki nongialam ka KSU ha kaba hadien la khot noh ia ki shapoh police station na ka bynta ban pynlong ia ka jingiakren ia sngewthuh.
Haba kren sha ki lad pathai khubor, u Najiar u la ong ba ka KSU ka la dawa na ki pulit ba ki dei ban kiar na kaba kem ia ki dkhot jong ka seng da kaba pynshong nongrim tang lyngba u mobile tower ia ka jaka kaba ki don.
“Watla ngim lah ban tuklar ha kaba iadei bad ka jingtohkit jong ki pulit, hynrei ki pulit hi ki la iai ban ba ki la kem ia kine ki arngut ki dkhot tang halor ka jingsuba namar ka jaka kaba ki don katkum ka jingkdew ia ka jaka kaba ki don lyngba ki mobile phone jong ki  ha ka por ba la jia katei ka jingjia ka jingshah pyniap," u la ong.
U la ong ruh ba ka jingkdew ia kiba bun ki dkhot jong ka seng kan pyni beit ha katei ka jaka namar ki la wan ban iashim bynta ha ka jingpynlong ia ka jingiakhih pyrshah Citizenship Amendment Act (CAA) ba la khot pynlong da ka KSU ha Ichamati ha ka 27 tarik u Lber ba la dep.
“Ngi la don ha kane ka jaka (Ichamati) namar ka jingialang pyrshah CAA kumta ka long ka jingshisha ba lyngba u mobile tower kan pynmih kumjuh.
Kumta lada ki pulit kim don ia ki sakhi kiba khlain ki dei ban kiar na kaba kem ia ki dkhot jong ngi tang lyngba ka jingkdew jong u tower.
Ki pulit ki la pyntip ruh ha ngi ba ki dang ap ia ka hukum ha kaba iadei bad kane ka bynta," ong une u nongialam ka KSU.Nalor kata u la kam ruh ba hadien ka jingiakhih da kaba thang ia ki rule jong ka CAA, ki dkhot ka seng mardor ki la iapra bad mih noh na kane ka jaka.
“Ngim don jingtip satia ha kaba iadei bad katei ka jingjia shah pyniap bad kane ka jingkynnoh ka dei ka jingthmu ban pynjah burom ia ka KSU da ki katto katne ki kynhn shim kabu namar ki tip ngi la wan hangne na ka bynta ban aijingiada ia la ka jong ka jaidbynriew," u la bynrap.
Haba pynpaw ka jingpyrshah halor ka jingwan kem ha ka por mynmiet myniong, u Najiar u la ong, “Ngi la kren shai sha ki pulit ba lada ki kwah ban iakren ia ki dkhot jong ngi, phone ia ngi, ngi kloi ban wan bad iakynduh namar ngim don bynta bad ngim don daw ruh ban sheptieng iano iano.
" “Ngim dei satia ki lehnoh kiba hap ban rieh.
Ngim don jaka ban phetrieh namar ngi dei ki seng samla pule," u la ong da kaba maham ruh ba ka seng kam banse ban shim da ki sienjam kiba tyngeh lada ki bor pulit ki pulom ban pynurlong ia ka jingdawa.
Nalor kata une u nongialam ka seng u la ther tyngeh ia ki pulit halor ka jingkloi ban pynpaw ia ki kyrteng jong kine ki arngut ki dkhot khlem pat lap ia ka jingdonkti ka jong ki ha katei ka jingjia.
Hynrei ha kaba iadei bad ka jingshah pyniap jong u dkhot ka KSU u (L) Lurshai Hynniewta ha Ichamati ha u snem 2020, ki pulit ki la buhrieh ia ki kyrteng bad aijingiada ia kiba shah kynnoh donkti.
Shuh shuh u la buh jingkylli ruh da kaba ong mano ban shim jingkitkhlieh halor kane ka jingpynthohbria lada shem ba kine ki arngut ki dkhot kim donkti ha katei ka jingjia.
Kham hashwa na ka liang ki nongialam ka KSU ki la pynpaw ruh ka jingpyrshah kaba jur halor ka jingpynpaw jinglong jong u heh pulit ha ka por ba kila leit ban pynlong ka jingiakren.
Ka West Jaintia Police Cricket Club kala pynliem iaka Moodymmai Cricket Club da 102-run haka jingialehkai ‘District Cricket League 2024’ kaba pyniaid da ka West Jaintia Hills District Cricket Association (WJHDCA) kaba long ha madan Khliehtyrshi Mini Stadium haka 3 tarik Iaiong.
Kaa West Jaintia Police Cricket Club kaba la iohlad ban bat hadien ba la ailad ka Moodymmai kaba jop iaka toss ba kan tied shuwa.
Ka WJPCC kala kamai 197 bad liem 9 wicket na ka 35 over.
U Markini Lathong ula kamai 56 run naki 59 bol bad u Ishan Siangshai u kamai 37 run la 41 bol.
U Daowan Passah nongkawang bol ka Moodymmai ula pynhap 5 wicket na ka 7 Over Haba beh iaka thong ka Moodymmai Cricket Club ka la lah ban tied tang 95 run naki 21.5 Over bad liem lut baroh ki Wicket.
U Mickey Marngar u kamai 31 run naki 33 bol bad u Daowan Passah 13 run naki 23 bol.
Katba na ka liang ka WJPCC u Marshal Pariat ula pynhap 3 wicket naki 4.5 Over bad u VDS Rymbai 2 wickets naki 5 over.
Iaka nam ‘Man of the Match’ la ioh da u Marshall Pariat jong ka West Jaintia Police Cricket Club.
Ka Khasi Students’ Union (KSU), East Jaintia Hills District Unit kala kyntu ia u Deputy Commissioner, East Jaintia Hills District ban pynkloi ban pynioh iaki lad jingiarap sha ki lanot shah lynshop bor mariang hapoh ka district.
Ka KSU halor kane kala ai da ka dorkhat sha u DC East Jaintia Hills haka 2 tarik Iaiong haka jingialam u president KSU East Jaintia Hills District Streamly Suchen bad general secretary Kwilinis S Suchiang.
Haka dorkat ka KSU kala pynpaw ba bun bah ki jingujor ka la ioh ha kaba da ki snem ki lanot ki khlem pat ioh iakane ka jingiarap.
Ka KSU kala ai jingmut ba Disaster Management Relief Fund ka dei ban pynkloi ban pynioh iaki lad jingiarap sha ki lanot shah pynjulor haka bor mariang.
Ha kawei pat ka dorkhat kaba la ai ka KSU sha u DC ka dei halor ka lad iohkam ne ka job placement iaki samla kiba la dep pyntbit ialade na ka ITI Khliehriat ka ban sa sdang noh.
Ka KSU kala ai jingmut ia u DC ban soi ka jingiakut MOA bad ki company kiba don ha ka district ha kaba kine ki karkhana ki dei ban pynrung iaki samla ym ban duna 5 -10 shi snem ha kawei ka company iaki samla kiba pyntbit haka kam wielding, technician, mechanical bad kiwei kiwei na ITI Khliehriat.
Ka KSU kala kam ba na kaliang u DC ula ong ba halor ka relief fund na bynta ki ba shah ktah ha ka bor mariang u la ong ba ki ialeh ban ai mar mar katba lah.
Ula pyntip ba ka district ka la don lypa ruh ka pisa kaba 20 lakh eiei ha kaba lyngba kane yn ioh ban iarap mar mar ia kiba lah shah ktah jur eh khamtam kiba don ka jing duh noh iala ka jingim ha ka bor mariang.
Ka KSU kala ong ba u DC ula kubur ba ka don jingslem ban pyllait iaka relief fund ha ki snem ba la leit, namar ba ka pisa ba la mang ka wan lyngba ka revenue department bad ka district administration kam pat ioh ka bor ba pura ban ai beit mar mar iaki relief fund sha ki lanot, hynrei mynta ka kynti ka lah pher ka rukom pyniaid bad mynta ka la lah ban kloi na kadaw jong ka jingioh bor u DC jong ka district ban ai mar mar iaki lad jingiarap.
Ka KSU kala kyntu ia ki paidbah ba haba don kino kino ki ba ngat iaki jingjia shah pynjulor mariang ki dei ban ujor FIR mar mar halor ka jingshah lynshop bad ruh ki dei ban ioh ruh ki syrnot pynjulor (damage certificate) na ki bor ba dei peit lane ki Rangbah Shnong bad ruh kin hap ring da ki video bad shon dur iaki jingjulor bad phah mar mar sha ki bor ba dei peit.
Ka KSU kala kyntu iaki paidbah ban long kiba husiar ha kum kane por bala sdang ka aiom slap bad lyer bad lada don kino ki jingjia ki lah ban pyntip ruh sha ka seng.
Ka Seng Khasi Kmie, Mawkhar Shillong haka sngi Ïewduh, kata 1 tarik u Ïaiong 2024, ka la  pyndep ia ka bynta jong ka lehniam pynkiew ksing, kaba long ka sngi jong ka dak ban pynriew ia ka ksing ka nakra ka bom ka tangmuri,  ban pynbna iar sha u paid jong ka Bri Hynniewtrep Hynniewskum, jong ka jingwan ban poi ka aiom ka shad ka kmen ha ka dur ka shad ainguh katta ka Shad Suk Mynsiem, kaba mynta ka kynti, ia kane  ka shad ainguh ai dem ia U Blei Trai Kynrad kan long ha ki lai sngi, kata ha ka 13 ka 14 bad ka 15 tarik mynta u bnai Iaiong ha lympung shad ha madan Weiking, Jaiaw, shillong.
Ia ka lehniew pynkiew ksing ka pyndep ha Hall jong ka Seng Khasi Kmie, ha kaba ia ka nguh ka dem ka khnong ka bishar la pyndep ia ka da u dkhot ka kynhun u riew tymmen riew san ka Seng Khasi Kmie u Rgh Donbokstar Kurkalang.
Kiba la wan ban ia sakhi lang ia ka sngi lehniam jong ka pynkiew ksiang ka kynthup naduh u President bad General Secretary ka Seng Khasi Kmie u Rgh O.Pyngrope bad u Rgh Hainess Marbaniang,  ryngkat ki dkhot ka Jylli Pyrkhat Kam (JPK) bad ki dkhot ka Seng Kynthei, katba ia ka jingialang baroh kawei la pyniaid ia ka da u Rgh D.L Nongbri Vice President Seng Khasi Kmie bad ia ki kyntien ai khublei la ioh na u Rgh Hamar Singh Kharhmar ba dei u Cultural Secretary Seng Khasi Kmie.
Ha kane ka kynti ka kynhun ki duhalia kiba ka Seng Khasi Kmie ka la ibit ia ki ban pyndep ia ka put ka tem ka jong ki ka dei shi kynhun ki samla kiba la dep ban pyntbit bad pynjanai ha  baroh ki sur ksing ne skit  ka kynthup ia ki khynnah Na Tbian Ki Sur Hara ka kynhun ka La Syrdoh.
Hadien ba la dep ka nguh ka dem ka shat ka khien ka khnong ka bishar da u riew tymmen riew san, la sdang ban tem put ia baroh ki hynniew skit, kum ka dak jong ka jingsdang ka jingpynkhreh pynkhrum ia ka Shad Suk Mynsiem mynta ka snem.
Kumba ka juh long ka sur ksing ba nyngkong ba latem bad pynsawa ia ka dei ka ‘Ksing Lumpaid’ ka dak jong ka jingialap bad wer ia u kur u kha u marjan marpa najan bad na jngai ba ka sngi ka ia jong ka shad ka kmen ba shi sien shi snem kane ka la wan poi, da kumta ban long kiba la pynkhreh naka bynta ban iashim bynta sha ka shad ka kmen.
Shuh shuh ba dei naduh kane ka sngi ba ka Cultural Committee ka Seng Khasi Kmie man la ka janmiet kan pynlong ia ka jinghikai shad ia ki khynnah bad kumjuh ia baroh ki samla kynthei bad shynrang.
Ka Khliehtyrshi Cricket Club ka la pynliem iaka Efty United XI Mynso da 3 run haka jingialehka ‘District Cricket League 2024’ kaba pyniaid da ka West Jaintia Hills District Cricket Association (WJHDCA) kaba long ha madan Khliehtyrshi Mini Stadium haka 2 tarik Iaiong.
Iaka jingkynting pisa (Toss) la jop da ka Khliehtyrshi Cricket Club kaba la kam trai ban tied nyngkong bad kamai haduh 206 run na ka 35 Over bad hap 9 Wicket.
U Mewada Shylla ula lah ban kamai 49 run na ki 29 bol bad u H.Timmy Ryngkhlem ula lah ban kamai 34 run naki 41 bol.
Katba na ka liang ka Efty United XI kiba la ioh ban pynhap wicket ki long Sanvert Kurkalang 3 wicket na ki 7 Over bad u Kitboklang Lyngdoh 2 wicket naki 6 Over.
Haba beh iaka thong ka Efty United XI ka la lah ban kamai 204 run bad hap baroh ki Wicket bad uwei u rangialehkai ula out haka dur jong ka Timeout system namar u khlem wan mih haka kut ialehkai ne batting crease.
U Sanvert Kurkalang ula kamai 35 run naki 25 bol bad u Reebok Hynniewta 45 run, 39 run.
Na ka liang ka Khliehtyrshi kiba ioh ban pynhap wicket ki long u Demi Dkhar 3 wickets naki 7 over bad u Heimon Dkhar 2 wicket naka 1.2 bol.
Iaka nam Man of the Match la ioh da u Demi Dkhar jong ka Khliehtyrsh Cricket Club.
U National General Secretary ka Seng National People’s Party (NPP) uba dei ruh u Symbud Myntri Rangbah ka Jylla u Bah Sniawbhalang Dhar haka 2 tarik Iaiong, u la ong ba ki katto katne ki jingjop ba khraw ha ki jingtreikam jong u president ka Voice of the People Party (VPP) u Bah Ardent Miller Basaiawmoit ki long halor ka jingot kilo ia ki mar rep bad ka jingpynshlur ai jait kpa.
Haba kren ha ka jingialap ilekshon ha Ladthadlaboh, Jowai, West Jaintia Hills, u Dhar u la ong; “U Bah Ardent u la kam ba u la noh synniang shibun sha ka imlang ka sahlang, hooid ka jingong jong u ka long kaba shisha bad kawei na ki jingjop kaba khraw eh jong u kat haduh mynta hi ka dei ka jingpyntreikam ia ka jingot kilo ia ki mar rep kaba la ktah jur ia ki paid nongrep jong ka thain.
Kawei pat ka jingjop ka dei halor ka jingpyrshang ban pyntroin ia ka dustur ai jait kmie da kaba pynshlur halor ka jingdonkam ban ai jait sha u kpa.
" Nalor kata u Dhar u la kynthoh pyrshah ruh ia ka seng VPP halor ka jingkynnoh bamsap pyrshah ia ka sorkar MDA.U la ong ruh ba u don ruh u pud ban kren ha ka kam sain hima sima.
Shuh shuh u la pynpaw ruh ia ka jingsngew skhem ba ka kyrtong jong ka seng NPP ka Kong Ampareen Lyngdoh kan ioh ia ka jingjop ha kane ka Lok Sabha ilekshon ka ban sa long shen da ka jingkyrshan jong ki paidbah ka Shillong Parliamentary constituency.
U Khliehduh jong ka Seng National People’s Party (NPP) hapoh ka Ri uba dei ruh u Myntri Rangbah ka Jylla u Conrad K Sangma haka 2 tarik Iaiong, u la ong ba ka sorkar Jylla hapoh ka jingialam ka party jong u ka dei ka sorkar kaba shlur namar ka lah bad nud ban shim ia kiba bun ki mat kiba shem jingeh, kata ia kiba ki sorkar kiba la leit noh kim shym la shlan ban leh.
Haba aijingkren ha ka jingialang ialap ilekshon ban pan jingkyrshan na ka bynta ka kyrtong jong ka party ka Kong Ampareen Lyngdoh napoh Shillong parliamentary constituency ha Ladthadlaboh, Jowai, u Sangma u la ong, “Ngi kum ka sorkar ngi don ia ka jingshlur, Nga ngeit ba ngi don ia ka jingshlur ban shim ia ki mat kiba shem jingeh ia kiba kiwei pat ki sorkar kiba la leit noh kim shym la shlan ban leh.
" Ha kane ka sngi u Sangma u la pdiang sngewbha ruh ia kiba bun ngut ki nongialam kiba dei na ka seng Congress, BJP bad ka TMC sha ka seng jong ka NPP.Kine ki nongialam ki kynthup ia u MDC ka BJP napoh Sumer u Bah Krison Langstang, ki kyrtong MLA ka Congress na Mawkaiaw bad Jowai u Bah Nehemayah Tyngkan bad u Daniel Dann, u kyrtong MLA ka TMC u Bah Lasting Suchiang nalor kiwei pat.
Haba kdew halor ki nongrim ba shlur kiba ka sorkar ka ieng, u CM u la iai ban halor ka jingtrei borbah jong ka sorkar na ka bynta ban ai ka jingshakri ia u paidbah ka Jylla bad ban khmih na ka bynta ka bit ka biang ka jong ki.
“La ka long ha kaba iadei bad ka mat ne ishu Them Metor, ka jingtei ia ka iingdorbar Assembly ngi la shim kam.
La ka long halor ki kam khappud ngi la iaid shakhmat, la ka long halor ka kam dewiong ruh ngi la leh ia kaba donkam, kata nalor kiba bun kiwei pat ki mat," ong u Conrad.
“Ki don kiwei pat ki party sain hima kiba shu pynksan ia kiei kiei ki bym don nongrim.
Ngim kwah ban iakren ia ka ktien Hindi.
Shah ngan iathuh ha phi ba mar ia jam ia ka Khanapara, Ngan hap ban kren tang da ka ktien Hindi.
Lada phi leit sha Parliament phin hap ban kren tang da ka Hindi.
Phin hap ban sngap ia ka ktien Hindi.
Lada phi kwah ban weng ia ki jingeh halor ki kam khappud phin hap ban kren kumjuh," ong u Sangma haba pynpaw ka jingsngewkhia halor ka mat kaba iadei bad ki jingiapher ha ka ktien.
“Kaba ieit ia lade bad iala ka jong ka ktien kam mut ba phin isih noh ia kiwei.
Kane kam dei kaba ka Niam ruh ka hikai ia ngi.
Ngam ngeit ia kaba kum kane, u la bynrap da kaba kyntu ruh ban don ia ka jingiaburom bad ka jingiasngewthuh jingmut.
" Haba pynpaw beit beit sha kiwei pat ki party sain hima, u CM u la iai ban halor ka jingdonkam ban pdiang ia ki jait ktien bad kolshor bapher bapher.
“Kaba ieit ia lade bad ia ka ktien jong phi kam mut satia ba phin isih noh ia kawei," u la pynpaw da kaba kyntu ia ka jingiatylli lang hapdeng ki jingiapher.
Watla katta u la kynthoh ia kiwei pat ki party sain hima namar ka jingduna ha ka jingsngewthuh bad ka jingkut jingmut ban kren halor ki kam kiba kongsan kum ha kaba iadei bad ki kam ia kajia pud.
Da kaba iai ban halor ka jingtrei shitom jong ka sorkar ban weng ia ki jingeh bad ban pyniaid shakhmat ia ki kam pynroi jong ka Jylla, u CM u la khot ia ka jingiatylli bad ka jingiatreilang hapdeng ki nongialam bad ki paid nongkyrshan.
“Ngi donkam ia ki dkhot ka parliament jong ngi hapoh Delhi ba kin iakhun halor ki mat ne ishu kiba ngi don, kata kum halor ki kam khappud, ka Khyrnit ba Phra bad halor kiwei pat ki mat bapher bapher kiba iadei bad ki kam pynroi bad ki jingpynioh ia ki skhim bapher bapher," bynrap u Conrad.
Dei na kata ka daw lada ka Kong Ampareen ka kyrtong ka party na Shillong Constituency kan ioh ia ka jingkyrshan jong baroh ki nongialam bad baroh kiba la ia don lang ha kane ka jingialang, kumta ruh ryngkat lang bad ka MP na Tura ka Agatha Sangma bad ka sorkar Meghalaya, Nga sngew thikna ba ngin iatreilang kum ka kynhun bad ban pyniaid shakhmat ia ka Jylla," ong shuh shuh u CM ka Jylla.
Ki bor pulit ka East Khasi Hills ha ka miet sngi Nyngkong ba la lah ki la kem noh ia arngut ki dkhot jong ka Khasi Students’ Union (KSU) South Khasi Hills District napoh Sohra halor ka jingshah suba donkti ha kaba iadei bad ka jingjia shah pyniap ba dang shen jong ki arngut ki bar jylla hapoh ka shnong Ichamati, Shella Block, East Khasi Hills.
U Superintendent of Police ka East Khasi Hills, u Rituraj Ravi u la ong ba ia kine ki arngut ki dkhot ka KSU la kem noh ha ka miet sngi Nyngkong ba la lah na Sohra.
Hynrei ia mynta hi u la kyntait ban iathuh bniah halor kane ka bynta.
Kine ki arngut ki dkhot ka KSU kiba la shah kem ki dei kiba la tip kyrteng kum u Shambor Shati 26 snem rta bad u Meshadap Sohpen.
Lah ban kdew ba ha ka 27 tarik u Lber ba la dep arngut ki bar jylla ia kiba la tip kyrteng kum u Esan Singh bad u Sujit Dutta kiba dei ki nongtrei bylla hapoh kawei ka par maw la kynnoh ba ki la shah pyniap dusmon ha ki briew ki bym lah ban ithuh ha Ichamati.
Shuh shuh kane ka jingjia ka la wan jia ruh ha ka por ba la pynlong ia ka jingiakhih pyrshah ia ka Citizenship Amendment Act (CAA) ia kaba la khot pynlong da ka Khasi Students’ Union (KSU) bad kiwei pat ki sengbhalang hapoh Ichamati.
Ka lympung ialehkai ‘District Cricket League 2024’ kaba pyniaid da ka West Jaintia Hills District Cricket Association (WJHDCA) ka la sdang da ka namjop ka Lion S&YA pyrshah iaka North East Adventist University Cricket Club da 8 wicket haka jingialehkai kaba long ha madan Khliehtyrshi Mini Stadium haka 1 tarik Iaiong.
Ka North East Adventist University Cricket Club (NEAUCC) kaba la jop iaka jingkynting pisa (toss) kala kam trai ban bat shuwa bad kala kamai 46 run na ka 14.2 over bad liem baroh ki 10 wicket.
U Vicky marwei ula synniang 16 run na ki 23 bol, katba u Deibormi Rangad ula khyrwit 4 Wicket na ki 3 Over, u Maremdor Sutnga bad u Wijan Pohleng ki la ioh mar 2 Wicket naki 3 Over.
Ka LSYA haba poi ka pali jong ban beh iaka thong kala pyndep tang hapoh 8.4 over da kaba kamai 47 run liem 2 wicket.
U Nick Dann ula synniang 23 run naki 28 bol, u Firstbornson Dkhar ula kamai 15 run naki 18 bol.
Ka khusnam Man of the Match la ioh khur da u Deibormi Rangad jong ka LYSA.Ha kane ka kynti ki don haduh 10 tylli ki kynhun kiba iashimbynta, haka Pool A ki long ka West Jaintia Police CC, Khliehtyrshi CC, Moodymmai CC, Ummulong Sports Club bad Efty United XI SC (Mynso).
Katba haka Pool B ki long ka Phramer CC, Lion Sports & Youth Affairs, Mupliang CC, NEAU Cricket Club bad Cultural Youth Club Mowkaiaw.
U Myntri Rangbah ka Jylla u Conrad K Sangma haka sngi Nyngkong u la ong ba ka sorkar ka la bthah ia ki Deputy Commissioner jong ki District bapher bapher ba kin pyndep ia baroh ki lad aijingiarap sha ki lanot ‘eriong hapoh jong ka 24 haduh 48 kynta.
Haba kren sha ki lad pathai khubor, u Sangma u pyntip ruh ba na ka liang u Chief Secretary ka Jylla hynne ka sngi u la dep ban pynlong ia ka jingialang bishar kam halor kane ka jinglong jingman baroh.
Na ka liang u CM u la ong ba baroh ki Deputy Commissioner ki la ioh ia ka jingbthah ban shim ia ki sienjam ba donkam na ka bynta ban pynioh mardor ia ki lad jingiarap sha ki lanot kiba la shah ktah na ka jingwan lynshop kynsan jong ka ‘eriong kaba la jia ha kane ka sngi U Blei ba la lah ha ki bynta bapher bapher jong ka Jylla.
Nalor kata u Sangma u pyntip ruh ba na ka liang ka sorkar ka la dep lypa ban mynjur ia ka polisi treikam bathymmai ha u snem ba la dep ha kaba la pynkup bor ia ki Deputy Commissioner ba kin pyntreikam ia ki song jingiarap haba jia kino kino ki jingjia shah lynshop ha ki bor ka mariang.
“Mynta na ka liang ki DC kim donkam shuh ban wan sha nongbah Shillong na ka bynta ban ioh ia kano kano ka jingbit, hynrei ki la lah ban shim hi ia ka rai kaba laitluid ha kaba iadei bad ka jingpyllait ia ki lad jingiarap ba donkam kyrkieh sha ki lanot, kata la ka long ha kaba iadei bad ki jingdonkam ba kongsan kum ki marbam, ki tiar ki tar shna iing shna sem kum ki tnum iing bad kiwei kiwei," ong shuh shuh u CM ka Jylla.
U National President ka Seng National People’s Party (NPP) uba dei ruh u Myntri Rangbah ka Jylla u Conrad K Sangma haka 1 tarik Iaiong u la ong ba ka party NPP kam pat ju iapein satia ha kaba iadei na ka bynta ka bha ka miat jong ka Ri.
“Ka jingiadei hapdeng ka NDA bad ka NPP ka dei kaba la don palat shiphew snem mynta, bad ka dei kaba khlain shibun.
Ngi la iakynduh ia shibun ki jingeh, hynrei ha kaba iadei halor ki mat na ka bynta ka bha ka miat jong ka ri, ngi la phaikhmat nyngkong shwa sha la ki jong ki nongshong shnong," ong u Conrad ha ka jingialang ialap ilekshon ban pan jingkyrshan na ka bynta ka kyrtong ka NPP napoh 1-Shillong Parliamentary Constituency ka Kong Ampareen Lyngduh hynne ka sngi Nyngkong ha Jhalupra, Shillong.
U la ong ba ka NDA bad ki paralok synrop jong ka ki iatylli mlon ha kane ka Lok Sabha ilekshon namar baroh ki don ia ka jingngeit ba hapoh ka jingialam jong u Myntri Rangbahduh ka Ri u Narendra Modi ka India kan kylla long ka ri kaba kiew shaphrang ha ka liang ka ioh ka kot ha ka pyrthei.
“Ka India kan sa long ka Ri kaba don ha ka kyrdan kaba lai ha ka jingkiew ha ka ioh ka kot kat haduh u snem 2028 bad kan sa kylla long ka ri kaba la roi shakhmat (develop) kat haduh u snem 2048.
Kane ka jingioh jngai jong u PM Modi ka la pyniatylli ia ngi, bad ngi la wan ryngkat lang ban aijingkyrshan iwei ia iwei pat ban poi sha ka thong jong ka Ri India kaba kiew shaphrang," u la ong shuh shuh.
Haba kren ia ka sorkar ba la ialam da ka NPP ha Meghalaya, u CM u la ong, “Ha kine ki hynriew snem jong ka jingsynshar ka jong ngi ia ka Jylla ngi la iakynduh ia shibun ki jingeh, hynrei ngi la lah ban iakhun pyrshah ia ki bad ban pyniaid shakhmat ia ki jingtreikam kiba thmu ban pyniaid shakhmat ia ka Jylla.
Ha u snem 2015 ka mangtyngka jong ka Jylla ka long T.7000 klur, ha u snem 2018 ka long T.9000 klur bad mynta ka mangtyngka ka jylla jong ngi ka long haduh T.27000 klur kaba la kiew haduh saw shah.
" Haba iakren halor ka jingskhem jong ka sorkar na ka bynta ban ioh ia ka synshar khadar kaba bha, une u nongialam ka NPP u la pynsngew ha ka jingialang ba ka Meghalaya ka la sakhi ia khyndiat eh ki sorkar ba skhem, bad ka NPP lem bad ki paralok synrop ki la pynthikna ia ka sorkar kaba skhem ha ka Jylla bad kaba la lah ban pynsted ia ka roi ka par bad ka jingkiew shaphrang jong ka Jylla.
“Ki liang pyrshah jong ngi ki la ong ba ka kynhun synrop jong ngi kan neh tang ar bnai, hadien hynriew bnai bad hadien shi snem, hynrei ngi la lah ban pyndep ia ka samoi treikam kaba pura.
Ha u snem 2023 ki paidbah ka Jylla ki la ai biang ka jingshaniah ha ngi bad ngi la lah ban thaw ia ka sorkar bad ngin sa pyndep ia kane ka samoi ruh kumjuh," ong u Conrad da kaba bynrap, “Hadien bun phew tylli ki snem ka la don ka sorkar kaba skhem hapoh ka Jylla bad bad ki dang don shibun kiei kiei kiba dang hap ban leh na ka bynta ka Jyllad bad ki nongshong shnong jong ka.
" Ha kaba iadei bad ka jinglong jingman ha ka Jylla, u CM u la ong, “Ha kiba bun ki khep ngi la iatyngkhuh ia ki jingeh na ka jingmih jong ka huri hura hynrei ngi la lah ban tehlakam ia ki.
Ngi don ia ki nongshong shnong na ki jaidbynriew bapher bapher ha ka Jylla, bad kam long kaba suk ban pyndon lang ia baroh, hynrei ngi pynthikna na ka bynta ka bha ka miat jong ki briew jong ngi bad ruh ban ai ia ka jingshakri kaba bha tam.
" Hapdeng ka jingkren kaba dang khluit bha, ki riewngeit Muslim ki la pynlong ia ka jingmane Blei hapoh ka Mosque kaba don marjan, bad kane ka la pynlong ia u CM Sangma ba un sangeh ia ka jingkren tad haduh ban da dep ka jingleh niam ka jong ki.
Nalor kata ha kaba iadei bad ka New Shillong Township, u CM u la ong ba hashwa ka ilekshon, ka sorkar ba la ialam da ka NPP ka la mang haduh T.10,000 klur na ka bynta ban shna ia ki surok, ban pynbiang ia ka umbam umdih, ki ophis treikam bad ia ka sorbah ka jingnang jingstad hapoh New Shillong, bad ha kine ki saw snem ki ban wan ka Shillong kan sakhi ia ka jingkylla kaba khraw.
Shuh shuh haba kyrpad ia ki paidbah ba kin ai ka jingkyrshan ia ka kyrtong ka NPP ka Kong Ampareen Lyngdoh, u Conrad u la ong, “Ka Kong Ampareen ka dei ka kyrtong kaba biang tam ban mihkhmat ia ngi shapoh parliament.
Kan kren na ka bynta ki briew ki jong ngi.
Ka sorkar NDA kan wan biang ha ka bor hapoh Delhi bad ka long kaba kongsan ba ngin don ki kyrtong NDA ki ban shah jied na ka Jylla jon ngi.
Ka NPP ha ka Jylla bad ka NDA hapoh ka sorkar pdeng kan pynlah ia ngi ba ngin iatreilang ryngkat ryngkat na ka bynta ka roi ka par jong ka jylla," ong shuh shuh u nongialam ka NPP.Kiba bun tylli ki longïing lonsem ha ki shnong kiba hap ha ka thain Jirang Constituency, Ri Bhoi District ki la shah ktah jur bad don ruh kiba la kylla khlem ïing khlem sem na ka jingwan lynshop ka ‘erïong bajur kaba la jia ha ka miet sngi U Blei ba la lah.
Ha kaba iadei bad kane ka jingjia na ka liang u MLA ka thain u Bah Sosthenes Sohtun ula buh ka jingkyrpad ia ka sorkar jylla ba kan pynsted ia ki lad jingiarap na ka bynta kito ki longïing kiba la shah ktah.
Lah ban kdew ba kiba bun ki shnong kiba hap ha ka Jirang C&RD Block ki la shah ktah jur na ka jingshah syllad ha ka ‘erïong kaba jur kaba la pynjulor ia bun phew tylli ki  ïing ki sem bad ruh ia ki jingthung jingtep jong kiba bun tylli ki shong ha ka thaiñ Jirang.
Haba la iakren bad ki nongpathai khubor, u MLA ka Jirang u  pynpaw  ka jingsngewkhia kaba jur halor katei ka jingjia ba sngewsih kaba la wanrah ka jingjulor ia ki ïing ki sem bad ruh ki jingthung jingtep kaba la long ka jingduhnong kaba khraw ia kito ki lanot ba la shah ktah bad kaba kham sngewkhia ka long ba la don ruh ki longïing kiba la shah ktah jur ha kaba ki la hap ban riehtngen shipor ha ki ïing Dorbar bad ki skul namar ka jingduh noh ia ki iing ki sem ha kane ka ‘eriong.
U la iathuh ruh da ki phew tylli ki shnong kiba la shah ktah hapoh ka Jirang Constituency kiba kynthup kum ka shnong Pamumsylliang, Umshalini, Rani, Gonpati, Jalpaham, Matang, Jirang, Umsohpai bad kiwei kiwei.
Nalor kata u la ong ruh ba nalor ki ïing ki sem  kane ka eriong ka la pynjulor ruh ia  ki diengkwai, ki diengjri (rubber) bad kiwei kiwei ki jingthung jingtep kiba la ktah shisha ia kiba bun bah ki longiing longsem Kum u Nongmihkhmat paidbah u la iathuh ruh naduh ka sngi UBlei tang mar ia ioh jingtip u la dep ban kren naduh u BDO ka Jirang Block C&RD Block kiba la phah ia ki briew ban leit jurip ryngkat bad ma u kum u Ophisar bad ruh u la kren sha u Deputy Commissioner ka Ri Bhoi ba un shim khia khamtam ban pynpoi ia ki lad jingiarap sha kaba kham kloi sha kito ki lanot kiba la shah ktah jur.
Shuh shuh, u la ong ruh namar ka jingsngewkhia kaba jur halor kane ka jingjia ba sngewsih ia kiba bun ki longing longsem, kum u nongmihkhmat paidbah u la pyntip ruh sha u Symbud Myntri Rangbah ka jylla, u Bah Prestone Tynsong da kaba kyntu ia ka sorkar jylla bakan pynsted ban pynpoi ia ki lad jingiarap sha kito ki longing ba shah ktah jur bad ruh ban pyrkhat kyrpang ba kan nym ktah ia kito ki longïing kiba la duh ia ki iing ki sem ha kane ka jingjia.
Ka Mawlai SC kaba dei ka lahduh ha ka samoi ialehkai ba la dep lyngba ka hattrick na u Donald Diengdoh ka la lah ban pynrem kput ia ka Sawmer SC da 7-2 kol ha ka jingialehkai jong ka Shillong Premier League 2023-24 kaba la long haka sngi Nyngkong ha Madan SSA Fist Ground, Polo, Shillong.
U Donald u la ioh ban thep ia kine ki laitylli ki kol ha ka minit kaba 22, kaba 24 bad ha ka minit kaba 57.
Kiwei pat ki rang ialehkai ka Mawlai kiba la ioh ban pynkhih jar ha kane ka jingialehkai ki kynthup ia u Robert Khongriah (34’), Fairming Suting (74’), Kevin Rymbai (75’) bad u Dajiedlang Wanshnong (ha ka minit kaba 86’).
Katba ka Sawmer kala ioh thep ia kine ki 2 tylli ki kol lyngba u Diego Khriam ha ka minit kaba 10 bad u Mark Austin Wanswett ha ka 88 minit.
Lyngba kane ka jingjop ka Mawlai mynta ka la wan ha ka kyrdan kaba nyngkong ha ka jingialehkai SPL da kaba ioh ban khur haduh 7 point bad ba ka dang hap ban iakhun sa ha kawei ka jingialehkai.
Ha kaba sdang jong ka jingialehkai ka Sawmer ka la ioh nyngkong ia ka lad ban pynkhih jar pyrshah ia ka Mawlai, hynrei hadien ka Mawlai ka la lah ban banbor pyrshah ia ki rangialehkai jong ka Sawmer bad ioh ban thep haduh 3 kol ha ka kylla step.
Haba wanphai sha ka kylla miet ka Mawlai ka la lah ban tehlakam ia ka bol bad pynjem khnap ia ki rangialehkai ka Sawmer da kaba ioh ban thep sa 4 kol.
Hynrei shwa ban kut ka jingialehkai ka Sawmer ka la ioh ban thep sa 1 kol.
Ka jingiakhun ka ban long ha ka sngi ba Ar kan long hapdeng ka Nangkiew Irat SC pyrshah ia ka Langsning ha ka por 3 baje mynsngi.
Ka lehniam Chad Tyllu kadei ka lehniam ne ka rukom dustur ba la pynlong ha Raij Mynso shisien shisnem shwa ban sdang iaka rep ka riang jong ki khun ka Shnong ka raij haki hali ki pynthor.
Ha une u snem iaka lehniam la pyndep haka 1 tarik Iaiong haka jingsakhi lang u President ka Seinraij Jowai Ma OH Toi kum u kongsan, u Ma K Myrchiang Doloi Elaka Mynso, ki riew rangbah ka niamtre na kiwei ki Raij, ki Shnong bad ki shakri niam ka Raij Mynso.
Iaka jingialang la pyniaid da u Habhijan War, President Seinraij Mynso bad la ioh ka nguhblei nguhsyiem na u Ma Miki Situng, ka jingkren kyrpang shaphang ka nongrim jong ka Lehniam Chad Tyllu la pynsngew da u Ma W Shylla, Adviser Seinraij Mynsoo.
U OH Toi, President Seinraij Jowai haka jingkren kum u kongsan ula iaroh iaki khun ka niamtre hapoh ka Shnong Mynso kiba la pynlong ia kane ka rukom dustur naki snem sha ki snem kaba pyni ruh ka dak ka sakhi ba ki khun ka niamtre hapoh ka Shnong Mynsoo ki ki dang bat dangksoh iaka jingling kyrpang ka jaitbynriew.
U Raymon Nartiang Pator ka Raij Jowai haka jingkren ula ai mynsiem iaki khun ka niamtre hapoh ka Shnong Mynsoo ban long kiba iatylli bad iatreilang da ka jingiasngewthuh jingmut bad ban long ka nuska ia kiwei khnang ban neh ban sah ka niam ka rukom ka dustur ka riti pateng la pateng.
U Chief Electoral Officer (CEO) ka Meghalaya u Dr BDR Tiwari haka sngi Nyngkong u pyntip ba ka Election Commission of India (ECI) kan phah haduh 40 pyrton ki bor pahara Central Armed Police Force (CAPF) sha Meghalaya na ka bynta ka jingiaid beit iaid ryntih ha ka jingpynlong ia ka ka Lok Sabha ilekshon ha ka 19 tarik mynta u bnai.
Haba kren sha ki lad pathai khubor u Tiwari u la ong, “Ngi la ioh pdiang haduh 40 pyrton ki bor pulit CAPF ha kaba san pyrton ki la dep don lypa ha kane ka Jylla bad kiwei pat kin sa wan poi shen ha ka por kaba biang kumba la thmu.
" Nalor kata u Tiwari u pyntip ruh ba ia baroh ki jingpynkhreh la dep ban pynbit pynbiang haba phai sha ka liang ban tehlakam ia ka jinglong jingman bad ban pynneh ia ka suk ka sain.
“Kumjuh halor ki mat kiba iadei bad ki kam khappud ngi la dep ban iakren ia pynbeit shwa ka jingpynlong ia ka ilekshon.
Na ka liang ka Election Commission of India (ECI) ruh ka la pynmih ia ki jingbthah kiba donkam bad ngi la iamir jingmut lang bad ki jylla ba marjan," u la ong.
U CEO u la ong ruh ba ki la dep ban ithuh ia ki polling station kiba don jingma bad kiba lah ban mih ki jingklumar bad kane ka jingdon jong kine ki jaka ka lah ruh ban kiew.
“Kat haduh mynta ngi la ioh pdiang ia artylli ki jingujor ha kaba iadei bad ka jingpynkhein ia ka model code of conduct," u la bynrap.
Haba kylli halor ki jait jingujor, u CEO u la ong, “Ia kine baroh phi lah ban kylli lyngba ki Deputy Commissioner.
U la ong ruh ba artylli kiwei pat ki jingujor ki dei kiba la ioh pdiang lyngba ka C-vigil ha kaba la dep ruh ban bishar ia ki katkum ki kyndon.
Katba nang iaid ki sngi ki por ka Seng National People Party (NPP) ka la nang iohbor ka la nang khlain ha ka jylla Meghalaya bad mynta ka kynti ka dei ha West Jaintia Hills District haba u wei u MDC jong seng Bharatiya Janta Party (BJP) bad lai ki kyrtong jong ki artylli ki seng sain hima sima ki la pyniasoh noh sha ka seng NPP kaba long ka seng sain hima sima kaba nyngkong duh na thain shatei lam mihngi ban ioh ia ka kyrdan National Party.
Katkum ki jingiathuh jong ki nongialam jong ka seng NPP, u MDC jong ka BJP na ka Sumer u Ma Krison Langstang, u kyrtong jong ka seng Indian National Congress na Mowkaiaw Constituency u Ma Nehemayah Tyngkan, u kyrtong jong ka seng Indian National Congress na Jowai Constituency u Ma Daniel Dann bad u kyrtong jong ka seng Trinamool Congress u Ma Lasting Suchiang ki la dep pyniasoh ialade ha kine ki sngi kiba ladep.
Ka party ka la khot pynlong ia ka jingialang ba kyrpang ha ka sngi Ba Ar mynta ka taiew ha Indoor Hall jong ka Shnong Ladthadlaboh, Jowai ha ka por 10 baje mynstep ban pdiang sngewbha bad pynkup burom ia kitei ki saw ngut nongialam seng sain sima hima sha ka party kaba dang iakhun ia ka eleshon Lok Sabha kaba nyngkong eh naduh bala seng ia ka ha u snem 2012 da u Speaker barim jong ka Lok Sabha u Purno A Sangma.
Ha katei ka jingialang, yn donlang u National President jong ka Party bad uba long ruh u Chief Minister ka Jylla u Conrad K Sangma, u National General Secretary jong ka Party bad uba long ruh u Deputy Chief Minister jong ka Meghalaya u Ma Sniawbhalang Dhar bad u President jong NPP Meghalaya bad u Deputy Chief Minister u Ma Prestone Tynsong nalor kiwei kiwei de ki nongialam party.
Ka samla Khasi ka Alicia Bakor Phanwar ka la wanrah nam ia ka Jylla Meghalaya hi baroh kawei lyngba ka jingioh pdiang ia ka khusnam ENBA Gold Award na ka bynta ka Best News Producer ha ka ktien English ha ka Exchange 4 media News Broadcasting Awards (ENBA) ba la pynlong hapoh Imperial Hotel, New Delhi ha ka 30 tarik Lber 2024.
Kane ka jingai khusnam ka long shibynta ban ai ka jingithuh ia ki shlem pathai khubor kumjuh ia ki nongai khubor kiba tbit tam ha ki karkhana pathai khubor hapoh ka ri India.
Ka Alicia 26 snem rta ka dei kaba dang khynnah tam ka ban shimti ia ka bynta kum ka nongpeit nongkhmih  hapoh ka jaka treikam jong ka lad pathai khubor ba pawkhmat hapoh ka ri, ka India Today.
Nalor kata ka Alicia ka dei ruh kawei napdeng ki producer kiba hakhamt eh na ka bynta ka marquee show “News Today at 9" ha ryngkat u Rajdeep Sardesai kaba la pynlong ia ka ba kan ioh pdiang ia kane ka khusnam ENBA Golad Award.
Kumjuh kala long ruh kum producer ba hakhmat na ka bynta ka “Mission 2024" ha ryngkat ka Preeti Choudhry ha kaba ka la ioh ia ka khusnam kum kaba tbit tam ha ka jingpynmih ia kane ka show.
Shuh shuh kane ka samla ka dei ruh kaba la trei teng bad u Arnab Goswami na ka Republic TV kumjuh ruh bad ka CNN-News 18.
Ka Alicia watla ka dei kaba wan na ka jylla kaba don ha ka thain shatei lammihngi jong ka ri India kaba iapher ha ka ktien hynrei ka la lah shisha ban kiew shakhmat bad ban ioh pdiang ruh ia ka jingjop.
U Myntri ka Tnat Bording u AT Mondal haka 6 tarik Jylliew, u la pyntip ba ka jingshna pynbha ia ka Dam Umiam bad ka jingpynkhlain ia ka jingkieng dam la buh ban pyndep ha ka taiew kaba nyngkong jong u bnai Nailar u ban wan.
Haba kren sha ki lad pathai khubor, u Mondal u la ong, “Ka jingpyntrei ia ka kam ka la iaid shaid shaid bad Nga sngew skhem ba yn lah ban pyndep noh ha u bnai Naitung lane ha ka taiew ba nyngkong jong u Nailar.
" Nalor kata u la pyntip ruh ba ia ki kali yn shah ban iaid lyngba ka jingkieng ha ka rukom kaba khongwain ne zigzag.
“Ngi la khmih ruh ban ailad ia ki kali ba kin iaid ha ka rukom iaid kaba khongwain khnang ba ngin lah ban trei kham bha na ka bynta ban pyndep ia ka kam," u la ong.
Ha kaba iadei bad ka leit ka wan jong ki kali u Myntri u la ong ba kam don kano kano ka jingeh ha kaba iadei bad kane ka bynta.
Nalor kata u la ong ruh ba ka jingpyntrei ia kane ka dam bad ka jingkieng ka dei ka kam ba iashong bishar man la ka taiew.
Ha kajuh ka por na ka liang u of Superintendent of Police ka East Khasi Hills, ula pyntip ba kan don ka jingkhang iaid kali mynta ka miet 6 tarik Jylliew naduh ka por 11 baje mynmiet haduh 1 baje mynstep na kane ka jingkieng Umiam.
Ha kajuh ka por la kyntu iia ki nongniah kali ba kin pyndonkam da kiwei pat ki surok.
Ka lympung ialehkai 21st Open to All Badminton Championship 2024 kaba pyniaid da ka Sports & Games Committee jong ka Loompyrdi Iongpiah Dorbar Chnong kaba la sdang haka 3 tarik Jylliew kala iaid shait shait ha Seinraij Indoor Sports Hall, madan Ryngkaw Tpeppale.
Kane ka lympung ialehkai kan kut haka 8 tarik mynta u bnai.
Haka sngi plie ia kane jingiakop la wan sakhi da u Ma C Tympang Laloo, Chairman Sports & Games Committee, u Ma Kamki Kyndiah, Secretary Sports & Games Committee bad u Ma RL Bimee Suwer, Waheh Chnong Loompyrdi Iongpiah nalor kiwei kiwei ki riew Rangbah ka Loompyrdi Iongpiah.
U Ma RL Bimee Suwer haka jingkren ula iathuh ba ka thong jong ka dorbar shnong ban pynlong ia kane ka jingiakop ka long ban kyntiew iaka sap ialehkai ki khun jong ka shnong bad ban wanrah ruh iaka bha ka miat hapoh ka imlang sahlang.
Ula kyntu ia baroh ki nongiashim bynta iakhun da ka mynsiem jong ka jingieid bad ban imsngi ruh ban nangpynjanai iaka sap ialehkai na ka por sha ka por.
Ki kyrdan iakop ha kane ka lympung ki long ka kyrdan Under 15 Boy’s Single, Under 15 Boy’s Double, 35+ Men’s Single, 35+ Men’s Double, Women’s Single, Women’s Double, Mixed Double, 50+ Men’s Single, 50+ Men’s Double wa ka Men’s Single Open & Men’s Double Open.
Ka Tnat ka koit ka khiah ka Sorkar Jylla ka la buh ka jingmaham bad kyntu ban ym bam klumar ia ki Tit khlaw namar ki lah ban buh ka jingma kaba khraw namar ki don ki jait Tit kiba don ia ka bih kaba khlain bad kaba lah ban pynshitom jur ia ki briew.
Na ka liang ka Director of Health Services (MCH&FW) Cum Joint Mission Director, NHM ka Sorkar Meghalaya lyngba u kyrwtoh ka pyntip ba ka State Surveillance Unit jong ka Integrated Disease Surveillance Program (IDSP) ka la lap ruh ba kiba kum kine ki jingjia ki ju kham jia ha ki bnai lyiur, kata naduh u bnai Jymmang haduh u bnai Risaw.
Ha une u snem 2024 kat haduh mynta ki la don haduh 27 tylli ki jingjia ioh bih lyngba ka jingbam ia u Tit khlaw ba long bih, bad ka long ruh kaba sngewsih ha kaba haduh 7 ngut ki la duh noh ia la ka jingim.
Kane ka la kham kiew haba ia nujor bad u snem 2023, ha kaba ki la don haduh 40 tylli ki jingjia hynrei ym shym la doh kiba iap.
Ki dak ki shin lyngba ka jingioh bam ia ki Tit khlaw kiba long bih ka long ka jingthut ha ka kpoh, ka jingpang ha ki dohksah bad prie.
Ha ki jingjia kiba la kham jur ka don ka jingthynrang, ka jingmih syep kaba jur, ka jingruma, bym tip briew bad ka jingshah ktah kaba lam sha ka jingsniew noh u Dohnud ne Liver.
Na ka bynta ka jingshngain la aijingmut ban kiar na kaba bam ia ki Tit khlaw khamtam lada artatien lane ym don jingtip kaba thikna ia u Tit uba ki kheit.
La kyntu ruh ban long kiba husiar ha ki jaka ba leit ban kheit ia u Tit, namar ki dei kiba lah ban kjit ia ka bih na ka mei mariang.
U Myntri ka Tnat pule puthi ka u Rakkam A Sangma ha ka 6 tarik Jylliew u la pyntip ba ka sorkar Jylla ka la shim ia ka rai ban pyntreikam noh da ka ‘Step Marking System’ ha ka Meghalaya Board of School Education (MBOSE).
Haba kren sha ki lad pathai khubor, u Sangma u la ong, “Ngi don ia ka jingthmu ban pyntreikam noh da ka step marking system hapoh ka MBOSE.“Ngin sa bishar bniah ia kane bad ngin sa shim ia ka rai la kane ka rukom treikam ka biang ne em hangne ha Meghalaya," u la ong.
Haba kylli, u Rakkam u la ong ba ka CBSE bad ka ICSE ki la pyntreikam da ka ‘Grading’ bad ‘Marking System’ ha kaba iadei bad ka rukom ai marks ha ki eksamin.
“Katkum kaei kaba la jia ka dei ka jingkylli halor ka 5 marks ha ka sobjek Mathematics, ha kaba ki don ki rukom khein ne ki formula ha kaba hadien ba la pyndep ia baroh ki formula kaba dei biang hynrei ka jubab ka dei kaba bakla, katkum ka CBSE bad ICSE pattern, ki khynnah kin dang ioh  4 lane 3 mark na kane ka jingkylli, hynrei kumba ka long ha ngi mynta shisien bala lait, ka mut beit bym ioh ei ei lane nod" ula ong.
Ka Khasi Students’ Union (KSU) West Jaintia Hills District Unit haka 6 tarik Jylliew kala dawa na u Deputy Commissioner, West Jaintia Hills District ban tuklar halor ka jingjia shah pyniap u Rangbah ha khappud Assam Meghalaya ha ka shnong Lapangap.
Kumban shu pynkynmaw kane ka jingjia shah pyniap une u Rangbah ba ithuh kum u Tellme Talang (31 snem) kala jia haka 29 tarik Jymmang bad la lap iaka met iap kaba thiah lyngktar ha jaka rep haka sngi kaba bud.
Ka KSU haka jingialam u vice President samla Chanbor War bad general secretary Leningrad Tariangbad kiwei kiwei ki dkhot nongkitkam kila leit ia kynduh ia u Deputy Commissioner West Jaintia Hills District ban kyntu ia u ban pynioh jingiarap sha ki khun ki kti jong une u lanot (L) Tellme Talang u ba shah pyniap dusmon haki briew bym ithuh haka 29/05/2024 ha jaka rep lyngkha jong u ha jan khappud Assam.
Ka KSU kala ong ba nakaliang u DC u la kular ban shimkhia naka bynta ban ai jingiarap sha ka ing une u lanot bad u DC u la kular ruh ban bthah iaki Officer ban shimkhia ban pynlong iaka jingthohkit ban pynioh iaka jingbishar hok ia une u Rangbah Ka seng ka la dawa ruh na u DC ban pynsted iaka jingthohkit bad kem mardor ia kiba donkti ban pyniap ia u (L) Tellme Talang.
La kum pynhap iaka pla pisa (Purse) rong iong hapoh Taxi kamai na Dongmihsngi shaduh Newhill, Jowai.
Hapoh jong katei ka pla pisa, ki don ki kot donkam kum ka Epic (Voter ID Card), Aadhaar Card, Pan Card, ATM Card bad katto katne ka pisa.
Kiba ioh tam ia katei ka pla pisa sngewbha ban pyntip da kaba phone ha une u Mobile Number- 9233863173.
Kawei ka trok kit coke ne u dewiong uba la dep sain rnga ka la kylla khongpong ha ka surok bah ha Nongpoh, Ri Bhoi District bad pynsaphriang lut sha ka kawei pat ka bynta jong ka surok bah haduh ba ki pulit ki hap ban pyndonkam da ka surok service lane ban pyniaid ia ki kali kiba kiew sha ki bynta ka Nongbah Shillong.
Katkum ka khubor la ong ba kane ka trok kaba don ia u Registration Number NL 01 AD 4856 kaba dang wan na Shillong ban leit sha Guwahati na ka bynta ban pynhap ia u Coke mar ia poi ha ki bynta khongkong marpyrshah ka ophis u Depuputy Commisioner, Ribhoi kawei ka kali rit ka la jam lyngba na kawei ka surok sha kawei pat khlem da ai signal.
La ong ba ha kaba kum kane ka por u nongniah jong katei ka trok u la pyrshang katba lah ban kynriah na katei ka kali rit hynrei kaba la pynlong pynban ba kan kylla khongpoing ha katei ka jaka haduh ba u Coke uba ka pynkit ki la saphriang lut ha kawei pat ka bynta jong ka suroh bah.
Kane ka jingjia la ong ba ka la jia ha ka por kumba 1 baje Nohphai sngi ei ei hynrei kam shym la don pat kano kano ka jingmynsaw kaba jur.
Na ka liang ki bor pulit ka Nongpoh lem bad ki nongtrei jong ka National Highway Authority of India NHAI mar mar ki la wan poi ha kane ka jaka bad na ka liang ki pulit ki la tan noh ia katei ka trok bad ka jingtohkit halor kane ka jingjia kala iaid shakhmat.
Ka District Executive Committee jong ka National People’s Party (NPP) West Jaintia Hills mynta ka sngi 6 tarik u Jylliew kala leit ban kynduh ïa Myntri Rangbah ka Jylla u Conrad K.Sangma, halor ki kam ba sahteng hapoh ka West Jaiñtia Hills.
Kine ki mat ki kynthup naduh ka Iawmusiang Market Complex kaba la sahteng da ki phew phew snem, kaba ar ban pyllait noh ïaka tulop ki nongtrei ka JHADC bad ka bhah pisa jong ka Council ka ban pynsuk ïa ka Council ha ka ban siew tulop manla u bnai, khnang ba kan nym don ka jingthut ha ka rukom siew tulop.
Ha kane ka jingleit kynduh ka Committee ïa u Myntri Rangbah la ïalam khmat da u MLA ka 2- Jowai ma Wailadmiki Shylla, u CEM ka JHADC ma Thombor Shiwat, u President District ma Octomewot Lamin lem bad ki nongtreikam jong ka Party.
Ha kane ka jingleit kynduh ki dkhot ka Committee kila ïoh lad ban ïathir jingmut sani bha halor kitei ki kam kiba hakhmat eh na ka bynta ka jingmyntoi ki paidbah nngshong shnong ka West Jaiñtia Hills.
Ha kaba ïadei bad ka Iawmusiang Market Complex na ka liang u myntri rangbah ula kular ban pyllait pisa noh ïa katei ka Market Complex Iawmusiang hapoh kine ki khyndiat sngi ban wan.
Kumba long mynta ki nongtrei ka JHADC ki shem jingeh haduh katta katta halor ka jingduh tulop kaba da ki phew phew bnai bad ka lah ruh ban kot sha ka shisnem duna, halor kane ki dkhot ka Committee NPP kila kyntu na u Myntri Rangbah ban pynbeit kloi noh ïa kane ka jingeh jong ka Council.
Ha ka jingïakren mynta ka sngi u Myntri Rangbah ka jylla ula kular ban pyllait noh ïaka tulop jong ka Council hashwa ka lehñiam Behdieñkhlam mynta u snem, khnang ba ki nongtrei ka Council kin ïoh ban pyndap pynbiang ïa ki jingdonkam ha kiba bun ki liang.
Halor kane da ka jingïohi jngai ka Committee bad ka jingïamir jingmut sani bha kala sngewbit ban wanrah ïa kane ka mat rukom pyntreikam kaba ki khot haka ktien nongwei (Financial Reform) ban pynbeit ryntih iaka kam pla tyngka ka Council, khlem da ïaid shuh lyngba ki tnad (department) bapher bapher.
Na ka por sha ka por ka jingbym biang ka rukom ïoh tulop ki nongtrei ka Council ka dei na ka daw bah ka jingbun palat ki tnad sorkar kiba hap ban ïaid lynba haduh ban da poi ka pisa sha ka Council bad kane kala wanrah ha ka jingdkoh ka rukom pynpoi pisa na ka bhah jong ka sorkar (share).
Kawei ka longkmie kaba kyrteng ka Kong Bindas Syiem kaba na ka shnong Umden, Ri Bhoi District ha ka 6 tarik Jylliew ka la pynlong da ka jingiakhih shah thngan khlem buh por hakhmat Secretariat, Shillong ban dawa shna noh mardor ia ka surok na Nongpoh, Umden sha Sonapur.
Kane ka longkmie ka la byrthen ruh ban shong shah thngan ha ban da iap katba ka sorkar kam pat lah ban shna ia kane ka surok.
Haba kren sha ki lad pathai khubor, ka Kong Bindas ka la ong ba ka la ngiah ia ki jingkular thok ha ka por ilekshon.
“Kito kiba jop bad rem ha ki ilekshon ki la kular ban pynioh ia ngi ia kane ka surok, hynrei ka la kylla long pynban tang ka kam thok kam shukor.
Na kane ka daw, Nga la ngiah bad bitar namar ka jingshisha ba ia lade hi nga la mad ia shibun ki jingeh namar ka jinglong jingman jong kane ka surok.
Kumta nga sngew ba Nga don ka hok ban dawa ia ka surok kaba bha," ka la ong.
Kane ka longkmie ka la iathuh ruh ba ka la dep ban iakynduh ia u Executive Engineer PWD (Roads) bad ka la thoh ruh sha u Symbud Myntri Rangbah ka Jylla ha kaba iadei bad kane ka phang, hynrei kam sngewhun satia ia ka jubab kaba ka la ioh pdiang.
Haba kylli, ka Kong Bindas kala ong ba kam dei ka kamram jong ka ban iakynduh ia u Symbud Myntri Rangbah ka Jylla uba khmih ia ka Tnat PWD (Roads) na ka bynta ban ioh jingshai ha kaba iadei bad ka jinglong jingman jong kane ka surok.
“Nga la kut jingmut ban iaid shakhmat bad kane ka jingiakhih.
Ngan ym mih nangne katba ka Sorkar kam pat long ba khreh ban ai sha ngi ia ka surok ba bha," ka la bynrap.
Shuh shuh ka la ong ruh ba kam don jingmut satia ban pan ia ka jingkyrshan na kiwei pat ki briew ha ka jingialeh ban pynioh ia ka surok bha.
U Myntri Rangbah ka Jylla u Conrad K Sangma ha ka 5 tarik Jylliew u la ong ba ka Sorkar Meghalaya Democratic Alliance (MDA) ba la ialam da ka NPP kan pyndep pura ia ka jingsynsahr haduh kaba kut jong ka samoi ba san snem kynthih.
U Sangma uba dei ruh u National President ka NPP bad Chairman ka MDA, u la khot pynlong ia ka jingialang jong baroh ki paralok synrop hadien ka jingshah rem ha kane ka ilekshon Lok Sabha kaba dang shu dep shen na baroh ki artylli ki constituency ha ka Jylla.
Haba kren sha ki lad pathai khubor u Conrad u la ong ba ka jingbym lah lehbha jong ka NPP ha kane ka ilekshon Lok Sabha ka dei halor bun ki daw.
U la ong, “Ka dang kloi palat ba ngan kynthoh ei ei halor kane ka jinglong jingman hynrei ki don shibun ki daw ba ngi la dep ban shong jingialang katto katne sien ban iakren bniah halor kane ka bynta.
" “Ngi la shong jingialang bad baroh ki paralok synrop.
Ha ka jingshisha dang mynta ruh ngi dang dep ban pynlong ia ka jingialang bad baroh ki paralok synrop khamtam ka UDP ka la wan ban iakynduh ia nga hynne ka sngi bad iakynduh ruh ia ka BJP ha kaba ngi la iakren halor ki mat bapher bapher bad kumta ruh ngi la ban jur ba ngin pyndep pura ia ka jingsynsahr jong kane ka samoi kaba mynta.
Ngin iatreilang ha ka nongrim kaba skhem bad ngin iai bteng ban ai ka jingshakri ia ki paidbah da kaba pynshong nongrim katkum ka rai kaba u paidbah u la ai ha ngi.
" “Ki paidbah ka Jylla ki la ai ia ka rai ha ka ilekshon Assembly bad halor kane ka nongrim la thaw ia ka sorkar, kumta Nga tharai kin hap ban leh ia la ka jong ka kam ba la bynshet ha ki.
Ka ilekshon 2023 ka dei na ka bynta ka Assembly bad ki paidbah kila jied bun ia ki seng sain pyrthei kiba don hapoh ka sorkar.
Ki la kham pynjop bun ruh na ka kaba ki la ai ha u snem 2018, kumta kane ka dei ka rai kaba la thaw ia ka Sorkar bad ka long kaba bakla shibun ia kino kino ba kin kren halor kane," bynrap u Conrad.
Haba kylli u CM u la ong, “Khamtam haba iakren halor ki jyrsieh ne scam kane ka kyntien jyrsieh la shu pyndonkam kat haba don da baroh bad kano kano kaba jia, phi tip ki la shu pynkylla beit sha ka jyrsieh.
Dang shen ki la don kiba pynpaw halor ka jyrsieh na ka kam jngohkai pyrthei lane ka jyrsieh kaba T.1300 klur, kumta ka long kaba suk bha ban pyndonkam ia ka kyntien jyrsieh.
Hynrei haduh mynta yn don satia kawei ruh na kine ki jingkynnoh kiba don nongrim bad ia kiba la lap lyngba ka jingtohkit, bad ym shym la don napdeng kine ki jingkynnoh kiba don ia kano kano ka nongrim.
" “Kumta ka long kaba suk shibun ia ki briew ba kin kdew kti, hynrei ki don ban don ia ki jingshisha bad kumjuh ia ki jingkhein jingdiah.
Hooid ka long kaba sngew bynniaw shibun halor kiba kum kine ki jingkynnoh ki bym don nongrim bad ba na ka liang ka sorkar ngi ju pynthikna halor ka jingtreikam kaba khuid, bad la ka long ha kano kano ka rukom ruh, ngim don ei ei ruh ban buhrieh," ong shuh shuh u CM.Kum shibynta ban rakhe iaka sngi kaba kyrpang ban pynneh pynsah iaka mei mariang- Ka World Environment Day, ka Ummulong Presbyterian College ryngkat bad ka Green Tech Foundation, Jaintia Hills Division, NYKS Jowai kila pynlong iaka prokram thungdieng ha phyllaw ka Ummulong Presbyterian College.
Ha kane ka jingthung dieng la thung haduh 100 tylli ki tynrai dieng.
Hashuwa ban thung dieng la don ka jingialang kaba lyngkot kaba ka pyniai da ka kong Fidialin Suting, Lecturer Ummulong Presbyterian College bad ka jingkren pdiang da u Dr.AJ Lymba Principal Ummulong Presbyterian College.
La kren ruh halor ka phang ka World Environment Day 2024 (Land restoration, Stopping Desertification and Building Drought Resilience) da ka kong Deirisa Joy Sutnga volunteer jong ka Green Tech Foundation kaba long ruh ka NYVs jong ka Nehru Yuva Kendra Sangathan Jowai.
Ka Sorkar Jylla ka la khot pynlong ia ka jingialang iamir jingmut bad baroh ki MLA, MDC bad ki Dorbar Shnong ka Greater Shillong ha ka 7 tarik mynta u bnai hapoh State Convention Centre, Shillong khnang ban shim ia ka rai halor ki sienjam ia kiba yn shim ha ka jingiakhun pyrshah ia ka jingjyllei jong u drok hapoh ka Jylla.
Ia kane ka jingialang la khot pynlong da ka Tnat Social Welfare ha ryngkat ka jingiatreilang bad ka Tnat Kam pohiing (Police) bad u Deputy Commissioner ka East Khasi Hills District.
Kane ka sienjam ka dei shibynta jong ka Drug Reduction Elimination & Action Mission (DREAM) ba la sdang pyntreikam naduh u bnai Jylliew 2023, kata ka mission ban pyllait ia ka Jylla Meghalaya na u drok bad ka ban kynthup ia kiba bun ki sienjam lyngba ka jingiatreilang jong ka sorkar Jylla bad ki kynhun bapher bapher kaba thmu ban rat dyngkhong ia ka jingpyndonkam drok ha kane ka jylla.
Halor kane ka mat ba la kdew, na ka liang u Myntri ka Tnat Social Welfare u Bah Paul Lyngdoh u la buh ka jingkyrpad ia ki Dorbar Shnong jong ka Greater Shillong ba kin wan khnang khnang sha katei ka jingialang kaba kongsan ha katei ka sngi.
U la ong ruh ba ka jingwan iashim bynta ka jong ki ka long kaba kongsan bha ha ka jingpyrshang jong ka sorkar Jylla ban iakhun pyrshah ia u drok bad ban pynlong ia ka jylla kaba shngain bad kaba lait na u drok.
Ha kane ka jingialang yn iakren ruh halor ka jingithuh ia ki jingduna ha kane ka jingtreikam kaba mynta ia kaba lah ban pynurlong lyngba ka jingiatreilang bad ki shnong ki thaw kum ki VDP.Lah ban kdew ba katkum ka Meghalaya Village Defence Organisation Rules 2008, ki VDP ki dei kiba iadon bynta ha kaba iarap lem ia ki bor pulit na ka bynta ban pynneh ia ka shongsuk shongsain, ban pynlong ia ki jingiaid pahara bad ban khanglad ia ki kam bymman kum ki kam lute bad ki kam tuh kam thiem.
U drok ruh u hap hapoh kane ka bynta jong ka jingtreikam ha kaba kin ioh ruh ia ki jinghikai kiba biang shibynta jong ka mission.
Ia kane ka jingshim rai la shim hadien ka jingialang ba la lamkhmat da u Myntri ka Tnat Social Welfare ha ka 28 tarik u bnai Jymmang ba la dep shibynta jong ki sienjam jong ka Drug Reduction Elimination and Action Mission (DREAM).
U President jong ka Seng National People’s Party (NPP) ka Jylla uba dei ruh u Symbud Myntri Rangbah ka Jylla u Bah Prestone Tynsong ha ka 5 tarik Jylliew u la pyntip ba ka party shen kan pynlong ia ka jingialang bishar bniah halor halor ka jingbym lah ban lehbha ha kane ka ilekshon Lok Sabha kaba dang shu dep.
Ka NPP ka la shah rem noh na baroh ki ar jaka kata napoh Tura bad Shillong parliamentary constituency.
Haba kren sha ki lad pathai khubor u Bah Prestone u la ong, “Ngi pdiang sngewbha ia ka rai u paidbah, kata la ka long halor ka jingshah rem noh napoh Tura bad na Shillong Lok Sabha Seat kumjuh.
“Ngin bishar bad thir bniah, ngin sa wad ia ki jingduna bad ki jingbakla bad ngin sa shim ia ki sienjam kiba dei ban leh.
Ka jingshah rem ha ka ilekshon la kadei ka jingshah rem kput ne rem khyndiat ruh kam don jingiapher ei ei namar wei ba la rem la rem bad wei ba la jop la jop, kumta ka party jong ngi shen kan sa shong bishar bniah, ngin sa iatai bad wad bniah halor kane bad hadien ngin sa shim ia ki sienjam kiba donkam," ong u Bah Prestone.
U Bah Tynsong u la ong ruh, “Baroh ki nongkitkam ka party, ki nongialam jong ka haduh ki block level ki la trei shitom shisha hynrei ngi dang rem pat.
Kumta ngi burom ia ka rai jong u paidbah bad ngi hap ruh ban sngewbha ia kawei ba kane kam mut pat ba ka ilekshon ka ban wan ngin rem noh.
Ka ilekshon ka dei ka ilekshon ia kaba ngi hap ban pdiang bad ym tang ban pdiang ia ka jingshah rem hynrei ngi hap ruh ban sumar bha ia ka.
Ngi la hap ban bishar bniah biang ia ki rukom treikam jong ka party ha man la kawei pa kawei ka MLA lane MDC constituency.
" Haba kylli, une u heh ka NPP u la ong, “Nga tharai ngin ia leit biang sha ka por naduh ba ngi ioh ia ka jinglaitluid kum ka ri India, Ngam ju iohi ia ka histori ka ban jia ba kino kino kiba pyniaid ia ka sorkar kin hap ban hiar shuki noh.
Ka long ka bym iahap satia bad ka dei ka jingkren khunlung da u president badon burom jong ka VPP.Nga tharai ma u ruh un hap ban leit sha ka histori bad ba un ai ia ka nuksa kaba shai ia nga halor kum katei ka jingjia ha ka histori jong ka ri, bad katkum ka jingtip ka jong nga hi kam shym la don saia kano kano ka histori kaba la jia naduh ka sngi kaba nyngkong ba ngi la ioh ia la ka jong ka jinglaitluid kat haduh mynta la ka long ha kano kano ka jylla lane wat ha ka sorkar pdeng hapoh Delhi.
" Nalor kata u Bah Tynsong u la kynthoh ruh ia ka jingkam jong u Bah Ardent ba ka VPP kan mih bujli ha ka jaka jong baroh ki Seng Riewlum ha Meghalaya.
“Nga ieh ha ka jingstad jng ki nongthep vote namar lada iakren halor ka jingmih bujli ha ka kam sain pyrthei kum ka party sain hima kan don satia ka jingkut.
Ngam tharai ba ki nongialam jong kino kino ki party sain hima kin shu ong ba mynta ngi dei ban klet noh ia ka HSPDP, UDP bad ba kin leit pyniasoh noh bad ka VPP.Nga tharai ka dei kane ka khubor kaba u kwah ban ai," ong u Bah Prestone.
Shah shuh ha kaba iadei bad ka jingknieh noh jong ka Congress ia ka Tura Parliamentary Seat hadien 47 snem kynthih, u Bah Prestone u la ong ba ha ka kam sain pyrthei ka seng sain pyrthei kam dei satia kaba la longtrai da kano kano ka longiing ne jong kino kino hynrei ka dei beit ka nongkynti jong u paidbah.
U MP bathymmai ka Shillong u Dr Ricky AJ Syngkon hynne ka sngi ba Ar u la kular ban pyndep bad pynurlong ia ka jingangnud jong ki paidbah ka Ri Lum Jaintia Haba kren sha ki lad pathai khubor, u Syngkon uba dei ruh u General Secretary ka liang pyrshah Voice of the People Party (VPP) u la ong ba ki paidbah ki la ngiah ia ka rukom long ki kam sain pyrthei kiba la jia hapoh kane ka jylla Meghalaya.
“Ki paidbah ki la kwah ia ka jingkylla bad ka result ba la pynbna hynne ka sngi ka dei ka jingangnud ba la slem bha jong u paidbah.
Kumta ngi khmih shakhmat ban pynurlong ia kine ki jingangnud bad ki jingphohsniew jong ki paidbah ka Jylla," u la ong.
Nalor kata u Dr Syngkon u pyntip ruh ba u la kut jingmut skhem halor ka thong jong ka seng VPP ban pynkhie im bad ban pynneh pynsah bad ban pynwandur thymmai biang ia ka Meghalaya.
Nalor kata u la ong ruh, “Ngi don 24 tylli ki mat ialap ilekshon bad kawei pa kawei na kine ki mat ki dei kiba kongsan hakhmat ka party jong ngi.
Kum ka party hi ngin ia shong lang bad ngin iamir jingmut lang ha kaba iadei bad ki thong kiba hakhmat eh.
Kumta kiei kita ki mat kiba ngin sa shim ngin sa pyntip sha phi hadien kane ka jingialang bad shim ia ka rai.
" Shuh shuh u la ong ruh ba ka party shen kan sa shim ia ka rai halor ka jingiatreilang bad ki seng sain pyrthei hapoh New Delhi.
U President jong ka Seng National People’s Party (NPP) uba dei ruh u Myntri Rangbah ka Jylla u Conrad K Sangma haka sngi ba Ar u la phah ia ka jingai khublei ia ki arngut ki kyrtong kiba la  shah jied thymmai ha kane ka Lok Sabha Ilekshon, kata ia u Dr.Ricky Syngkong na ka Seng Voice of the People Party (VPP) napoh Shillong Seat bad ia u Saleng A Sangma ka seng Indian National Congress (INC) napoh Tura.
Haba pynpaw lyngba ka rynsan social media X, u Sangma u la ong, “Ngi pdiang halor kane ka jingshah rem bad burom ia ka rai jong u paidbah bad ngi kitbok kitrwiang na ka bynta u Saleng A Sangma bad ia u Bah Ricky Andrew J Synkong.
" U Ricky AJ Syngkon na ka Seng VPP u pynrem noh ia u MP ba lai samoi kynthih ka Seng Congress napoh Shillong u Bah Vincent H Pala da kaba tam palat 3,70,000 vote, katba u Saleng A Sangma na ka seng Congress u la pynliem noh ia ka kyrtong ka NPP kaba dei ruh ka para jong u Myntri Rangbah ka Jylla ka Agatha A Sangma da palat 1,50,000 vote.
U President ka Voice of the People Party (VPP) u Bah Ardent M Basaiawmoit u la dawa ia ki nongialam jong ka Sorkar Meghalaya Democratic Alliance (MDA) ba la lamkhmat da ka National People’s Party (NPP) ba kin hiar shukir noh na ka sorkar hadien ka jingshah rem kput ha ka ilekshon MP Lok Sabha na baroh ki artylli ki seat kata na Shillong bad Tura.
“Hooid ka dei ka jingkylli kaba don nongrim.
Lada ki nongialam ka MDA ki dang iai don ha ka burom, ki dei ban shim ia ka jingkitkhieh bad hiar shuki noh na ka sorkar," ong u Bah Basaiawmoit haba kren sha ki lad pathai khubor haka sngi ba Ar.
U kyrtong ka VPP u Dr.Ricky AJ Syngkon u la lah ban pynrem noh ia u MP ba lai samoi kynthih ka seng Congress u Bah Vincent H Pala da kaba tam haduh palat 3.7 lak vote, katba u Saleng A Sangma na ka Indian National Congress u la lah ban pynshong noh ia ka para jong u Myntri Rangbah ka Jylla  ka Agatha K Sangma da palat 1.55 lak vote.
Na ka liang u Bah Ardent u la shim ruh ia kane ka jingjop kput ka party jong u kum ka rai kaba shai kdar kaba ki paidbah ka Jylla ki la duh noh ia ka jingshaniah ha ka sorkar MDA.“Ha kaba ka khyllipmat Nga ai ka burom ia u Blei.
Kane ka dei ka dak ba U Blei u la pynpaw haba ngi shaniah tylli ha u bad kum ka party ngi da sngewkmen shibun ia kane ka jingai jingkyrshan ba radbah bad ka jingshaniah jong u paidbah," u la ong.
Une u nongialam ka VPP u la kam ruh ba kane ka result mynta ka sngi ka kren shai bha halor ka jingshisha ba ka VPP kan sa mih bujli ha ka jaka jong baroh ki seng riewlum ha Meghalaya.
“Kumba Nga la ong ngi la iakhun pyrshah ia baroh ki party kiba don ha ka liang synshar namar ka jingmih jong ka VPP ruh ka long halor ka nongrim ka jingpulom ha ka jingai jingshakri da baroh kine ki party sain pyrthei kaba kynthup ia ki seng riewlum, bad ngi ju kren bunsien ba shisien ka sngi ka VPP kan sa mih bujli ha ka jaka jong ki seng riewlum, kata ia kaba ngi la lah ban leh mynta lyngba kane ka result ba phi la sakhi mynta," u la ong.
Haba pyrto ia ka jingstad jingshemphang jong u paidbah, u Bah Ardent u la ong ba kane ka resulut jong kane ka ilekshon ka dei ka dak ba yn ym don mano mano kiba lah ban shu ialehkai bad u paidbah.
Ka liang pyrshah Voice of the People Party (VPP) kan dang shim ia ka rai shano kan leit ban aijingkyrshan ha Lok Sabha, kata la ka long ia ka kynhun synrop National Democratic Alliance (NDA) ba la lamkhmat da ka BJP lane ia ka INDIA Bloc.
“Kum ki nongialam jong ka party, ngin sa shong bad shim ia ka rai ha kaba iadei bad kane ka bynta," ong u President ka VPP u Bah Ardent Miller Basaiawmoit haba kren sha ki lad pathai khubor haka sngi ba Ar hadien ba ka party jong u ka la ioh ia ka jingjop napoh Shillong Parliamentary constituency.
Da kaba pynpaw ba ka VPP kan rah ia ki mat kaba iadei bad ka bamsap hapoh Lok Sabha, u Bah Ardent u la ong, “Ngin sa buh jingkylli ia ka Sorkar India, balei ba ka khlem phah ia ka  ED (Enforcement Directorate), ne CBI (Central Bureau of Investigation) sha   Meghalaya haba ki don shibun ki jingkynnoh kiba iadei bad ki kam bamsap hapoh ka Jylla.
" Nalor ki kam bamsap, u la ong ruh ba ka party kan iakhun pyrshah ia ka jingduk bad ka jingshah leh shiliang khmat.
Kumjuh na ka liang u president ka VPP u la pynthikna ruh ba ka Seng kan buddien khlem shongthait bad ka Sorkar India halor ki mat ne ishu kiba katkum ki mat ialap ilekshon jong ka party.
Shuh shuh u la ong, “Ka ILP kan dei kawei na ki mat kaba kynthup ha ki mat ialap ilekshon jong ka party, ka Article 371 ruh ka dei kawei pat ka mat nalor bun kiwei pat.
Ka party kan buddien ia baroh kine ki ishu ba la kdew ha ki mat ialap ilekshon bad ka Sorkar India.
".
Ka jingiap na ka jingbam tit khlaw ka la kiew sha ka 5 ngut hadien ka jingkhlad noh sa uwei u rangbah haka step 4 tarik Jylliew.
Une u Rangbah uba khlad u dei u Ma Obar Sutnga 70 snem bad ula khlad hadpeng ka jingsumar ha North Eastern Indira Gandhi Regional Institute of Health and Medical Science (NEIGRIHMS), Shillong.
Nalor u Ma Obar Sutnga, kiwei de kiba la khlad ki long ka kurim jong u ka Kong Anna Suchiang kaba la khlad ha kajuh hi ka Hospital haka step 2 tarik Jylliew bad ki lai ngut ki khynnah rit, ka Riwansaka Suchiang 8 snem, Kitlang Suchiang 12 snem bad u Wansalan Suchiang 15 snem kiba dei ki khun jong ka Kong Jumonlang Suchiang bad Ma Linus Sumer.
Kiba dang don mynta hapdeng ka jingsumar ki long ka Kong Jumonlang Suchiang bad u khun jong ka ba dang 11 bnai kumjuh u Ribaitki Shadap uba don mynta hapdeng ka jingshitom jur hapoh Nazareth Hospital, Shillong.
U Nidawan Kanai 12 ruh u don hapdeng ka jingsumar hapoh NEIGRIHMS, Shillong.
Kumban shu pynkynmaw kane ka jingbam tit khlaw kala jia haka 28 tarik Jymmang haka shnong Saphai kaba hap hapoh Laskein C&RD Block, West Jaintia Hills District.
Ka jingniew vote Lok Sabha Election 2024 result ka dang iaid shait shait haka sngi ba Ar.
Ka Voice of the People Party (VPP) kala peh ha kylleng ka rilum Khasi Jaintia ne ka Shillong Parliamentary Seat, ka Congress kala tam ha Tura Parliamentary Seat.
Meghalaya Election Results 2024 (Update at 1 PM) Parliamentary Constituency 1 – Shillong Dr.Ricky Andrew J.Syngkon (Voice of the People Party) – 529,060  votes Leading Trailing: Vincent H.Pala (Indian National Congress) – 182,725  votes Dr.Mazel Ampareen Lyngdoh (National People’s Party) – 175,371 votes Robertjune Kharjahrin (United Democratic Party) – 42,637votes Prof.Lakhon Kma (Independent) – 17,261 votes Peter Shallam (Independent) – 6,487 votes NOTA – 10,347 votes Parliamentary Constituency 2 – Tura Saleng A.Sangma (Indian National Congress) – 378, 738  votes Leading Trailing: Agatha K.Sangma (National People’s Party) – 224, 567 votes Zenith M.Sangma (All India Trinamool Congress) – 47,568 votes Labenn Ch.
Marak (Independent) – 6,733votes NOTA (None of the Above) – 5,757votes Haba phai ha West Jaintia Hills , ki seng sain hima kiba pynieng iaki kyrtong kila shah tam lut ha ka VPP haduh Round 6 jong ka jingianiew vote.
Nartiang: Ampareen (NPP): 10,974 votes Ricky (VPP): 19,346 votes Robert (UDP): 196 votes Vincent (INC): 3,560 votes Lakhon (IND): 770 votes Peter (IND): 326 votes NOTA: 129 votes Jowai: Ampareen (NPP): 8,427 votes Ricky (VPP): 17,699 votes Robert (UDP): 263 votes Vincent (INC): 3,538 votes Lakhon (IND): 669 votes Peter (IND): 222 votes NOTA: 168 votes Raliang: Ampareen (NPP): 4,829 votes Ricky (VPP): 18,390 votes Robert (UDP): 273 votes Vincent (INC): 2,647 votes Lakhon (IND): 731 votes Peter (IND): 311 votes NOTA: 136 votes Mowkaiaw: Ampareen (NPP): 4,412 votes Ricky (VPP): 12,272 votes Robert (UDP): 760 votes Vincent (INC): 7,189 votes Lakhon (IND): 591 votes Peter (IND):: 202 votes NOTA: 94 votes Amlarem: Ampareen (NPP): 4,430 votes Ricky (VPP):: 17,425 votes Robert (UDP): 2,163 votes Vincent (INC): 6,353 votes Lakhon (IND): 732 votes Peter (IND): 222 votes NOTA: 131 votes Total Votes haduh ba kut ka round 6 ha West Jaintia Hills: Ampareen (NPP): 33,072 Ricky (VPP): 85,132 (Leading by 52,060 votes) Robert (UDP): 3,655 Vincent (INC): 23,287 Lakhon (IND): 3,493 Peter (IND): 1,283 NOTA: 658 Haba phai sha East Jaintia Hills ruh ka tam ka VPP Khliehriat:  Ampareen (NPP): 6,107 Ricky (VPP): 19,578 (Leading ) Robert (UDP): 4,224 Vincent (INC): 6,745 Lakhon (IND): 726 Peter (IND): 267 NOTA: 195 Sutnga Saipung Ampareen (NPP): 2,902 Ricky (VPP): 5,458 (Leading ) Robert (UDP): 91 Vincent (INC): 4,633 Lakhon (IND): 233 Peter (IND): 79 NOTA: 43.
Ka Harijan Panchayat Committee (HPC) ka la pan por na ka sorkar ar bnai na ka bynta ban thung ia u president uba thymmai u ban pyniaid shakhmat ia ka jingiakren bad ka sorkar Jylla ha kaba iadei bad ka jingpynkhreh ban pynkynriah ia ki 342 tylli ki longiing napoh Them Metor na Them Iew Mawlong.
Kane ka la wan long saw sngi shwa ka jingialang kaba kongsan ba la buh ban pynlong hapdeng ka sorkarJyll bad ka HPC na ka bynta ban shim ia ka rai kaba khatduh halor kane ka bynta.
Ha ka shithi sha u Symbud Myntri Rangbah ka Jylla uba khmih ia ka Tnat kam pohiing (Police) u Bah Prestone Tynsong ha ka 31 tarik u Jymmang 2024, u Secretary ka HPC u Gurjit Singh u la ong, “Nga la thoh ban buh ka jingkyrpad ban pynsangeh shwa ia kane ka jingialang ka ba la pynbeit ban pynlong ha ka 7 tarik Jylliew ha kaba iadei bad ka jaka shong ka jong ngi hapoh Harijan Colony, Bara Bazar, Shillong.
" “Ka long kaba sngewsih ban pyntip sha phi ba u Rangbah Shnong / President jong ngi u Billu Singh u la khlad noh dang shen.
Hapdeng ka jingsngewsih, mynta ngi dang ia pynbeit bad kiba haiing hasem na ka bynta ka jingleh niam ba khaduh katkum ka rukom lehniam jong ki Singh hapoh ka iingsah jong u ha Shillong kumjuh hapoh ka shnong ka jong u ha Punjab," u la ong.
Hadien u Singh u la ong ba kin dang pyndep ia ka jingjied ia u Rangbah Shnong / president bathymmai jong ka Harijan Panchayat Committee bad ban rejister ia ka committee kaba thymmai ha kaophis jong u Registrar of Society.
“Kane ka jingpynkhamti kam ka dei kaba kongsan hapdeng ki nongshong shnong ki jong ngi ha ka kam synshar khdar bad ha ki kam shim rai kaba long katkum ki kyndon treikam jong ka HPC cum headmanship.
Kan shim por ia ngi kumba ar bnai ban pyndep ia kane ka kam ban wad ia u briew uba biang u ban mih bujli ha ka jaka jong une u nongialam ba la rim uba la khlad noh bad uba la shari ia ka seng bad ia ki paidbah nongshong shnong ka jong ngi mynta la bun bun snem," u la bynrap.
“Ban pyndep ia kane ka sienjam bad ban pynthikna ba u nongialam bathymmai jong ngi un long uba la pynkhreh bha ban iashim bynta ha ki jingiamir jingmut bad ka sorkar, ngi donkam katto katne ka por.
Ngi pyrto ia ka jingsngewthuh ka jon phi ha kaba kum kane ka khep kaba shem jingeh," ong shuh shuh u Singh ha ka shithi.
Ka Voice of the People Party (VPP) kala tam kput ha kylleng ka rilum Khasi Jaintia naka Shillong Parliamentary Seat bad Congress kala tam ha Tura Parliamentary Seat da kaba iohtam 155,241 haka jingniew vote MP Lok Sabha 2024 haka sngi ba Ar.
Ka Voice of the People Party (VPP) kala peh ha kylleng ki constituency da kaba tam 371202 ia u kyrtong ba ar, ka Congress uba ioh 197688 votes.
Ha Tura Parliamentary Seat, ka Congress kala tam ha Tura Parliamentary Seat kala tam 155241 votes iaka kyrtong ba wan ba ar kaba ioh 228678 votes.
Meghalaya Election Results 2024 (Update at 3 PM) Parliamentary Constituency 1 – Shillong Dr.Ricky Andrew J.Syngkon (Voice of the People Party) – 568890 votes Leading Trailing: Vincent H.Pala (Indian National Congress) – 197688 votes Dr.Mazel Ampareen Lyngdoh (National People’s Party) – 185268 votes Robertjune Kharjahrin (United Democratic Party) – 44268 votes Prof.Lakhon Kma (Independent) – 18512 votes Peter Shallam (Independent) – 6971 votes NOTA – 10938 votes Parliamentary Constituency 2 – Tura Saleng A.Sangma (Indian National Congress) – 383919  votes Leading Trailing: Agatha K.Sangma (National People’s Party) – 228678 votes Zenith M.Sangma (All India Trinamool Congress) – 48709 votes Labenn Ch.
Marak (Independent) – 6910 votes NOTA (None of the Above) – 5840 votes.
Ka Overseas Nursing Job Fair ba la pynlong ha u snem ba la dep ka la kylla long u mawjam bad ka kabu na ka bynta ki 27 ngut ki Nos na kane ka jylla Meghalaya ki ban pynkhreh na ka bynta ban leit aijingshakri sha Japan hadien ba ki la pyndep ia ka jinghikai pyntbit ia ka ktien Japanese.
Lyngba kane ka sap kaba thymmai kine ki nos kin sa leit ban trei ban ktah ha ki hospital bad kiwei kiwei pat ki jaka sumar ha Japan.
Shibynta jong ka “Skills Meghalaya" scheme, na ka liang ka sorkar Meghalaya ka la bei tyngka haduh T.50,000 ia iwei pa iwei na ki kyrtong lyngba ka Meghalaya State Skill Development Society (MSSDS), bad kane ka jingkyrshan ka thmu na ka bynta kumba 300 ngut ki nos ha kine ki snem ki ban dang wan.
Na ka liang u Myntri Rangbah ka Jylla u Conrad K Sangma uba la iakynduh ia ki nonghikai bad ki samla pule kiba ia don bynta ha kane ka kam pyntbit, u la pynpaw ka jingsngew sarong da kaba ong, “Ka long kaba sngewkmen shibun ban iohi ba ki Nos na kane ka Jylla kin ioh ia ka lad ban leit ban aijingshakri sha kiwei par ki ri ka pyrthei.
Ngi la phah ia ki ha ryngkat ka jingkyrkhu kyrdoh bad kyrmen ruh ba iohsngew ia ki khana kiba sngewtynnad shaphang jong ki.
Nga kyrpad ruh ia kiwei pat ki samla ba kin wan shakhmat bad ban shim ia kane ka kabu ym tang ban ioh kamai kamai na shabar jong ka ri hynrei ruh ban pyniar ia ki jingnang tip ha ki jingtrei jingktah.
" Ka “Skills Meghalaya" kaba shim ia kine ki lad aijinghikai ka dei kaba thmu ban pynkupbor ia ki samla lyngba ki sap ki phong kiba donkam.
Ka prokram ba la pynlong da ka MSSDS abd ka Department of Health & Family Welfare ha ka jingiatreilang bad ki kompeni bapher bapher ka la pynioh ia ki jinghikai ban nang ban kren ia ka ktien ka thylliej jong kiwei pat ki ri nalor ka lad ha ka liang ka ioh kam ioh jam shabar jong ka ri.
Baroh ki la don ahduh 27 ngut ki Nos kiba la rejister bad ka NAVIS na ka bynta ban ioh jinghikai ban nang ia ka ktien ka thylliej bad ka kolshor ha Bengaluru.
Haduh 25 ngut na ki ki la pass ia ka N4 bad N5 eksam ka sien pyrshang kaba nyngkong bad ioh pdiang ia ka jingtyrwa ha ka kam ka jam.
San ngut ki Nos ki la dep ioh ia ki Visa bad arngut ki la leit sha Japan ha ka 27 tarik u Jymmang ba la dep katba kiwei pat ki dang ap ia ki visa.
Haduh 14 ngut ki Nos ki la dep ban ioh kam ha ki jaka sumar bapher bapher ha Singapore kumjuh lyngba kiwei pat ki agency.
Kine kin sa leit ban pyniasoh sha ki kam ki jam jong ki hapoh ka lai bnai.
Ia ka jingai jinghikai la pynlong da ki 10 ngut ki nonghikai kiba dei na Japan hapoh NAVIS, kaba pynpaw ruh halor ka jingseisoh jong kane ka prokram.
Wat hapdeng ki jingeh halor ban nang ia ka ktien kaba thymmai, kine ki samla pule ki la trei shitom kum ka lad ban pynioh jingmyntoi.
Kane ka sienjam ka la wan long ruh hadien ba ka sorkar Jylla ka la iasoi ia ka MoU bad kine ki kompeni ha ka 7 tarik u Nohprah 2023, na ka bynta ban aijinghikai ha ka liang ka ktien bad ka jingplielad ha ka jingpynrung kam ia ki samla ka jylla sha kylleng ki ri ka pyrthei kaba kynthup kum sha Japan, UK, Singapore bad UAE.San ngut ki dkhot jong kawei ka longiing ki la ngat ha ka jingshitom jur hadien ba ki la ioh bam ia u tit khlaw uba long bih ha ka miet  2 tarik mynta u bnai ha Nongkyndang hapoh ka shnong Saiden, Ri Bhoi District.
Kane ka jingjia la ong ba ka la jia ha ka por ba ki dkhot jong kane ka longiing ki dang ia bam jamiet ha ka por kumba 8 ne 9 baje mynmiet.
Ia kine ki san ngut ki dkhot jong kane ka longiing kiba la kem pang la pynkit noh mar mar sha Nongpoh Civil Hospital bad sha Bethany Hospital na ka bynta ban ioh jingsumar.
Napdeng kine ki san ngut arngut na ki la ong ba ki la don hapdeng ka jingshitom kaba kham jur bad shah sumar hapoh Behany Hospital.
Kine ki san ngut ki dkhot ka longiing ki dei kiba la tip kyrteng kum ka Kong Larita Syiemlieh (Kmie), Wanphrangsngi syiemlieh (23), Daniki syiemlieh (16), Larikynti syiemlieh (14) bad u Da-u-Rijied Syiemlieh (uba dang 3 snem rta).
Katkum ka jingiathuh ka jong ki la ong ba baroh ki dang ia bam ja miet ha ka 2 tarik mynta u bnai da ka jyntah tit ba la wan kheit na kawei ka khlaw hapoh ka shnong Umran, Ri Bhoi District.
Ki la ong ruh ba hadien kane iwei hadien iwei ki la pyni ia ka dak jong ka jingshitom bad sdang ban prie bad khie shit, bad dei tad haduh ka por kumba 10 haduh 11 baje mynmiet ba ki la sdang ban shitom jur bad tlot hadien ba la pynkit noh ia ki mar mar shapoh Nongpoh Civil Hospital, bad ia ki katto katne na ki kiba la shitom jur la pynkynriah noh shapoh Bethany Hospital.
Lah ban kdew ba dang ha kine ki khyndiat sngi, kaba kum kane ka jingjia bam tit ba long bih ka la jia ha ka shnong Saphai, West Jaintia Hills kaba la shim ia ka jingim jong ki laingut ki khynnah rit katba kawei pat ka longkmie ka la khlad noh ha ka sngi U Blei kaba bud.
U paidbah da kawei ka sur ula pyni da ka kam ba isih iaka sorkar kaba ialam NPP ha Jylla Meghalaya, ha kaba ha baroh ar tylli ki Parliamentary Constituency la jop da ka liang pyrshah.
U Saleng A Sangma u kyrtong ka Congress ula jop da na Tura Parliamentary Seat da kaba pynliem iaka Agatha K Sangma da ka 155241 votes hadien ba ula ioh 383919 votes.
Ka Agatha kala ioh 228678 vote, Zenith M Sangma ka AITC ula ioh 48709 votes bad u Labenn CH Marak 6910 vote.
Haba phai sha ka Shillong Parliamentary Seat, u kyrtong ka Voice of the People Party (VPP) u Dr.Ricky AJ Syngkon ula ioh palat 571078 votes, u kyrtong Congress Vincent H Pala 199168 votes, Dr.Mazel Ampareen Lyngdoh kyrtong National People’s Party (NPP) kala ioh 186488 votes, Robertjune Kharjahrin kyrtong United Democratic Party 44563 votes, Prof.Lakhon Kma (Independent) 18582 votes bad Peter Shallam (Independent) – 7024 votes, ka NOTA – 11008 votes.
Ka jingjop ka VPP ka dei ka jingkhlei jong ka iaka juban lak ban pynduh pyndam iaka bamsap bampong ha Jylla.
Katba ha Tura ka jingliem ka NPP ka dei na ka jingrai iatreilang ka BJP bad ka NPP kaba la pynhiar arsut iaka NPP.Ka East Jaintia District Cricket Association (EJDCA) ka pynpaw ka jingsngewkmen kaba khraw ba u player ka association u Kishan Lyngdoh uba mihkhmat ia ka Meghalaya ha ka Ranji Trophy bad ka Vijay Hazare kum u kapten ha ka tournament ba la pyniaid da  ka BCCI u la ioh pdiang ia ka khusnam ‘Best Player’ bad  ‘Best Batter’ na ka North East Zone jong u snem 2023-24.
Ia kane ka khusnam une u rangialehkai ba tbit ka Jylla u la ioh pdiang ha ka jingialang sam khusnam “3rd Achievers Awards night 2024," kaba la pynlong haka 1 tarik Jylliew da ka North East Cricket Developments Council (NECDC) ha Shillong.
Da kaba kamai haduh 937 run na ki 19 tylli ki jingialehkai, ha ka Ranji Trophy u Kishan Lyngdoh u la lah ban kamai haduh 690 run na ki 12 tylli ki jingialehkai.
Katba ha ka ‘Vijay Hazare u la ioh ban kamai 247 run lyngba ki 7 tylli ki jingialehkai.
Ka Association ha u kyrwoh lyngba u Bah T.Phawa, Secretary ka kyrmen skhem ruh ba u Kishan un nanglah ban lehbha shuh shuh ha ki tournament ki ban dang wan, bad ha kajuh ka por ka kyntu ruh ia ki samla ka Jylla ba kin shim ia ka nuksa lyngba jong u ba kin phaikhmat sha ka jingialehkai Kriket na ka bynta kito kiba don ia ka sap ka phong.
Hadien ba ka Seng Khasi Mawlai ka lah ïoh pdiang ïa khubor kaba sngewsih ha ka step jong ka 3 tarik u Jylliew halor ka jingkhlad noh jong u Rangbah Donsap Sing Khongtim, uba long u nongaibuit jong ka Seng.
Ka Seng Khasi Mawlai ka la lum kyrkieh ïa ka jingïalang sngewlem ban pyrto ïa u synñiang u bynhei uba une u Rangbah u la noh sha ka Seng.
U Rangbah Donsap Sing Khongtim, u dei u wei na ki nongseng jong ka Seng Khasi Mawlai ha u snem 1982.
U la bat ïa kiba bun ki kam ha ka Seng bad khlieh ruh ïa ka Cultural Committee da bun bun snem.
Dei hapoh ka jingïalam ba stad jong u ba ka Seng ka la lah ban sdang ïa ka Shad Suk Mynsiem hapoh ka Seng Khasi Mawlai ha u snem 1994.
Ha kum kane ka por ba sngewsih, ka Seng ka phah ïa u kyrwoh sngewlem sha I kurim jong I, ki khun, ki para bad ki pyrsa baroh.
Ka jingpynkhuid bad jingleh-niam ba khatduh ïa ka met basah jong I kan long haka 5 tarik Jylliew 2024 ha u Lum Jingthang Jong ka Seng Khasi Kmie, ha Jaïaw.
Ki nongialam jng ka Seng Jaintia Students Union (JSU) ha ka 3 tarik mynta u bnai ka la kyntu ia ka jingtuklar lem jong ka Director General of Police (DGP) ka Jylla, ka Kong Idashisha Nongrang ha kaba iadei bad kiba bun ki mat kaba kynthup halor ka jingpynkhlain ia ki Border Police Outposts (BOP) bad ha ka jingiakhun pyrshah ia u drok bad kiwei pat ki jait jingdih pynbuaid.
Ha ka dorkhas ba la ai sha ka DGP, ka Seng ka la ong ba baroh ki BOP ha Meghalaya khamtam ha Jaintia Hills kiba la sakhi ia kiba bun tylli ki jingjia jong ka jingiakynad ha ki por kiba la dep ki donkam ban pynkhlain, kata da kaba kynnoh ruh ba ki la don ki jingjia shah thombor bad ka jingshah pyniap jong ki trai shnong ha ki briew napoh Assam.
Ka Seng ka pynkynmaw ruh ba ka sorkar ha u bnai Naiwieng 2022 ka la tyrwa ban buh ia ka BOP ha ki hynniew tylli ki jaka kiba mih khah khah ki jingiakajia.
Kine ki kynthup hapoh ka shnong Mukroh bad Tihwieh ha West Jaintia Hills, Mooriap ha East Jaintia Hills, Rani-Jirang ha Ri-Bhoi district, bad Umwali, Lejadubi bad  Langpih ha West Khasi Hills.
Nalor kata ka Seng ka la aijingmut ruh halor ka jingdonkam ban pynbha ia ki jingtei ha ki outpost khamtam ha Mukroh bad Khanduli namar mynta kine ki artylli ki outpost ki dei kiba la shu tap da ki tin kaba buh jingma shibun ia ki bor pulit, kata wat hadien ba kane ka jaka kaba la buh ia ka outpost ruh kam dei ka jaka kaba la long trai pura.
Halor ka jingdonkan ban pynkhlain ia ki sienjam ha ka jingiakhun pyrshah ia u drok ha ka Jylla, ka JSU ka la ong, “Ngi sngewnguh shibun ia ki bor pulit ka Jylla halor ki sienjam kiba ki la shim ban tehlakam ia ka jingwan rung jong u drok shapoh ka Jylla.
Hynrei, ki dang don hi ki jaka ha kaba u drok u dang ioh ban wan rung laitluid.
Ngi kyrpad ia ka Tnat pulit ba kan pynkhlain ia ki pulit iakhun pyrshah drok hapoh East Jaintia Hills, namar ka la kylla long ka lynti rung ba kongsan na ka bynta u drok sha ka Jylla.
Ngi la aijingmut ruh ba ki bor pulit kin iatreilang bad ki kynhun treimon sngewbha, ki sengbhalang bad ki dorbar shnong ban tehlakam ia ka jingwan rung jong u drok.
Donkam ruh ban pynlong ia ki jingpynshai paidbah pyrshah ia u drok ha ki jaka iew, ki shnong ki thaw, ki sor rit bad ha ki jaka pule puthi.
"  Ha kajuh ka por ka JSU ka la kyrpad ruh na ka bynta ban pynlong ia ka jingpynrung kam pule hapoh Jaintia Hills.
“Ngi la kyntu ban pynlong ia ka jingiamareh bad ia ka eksam kam pulit hapoh Jaintia Hills namar kane kan pynsuk ia ki samla ka thain kiba shem jingeh ban wan shaduh sha Shillong.
Kiba bun na kine ki samla ki dei kiba wan na ki thain nongkyndong bad kiba duna ha ka liang ka ioh ka kot, bad ka jinglut jingsep ha kaba iadei bad ka leit ka wan kan ktah jur lada kin hap ban wan shaduh sha Shillong.
Kumta ruh ngi aijingmut na ka bynta ban pynbiang ia ki jingdonkam ha Jaintia Hills na ka bynta ka jingmyntoi jong ki samla , kata da kaba kdew ruh halor ka jingkhapngiah lypa hapoh ka nongbah Shillong.
" Da kaba pynpaw halor ka jingdonkam ban buh da ka helpline number kaba treikam baroh 24 kynta na ka bynta ban aijingkyrshan ia ki longkmie, ki khynnah kiba ioh lait im bad ki lanot nalor kiwei pat ki kam thombor, ka JSU ka la kyrpad ruh ia ka DGP ba kan khang khyrdep noh ia ki khyrdop bad ki rukom lum pisa ba beain kiba ktah jur ia ki nongrep bad ki nongkhaii.
“Ki don shibun ki khyrdop ba beain ba la pynieng ha kylleng ki surok ha kaba ki kynhun riew shimet ki ju lum pisa na ki kali kit ia ki mar rep bad kiwei pat ki mar ba la pynmih da ki trai shnong kum u synsar, mawthup, kwai tyrkhong bad u tympew.
" Ka Seng ka la ong ba kine ki kam beain ki la ktah jur ha kiba bun ki liang, kata ia ka ioh ka kot ha ka imlang ka sahlang namar ka jingkiew dor jong ki mar ki mata ha ki iew ki hat ka ktah ruh ia ki paidbah ka jylla khasmtam ha ki thain nongkyndong.
“Kumta ngi kyntu jur ba phin shim mardor ia ki sienjam ban ithuh bad ban pynpra ia ki khyrdop beain bad ban pynlong ruh ia ki jingtohkit kiba bniah bad ban pynshitom ia kito kiba donkti bad ruh ban pynthikna ba ki nongkhaii trai jylla kim dei ban shah ktah," ong shuh shuh ka seng JSU.Ka liang pyrshah Trinamool Congress (TMC) ha ka 2 tarik Jylliew ka la dawa ban pynlong jingtohkit da ka kynhun ba laitluid halor ka jingkhyllem biang ka kynhun jong ka PA Sangma Sports Complex ha Tura, West Garo Hills bad ban pynngat dak iong (blacklist) pyrshah ia ka Badri Rai and Company (BRC), kaba pyntrei ia kane ka project.
“Ka long kaba donkam ban pynlong ia ka jingtohkit kaba bniah da ka kynhun kaba laitluid khnang ban lap ia ki jingshisha baroh bad ban shim ia ki lad jingpynshitom pyrshah ia kito kiba donkti ha kabe k kam, kata kynthup ia u Myntri bad u Myntri Rangbah ka Jylla ruh lada donkam," ong u State Youth President ka TMC u Richard Marak lyngba u kyrwoh.
“Nalor kata ka long ruh kaba donkam ban pynngat dak iong pyrshah ia ka Badri Rai and Company (BRC) na ka jingiashim bynta ha kino kino ki projek kiba hadien habud hapoh ka Jylla khnang ban lah ban tehlakam ia kiba kum kine ki jingjia," u la bynrap.
“Kumba don ka jingong, ‘Ki kam ki kren kham jan ban ia ka ktien,’ Kumta ruh ki nongshong shnong ka Meghalaya ki dei hok ban ioh ia ka sorkar kaba buh shwa hakhmat ia ka jingtreikam kaba khuid ba suba bad kaba bit ba biang na ka bynta u paidbah," u la ong.
Nalor kata u Marak u la ong ruh ba kane ka jingkhyllem ba khah khah bad ka jingiadei kaba jan hapdeng ka Badri Rai and Company (BRC) bad ka sorkar NDA ka la wanrah jingeh ia ka jylla bad buh ruh ia u dak jingkylli halor ka jingkhuid ha ki rukom treikam kumba la sakhi na ki jingjia ba dang shen.
“Ka jingkhyllem kane ka kynroh jong ka PA Sangma Stadium ka la jia mynta lah arsien tang ha i por ba khyndiat, kaba la buh jingkylli ruh halor ki tiar ki tar ba la pyndonkam bad halor ka rukom pyntrei ia kane ka kynhun," ong utei u nongialam ka TMC uba la bynrap ruh ba ka jingioh kurup ia ka pisa kaba T.1 klur na ka kali jong ki heh katei ka kompeni BRC kaba bud nadih ka kynhun ki kali jong u Myntri Rangbah ka Jylla ka pynpaw ia ka jingdonkam mardor ban ioh jingshai.
Wat hadien ka histori jong ki jingpulom ba khah khah ha ki jingtreikam jong kane ka kompeni, hynrei ka dang iai bteng ban don bynta ha ki projek kiba heh kaba pynpaw ruh ia ka jingpulom jong ka sorkar.
" Nalor kata une u nongialam ka TMC u la ong ruh ba ka jingkhyllem jong kane ka kynroh bad ki mat kiba iadei bad ka jingpyntrei ia kane ka projek ka pynpaw shuh shuh ha ka jingleh thurmur bad halor kiwei pat ki bynta kiba kham khraw.
Watla la tei hapdeng jong ka jaka sor khlem da don ia kino kino ki jaka pynieng kali kiba biang hynrei ka jinglut ha kaba tei ia kane ka stadium ka la kot shaduh ka T.172 klur, u la ong.
Ka Shillong Sports Association (SSA) ka la ioh ban jied ia ki nongkitkam bathymmai jong ka kynthup ia ki council members hadien ka general meeting jong ka kaba la long ha ka 1 tarik Jylliew ha Shillong.
U Advisor sha ka Sorkar Meghalaya u Bah Banteidor Lyngdoh MLA, uba la shemphang bha ha ka liang ka Sports lyngba ka jingiadon bynta ka jong u bad ka Langsning FC, ha ka SSA bad kum u Myntri barim ka Tnat Sports & Youth Affairs u la shah jied kum u President bathymmai.
Ia u Bah Banteidor la kyrshan da ka kynhun kaba khlain jong ki bor ba dei khmih ha ka liang ka sports.
U Bah Robert Dkhar u la shah jied kum u Working President bad ki la don san ngut kiwei pat ki Vice President kiba kynthup ia u Bah Synshar Rapthap, Cliff R Nongrum, Theory Marboh, Bantylli Narry bad u Bah Daniel Thangkhiew.
Ia ka kam General Secretary bathymmai la jied ia u Bah Dipshon L Nongbri bad u Assistant General Secretary u Samran Syiem, katba u Bah Prosper Warjri u dang iai neh kum u Treasurer ka SSA.Ki Secretary incharge jong ki sports bapher bapher ki la shah jied ruh kum ki Council Members.
Ki nongkitkam bathymmai bad Council Members :.
Ha ka jingbteng ban tehlakam ia ki kam bymman ha ki thain khappud jong ka ri, ki shipai Border Security Force (BSF) ka Jylla ha ka 1 tarik mynta u bnai ki la ioh  kurup ia u drok heroin bad ki dawai kuli yaba tablet bad kem noh ia arngut ki briew kiba donkti na ka thain  Ranikor, South West Khasi Hills District.
Na ka liang ki shipai BSF ki la pynpaw ba hadien ba ki la ioh ia ka jingtip kaba thikna, kumta ruh mardor ki la pynlong ka jingpynap shrip bad ioh ban bat noh ia kawei ka kali Alto kaba thmu ban leit sha ki bynta khappud ha kaba ki la ioh ban kurup 10 gram u drok heroin bad haduh 2,469 tylli ki yaba tablet bad kem noh ia ki arngut ki briew kiba donkti.
Kine ki arngut ki nongkhaii drok kiba la shah kem noh ki dei kiba la tip kyrteng kum u Joydeep Paul bad u Nabajit Sen kiba nadpoh East Khasi Hills District.
Hadien kane ki BSF ki la aiti noh ia kine ki drok ba la ioh kurup kumjuh ia kine ki arngut ki briew sha ki pulit jong ka Ranikor Police Staion ba kin bteng shuh shuh ia ka jingtohkit.
Katto katne ki bynta ka kynroh jong ka PA Sangma Sports Complex kaba don marjan ka Sewage Treatment Plant bad ka Indoor Hall 2 kaba dang don hapdeng ka jingpyntrei ka la khyllem noh ha ka step jong ka 2 tarik Jymmang.
“Ka jingkhyllem jong kane ka kynroh kam shym la ktah satia ia ki jingtei kiba kongsan jong ka stadium," ong ka Director of Sports and Youth Affairs ka Kong Isawanda Laloo lyngba u kyrwoh.
Ka la ong ruh ba ka kompeni Hindustan Steelworks Construction Ltd.
(HSCL), kaba pyntrei ia ki jingtei jong baroh kane ka Sports Complex ba kan aiti ia ka kaiphot kaba bniah ha kaba iadei bad kane ka jingjia.
Ka Kong Laloo ka la ong ba ka jingther u ‘lapbah ka la wanrah ka jinglang um bad pynshlei ia ka nala kaba la dep ban shna na ka bynta ban pyntuid ia ka um, ki jaka na ka STP tank, Indoor Hall 1, Indoor Hall 2 bad napoh Complex.
“Hynrei namar ka jingpyntrei ia kine ki bynta ka dei kaba dang iaid shakhmat bad bym pat lah ban pyndep lut ia kane ka nala, kumta ruh kane ka l wanrah ia ka jinglang jong ka um na ka jingther jong u ‘lapbah bad wanrah ia kane ka jingkhyllem jong kane ka kynroh," ka la bynrap.
Nalor kata haba pynpaw ba kane ka kynroh kaba khyllem ka dei kaba la shna na ka bynta shi por ban phiah ia u pud bad ban khanglad ia ka jingkyntur jaka, ka la ong ba kiwei pat ki jingtei ha kane ka jaka ki dang iaid shakhmat bad ia ki jingtip ba kham bniah yn sa ai hadien ba ka ophis ka la ioh ia ka kaiphot na ka kompeni kaba pyntrei.
Shuh shuh ka Director ka pyntip ruh ba ki bor District ka West Garo Hills ki la shim mardor ia ki sienjam ban pynthikna ia ka jingshngain jong ki paidbah nongshong shnong jong ka thain.
Ia kawei ka longiing kaba la shah ktah na kane ka jingkhyllem kynroh la pynkynriah bad aijingiarap kaba kynthup ia ka jaka shong jaka sah, ki marbam mardih bad baroh ki jingdonkam, ka la ong.
Hadien ka jingkhlad noh jong ki laingut ki khynnah rit, mynta sa kawei ka longkmie ka la khlad noh haka 2 tarik Jylliew namar ka jingbam ia u Tit khlaw ba long bih ha ka shnong Saphai kaba hap hapoh Laskein C&RD Block, West Jaintia Hills district.
Lah ban kdew ba ki la don haduh 11 ngut ki briew na ki lai tylli ki longiing ha ka shnong Saphai kiba la shitom jur hadien ba ki la ioh bam ia u tit khlaw ba long bih ia uba ki la leit ban kheit na ka jaka khlaw kaba marjan shnong.
Na ka liang kiba haiing hasem ki la pynthikna ba ka Anna Suchiang 56 snem rta ka la khlad noh hapdeng ka jingshah sumar hapoh North Eastern Indira Gandhi Regional Institute of Health and Medical Sciences (NEIGRIHMS).
U kurim jong ka u Obar Sutnga 70 snem rta, u Nidawan Kanai 12 snem rta ruh ki dang don hapdeng ka jingshitom jur hapoh NEIGRIHMS.Ki lai ngut kiwei pat ki khynnah rit, kata kiba kynthup ia u Wansalan Suchiang (14), Kitlangki Suchiang (10), bad ka Riwansaka Suchiang (8 snem rta), ki la khlad noh hapoh Jowai Civil Hospital and MCH Hospital.
Ka kmie jong ki ka Kong Jumonlang Suchiang 43 snem rta ia kaba la pynkynriah noh shapoh Nazareth Hospital in Shillong ha ryngkat u khun ba dang 11 bnai jong ka ki dang don hapdeng ka jingshah sumar.
Kiwei pat kiba don hapdeng ka jingshitom jur ki kynthup ia ka Ribaitki Shadap bad Shanmi Chympa kiba dang don hapdeng ka jingshah sumar hapoh Jowai Civil Hospital, Ialong.
U Chairperson ka Provisional Town Vending Committee bad Chief Executive Officer ka Shillong Municipal Board lyngba u kyrwoh u la pyntip ba ia ka jingjurip ba la pynlong katkum ka Street Vendors (Protection of Livelihood and Regulation of Street Vending) Act 2014 bad  “The Meghalaya Street Vendors (Protection of Livelihood and Regulation of Street Vending Schemes 2023," la dep ban pynlong da ka Committee No UAU.5/2017/Pt.
iv/18 dated 13th October 2022.
Ia ka list jong ki nongshong dukan madan na ka bynta ban leh ia ka registration mynta la lah ban ioh napoh ka ophis jong u Chief Executive Officer, Shillong Municipal Board, bad lyngba ka Shillong Municipal Board website ( smb.
gov.
in ).
Nalor kata yn wah ruh hapoh ki ophis treikam ka sorkar Jylla kiba kham pawkhmat.
Baroh ki nongshong dukan madan kiba ki kyrteng jong ki kiba don ha ka list ki lah ban leit aijingtip ha ka ophis u Chairperson jong ka Town Vending Committee, Shillong hapoh jong ka 15 sngi naduh ba la pynmih ia kane ka jingpynbna.
Ka kam rep Slasha ka ai shibun bah ki jingmyntoi ia ki nongrep, ka imlang sahlang, ka mei mariang, ka ioh ka kot bad ha ka liang ka ai kam ai jam, ong ka Kong DC Sohtun, M.A.S, Director, Horticulture haba kren kum ka Kongsan ha ka jingialang iamir jingmut halor ka mat “Enhancing Market Access & Quality Production for Small Tea Growers in Meghalaya," kaba la long ha ka 31 tarik Jymmang ha Integrated Agricultural Training Centre ha Upper Shillong, Ha kane ka prokram ba la pynlong da ka Directorate of Horticulture, Meghalaya, la ia don lang ruh ka Mary Q.Ch.
Marak, Assistant Director, Horticulture (PS&C), Bah Marbakynsai Marbaniang, M.A.S., Assistant Director, Agriculture, I/C Tea Development Centre, Umsning, Bah  ML Suiam, M.A.S., OSD, Directorate of Food Processing, u  Ramen Lal Baishya, Assistant Director, Tea Board of India kynthup ia ki riew shemphang bad ki ophisar kiba don bynta ha kaba trei borbah ban kyntiew ia ka kam rep Slasha hapoh kane ka than.
Ka jingwan iashim bynta da u John Taylor, Marketing Manager HTPC, Nepal, u Sourav Bhagawati napoh Tea Tech, Guwahati, Assam bad u Parveez Arshad Hussain, Tea Sommelier na Darjeeling ka la nang pynioh mynsiem shuh shuh ha kane ka jingiamir jingmut ban kyntiew ia ka kam rep Slasha.
Ha ka jingkren ka Kong Sohtun Director ka la iai ban ruh halor ka jingdonkam ban phaikhmat sha ka iew ka hat bad halor ka jinglah ban pynmih ia ka mar kaba bha hapdeng ki nongrep Slasha kiba rit ka Mghalaya na ka bynta ka jingmyntoi jong ka Jylla.
Ka ong ba ia u Slasha ha kane ka jylla u dei uba lah ban khring shibun namar ka jingbym pyndonkam dawai.
Na ka liang u Bah ML Suiam ha ka jingkren u la kdew ba ka Meghalaya ka la sakhi halor ka jingkiew ha kane ka kam rep Slasha naduh kine ki laiphew bad sawphew snem ba la dep.
U Bah Suaim u la kdew ruh halor ki sienjam kiba thmu ban lah ban pynmih ia ki mar kiba bha, hynrei u la kubur halor kiba bun ki jingeh, kata kum ka jingduna jong ki iew bad ka jingbha jong u mar ba la pynmih.
Na ka liang u Bah Marbakynsai Marbaniang, M.A.S., ADA I/C Tea Development Centre, Umsning, u la ai ka jingbatai kaba bniah halor ki jingeh kiba ki nongrep slasha ki iakynduh ha Meghalaya.
Lah ban kdew ba haba ianujor bad kiwei pat ki Jylla, ka Meghalaya ka don tang 2768 hectare ki jaka rep slasha.
Ia ka karkhana slasha kaba nyngkong ha Meghalaya la wanrah ha u snem 1997 (Arengh Tea Industry).
Mynta ki don kumba 12 tylli ki karkhana slasha kiba rit bad ba heh.
Ka Synjuk Waheh Chnong Ri Jaintia kala pyntip ba kan pynlong iaka jingialang paidbah (General Meeting) ha District Library Auditorium, Jowai haka 8 tarik Jylliew haka por 11.00 baje mynstep.
U President ka Synjuk Waheh Chnong Ri Jaintia, u Ma A.Lypon ula pyntip ba kane ka jingialang kan long kaba kyrpang naba yn pyntian smai iaki nongkitkam bathymmai jong ka Synjuk, kata naduh ki Office bearers bad ki dkhot jong ka EC baroh.
Nalorkata ula pyntip ba ha kane ka jingialang yn iakren ruh halor ki mat ki jura hapoh ka imlang sahlang nalor kiwei kiwei jingdonkam jong ka synjuk bad kumjuh jong ki shnong ki thaw ha baroh Ar tylli ki District.
Ula pyntip ba nalor ki waheh shnong yn donlang ruh u u Myntri ka sorkar Jylla bad MLA ka Khliehriat Ma Kyrmen Shylla kum u kongsan bad u MDC JHADC Ma Finelyness Bareh un long kum u symbud kongsan.
Kumta ka synjuk ka kyntu bad khot wer ia baroh ki Waheh shnong ka Rilum Jaintia kynthup na East bad West Jaintia kumjuh ki Life Members ban pyllait iaka por ban wan sha ka jingialang khnang ba ka jingthmu jong ka synjuk kan long kaba iaid beit iaid ryntih.
U Myntri ka sorkar Jylla uba khmih ia ka Tnat Revenue and Disaster Management u Bah Kyrmen Shylla ha ka 1 tarik Jylliew u la pynlong ka jingleit jurip sha ka shnong ba la jia ka jingtwa khyndew ha Nongpriang, Shella-Bholaganj C&RD Block bad iakynduh ruh ia kiba haiing hasem jong ki sawngut ki lanot kiba la khlad ha kane ka jingjia.
Ha kane ka jingiakynduh ia kiba haiing hasem kiba dang don hapdeng ka jingsngewsih kthang halor kane ka jingduh noh ia ki sawngut ka longiing, na ka liang u Myntri u la pynpaw ka jingsngewlem bad pynthikna ruh ba na ka liang ka sorkar kan ai ka jingiarap bad ka jingkyrshan na ka bynta jong ki.
U Myntri u la ong, “Ka jingthmu jong kane ka jingleit jngoh ka long ban pynpaw ka jingsngewlem na ka bynta kiba haiing hasem jong kine ki lanot.
Ki kynhun jong ngi ki la pyrshang borbah ban lapdien ia ki metiap, bad la ioh jingtip ruh ba la lah ban sei noh sa ia ki artylli ki metiap ha ka sngi Thohdieng ba la lah.
U Myntri u la aiti ruh ia ka song jingiarap pisa kaba mar T.4 lak sha kiba haiing hasem jong kine ki lanot.
Haba ai ia ki kyntien  pynshlur bad aimynsiem ia ki nongshong shnong ka Jylla hadien ki jingjia shah pynjulor namar u Cyclone Remal, u Bah Kyrmen u la ong, “Baroh ki dei ban long kiba peitngor namar ka jylla jong ngi ka dei kaba shah ktah bha na ki jingjia shah pynjulor mariang.
Long kiba husiar bad pynkhreh.
Kum ki nongshong shnong kiba dei ki nongiarap kiba nyngkong, kumta ruh phi dei ban long kiba pynkhreh tad haduh ba ki tnat sorkar kin wan poi namar ka lah ban shim kumba katto katne por ban poi sha ki jaka ba jia ki jingshah pynjulor khamtam sha kito ki jaka kiba kham pajih.
Ngi la iohi ruh ia ka jingkyrshan jong ki nongshong shnong ha Nongpriang.
" Nalor kata u Myntri u pyntip ruh ba ka jingleit jurip sha kiwei pat ki jaka ruh kan dang bteng bad na ka liang ka sorkar kan ai ruh ia ki lad jingiarap sha kito ki briew kiba la shah ktah ha kane ka jingjia.
Na ka liang u MLA ka Sohra u Bah Gavin Mylliem uba la synran lang ia u Myntri u la ai khublei ia kane ka jingwan jngoh bad jingai jingiarap jong u Myntri sha kiba haiing hasem jong kine ki lanot.
U la ong ba kane ka pyni ba ka sorkar ka don ryngkat lang bad ki paidbah.
Lai ngut ki khynnah kila duh ei iaka jingim jong ki naka jingshitom jur bad suba ba bam ia u jhur tit khlaw naka shnong ha West Jaintia Hills.
Kine kiba khlad ki dei ka Riwansaka Suchiang 8 snem ka rta, Kitlang Suchiang 12 snem ka rta bad u Wansalan Suchiang 15 snem ka rta.
Baroh lai ngut kine ki khynnah ki dei shipara, ki khun jong ka Kong Jumonlang Suchiang bad u Ma Linus Sumer.
Kane ka jingjia kala jia haka shnong Saphai kaba hap hapoh ka Laskein C&RD Block, West Jaintia Hills District.
Ka khubor ka iathuh ba kine ki khynnah la suba ba kila bam ia u tit khlaw 28 tarik Jymmang bad kila shitom jur bad la pynkit sha jaka sumar ha MCH Hospital, Jowai bad Ialong Civil Hospital.
La iathuh ba ka Riwansaka kala khlad haka 30 tarik Jymmang, u Wansalan haka 31 tarik Jymmang bad u Kitlang haka 1 tarik Jylliew.
Haduh bala thoh iaka khubor ym pat lah pynthkina katno ngut kiba shitom na kane ka jiingpang bam tit khlaw.
Ki Pulit ka East Jaintia Hills kila ioh ban kurup ia u drok heroin uba khia 177 gram na kawei ka pla kaba don ha ka jaka ba sanium harud ka lynti surok bah National Highway-6 ha Umkiang, East Jaintia Hills.
Ki pulit ha ka janmiet sngi Thohdieng ba la lah ki la ioh pdiang ia ka phone lyngba ki briew kiba pyntip halor ka jingdon jong kawei ka pla kieng kaba iong kaba don ha ka jaka sanium harud ka suroh Nh-6 ha Umkiang ia kaba la suba ba ki don ia ki kynja jingdih ne ki tiar ba beain.
Kumta ruh na ka liang ki bor pulit napoh Umkiang PPP ki la her mardor sha katei ka jaka ban pynlong ka jingwad, ong ka khubor pulit.
Hadien ka jingwad, ki pulit ki la lapdien ia kane ka pla kaba don haduh 18 tylli ki synduk sabon kiba don ia u drok heroin uba khia 177 gram, ong ka khubor.
Na ka liang ki bor pulit mynta ki la pynlong ia ka jingtohkit kaba bniah ha kaba iadei bad kane ka phang.
Kumba ju long manla u snem shuwa ban ban poi ki sngi ki ia ka lehniam Behdieñkhlam, ka Raij Jowai ruh kala pyndep iaki lehniam ryngkat ka suit ka shor bapher bapher ha kane ka taiew.
Haka 31 tarik Jymmang ka Raij Jowai la pyndep iaka Kbai Mooknor, haka jinglam khmat u Dolloi ka Elaka Jowai, u khlieh ka niam, Pator, u Langdoh, ki Sangot, ki Wasan, ki Phrakur Phrakmai bad ki Waheh Wasian (rangbah) ka Raij kila mih sha iew ban pynbna sha ka pythei bala sdang ka Lehniam Behdieñkhlam.
La pyntip sha ka shnong ka thaw, ka iew ka hat ba la sdang ka niam ka rukom Behdieñkhlam bad ba ym bit shuh ban rah ïaki shyieng jong kiba la ïap nabar ryngkaw (na bar ka shnong Jowai) bad ruh ban rah shabar u ryngkaw.
(sha bar ka shnong Jowai) tad haduh ba ladep ka lehniam Behdeiñkhlam.
Mynta ka sngi pat la pyndep iaka jingainguh aidem iaki Soodwar Sooluti bad iaka Tawiar Takan ne ka Wah Myntdu kaba la ngeit ba ka dei ka nongda nongker ka Jowai.
Ki Soo Dwar Soo Luti kynthup ia u Mookhai, Mootong, Mooralong bad Moosniang.
Ka Behdieñkhlam mynta u snem kan long naduh 30 tarik Jylliew haduh 3 Naitung 2024.
JOWAI: Mynta ka sngi ki nongïalam niam ka Seiñraij Jowai kila mih na ïing ka Langdoh ban leit sha Ïawmusiang ban Kbai Mooknor ban pyntip paidbah bala sdang ka jinglehniam Behdeiñkhlam.
Ha kane ka jingpyrta shnong ha khmat ka Mooknor-Blai Ïaw la ïadonlang naduh u Dolloi ka Elaka Jowai, uba long u khlieh jong ka niam, u Langdoh, u Sangot, u Pator, ki Waheh Wasan bad kiwei kiwei.
U Chutia uba la shim ïa kane ka bynta ban pyrta shnong, ula pyntip sha ka shnong ka thaw, ka iew ka hat ba la sdang ka niam ka rukom Behdeiñkhlam bad naduh mynta ka sngi ba ym bit shuh ban rah ïaki shyieng jong kiba la ïap nabar ryngkaw (na bar ka shnong Jowai) bad ruh ban rah shabar u ryngkaw.
(sha bar ka shnong Jowai) tad haduh ba ladep ka lehniam Behdeiñkhlam.
Ula pyntip ruh baka jinglehniam Thoh Langdoh kan long ha kane ka 27 tarik une u bnai ha Khloo Lyngdoh, katkum ka rukom la mana ïa baroh ki khun ka Niamtre kiba hap hapoh ka Raij Jowai ba kim ban thang ïaki jhur ki jhep, ban rep ban riang bad ban trei ban ktah.
Ula ai ka jingkyrkhu kyrdoh ïa ki nongshong ïew ban bha ka kamai kajih jong ki.
