Ka KSU kala kynnoh ba u ne u forest guard khlem ka jingtip ki nongialam shnong katei ka shnong Khajura ula leit hiar sha ka jaka rep kwai bad jynrat naphang iaki dieng kwai kiba dang sdang khie lung bad ula ong ba la phah ia u da ki bor ba halor jong u, hynrei kaba lyngngoh haba ka KSU Barak Valley ka pyrshang tohkit kala lap pynban ba ula leh ïa kane ka kam ba u kwah ban kam trai ïa katei ka jaka ba sei soh ha katei ka shnong.
Ka KSU Barak Valley ryngkat bad ka BVKJWA marsien ïoh jingtip ïa kane ka khubor kala hiar sha katei ka shnong Khasi haka sngi U Blei bad lap ba ka jingjulor jong ki dieng kwai kaba ki shnong Khasi ki im jakpoh na une u jingthung.
Hadien kane ka ki nongialam ka KSU bad BVKJWA kila mudui ïaka jingujor ejhar hakhmat u OC ka Katlicherra bad dawa ban kem mardor ïa utei u forest guard bad ban pynshitom katkum ki kyndon jong ka aiñ.
JOWAI: Ka All Jainita Cement and Clinker Transports Association ka la dawa ba ka sorkar ka dei ban weng lut ia baroh ki Weighbridge kiba don ha shi lynter u Surok bah NH-6 kiba don naduh Malidor bad Byrnihat.
‘Ngi dawa ba ka sorkar kadei ban weng lut ia kine ki Weighbridge, lait noh tang ia kito kiba don ha ki jaka rung ne mih (Exit & Entry Point) kiba don ha Byrnihat, Malidor bad kiwei kiwei, hynrei kaba don ha Umtyra bad kaba ha Hynniewmer", ka sorkar ka dei ban weng noh ia ki mardor", la ong u Secretary ka AJCCTA, u ma Kyrshan Dkhar.
U la iathuh ruh ba ia kane ka rai, la shim ha ka jingialang kaba la long ha ka 16 tarik une u bnai ha kaba da ki spah ngut ki trai trok ki la wan poi sha ka jingialang kaba la long ha Hynniewmer.
“Ka jingdon jong ki Weighbridge nalor kito kiba dei ban don ha ki Entry bad Exit Point ki long ka jingduhnong kaba khraw ia ki trai trok nalor ba ki hap ban siew ia ki tax bapher bapher", la ong u ma Dkhar bad u la bynrap ruh ba ka Seng ka dawa ruh ba ka sorkar kadei ban pynshai sha ki paidbah hangno ba ki trok kidei ban thew ia ka kit ka bah jong ki.
Ka seng ka la dawa ruh ba ha kawei ka District kadei ban don tang kawei ka ChecK Point jong ki Pulit.
Ha East Jaintia Hills ka don tang ha Shohshrieh, ha West Jaintia Hills pat ka don ha Phramer bad Ummulong bad teng teng ha Jowai Bypass, ha East Khasi Hill ka don ha Mawryngkneng bad Diengpasoh katba ha Ribhoi pat ki don haduh Diengngan, Lad-umsaw, Umling, Byrnihat bad teng teng ha Nongpoh.
Ki Nongialam ka AJCCTA kila pynpaw ba kane ka jingdon bun tylli ki Check Point kam don jingmut eiei hynrei tang ka buit ban ioh lum pisa da ki pulit namar ha kawei kawei ka Check Point ki trok driver ki hap ban siew da ki spah tyngka.
Ha ka juh ka por ka AJCCTA ka la pynrem jur ia ka jingshim kabu jong ki nongtrei ka Amsarin Weighbridge ha kaba ki la shim haduh 1200 tyngka kum ka bai thew ha ka jaka 200 tyngka kumba la buh da ka sorkar.
Halor kane, ka Transport Department kadei ban peit ia ka jingleh jong kitei ki nongtrei ka Amsarin Weighbridge lym kumta ka seng kan hap ban leh eiei kaba pyrshah halor kane ka jingshim kabu katei ka Amsarin Weighbridge.
JOWAI: Ka synjuk jong ki nongtrei Muster Roll kaba la tip kum ka All Jaiñtia Muster Roll Workers & Labour Union (AJMRW&LU) kila shim ïaka rai ban dawa na ka sorkar ban pyntreikam salonsar ha baroh ki tnad ïaka Meghalaya Regular Casual Workers Scheme 1996 (MRCW) bad ban pynmih da ka hukum ban pynbna aka snem shongthait jong ki muster roll haka jinglang paidbah kaba saw jong ka AJMRW&LU kaba long haka sngi Saitjaiñ ha ïungwalieh jong ka Dorbar Shnong Panaliar.
Ha kane ka jingalang paidbah ka AJMRW&LU kaba la wan plie ïaka da u ma Comingone Ymbon, Myntri ka tnad Fisheries bad kiwei haka jingkren jong u, ula kular ba ha u bnai Nailur mynta u snem yn pyllait ïa baroh ka arrear jong ki nongtrei Muster Roll kaba ki dang dei ban ïoh na ki tnad sorkar bapher bapher.
Ula kular ruh iaki muster roll ba un ïakren bad u Myntri Rangbah ka Jylla iaki mat jingdawa bala buh ka synjuk muster roll- All Jaiñtia Muster Roll Workers & Labour Union (AJMRW&LU).
U President jong ka AJMRW&LU U Khroo Lamsalangki Pariat ula ong ba nalor ka MRCW ha katei ka jingalang ki Muster Roll da kawei ka sur kila shim ïaka rai ban dawa na ka sorkar ban pynbna paidbah ïa ka snem shongthait jong ki nongtrei Muster Roll namar ba haduh mynta kam don kano kano ka hukum ba ban pynthikna ïaka snem shongthait jong ki la ka dei 58 snem, 60 snem ne 65 snem.
Kawei pat ka rai ka dei ban dawa na ka sorkar ban pyntreikam salonsar ïaka jingkyntiew kyrdan ïa ki Muster Roll kiba la trei san snem shaneng sha ka kyrdan skilled na ka unskilled.
Kiba la trei duna shiphew snem dei ban ithuh kum ki RCW Skilled Workers bad kiba la trei palat shiphew snem kum ki RCW highly skilled.
Ha kane ka jingïalang ïaka kila thaw iaka Muster roll workers and Labour consumer & thrift Co- operative society Ltd.
Ha kane ka jingïalang jong ki AJMRW&LU la wan da ki hajar hajar ngut ki muster roll na kylleng ka Rilum Jaiñtia kynthup ïaka synjuk ki nongshet ja sngi-All Jaiñtia Mid Day Meal Workers Union (AJMDMWU), ka tnad jong ka AJMRW&LU.Ha kane ka jingialang paidbah la pynsngew iaki jingtreikam ka seng bad ka jingiaid lynti halor ki mat jingdawa bapher bapher kiba la buh ha khmat ka sorkar bad la rai ban buddien khnang ba ka sorkar kan pyntreikam noh ïaki mat jingdawa jong ka union.
KHLIEHRIAT: Ka Khasi Students’ Union (KSU) Narpuh Circle haka sngi Saitjaiñ hapoh ka jingialam u President KSU Narpuh Bah KS Suchiang,General Secretary KSU Narpuh  Bah Sanatomba Bamon, ki dkhot bad ka jingiadonlang ki dkhot ka KSU Huroi Unit kila leit pynsangeh shisyndon ïa ka jingpyntrei ker sainar shiah (Border fencing) bad ka jingpyntrei surok ha shilynter khappud bad ka ri Bangladesh haka shnong Huroi, East Jaiñtia Hills District.
Ka KSU kala kynnoh ba ka daw ba pynlong ïaka KSU ban hiar pynsangeh ia kane ka jingker sainar shiah bad jingtrei surok ha katei ka jaka khappud ka long namar ba ka company NBCC ba pyntrei ia ka surok khappud bad jingker sainar shiah bad ka sorkar jylla kim shym la siew ïa ka bai luksan (Compensation) sha ki trai jaka ba shah ktah ka jingjulor na katei ka jingpyntrei.
Lah ban pynkynmaw ba na ka liang ka KSU Huroi Unit ka la dep pynsangeh shisien ia katei ka jingtrei ha ka 29 tarik u Naiwieng 2018, hynrei ki bor synshar District lyngba ka ophis u Deputy Commissioner East Jaiñtia Hills District kala kular ban siew iaka bai musur klhyndew bad kala kyrpad ia ka KSU ban ailad ia katei ka company ban trei iaka kam.
Ki bnai ki snem kala nang iaid, ka KSU kam shym la ïoh kano kano ka jubab na ka sorkar ne na ka company NBCC.Kane ka jingleh bymsuidniew ka sorkar kala pynbitar ïaki nongialam ka KSU bad ki trai jaka bad kila hiar biang ban pynsangeh iaka jingtrei ker sainar shiah bad shna surok.
Ka KSU kala kam ba kam banse ban leit pynsangeh shisyndon ia katei jingker sainar shiah bad surok ha katei ka shnong kaba la iaid shait shait mynta, hynrei ki trai jaka kiba shah ktah pat kim pat ioh ïaka bai lutksan haduh mynta.
KaKSU bad ki trai jaka kila shim ïaka rai ba kin nym ailad ia katei ka company ban trei ha katei ka jaka tad haduh ba kila ïoh ïaka jingdawa.
“Ngi dawa ïa ka hok, ka company NBCC bad ka sorkar kim donhok ban leh donbor ne thombor ïaki trai jaka," la ong u General Secretary ka KSU Narpuh Circle u bah Sanatomba Bamon.
JOWAI: Ka Jaiñtia Students’ Union (JSU) hapoh ka jingïalam u samla Jersom Shylla General Secretary JSU, President ka Jowai Circle u samla Neal Jordan Rymbai bad ki dkhot bapher bapher ka JSU bad ka kynhun jong ki Officer Club haka jingatreilang bad ka ophis u Deputy Commissioner, Jowai kila la leit ban ai ki jingai sngewbha bad jingbam sha ki nongpang ha Dr Norman Tunnel Hospital bad ki khynnah ba sah haka Children’s Home Boys, Mynthong ban lehkmen Independence Day.
U Tricky Mukhim, Publicity Secretary JSU, ula iathuh ba ka JSU ka dap da ka jingkmen ba ka iohlad ban lehkmen Independence Day bad kiba pang ba shitom haka hopital bad khynnah khunswet ha katei ka Children’s Home.
Ka kitbok kitrwiang ia baroh kiba pang ba shitom ban kin ioh noh kloi iaka met kaba koit kaba khiah.
Ka JSU ka shim ka kabu ban ai khublei ia baroh kiba don bynta ha kane jingai sngewbha ha kum kane ka sngi kaba dei ka sngi bakhraw ka Ri bad ai khublei Independence Day ia baroh.
JOWAI: Kumba ju long manla u snem ka Seiñraij Ïalong bad Wahïajer kila pynkut noh ïaka lehniam Behdeiñkhlam haka madan Aitnar ne Tre Pyrda ka Ïalong haka sngi Palei.
Da spah spah ngut ki paidbah na kylleng kila wan ban sakhi kynthup ïa u Myntri ka tnad Transports bad kiwei, u MLA Jowai ma Wailadmiki Shylla, u MLA ka Sutnga Saipung u Ma Shitlang Pale, u Prof.Henry Lamin, ki MDC bad kiwei kiwei.
Mynta ka kynti la wan pynpoi 11 tylli ki rot da ki khun ka Niamtre Ialong bad Wahiajer ha madan Aitnar ne Tre Pyrda.
Ki khun ka Niamtre kila ïashimbynta da kaba shongshit shongkun ban beh ïaka sniew ka smeh ka imlang ka sahlang ha ryngkat ka nguh ka dem haki blei ki syiem ban ïoh ka koit ka khiah bad ka roi ka par.
Hadien bala dep ban bret iaki rot la don ka lehniam Tyngkhain Bhang, lehniam Knia Khlam kaba la leh ha Khloo Blai (‘Law Kyntang) kaba la tip kum ka Wah-Bhang kaba la pyndep da Lyngdoh, Wasan jong ka raij.
JOWAI: Ka East Jaintia Hills Driver Association (EJHDA) bad ka Khasi Students’ Union (KSU) ki la pynpaw ia ka jingbitar jur halor ka jingbym shimkhia ka NHAI bad ka sorkar Meghalaya ban maramot ia ka surok na Jowai Silchar kaba la jot rathai kaba la dap da ki thliew ki syar ha kylleng ki jaka.
Haka sngi Balang, ar tylli ki trok kila aksident haba kawei ka la sahkut katba kawei pat ka la kylla tang namar ba kila iuh ia ka thliew kiba dap um bad kaba jylliew kumba 2 phut kaba don hapdeng surok ha shnong Dkhiah West, hajan ka Ieng Swer Memorial Secondary School.
“Nga la iohi da ki khmat lajong ba kawei ka shaka ka trok ka la ngam ha ka thliew bad u driver um lah shuh ban tehlakam iaka trok bad iaid shabar ka surok bad ka la kylla", la ong u Kyntang Phawa, Vice President ka EJHDA.Nakaliang ka KSU, ka la pynpaw ia ka jingbitar kaba khraw halor kane ka jingjia.
“Ka sorkar ka la pyllut palat 600 klur ban pynbha ia ka surok na Soomer shaduh sha Malidor bad ka Company kaba trei ia kane ka surok kala torti bad kam shym la maramot iaka surok kaba la wanrah ka jingbym shngain iaka leit ka wan ki kali bad ki paidbah.
Donbok ha kine ki jingjia ym shym la jia eiei ia ki khynnah skul jong ka Ieng Swer Memorial Secondary School wat ka jingjia kala jia ha ka por wai Skul", la ong u Finance Secretary ka KSU, u Streamly Niangti.
“Kum ka seng kaba peit ia ka bha ka miat ki paidbah, ngim banse wat ban leit khang iaka Tollgate kaba don ha Lumshnong namar kam myntoi ba kan shu khrong pisa na ki paidbah, katba ia u surok kam shym la pynbha," la ong u Streamly.
JOWAI: U Dawyoo Lyngdoh ula shah jied kum u President ba thymmai jong ka Kiang Nangbah Government College Student Union (KNGCSU) hadien ba ula jop da 194 vote pyrshah ïa u Samson Rymbai haka election kaba long haka sngi Balang.
U Dawyoo Lyngdoh uba pule haka kyrdan BSc 5th Semester ula ioh vote da 634 vote, katba u Samson Rymbai ula ioh vote 449 vote.
Na ki 3000 ngut ki samla pule kane ka kolej la wan ban thep vote 1100 ban jied ïaki nongialam ba thymmai ka KNGCSU na ka bynta ka samoi treikam 2019-20.
Ha kane ka jingjied nongkitkam la don 32 ngut ki kyrtong ba kynthup iaki samla pule kynthei bad samla pule shynrang kiba iakhun na ka bynta ki 12 tylli ki kam jong ka Union.
Ka kam Vice-President la jop da Samborlang Shylla, General Secretary la jop da u Wanbiang Pulang, Assistant General Secretary la jop da u Ajay Chyrmang.
U Sanborki Biam ula shah jied kum u Student- Editor, ka June Meris Suchiang kum ka Secretary Cultural Affairs (Music & Drama), u Chanianga Rabon kum u Secretary Debate & Symposium, u Victory Phawa kum u Secretary Indoor Game & Sports, u Hamewanpynhun Ryngkhlem kum u Secretary Outdoor Games & Sports, u Vicky A.Lamare kum u Secretary Social Service, u Selman Shylla kum Secretary Boy’s Common Room bad ka Ibadashisha Dkhar kum ka Secretary Girl’s Common Room.
U Dawyoo Lyngdoh President bathymmai ka KNGCSU ula kular ban buddien ïaki mat jingdawa jong ka kolej kata naduh ka madan ialehkai, ka ai rong ai rup iaka kolej bad ban sdang iaki course ba thymmai ka kolej bad kiwei kiwei.
Ula kyntu ia baroh ki samla pule ban iatreilang da ka mynsiem iatylli khnang ban kin ioh iaki jingangnud ka union bad ka kolej baroh kawei.
Baroh kine ki nongialam thymmai kila shim ka jingkular ban trei iaka bha ka miat ka kolej hakhmat u Principal Kiang Nangbah Government College u S.De.
KHLIEHRIAT: Ka East Jaiñtia National Council (EJNC) – Western Zone ryngkat ka jingiatreilang bad ka EJNC- Central Executive Council bad ka West Jaintia National Council (WJNC) kila leit ban ai jingiarap da u khaw, borti bad kiwei kiwei ki tiar haka jaka ri khunswet kaba don ha Tuberkmaishnong, East Jaiñtia Hills District.
Ïa kine tiar la leit ban aiti haka 12 tarik Nailar ha ki bor pynaid katei ka jaka ri khynnah, ka 7 Thyndai Child Care Institute Cum Counselling Centre kaba pynïaid daka Women Wing jong ka Seiñraij Tuber.
Shuwa ban aiti kine ki tiar la don ka jingïalang kaba lyngkot kaba pynïaid da ka kong Tiewmihpli Lyngdoh, Chairperson Seiñraij Tuber Women Wing kaba la iathuh lyngkot shaphang ka jingiaid lynti jong katei ka jaka ri khunswet.
La ïoh ruh ka jingkren na ka kong Faithtis Ryngkhlem Secretary Seiñraij Tuber Women Wing.
Nakliang ka EJNC la kren da u Sambormi Lyngdoh, President EJNC – CEC uba la pynpaw iaka sngewnguh kaba khraw iaka ki longkmie jong ka Seiñraij Tuber kiba tynrong halade iaka jingkitkhlieh ban ri ïa kine ki khynnah kiba don haduh 7 ngut.
Ula pynpaw ba kum ki sengbahlang kiba peit iaka bha ka miat ka imlang ka sahlang ki long kiba kloi ban iatreilang bad ka Women Wing jong ka Seinraij Tuber ban pynbha ïa katei ka jaka ri khynnah.
Ka ENJC kala kyntu ïa u MLA ka thain uba long ruh u Myntri ka tnat Social Welfare bad kiwei u Ma Kyrmen Shylla ban pynbiang ïaki jingdonkam ki jaka ri khynnah ha East Jaiñtia Hills District.
Ha kane ka sngi la ioh ruh iaka jingkren na u Kitborlang Dkhar, President WJNC, u Nangjan Dkhar General Secretary, EJNC-CEC, u Mehi Rymbai, General Secretary EJNC-MEU, u Training Phawa, President EJNC-WZ, bad iaki kyntien khublei lah ioh na i kong Milis Dkhar.
Hadien bala kut ka jingialang ki dkhot jong ka EJNC kila ai sngewbha ruh da ka pisa sha katei ka ri Khunswet.
JOWAI: Ki khynnah skul jong kawei ka skul ha Rilum Jaiñtia kila phiel lut tang namar ba pep skul u nonghikai skul la shi snem lynter.
Kane ka jingpep skul une u nonghikai ka jia ha ka skul Government Upper Primary School, Barato bad baroh ki khynnah skul kila phiel lut haka sobjek History bad Geography kiba dei ki ar tylli ki sobjek jong une u nonghikai u dei ban hikai.
Une u nonghikai ba pep skul u dei uba kyrteng Palwan Dkhar uba na ka shnong Pynthorlangteiñ, West Jaiñtia Hills.
La kynnoh ba ki khynnah kim shym la ïoh ban ïakhun ïaka sobjek jong une u nonghikai haka eksamin shiteng snem namar ba ym don ba pynkhreh ïaki jingkylli ba kin thoh eksam.
Kaba phylla la kynnoh ba ka tnad Pule Puthi jong ka West Jaiñtia Hills kala ïoh jingtip halor kane jingpep skul une u nonghikai, hynrei kala leh bymsuidniew bad buh jingeh kylla ïaki bor pyniaid ka skul bad ki khynnah skul.
Kane ka jingpep skul une u nonghikai kala paw pyrthei haka jingialang jong ki kmie ki kpa bad ki bor pyniaid skul kaba long haka 9 tarik u Nailar shuwa ban sam resol shiteng snem sha ki khynnah skul.
Kane ka Upper Primary School kadei kaba la kyntiew kyrdan sha ka Secondary School (RMSA), hynrei kane kyrdan secondary skul ruh ka ïakynduh jingeh ban pynïaid ïaka skul namar ba ka duna nonghikai.
Ïa kane ka jingpep skul une u nonghikai la ïakren ha katei ka jingialang kaba pynïaid da u Hermon Buam Incharge Headmaster, haka jingadonlang u MDC ka thain Barato Mukhroh u Aiborlang Shadap, ki nongïalam shnong naduh u secretary shnong Harvest Shadap, chairman shnong Brolsingh Talang, Darling Dkhar, secretary shnong barim bad ki kmie ki kpa jong ki khynnah skul.
U MDC ka thain Barato Mukroh u Ma Aiborlang Shadap ula pynpaw ka jingbynñiaw kaba khraw halor kane ka jingpep skul une u nonghikai bad ula dawa na ka tnad Pule Puthi ban pynbiang da uwei u nonghikai khnang ba kan nym thud ka pule ka puthi jong ki khynnah skul katei ka skul.
U Aiborlang Shadap, ula ong ba kane ka skul ka ïakynduh jingeh kaba khraw namar ka jingduna nonghikai haka kyrdan Upper Primary.
Ka tnad pule puthi hadien ba kala pynkynriah iaki ar ngut ki nonghikai ba kynthup ïa u nonghikai HIndi sha Jowai bad Mynso haduh mynta la jan dap ar snem kam shym la thung da kiwei.
Shuh shuh ula ong ba ki nonghikai ka Secondary School Barato (RMSA) kila pynpaw ba ki duna nonghikai bad ki shem jingeh bha ban sam jingnang jingstad sha ki khynnah.
Kila pynpaw ba haka sobjek English bad ka Khasi ym don nonghikai wat hadien ba ka tnad pule puthi kala kular ban thung nonghikai ha katei ka skul.
JOWAI: Ki artylli ki seng ka Jaiñtia Student Union (JSM) bad ka Hynniewtrep Youth Council (HYC) kila khot da ka jingïalang ban ïathir jingmut sani bha halor ka jingbym ioh kam ïoh jam ki samla kiba la pyndep ïaka line pule Automobile bad Civil Engineer haki kharkhana kiba don ha Rilum Jaiñtia.
Kine ki ar seng kila pynlong ia kane ka jingialang ha ophis treikam ka JSM ha Khliehmyntriang, East Jaiñtia Hills District haka 10 tarik une u bnai.
Iaka jingialang la pyniaid da u Skhembha Dkhar Publicity Secretary JSM haka jingiadonlang ki spah ngut ki samla pule kynthei ban shynrang kiba dang wad kam naka kylleng ka Rilum Jaiñtia.
La pynlong ia kane ka jingiakynduh hadien ba ki nongialam jong kine ki ar seng kila ioh ka jingujor kumjuh ka jingtip a don haduh 130 haduh 150 ki samla kiba la pyndep ia ka kyrdan Automobile bad Civil Engineer kim pat ioh kam satia ha ki kharkhana kiba don ha Rilum Jaintia.
Na ka liang kitei ki samla kiba pyndep iaka engineer kila pynpaw ba ki shem jingeh ban ioh kam iohjam haki kharkhana kiba don ha Rilum Jaintia namar haba leit wad kam ne apply kam kine ki kharkhana ki pan iaka Experience Certificate bad kane ka jia haki kharkhana dewbilat.
U Shnalad Rymbai nongialam ka JSM u la ong ba kumba long mynta ki don haduh da ki spah spah tylli ki kharkhana tang East Jaintia, katba ha kine ki kharkhana kiba bun hi ki thung da ki nongtrei ki dei ki bar jylla, wat lada kine ki kharkhana shuwa ban buh iaki kharkhana kila kam ba kin ai kam iaki trai ri, hynrei mynta kila kyllain bad pan da ka Experience Certificate tang ban khanglad ïaki samla trai ri ban rung kam ha ki kharkhana.
Halor kane kine ki arseng kin nym shym kli kti bad kin wad ki lad ki lynti ban pynbor iaka sorkar khamtam iaki tnad ba dei peit iaki kharkhana ban thungkam iaki samla wad kam jam bad kiba la pyndep iaki jingpule haki kyrdan bapher bapher.
Ha kane ka jingialang la iadonlang u Eborlang Rymbai President HYC Khliehriat, ki nongialam seng kynthei ka JSM bad la rai ba kin shong jingialang biang ba iasyllok sani bha ban thaw da ka committee ban peit ia kane ka jingeh jong ki samla wad kam wad jam.
KHLIEHRIAT: Ka Kong Violet Lyngdoh, MDC barim jong ka Jaiñtia Hills Autonomous District Council (JHADC) kala pyllait paidbah ïaki ticket lucky draw jong ka Khliehriat West Youth Welfare Sport Club (KWYWSC) ha ïing dorbar jong ka Khliehriat West haka sngi Saitjaiñ.
Ka Khliehriat West Youth Welfare Sport Club (KWYWSC) kala shim ïa kane ka sienjam ban pynmih da ki ticket lucky draw ka dei na ka bynta ban pynmih pisa ïaka club ban kyntiew ïaka kam ïalehkai ki khun samla ka shnong.
Ka KWYWSC ka angnud bad buh ïaka thong ban kyntiew bad plie lad ïaki samla ban ïashimbynta haka jingïalehkai Basketball, Badminton, Cricket bad kiwei kiwei nalor ka Football kaba kane ka club ka paw bha ha East Jaiñtia Hills District.
Ha kane ka jingpyllait ïa kine ki ticket nalor ka Kong Violet Lyngdoh la adonlang u Rangbah Shnong ka Khliehriat West, Ma Langmon Bareh bad u Chairman Shnong Ma Witing Bareh.
Ki prize ki long ka WAGON R (1st Prize), Alto 800 (2nd Prize) bad ka Aprilla Storm (3rd Prize).
Ka dor jong ka ticket kalong T.50 shi ticket bad ka jingpynkhalai kan long ha u bnai Risaw (October) 25, 2019 ha madan ïalehkai ka Khliehriat West.
KHLIEHRIAT: Ka Southern Border Youth Welfare Association (SBYWA) kan sam da ka khusnam sha ki sam pule kiba pass bha kaba la tip kum ka ‘1st Kiang Nangbah Excellency’ Award.
Ka SBYWA haka jingialang Central Executive Committee (CEC) kaba long haka 3tarik u Nailar 2019 ha Ladrymbai kala rai ban pynkup burom ïa ki samla kiba la pass bha haki kyrdan bapher bapher ban phynslur shuh shuh iaki kam pule puthi jing ki bad ban kynmaw burom ïa u khla wait jong ka Ri Pnar, la ong u S.Shadap President SBYWA.Ka SBYWA kala pynbna ba kino kino ki khynnah bad ki samla pule kiba pass SSLC-65% shaneng, HSSLC-55% shaneng bad 50% shaneng iaki graduate kin ïoh ïa kane ka khusnam.
Yn ai khusnam ruh ïa kiba pule da ka semester naduh u snem 2017-2019.
Ka SBYWA ka wer ruh ïaki ba la pyndep Master Degree naduh MA, MSc, MCom bad PhD ba kin pynpoi ïaki kyrteng.
Ka SBYWA kala pyntip ban kan jied tang lai ngut na kawei ka kyrdan naduh SSLC, HSSLC, BSC, BA, BCOM, MA, MSC, MCom bad PhD.Ka SBYWA kala kyntu ïa baroh ki samla pule ban pynpoi iaki Mark sheet, Admit Card, ST, EPIC, Residential sha Education Secretary SBYWA.Ïa kane ka khusnam yn sam haka taiew ba khatduh u bnai Risaw 2019 bad ka kyntu ïaki samla jong ka thain naduh ka shnong Leilong, Lei jri, Huroi, Hingaria, Kwator, Borgkhat, Natbor, Pdengwahkhyriam, Demlakang, Lama, Lakadong Ummat, Lad Lakadong, Lakadong Umlatdoh, Umlyngsha, Bataw, Pynurkba, Deiñsatlang, Ladwahwapung, Umsatai, Shilliangumshong, Iapmala, Suchen Shnongrim, Suchen Dhana, Suchen Mulieh, Suchen Iaraiñ,Lumskhen, Rngad, Wahsarang, Deiñshalalu bad Lumputhoi.
Ia ki jingtip ba kham bniah phone ha u Eladmi Suchen, Education Secretary SBYWA 8837271569, General Secretary – 9366707383.
JOWAI: Kawei ka nonghikai skul na Rilum Jaiñtia kan ïoh ïaka khusnam ‘Teacher Innovation Award 2019’ halor ka jingjop jong ka ban pynkylla dur ïaka phyllaw jong ka skul kaba dap da ka pum pum bad ka ktieh sha ka skul kaba khuid kaba suba da kaba thung phlang.
Kane ka nonghikai SSA kaban ïoh ïa kane ka Award ka dei ka Kong Niawki Samati, kaba hikai haka skul Lummynso Upper Primary SSA, Ummulong, West Jaiñtia Hills District.
Kala shah jied ban ïoh ïa kane ka khusnam halor ka buit ban thung phlang ïaka phyllaw jong ka skul baroh kawei khlem da pynlut pynsep eiei ban lait na ka pum pum bad ka ktieh.
Kala pyndap online haka ‘Zero Investment Innovation for Education Initiatives’ (ZIIEI) halor ka phang ‘A Clean, Green & Healthier Campus’.
Ka ZIIEI, kaba pyniaid da ka Sri Aurobindo Society manla u snem ka jied ïaki nonghikai na kylleng ka ri halor ka jingsynniang jong ki haki skul ban pynbha ïaki skul bad ka pule ka puthi khlem da pynluti eiei.
Ka Kong Niawki Samati kala iathuh ba ha ki 9 snem ba kala hikai ha kane ka skul kila shem jingeh bha namar ba haba rang bneng ruh ki hap ban shah ïaka pum pum bad haba slap ruh ki hab ban iaid ban ieng haka ktieh.
“Ki khynnah skul ruh ki hap ban shah iaka pum bad ka ktieh bad haba ki lehkai ruh ki sopti ki patlun bad ki juti kila bit ktieh lut," la ong ka kong Niawki.
“Kumta ban weng ia kine ki jingeh ka wan ha ka jingpyrkhat jong nga ba dei ban thung da u phlang bad nga la pashat iaki jingmut jong nga hakhmat ka School Managing Committee (SMC), ki para nonghikai bad ki longkmie longkpa ki khynnah skul bad baroh kila mynjur ïa kane ka buit," la ong ka kong Samati bad bynrap ruh khlem da pynslem ha ka 17 tarik May 2019 kila mih ban iatreilang ban thung ia u phlang ha phyllaw jong ka skul khlem da pynlut eiei namar ïa u phlang ruh la ioh na jan jong ka skul.
Ka Kong Niawki kala ong ba kane ka jingioh Award jong ka kadei ka jingjop jong ka skul, ka shong Lummynso bad ki kmie ki kpa bad ki khynnah skul namar ba da ka jingiatreilang ba kila lah ban thung ia u phlang haka phyllaw jong ka skul baroh kawei.
Kane ka nonghikai kala ai khublei ruh ia u Bah Everest Myrsing, Academic Mentor Bharti Foundation, West Jaintia Hills uba pynshlur ia ka ban thep online ïa kane ka buit jong ka haka ZIIEI.Ia kane ka ‘Teacher Innovation Award 2019’ ka kong Samati kan leit shim haka 17 tarik une bnai haka jingialang pynkup burom haka nongbah Delhi da u HRD Minister Ramesh Pokhriyal haka 17 tarik une u bnai haka sngi rakhe ïaka jingdap 25 snem ka National Council for Teacher Education (NCTE) ha Menekshaw Center Delhi.
Hashuwa kane kan don ka jingïakynduh lang ki nonghikai na kylleng kiba ïoh ïa kane ka khusnam ban ïasam buit bad ïaphylliew jingmut haka 16 tarik haka jingïadonlang u Director Education ka Sri Aurobindo Society ha Delhi.
JOWAI: Ka lehniam Behdeiñkhlam jong ka Seinraij Muthlong kaba pynlong manla u snem kala poi sha kaba kut haka 8 tarik u Nailar ha Biar Nohrong Raij Muthlong, Thadmuthlong.
Ha kane ka jingnoh rong la wan ban ïashimbynta naduh ka Raij Thadsning, Rushai, Thad Muthlong Pyllun, Muthlongrim, Latymphu, Sein Raij Mukhap, Rashai bad Pammanik bad haduh 20 tylli ki rong la pynpoi ha biar Nohrong jong ka Muthlong.
La wan sakhi ia kane ka lehniam da u Symbud Myntri Rangbah ka sorkar Jylla u Bah Prestone Tyngsong, U Myntri ka tnad PHE Samlin Malngiang, U Myntri ka tnad Pule Puthi u Ma Lahkmen Rymbui bad U Myntri ka tnad Fisheries & GAD Comingone Ymbon nalor ki MDC ka JHADC bad ki spah ngut ki paidbah kiba la wan na kiwei kiwei pat ki Raij kum ka Jowai bad Tuber.
U Bah Prestone Tyngsong haka jingkren ula kitbok kitrwiang ia ki khun ka Seinraij Muthlong ba kin roi ki par bad ioh ka me kaba koit kaba khiah.
Ka Seinraij Muthlong kala ai da dorkhat ha u Bah Tyngsong bad Bah Malngiang ban dawa ban pynioh iaka surok ban leit sha Biar bad ki Painkhana paidbah.
Kine ki arngut ki myntri sorkar kila kular ban shimkhia ban pynioh iaka jingdawa ka Seinraij Muthlong.
Kane ka lehniam Behdeiñkhlam ka la sdang da ka lehniam knia ‘Shain’ ka lehniam ‘Wator Symbe’ ka lehniam “Sang sngi khlam" ka “ïuñ Talawiar Chnong" bad haka sngi ba khatduh la pynkut iaka lehniam da ka jingpyndep iaka “Knia khlam" da ki Waheh Wasan, u Langdoh bad u Chutia.
SHILLONG: Arngut ki mynsiem kila duh ei haka aksident kaba la jia hynne ka step ha Mawlai Bypass.
Kine ki arngut kiba la khlad ki dei u nongniah ka bike u Badondor Shabong (21) bad ka Darihun L Nongpiur (26).
Ka khubor kaba ïohlum kane ka jingjia kala jia haka por 5 baje mynstep ha kaba ka motor bike kaba dei ka Pulsar ba don u register number ML05 J 8110 kaba niah da u Badondor Shabong ryngkat ba ki arngut kiba shong ïaka motor bike, ka Darihun L Nongpiur, bad u Lebarius Dkhar kila ïakynduh ka jingaksident ha haba poi ha jingkieng Mawlai By Pass ha kaba ka bike kala takhuh ha ki kynroh jong ka jingkieng.
La ïathuh ba kine kine ki lai ngut kila mih na Mawiong bad thmu ban leit sha Mawlai Mawtawar lyngba ka surok Mawlai Bypass.
Ha kane ka jingjia aksident u nongniah u Badondor Shabong bad ka Darihun L.Nongpiur kila khlad hashen bad uwei pat uba kyrteng u Lebarius Dkhar (19) la pynkit mar sha Civil hospital Shillong da ka 108 EMRI ban ïoh ka jingsumar ba paka.
Ïa kine ki metiap la buh ha jaka buh metiap jong ka Civil hospital Shillong.
Ki pulit kila pynlong jingtohkit bad pyndep iaka jingdonkam jong ka aiñ haka jingiadonlang kiba haiing jong kine kiba la khlad bad namar ba ka jingiap ka dei na ka aksident kiba haïing jong kine ki artylli ki longiing kila pan pyllait ban leh post mortem kaba la mynjur da u magistor.
JOWAI: Ka Chutwakhu Social Welfare Local Dorbar ka shong kaba don ha sor Jowai, West Jaiñtia Hills District, ka long ka shong kaba sngewtynnad iaka put ka tem, ka rwai ka siaw naduh ki por mynshwa.
Kala ju pynlong ia ki Concert ki bapher bapher ha ki snem kiba la leit bad ha kane ka kynti ruh ka Chutwakhu Social Welfare Local Dorbar lyngba Music Committee kaba long ka wei na ki tnad treikam ka jong ka shnong kan pynlong ïa ka Musical Concert ka ba ki ai kyrteng ka “An Evening Of Different Genre" haka 10 tarik u Nailar 2019 ha Chutwakhu Indoor Sports Hall Cum Auditorium, Jrisalein Jowai naduh ka por 6 PM.Ka jingthmu jong ka shnong ban pynlong ia kane ka Musical Concert ka long ban kyntiew ïa ka put ka tem ka rwai ka siaw hapoh ka shnong Jowai hi baroh ka wei, ki nongiashim bynta ha kane ka sngi kin long beit tang ki kynhun tem na ka sor Jowai, ka shnong ka khot sngewbha ia ki paralok ki ba sngewtynnad ia ka tem ka put ban sngewbha ban ia wan ai mynsiem ia ki khun samla ki jong ngi ki ba don iaka kane ka sap kyrpang, kin don haduh 11 tylli ki kynhun tem ki ba pawnam hapoh ka sor Jowai ki ban wan pynbyrngia da ki sur jingrai ba bun jait naduh ki jingrwai Rock, Alternative Rock, RnB, Pop, Nu Metal, Funk, Soul, Experimental, Blues, Reggae bad kiwei kiwei ki jait sur jingrwai.
Ha kane ka janmiet kin don ruh ki Band kiba la ïa shimbynta ha ki rynsan ki ba pher ba pher kum ha ka Hornbill Festival bad kiwei kiwei ki Festival ki ba hapoh ka District bad sha bar ruh bad don ki ba la pynmih ïa ki Album Jingrwai jong ki kiba ki la thaw hi.
Bad don ruh na ki ki ba la jop ia ki Beat Contest kiba pher ba pher.
Ki katto katne ki kynhun tem kiban tem ha kane ka janmiet ki long ka Route 44 ka ba long ka wei na ki band ba la slem bha bad ia kane ka Band la seng naduh u snem 2015 da ki saw ngut ki shi paralok.
The Nexus ia kane ka band la seng ha u snem 2017 kane ka band ka long ka ba ju tem ia ki jingrwai jong U Jimi Hendrix Tribute Band.
Ultimate Rays kane ka Band la seng naduh U snem 2017 da u dkhot u jong ka u ba long U Guitarist jong ka.
The Twilight kane ka long ka Blues Rock band ka ba la seng naduh u 2017 kane ka band ka la ju ia shimbynta ha ki rynsan kiba ha sor Shillong bad Jowai.
Kane ka Band ia mynta ka dang pynkhreh ban pynmih ia U Album u jong ka ha kine ki snem ki ban sa wan.
The Quiet Storm, kane ka Band la seng ha U bnai September 2018, kane ka band ka la ju ia shimbynta ha ki ba bun ki rynsan ki ba pher ba pher ki ba ha Shillong bad Jowai bad ka la ia shim bynta ruh ha ka Blues man of Meghalaya bad ha ka 7th International Blues Day ka ban sa long ha Shillong.
Larger Than 90 ia kane ka band la seng ha u ne u snem 2019 da ki saw ngut ki shi paralok, hynrei kane ka band ka la lah ban pynmih ia la u Album u jong ka ha une hi u snem, ki jingrwai jong kane ka kynhun ki don haduh 10 tylli ka wei na ki ne ki jingrwai ka ba ki ai kyrteng ka ‘Poisa’ ka ba dei ka jngrwai haka ktien Pnar ia kine ki jingrwai jong kane ka kynhun phi lah ban ioh na internet Spotify.
com.
Ka kynhun tem The Lynx kalong kawei pat ka band hapoh ka sor Jowai kaba la seng la khamslem bad kala shimbynta ha ki rynsan ki ba pher ba pher kum ka Hornbill Festival bad ki wei ki wei ki rynsan ha kylleng jong ka Northeast ka la ju ia shim bynta ruh ha ki Beat Contest bad ka la ju ioh rah ruh ia ki khusnam na ki ne ki beat contest.
Ka kynhun tem  Faith Back ia kane ka band la send naduh u snem 2013 ka long ka band kaba kiba bun ki ju sngewtynnad bad kane ka Band ka ju tem ia ki jingrwai rock jong ki snem 1980s.
Ka kynhun Echo Dirt kane ka long ka band ba ju tem ia ki jingrwai Alternative Rock la seng ia kane ka Band da ki saw ngut ki shi paralok.
Kine kin ïa tem ïaki sur jingrwai ha ka juh ka rynsan kawei hadien kawei, kumta ka shnong ka khot bad wer sngewbha ïa baroh ki ba ju sngew tynnad ba sngap ia ki jingrwai ba phin sngewbha ban wan ban ai jingkyrshan ia kine ki band ban mynsiem ban nang kiew shaphrang ha kane ka liang ka put ka tem khamtam ha kine ki sngi ki ba ki khun samla ki ngop ha ki ba bun jait ki jingsniew ka imlang k sahlang khnang ba kin lait na kine ki ei ki ei baroh.
Ka bai rung sha kane ka concert kalong T.300/-, T.200/- bad T.100/-.
JOWAI: Ka Thomas Jones Synod College, Jowai kaba dei kawei na ki shlem ai jinghikai ïa ki khynnah samla kaba ailad ïa ki khynnah pule ba kin ïadonbynta bad kiwei kiwei ki kynhun ba trei na ka bynta ka miat ka bha jong ka imlang sahlang bad ha ka 7 tarik u Nailar 2019 ki bor pyniaid kane ka kolej kila ai lad ïaki samla pule kane ka kolej ba kin rung ban long dkhot haka Scouts-Guides Movement kaba dei kawei na ki seng ba don ha shityllup ki ri ka pyrthei.
Ha kane ka sngi shwa ban poi ka bynta jong ka jingpynrung dkhot ia ki khynnah pule ka la don ka jingialang lamkhmat ha kaba la pyniaid da ka Ranger Leader Thomas Jones Synod College kong Rosy Bang ha ryngkat ka jingiadonlang u Principal Dr.RR Kharkongor, ka Dr.I Dkhar, Vice-Principal Thomas Jones Synod College bad ki dkhot ka Meghalaya Bharat Scouts & Guides kiba kynthup ia u ma W Lyngdoh, Jt.
State Secretary egahlaya Bharat Scouts & Guides, Shillong (MBS&G), Shillong, Kong W.Tariang, State Training Commissioner, Guides, kong C Susngi, District Training Commissioner, West Jaintia Hills District, kong Siami Shylla, District Organiser Guides, ma Adiam u bthuh, Asst.District Secretary MBS&G wa u ma Elvis Dkhar, District Organiser Scouts, West Jaintia Hills District.
U Ma W.Lyngdoh haba ai jingkren kum u khlieh ba dei peit ia ka MBS&G u ong kane ka long shibynta jong ka pule puthi ha kaba ki Scouts, Guides, Rover bad Ranger ki ïoh shibun ki jingtip bad jingmyntoi kiba long ha ki rukom bapher kyrpang ban saiñdur saindar ïa ka longbriew manbriew ha ka liang ka im miat im bha bad ruh ban ïarap ïa kiwei bad trei na ka bynta ka imlang sahlang.
Ka kong W Tariang, State Training Commissioner Guides haba kren ka khot bad wer ia ki Recruit Ranger jong ka Thomas Jones Synod College ba kin trei ia ka kamram da ka jingiaishah bad kut jingmut.
Ïa ka bynta ban pyndep ïaka jingkular ha kane ka sngi la shimti ban pyndep da ka kong C.Susngi, DOC-Guides Guides ha kaba ki 39 ngut ki samla pule kynthei ka Thomas Jones Synod College kila pynïasoh bad rung haka Meghalaya Bharat Scouts & Guides kum ki Ranger.
KHLIEHRIAT: Ka NSS Unit bad ka Health & Sanitation Committee jong ka Jaintia Eastern College, Khliehriat kila pynlong ïaka Swachhta Pakhwada, ka program ban ïalap ïaka jingkongsan jong ka jinglehkhuid ar taiew lynter ha Khliehriat, East Jaiñtia Hills District.
Ka jingthmu jong kane ka prorkam kalong ban pynsngewthuh ïaki samla pule bad khynnah skul halor ka jingkongsan jong ka jinglehkhuid ha ïing ha sem, ha ki jaka pule, ha shnong ha thaw bad ha baroh ki jaka paidbah.
Ïaka jingialang ban sdnag ïa kane ka prokram kaba la long ha ka 2 tarik une u bnai la pyniaid da u Dr.D.S Diengdoh, Program Officer, NSS Unit ka Kolej.
I kong Shida Siangshai, Member Secretary jong ka Health & Sanitation Committee I la ai ia ki kyntien pdiang sngewbha ia baroh ki nongiashim bynta.
Ha kane ka sngi, la ioh ia ka jingkren na u Dr.PNongtdu, Principal Jaintia Eastern College halor ka jinglehkhuid.
Ha ka jingkren jong u, u la pynkynmaw ia ki samla pule halor ka jingkyntu u kpa ka ri, U Mahatma Gandhi shaphang ka jingdonkam ka jinglehkhuid bad ban leh phikir haba pyndonkam ia kino kino ki tiar ing tiar sem.
U la kren ruh halor ka jingpyndonkam ia u duma hapoh Kolej bad ha ki jaka paidbah.
U Dr.P Nongtdu u la kyntu ia ki samla pule ban long kiba lehkhuid bad ban kiar na ka jingbret pathar ia ki jaboh jabain.
Ha kane ka juh ka sngi la pynlong ruh ia ka jingpynkhuid ia ka phyllaw jong ka college bad ia ki surok shnong sawdong jong ka college.
Bad shuwa kane ka jingpynkhuid ki samla pule ki la iashim bynta shitrhem iaka jingkular (Swachh Bharat pledge) ban long kiba leh khuid bad ki nongiada ia ka mariang.
I kong R.Pde Asst.Prof.Economics Department I la ai ka jingkren lyngkot halor ka jingpynmlien ialade ban lehkhuid bad ban don ka jingkitkhlieh na ka bynta ka koit ka khiah ba shimet da kaba pynkhuid ia ka sawdong sawkun jong ki ïing ki sem bad ki jaka pule.
La pynkut ia ka jingrakhie da ki kyntien ai khublei na I kong R.Dkhar, Asst.Prof.Political Science Department.
JOWAI: Ka Jaintia Students’ Union (JSU)- War Jaintia Circle ka ujor sha u District Commissioner, West Jaintia Hills ia ka jingkhlong maw bad shyiap beaiñ suba nong Bangladesh kiba la wan kiew ha ki Wah ba don ha ka thain ka War Jaiñtia kum ha Amlympiang, Amtyrngui bad kiwei kiwei.
Ka JSU kala kynnoh ba kane ka jingkhlong tuh ia ki maw kala poi shaduh ki bri kwai kaba la pynlong ia ka khyndew ban twa bad ruh ban khyllem noh ki dieng kwai.
Ka JSU War Jaintia Circle ha ka jjngialam u President U Eddy Kery Pohtam bad u Organising Secretary U Aibor Nonglamin ki la leit jurip bad la lap ia kane bad la sakhi ba la lut ki maw ha ki wah bad lah iohi ruh ba kane ka jia wat ha ki por mynsngi ba ki wan khlong maw kine ki suba Bangladesh.
u Eddy Pohtam ryngkat ki nongshongshnong jong ka thain ki la sngew bynniaw ba kumno ka BSF kim leh ei ei ban beh ia kine ki nong Bangla wat ha ka por mynsngi.
U Eddy Pohtam ki shipai BSF ki shimting ïala ka kam ram bad pynpaw ba ka jngthmu ker sainar shiah kan ym don jingmut namar ba ki BSF hi kiba ailad bad kine ki suba nong Bangladesh kim salia shuh ban prong jubor shapoh u pud u sam ka Ri India.
Ka jingpahara jong ki shipai kam don jingmut namar ba ki kim shimkhia ban beh ia kine ki suba Bangladesh.
U DC u kubur ba ka don kane ka jingkhlong maw shyiap ha khappud bad la lap ruh ba ki don ki kor tyllait maw ha border sha ka liang ka ri Bangladesh bad ula ba kane kalong ka mat jingiakren kaban sa long ha u ne u bnai Nailar bad ka ri Bangladesh.
Shuh shuh ka JSU kala pynpaw ruh ba ka jingbym don bording ha ka shnong Amdoh bad kiwei kiwei ki shnong ba marjan kala pynlong ïaki nongkhlong maw bad shyiap kiba suba nong Bangladesh ban shimkabu bad leh kine ki kam beaiñ.
Halor ka JSU kala dep ujor sha ka MePDCL ban pynbiang bording ha katei ka thain ban ioh jingiarap bad myntoi u paidbah.
JOWAI: Ki nongshong shnong bad Dorbar shnong jong ka shnong Sohmynting da kawei ka sur haka jingialang kaba long haka 5 tarik Nailar 2019 kila pynpaw ka jingpyrshah kaba jur iaka jingithuh jong ka Jaiñtia Hills Autonomous District Council (JHADC) ia U Bravester Phawa kum u Acting Waheh Shnong katkum ka jingpynbna bala pynbna haka 1 tarik Nailar 2019 naka Administrative officer jong ka JHADC Jowai.
Ki paidbah nongshong shong bad ka Dorbar Shnong kala pyrshah jur ruh ia ka jingthmu jong une u Acting Waheh Shnong ban thung bad pynskhem iaki nongialam bad dkhot ka Executive body jong ka dorbar shnong da kaba shu jied lypa na iing ia ki briew la jong.
Ka jingithuh Acting Waheh Shnong jong ka JHADC ka long kaba khlem nongrim bad khlem ka jingtip lang bad khlem ka jingmynjur jong u paidbah nongshong shnong.
Namar u ne u Acting (Bravester Phawa) u dei u nongialam ba ha khmat eh ban ujor sha ka JHADC pyrshah iaka Executive Boby ba thymmai jong ka shnong da kaba shu soi thok ia ki kyrteng jong ki nongshong shnong tang ban pynbun paid khnang ban ioh ujor.
La kynnoh ba ula pynbieit ruh iaki nongshong shnong ban soi kyrteng ban ioh grant na ki skhim sorkar.
Ka Dorbar Shnong Sohmynting namar kata ka pyrshah jur iaka jingthung Acting Waheh Shnong ha Sohmynting namar katkum ka Dorbar kaba la long ha ka 18 tarik Iaiong ka la dep jied Waheh Shnong ba pura jong ka shnong, u Lephing Pyrtuh haka jingdon lang U Dolloi jong ka Elaka Amwi ryngkat U Waheh Shnong, Secretary Shnong barim bad ki paid nongshong shnong jong ka shnong Sohmynting baroh kawei kala long kaba iaid beit iaid ryntih.
Ia kane karai jong ka Dorbar Shnong la dep ban phah jingtip sha ka JHADC da U General Secretary Shnong barim u Ma O Kya halor karai bala mynjur daka Dorbar Shnong.
U Dolloi u la ai ka jingmynjur bad la phah iaka kyrteng jong u Waheh Shnong ba thymmai sha ka District Council khnang ban ioh iaka jingithuh bad ban ai Sanad, hynrei phewse la don pynban daka shithi ujor bala phah da ki briew bala don lang haka Dorbar bad ki long ruh ki dkhot committee jong ka Shnong.
Katba nangiaid ki sngi ka Dorbar shnong ka ap ia kata ka Sanad naka District Council hynrei kam shym ai satia mynta la saw bnai bad haka 1 tarik u Nailar 2019 ka JHADC ka ithuh pynban ia U Bravester Phawa kum u acting waheh shnong uba ki paidbah nongshong shnong ki khlem jied ban thung ia u ban bat ia kane ka kam.
Kane ka pynpaw ba ka JHADC ka iuh roit iaka hok jong u paidbah bad ka bor ka iktiar jong ki dorbar shnong.
Naduh ba ngi la dep submit sha ka AO jong ka JHADC halor ka jingpynslem jong ki ban ai Sanad, ngi la leit ia kynduh ia U EM incharge political ki iathuh pynban ba don ki bor bahalor ba tuklar halor ka kam shnong kam thaw jong phi.
Kumta haka 8 tarik Naitung 2019 ka JHADC ka la khot hajir ia ki katto katne ki rangbah tang ban dep rukom bad ki khlem wan sha  shnong ban pynthikna ia ka rai jong u paid nongshong shnong.
Hangne ka paw shai ba ka don ka jingleh donbor bad iohruit iaka Dorbar jong ka shnong ka thaw hi baroh kawei da ka JHADC.Kane ka pyni ruh ba ka JHADC kam burom shuh iaka rai jong u paidbah lane ka Dorbar shnong.
Haka jingshisha shwa ban thung acting ia uno uno u briew ka JHADC ka la dei ban leit wad jingtip shwa naka shnong khnang ban nym mih ki huri hura hadien habud, hynrei ka JHADC kam shym la leh ia kaba donkam katkum ba ka dei ban leh.
Ka la ithuh bad thung pynban ia u briew ba don jingpyrshah bad la leh ia kane tang ban pynpait ia ki kam shnong kam thaw jong ka Shnong kumjuh ruh ym shym la leh katkum ki riti ne constitution kaba mut haka jingiajied ia ki nongmihkhmat kiba jop ki dei kiba ioh bun paid bad ym ju don ki nongmihkhmat ki ban ioh shong shuki daka ka jingduna paid.
Lada ka JHADC kawan hi dalade sha Sohmynting la thikna kan lap ba ka jingbun paid ka leit sha karai jong u paidbah bala jied haka 18 Iaiong, 2019 hynrei namar ba ki sngewthuh ba kim ioh iaka jingkyrshan la shu thung katba mon tang ban ioh myntoi ki nongioh myntoi.
La kynthoh shuh shuh ba JHADC haka jaka ban pynbeit iaki kam shnong kam thaw haka rukom ba ka dei bad ban pyniasuk pynbha, hynrei dei maka (JHADC) pynban ka nong thombor bad leh donbor iaka rai u paid babun balang.
Hato ka JHADC kam dei mo kaba peit iaka shongsuk shongsain ka bha ka mait ki shnong ki thaw? Ka AO bad EM ki ong ba don ka lyer iong lyer ngit ban wan khih phaloh halor ki kam shnong kam thaw ha Sohmynting, kumta kum ki nongshong shnong ngi kwah ban ioh jingshai kiei kita ki ka lyer iong lyer ngit ba wan haduh baka JHADC kam lah shuh ban pynbeit kumba dei.
Kane ka jingleh bor jong ka District Council pyrshah iaka Dorbar Shnong jong ka Sohmynting kaba la long haka 18 tarik Iaiong ka long pyrshah ia ka constitution jong ka Ri India kaba long ka Ri synshar paidbah.
Kum ki nongshong shnong ba don ka jingkit khlieh naka bynta ka lawei ki khun ki kti jong ngi hadien habud bad da kawei ka jingmut ngi kum ki nongshong shnong ngi pyrshah jur ia kane ka jingleh donbor jong ka JHADC.Ka la dei ruh ka por ba ngin kyndit bynriew noh ban iatylli ban trei naka bynta ka bha ka miat haka im lang sah lang.
Lada ngim kyndit bynriew bad lada ngi ailad kum ia ki ne ki jinglehdonbor kin poi ki por ba ki kam shnong kam thaw kin shah thombor da ki briew synshar donbor (dictator).
Khadduh iawai ka Dorbar Shnong Sohmynting ka khot ka wer iaki paradoh para snam kiba don ka jingkit khlieh naka bynta ka lawei ba phyrnai jong ki shnong ki thaw jong ka bri u hynniew trep hynniewskum ban wan sha khmat ban iatylli lang kawei ka sur ban jop iaki jingleh donbor ka JHADC.Nongthoh: U Lephing Pyrtuh bad U Ling Pyrtuh.
Sohmynting.
West Jaiñtia Hills District.
SHILLONG: Ki Hynriew ngutki MLA kiba kyrshan iaka sorkar Meghalaya Democratic Alliance (MDA) haka sngi Nyngkong kila thaw ïaka ‘United Progressive Front’ (UPF) na ka bynta ban pynkhlain bad ban pynneh ïaka sorkar MDA haduh ba kut ka samoi.
Saw ngut na kine ki MLA ki dei jong ka Peoples Democratic Party (PDF) ba kynthup ïa u Banteidor Lyngdoh, Hamletson Dohling, Jeson S Mawlong and Gavin Mylliem, uwei u Independent MLA Lambor Malangniang bad Saleng A Sangma MLA ka Nationalist Congress Party (NCP).
Kine ki MLA kila ai ruh ïaka shithi ha u Deputy Speaker jong ka Meghalaya Legislative Assembly Timothy D Shira ban pynithuh hapoh ka ïing dorbar thaw aiñ.
Namar ba u Deputy Speaker ym don ha sor Shillong kila ai ïa kane ka shithi ha u Joint secretary, Meghalaya Legislative Assembly ha kamra treikam u Dy.Speaker.
U Bah Banteidor Lyngdoh Myntri tnad Sports ula ïathuh ba la thaw ia kane ka kynhun ban ïakren bad ka sorkar ïaki jingdon kam ka jylla bad ki jingeh kum ka kynhun ym shuh marwei.
U Bah Hamletson Dohling,Myntri Pynroi Sor ula ong ba ka jingthaw ïa ka UPF ka dei na ka bynta ban pynneh ïaka sorkar MDA kaba ïalam u Conrad K Sangma haduh ba kut ka samoi.
KHLIEHRIAT: Ka Seng Southern Border Youth Welfare Association (SBYWA), Elaka: Rymbai & Lakadong, East Jaiñtia Hills District ka la pynrung dkhot thymmai ha ka Central Executive Committee Kaba lah dep pynlong haka 3 tarik Nailar kaba long ha Ladrymbai.
Ha kane ka sngi ka SBYWA ka ioh ban pynrung dkhot ia arngut ki samla jong ka thaiñ kata u u H.Tariang uba na shnong Bataw bad u E Lyngdoh na shnong Umlyngsha kum shibynta ban pynkhlaiñ shuh shuh ia ka Association ban shakri ia ka thaiñ Border.
Kine ki dkhot thymmai la pdiang sngewbha bad pynskhem ia ki da u S Shadap, President SBYWA.Ïa ki kyntien sneng kyntien kraw la ai da u Rangbah E Lamare nongaibuit ka SBYWA haba u la kyntu ia kine ki dkhot kin long kiba don akor don burom khamtam haba shakri ia ka imlang sahlang khnang ban lait bud nam ne jah burom ha kano ha kano ka kynhun ba phi don.
JOWAI: U Babu Riwill Rynjah Secretary Meghalaya SSA School Association (MSSASA), Thadlaskein Block Unit ha u kyrwoh ba ula phah ula pyntip ba ka jingialang jong ki nonghikai SSA hapoh ka Block Thadlaskien, West Jaintia Hills District kan long ha ka 10 tarik u Nailar hapoh Ummulong Community Hall madan Khongwang ha ka por 11 baje mynstep.
Ha katei ka jingialang yn ïakren halor ka jingiakynduh ka Seng bad u State Project Director ha kaba ia dei bad ki jingdawa ba dang sahteng jong ki nonghikai SSA nalor kiwei kiwei ki kam.
Ha kawei pa u kyrwoh u Babu Final Langbang President Meghalaya SSA School Association (MSSASA) Laskein Block Unit u la pyntip ba ka jingialang jong ki nonghikai SSA kiba hap hapoh u pud u sam jong ka Block Laskein, West Jaintia Hills District kan sa long ha ka 12 tarik Nailar hapoh Moolibang Community Hall Shangpung ha ka por 11 baje mynstep.
Ha katei ka jingialang yn ai ia ka financial report, yn jied ia ki nongkitkam ba thymmai na ka bynta ka samoi trei kam 2019-22 nalor kiwei kiwei ki Kam kiba iadei bad ka bha ka mait jong ki nonghikai SSA.Yn sa iadonlang ruh ki nongialam ba ha khmat jong ka Sengkmie naduh u President bah Aristotle C Rymbai bad u General Secretary bah Ralbingland L.Nonglait nalor ki dkhot ka Central Executive Committee (CEC) ha baroh artylli kitei ki jingialang.
JOWAI: Ka shnong Sahsniang A mynta ka sngi kala ïoh ban plie paidbah ïaka ïing Aganwadi-kaba peit ïaki khynnah bad ki longkmie ha nongkyndong ba kin biang ki jingbam ba tei ïaka mer bad ka koit ka khiah bad ka top um bam um dih na ka bynta ban pynbiang um ïaka shong Sahshniang.
Ïa kane ka ïing Aganwadi la plie paidbah da u MLA ka Mowkaiaw u Ma Nujorki Sungoh bad iaka top um la plie da u Deputy Commissioner, West Jaiñtia Hills District u Garod LSN Dykes.
Ha kane ka jingialang plie kaba long ha phyllaw jong ka Aganwadi la ïadonlang u MDC ka thain u ma Habahun Dkhar, ki BDO na Amlarem, Thadlaskein bad BDO Laskein, ka CDPO, ICDS Laskein Block, ka DPO, ICDS West Jaintia Hills District Jowai, bad u Junior Engineer PHE, Jowai Division, Jowai.
Ïaka Aganwadi Centre la shna da ka jingiatreilang ka ICDS bad MGNREGS Laskein Block bad iaka top um la ioh pisa tang naka MGNREGS 2017-18.
Ka long kaba sngewtynnad shibun eh ba ia katei ka Aganwadi Sahsniang-E Centre la pynbna ïa ka kum ka Model sector Centre kaba kiwei ki Aganwadi kin bud iaka nuksa jong ka.
Baroh ki nongkren kynthup u MLA bad u DC kila kyntu ïaki nongtrei Aganwadi ban sumar bha ia kane ka iing bad ba lehkhuid.
U MLA ula ong ba ka roi ka par jong kano kano ka shnong kan wan ka dei tang lyngba ka jingiatreilang abd u khot u wer ïa baroh ban iatreilang ha kano kano ka kam ban myntoi u paidbah.
JOWAI: Ka Jaintia Hills Autonomous District Council (JHADC) kala kyntu ïa ka Sorkar Jylla ban kan pynneh ia ka kyndon aiñ ban shim ‘No Objection Certificate’ na ki Autonomous District Council ban pyndonkam ia ki jaka puta ban tih mawshun.
Ka daw ba JHADC kala dawa ban pynneh ïa ka aiñ kaba rim namar ba ka jingpynkylla thymmai ka ktah ïaka rukom bat khyndew bad ka bor jong ka konsil.
Ka JHADC kala pynpaw ba ka tnad Mining and Geology lyngba ka notification No.MG.49/2011/Pt-I/86 tarik 24/01/2019 kala pynbna ba la pynkylla thymmai ne amendment ïaka Meghalaya Minor Minerals Concession (third Amendment) Rules, 2018″ ha kaba kala pynduh pyndam noh ia ka kyndon ba donkam ia ka NOC na ki Autonomous District Council, hynrei lada dei ki company, kharkhana ne u bar jylla ki hap ban shim NOC.Namar ba kane ka jingpynkylla thymmai ka ktah ïaka bor jong ka konsil bad ka rukom bat khyndew, ka konsil kala banjur na ka sorkar jylla ba ka dei ban pyndam ïaka Rule 6 (1) jong ka Mining Lease haka clause (g), bad dawa ban pynneh biang ïaka kyntien ba donkam ban shim ‘No Objection Certificate’ na ki District Council.
Ka JHADC lyngba ka dorkhat bala leit ai sha u Chief Minister Conrad K Sangma da u Chief Executive Member u Ma Thombor Shiwat lem bad kiwei kiwei ki MDC ha ka Sngi Thohdieng ka la ong ba katei ka jingpynkylla ia katei ka ain kan ktah ia ka rukom pyniaid ia ka jaka puta ha Ri Lum bad pyntlot bor ia ka District Council.
U Chief Minister u la kular ia ki MDC jong ka JHADC ba yn pynthikna ba ka bor jong ki District Council kin nym shah ktah ne pyntlot bad kumjuh ruh ula ong ba un khmih bniah ia ka hukum jong ka Supreme Court bad Meghalaya Minor Minerals Concession (third Amendment) Rules, 2018.
Haba iadei ba ka jingtih dewiong katkum MMDR Act, 1957 bad Mineral Concessions Rule, 1960 lyngba ka hukum jong ka Supreme Court, ka JHADC ka la ong ba lehse ka Sorkar Jylla kan nym lah shuh ban lum khajna halor u dewiong namar ka bor ban ai jingbit kan shong bad ki trai jaka ryngkat bad ka jingbit jong ka Sorkar Kmie.
Te kumta ka JHADC ka kyntu ia ka Sorkar Jylla ban khmih bniah halor kane ka kam khnang ba ka Sorkar Jylla bad ki District Council kin nym duhnong na ka khajna na ka jingtih u dewiong.
Ka dorkhat ka ong ba ka Supreme Court lyngba ka MMDR Act, 1957 bad Minerals Concessions Rules, 1960 ka la ai bor ia ka Sorkar Jylla ban khmih halor ka jingtih dewiong ban khang ia ka jingtih beain ia u dewiong bad jingshalan u dewiong lyngba ki ain ki kanun wat la ka bor ban ai jingbit ia ka jaka puta ka shong ha ki riew shimet.
Ka JHADC kala ban jur ia ka Sorkar Jyllla ban kynthup lang ia ka District Council haba shna aiñ ne kyndon ban lum fees ha ka jaka jong ka khajna.
SHILLONG: Ka Central Executive Council (CEC) jong ka Khasi Students’Union (KSU) ha ka jingialang kaba long haka 29 tarik Jylliew 2019 ha ophis treikam jong ka seng ka la rai ban pynrung dkhot shuh shuh sha ka CEC kum shi bynta ban pynkhlain bad pynjanai ïa ka jingtrei kam jong ka KSU> Ha katei ka jingialang da kawei ka sur baroh ki dkhot ka CEC ki la mynjur ban pynrung dkhot noh sha ka CEC ia u samla Iashanborlang Mukhim uba dei u nongialam ka KSU Malki Circle, u samla Reuben Najiar uba long u nongialam ka KSU Laban Cirlce bad dkhot barim ka KSU NEHU Unit, u samla James Hitler Mawphniang uba long u nongialam ka KSU North Khasi Hills District Unit bad uba dei ruh u president barim ka KSU NEHU Unit bad u samla Pynkmenlang Sanmiet uba dei u nongialam ka KSU Shella Unit ha ka juh ka por ruh uba long u President ba mynta jong ka KSU NEHU Unit.
Kine ki saw ngut yn ithuh noh kum ki dkhot bad nongialam ba pura jong ka KSU Central Executive Council.
JOWAI: Ki nongtrei ka koit ka khiah hapoh ka lama jong ka National Health Mission Employees Association, Meghalaya (NEAM) kala pynlong ïaka 3rd Annual General Meeting ha Chutwakhu Indoor Hall, Jowai haka sngi Saitjain haka jingïadonlang u MLA ka Jowai u ma Wailadmiki Shylla uba long kum u kongsan.
U Bah Johnson J.Nongbet General Secretary CEC ula ïathuh ba ka National Health Mission-kaba don ar tylli ki mission, ka National Rural Health Mission (NRHM) bad ka National Urban Health Mission (NUHM) ban ai ka jingshakri ïa u paidbah ba ïoh ka jingkoit jingkhiah kaba pura naduh na sor haduh nongkyndong.
Kane ka mission ka dei ban peit iaka kha ka pun ki longkmie, ka koit ka khiah ki khynnah bad ban lait na ki har rukom ki jingpang.
Ula ong ba ka thaw ïaka NEAM naduh u snem 2015 bad la dep register ïaka hapoh ka society Act ban pynpeit ïaka bha ka miat ki nongtrei NHM.Ula ong ruh ba ka synjuk kala dep ban ai dorkhat sha u Myntri Rangbah ka Jylla u Conrad K.Sangma ban pynbiang ïaka jingdawa jong ka synjuk ban shngaiñ ka trei ktah jong ki.
U Kongsan u Wailadmiki Shylla haka jingkren ula iaroh shikatdei eh iaka jingshakri ka NEAM iaki paidbah haka liang ka koit ka khiah.
Ula kular ruh ban iakren bad u Myntri Rangbah ïaki mat jingdawa jong ka NEAM.Ula ong, naduh ba sdang ka NHM kala wanrah jingmyntoi bad jingiarap ïaki paidbah haki thain nongkyndong ba jngai ki jaka sumar bad ki sngew shngai ban shim dawai haki Dispensary, Sub-Centre, Community Health Centre bad kiwei ki jaka ai jingsumar sorkar.
Ha kane ka sngi iaka jingialang la pyniaid da ka Lightsie Marbaniang Executive Member CEC bad la ioh ka jingkren na u Dr.R.Pohsnem General MMSA Jaintia Hills Unit haka jingiadonlang da baroh ki dkhot ka NEAM kiba wan na kylleng ki District jong ka Jylla.
SHILLONG: Ka Jaintia Students’ Union (JSU) kala por shitaiew ïaka GVK EMRI ban siew ïaka tulop ki nongtrei 108 kaba kala ot tang na ka dawa ba ki ïakhih jong ki ban dawa na ka sorkar ban kyntiew tulop bad thung nongtrei da ki trai jylla.
Ka JSU kala kynnoh ba GVK EMRI kala knieh ïaka hok ki nongtrei jong ka 108 da kaba ot iaka tulop jong ki wat hadpeng ki jingeh kiba bun ba kine ki nongtrei ki ïakynduh.
Ka JSU ka dawa ruh na u myntri ka tnad ka koit ka khiah u Bah Alexander L Hek ba u dei ban tuklar halor kane ka jingeh ki nongtrei ka 108 bad um dei shuh ban sngap ia ki daw kaba ai daka GVK EMRI bad lada donkam ban weng noh ia kane ka company nangne ka jylla ka sorkar ka hap ban weng noh mardor khlem da buh por satia namar kane ka company ka lah pynkhein iaka rai jong ka tnad ka koit ka khiah ka jylla.
U President JSU Shillong Circle u Treiborlang R Suchen ba ki nongtrei 108 jong ka Assam ki iakhih pyrshah ia ka GVK ha jylla Assam, hynrei ym shym la don kata ka jingot iaka tulop na ki nongtrei bad hangne ha jylla Meghlaya pat kane ka company kala lehmon bad lehdonbor.
Ka JSU ka dawa ruh na ka sorkar ba kam dei shuh ban pynslem ban ai iaka kaiphod jong ka special committee kaba la dep ia shong ha ka 26 tarik jong u bnai Naitung hapoh ka ophis DHS.Ka JSU ka la dawa ruh na ka GVK ba kadei ban pyllait lut mardor hapoh shi taiew ia ka tulop ba lah dep ot na ki nongtrei108 bad lada kam lah ban pyllait ia kane ka tulop ba la dep ot ka seng kam banse ban tuklar hi noh dalade ban iarap ia ki nongtrei ka 108 kiba lah shah iuh roit ia ka hok kamai ka jong ki.
U Treiborlang R Suchen u la ong ruh bun ki samla ki duh jingkyrmen ban ioh kam ioh jam ha ka juk mynta bad kane ka jingleh jong ka GVK ka pynduh mynsiem shuh shuh ia ki samla ban wad kam ha kane ka juk bad kane ka ialam kylla ia ki samla sha ka lynti jingbakla ha ka jingim ka jong ki.
Ka jingleh ka GVK ban ot tulop bad transfer khah khah ia ki nongtrei khlem da buh por ka pawshai ba kadei ka jingiuh roit ia ka hok ki nongtrei, kumta ka JSU ka dawa na ka tnat labour ka sorkar ka dei ban leh eiei ia kane jingshah iuh roit ki nongtrei jong ka 108.
JOWAI : Ka District Level Art and Culture Competition kaba pynlong da ka District Art and Culture Society, West Jaintia Hills District haka 2 tarik une u bnai ha District Library Auditorium, Mynthong, Jowai kala long kaba shongshit ha kaba ki nongjop na kylleng ki block bad ki skul na Jowai kila wan ïashimbynta haka ïakop Painting Competition and Art and Craft Competition, Folk Song-Group and Solo, Folk Dance- group, English Song Solo and Indigenous Instrumental.
Haka iakop rwai haka kyrdan English Song Solo, u Dawbhaki Pde na Jowai Public School ula long u lahduh, ka lahduh ba ar ka dei ka Sangawaka Jungai bad ka lahduh ba lai ka dei ka Darikynti Ryngkhlem kiba na Government Girls Higher Secondary School Jowai.
Haka kyrdan Folk Song Solo u lahduh u dei u Dawanpynchelang Pohtam na Sohkha Government Higher Secondary School, lah duh ba ar ka Rihun Pohleng na Jowai RMSA Secondary School bad ka nam ba lai la ioh da u Jasper Nongrum na Jowai Presbyterian Higher Secondary School.
Haka Folk Song Group, ka Sohkha Government Higher Secondary School kala long ka lahduh, ba ar ka Public School Jowai bad ba lai ka Jowai RMSA Secondary School.
Folk Dance Group ka lahduh ka dei ka Dulong Secondary School Jowai, ba ar ka Mukhla Raij Higher Secondary School bad ba lai ka Thadlaboh Presbyterian Higher Secondary School Jowai.
Ki nongjop haka Painting competition, u Wanhi- I Challam na Synod Mihngi Higher Secondary School ula long u lahduh,  lahduh ba ar ka Arianki  na Tpep Pale Secondary School, Jowai bad ba lahduh ba lai ka Dini Kyndait na  KJP Synod Mihngi Higher Secondary School.
Haka Arts & Crafts Competition u Dawanmi Tangliang Thadlaboh Presbyterian Higher Secondary School, Jowai ula ïoh ban rah iaka nam nyngkong, ba ar ka Dakiniarba Khonglah na Sohkha Govt Higher Secondary School bad balai ka Adelphe Ester Nengnong na Thadlaboh Presbyterian Higher Secondary School, Jowai.
Haka jingtem Indigenous Instrumental, ka Sohkha Government Higher Secondary School kala long ka lahduh, KJP Synod Mihngi Higher Secondary School ka lahduh ba ar bad ka lahduh ba lai ka dei ka Thadlaboh Presbyterian Higher Secondary School, Jowai.
Ki nongjop baroh kin leit ban ïashimbynta haka State Level Art and Culture Competition kaban sa long shen.
JOWAI: Ka tnad pynroi sor- ka Urban Planner Office, West Jaiñtia Hills District ha ryngkat ka jingatreilang bad ka Society for Urban & Rural Empowerment (SURE) bad ka Jowai Municipal Board kila lum ïa baroh ki nongkhaii ba shongdie ha surok ha sor Jowai ban pynsngewthuh paidbah ïaka hok kaba ki dei ban ïoh.
Ïa kane ka jingpynshai paidbah la pynlong ha District Library Auditorium, Mynthong Jowai haka sngi Palei.
La wan ban ïashimbynta da ki spah spah ngut ki nongkhaïi kiba die jingdie ha madan, rud surok naduh ki nongdie soh, kwai, jhur, jingbam tynrai, nongdie jain, slipper bad kiwei kiwei.
Ka kong Larissa Mawroh, State Mission Manager, NLUM kala batai pynshai ïaka hok ba ki nongshong die madan ne surok ki die ban ioh myntoi, kata naduh ka lad kyrshan pisa ban pynheh pynïar ïaka kam ban shngaiñ ka khaii pateng bad ka kamai ka kajih jong ki.
Kala ong ba ki nongkhaii ba die ha madan ne surok ha sor ki dei ban pynrung kyrteng ïalade haka Town Vending Committee katkum ka aiñ “Street Vendors (Protection of Livelihood and Regulation of Street Vending) Act.
" Lyngba kane ka commitee ki nongshong die madan ne surok kin ioh ka certificate ban shongdie jingdie bad kin ïoh ruh ka lad jingiarap na sorkar ba kyrshan ïaki.
Nalor kata ka kong Larisa kala ong ba ka aiñ Street Vendor ne ka jingdie ha surok lane madan, lyngba ka NLUM kaba la sdang naduh u snem 2013 da ka Ministry of Housing and Urban Affairs ka phai khmat kumno ban ïarap ïaki briew ba duk bad ai jinghikai ïaki ha kano kano ka kam kaba tbit khnang ba kin ïohkam ïohjam bad ban ieng hala ki jong ki kjat bad kumjuh ka jingiarap ban ïoh ka ram na bank.
Kane ka Mission ka thong ka jong ka ka dei ban pynïoh ïingsah ïa ki bym don ïing bad bad ka peit ruh ïaki jingeh jong ki nongkhaii ba shongdie ha surok ne madan ha ki jaka sor ïarap iaki ba kin ioh ka jingithuh bad ban ai ïaki ka jingiada khnang ba kan nym shah ktah ka kamai ka kajih jong ki.
Hashuwa ka Kong Larisa la ïoh jingkren na ka Kong Rimaya Manner, Chairperson Town Vending Committe kaba long ruh haka juh ka por kum ka Chief Executive Officer, Jowai Municipal Board kaba la batai pynshai ïaka aiñ ‘Street Vendors (Protection of Livelihood and Regulation of Street Vending) Act.
Ka Rimaya kala ïathuh ba kane ka ain ka dei ka atiar ban ïada ïaka hok jong ki nongshong die madan surok kumjuh ki don ruh ki kyndon ba kane ka aiñ ka kdew shai ba ki nongshong die surok ki dei ban long kiba lehkhuid ha ki manla ki jaka ba ki shong die jingdie.
Ka Kong Manner ka kyntu ïaki nongshongdie jingdie ha madan surok ba haba ki don kino kino ki jingeh ki lah ban wan mih ha ophis treikam jong ka ba kin ïoh jingshai ba bniah halor kane ka ain bad ki lad jingmyntoi.
JOWAI: Ka Dorbar Lyuir jong ka Jaiñtia Hills Autonomous District Council (JHADC) da kawei ka sur kala mynjur ïaka aiñ ‘The Jaiñtia Hills Autonomous District (Election to the office of Dolloi) Rules 2019’ kaba don ka jingpynkylla ha kaba ïadei bad ka phorm thep kyrteng (nomination paper) jong ki kyrtong ba ïakhun elekshon Dolloi haka sngi Palei.
Kane ka dorbar ka dei ban kut haka 30 tarik u Naitung, hynrei hadien ka jingkhlad noh u Dr.Donkupar Roy, u Lamphang ka ïing dorbar thawaiñ ka jylla, ka JHADC kala pynjlan noh ïaka sngi shong dorbar.
Ïa kane ka bill la wanrah da u Ma Finely Bareh, EM Political haka 25 tarik u Naitung, ka sngi sdang jong ka dorbar lyuir jong ka konsil.
Ka JHADC kala wanrah ïa kane ka aiñ hadien ka jingbthah jong ka ïingbishar ba don burom, ka Meghalaya High Court ban pynkylla ïaki kyndon haka phorm thep kyrteng haba pynlong ïaka election Dolloi bad dei ruh ban pynpaw haka phorm thep kyrteng jong ki kyrtong ïaki kam runar ruser lada don bad kiwei kiwei ki kam kiba u kyrtong u trei u ktah khnang ba u paidbah haba jied dolloi kin ioh jingtip kaba shai bad ban wanrah ka jingkhuid jingsuba haba jied dolloi ha kano kano ka elaka.
Ki MDC jong ka konsil kila pynlong ruh ka jingsngap kaba jar jar ban sngewlem ïaka jingkhlad u MDC barim jong ka JHADC u Ma Willy Bertus Suchiang, uba la khlad haka 31 tarik u Naitung 2019.
U Chairman jong ka JHADC u ma Lakhon Biam ula pynwai noh ïa kane ka dorbar bym don shuh kiwei pat ki mat ne ki kam ban ïatai bad ïakren.
KHLIEHRIAT: Kawei ka longkmie kaba kyrteng ka Kumari Sana (20) kaba na Mukhaialong, East Jaiñtia Hills District la suba ba kala shah pyniap hala u jong u lok.
Kane ka jingjia kala jia hynnin ka miet haka shnong Sookilo ha kaba la lap ïa katei ka longkmie ba kala thiah iap ha iing kaba sah bylla u lok jong ka ha Sookilo.
Ka khubor pulit kaba ïohlum ym don dak shin haka met jong ka, hynrei la suba jur ba kala shah pyniap da kaba shah set shyntur.
Marsien tip ia kane ka jingjia ki Pulit ka East Jaiñtia kila thwet bad kem ia u lok kane ka longkmie u Lendu Bushan Das (24) na Karimganj Assam.
Halor kane ka jingiohkem ia u Lendu ka jingtohkit ki pulit kala iaid shakhmat.
JOWAI: Ka Khad Ar Daloi Law College, Jowai bad ka Shillong Law College, Shillong kila long ki ar tylli ki shlem pule kiba la ïohknieh ïa ka kyrdan ba nyngkong bad ba ar ha ka eksamin LL.B kaba ka result la pynbna da ka North Eastern Hill university (NEHU) haka 26 tarik une u bnai.
Ka Sawaka Kynjing, ka kaba pule ha Khad Ar Daloi Law College, Jowai ka la ïoh ban knieh ïa ka kyrdan banyngkong eh ha kaba kala ïoh 63.27 pc bad ka Kajol Gurung kaba ioh 60.5 pc kaba na ka Shillong Law College kala wan haka kyrdan ba ar ha kane ka eksamin LL.B 6th Semester kaba long ha u bnai Jylliew 2019.
Ha kane ka kynti ki don haduh 126 ngut kiba ïakhun ïa kane ka eksamin ba pyniaid da ka skul bah NEHU.Ka Sawaka bad ka Kajol kila wan haka kyrdan First Division, 22 ngut kiba pass haka Second Division bad ka pass percentage jong kane ka ekesamin kalong 19.05 pc.
Ka Sawaka Kynjing ka dei khun jong ka Kong Maygie Kynjing bad u Dr.George Passah ba sah ha Mynthong Jowai, West Jaiñtia Hills District.
Ka kong Rimaya Manar, Principal Khad Ar Doloi Law College Jowai kala iathuh ba kane ka college haka jingaid lynti kaba 33 snem ka jingshakri kala sei shibun ki muktiar na Rilum Jaiñtia bad ha kane ka kynti kala rung syndon ha kane ka kyrdan kaba nyngkong da ka jingpass bha jong ka Sawaka Kynjing.
Ka Khad Ar Daloi College bad ka College Committee kila ai khublei ïaka Sawaka Kynjing kaba la wanrah ïa ka nam ka burom jong ka College bad ka Rilum Jaiñtia baroh kawei bad ki kitbok kitrwiang ba kan nang iaid shaphrang bad jop haka pule ka puthi jong ka.
JOWAI: Ki MDC jong ka Jaiñtia Hills Autonoumous District Council (JHADC) kila pynlong iaka jingsngap ba jar jar kaba ar minit kum ka dak ban burom ïa u (L) Dr.Donkupar Roy, Lamphang ka ïing dorbar thawaiñ ka jylla uba la khlad noh haka 28 tarik Naitung 2019.
Ka JHADC kala pynsangeh ïaka dorbar lyuir kaba la thmu ban pynlong hynne ka sngi na ka bynta ban ïoh mynjur ïaka aiñ ‘The Jaiñtia Hills Autonomous District (Election to the office of Dolloi) Rules 2019’ kaba don ka jingpynkylla haka phorm thep kyrteng jong ki dolloi.
Hadien kane u Deputy Chairman JHADC u ma Ailad Bhoi ula buh tarik ban shong dorbar haka 1 tarik u Nailar bad la pynwai noh iaka dorbar.
JOWAI: U Ma Hep Dhar ula jop donburom kum u Dolloi ba pura jong Elaka Nartiang.
Ka Returning officer Dolloiship Election jong ka Jaiñtia Hills Autonomous District Council (JHADC) ka Kong E Shylla kala pynbna ba u Hep Dhar ula jop da 381 vote hadien ka jingianiew vote kaba long haka sngi Nyngkong ha MDC Hostel.
Naki 35 tylli ki shnong hapoh ka Elaka Nartiang kiba thep vote ki don 5687 vote, u Hep Dhar ula ïoh vote 2949 vote, u Salong Lamare ula ïoh 2568 vote bad u Jointing Dhar ula ïoh tang 26 vote bad 144 vote ki dei ki bym larkam.
Kumban shu pynkynmaw ba ka jingpynlong ia ka jingjied Dolloi ha Elaka Nartiang ka long hadien ka jingkhlad noh u Doloi barim u (L) Don Dkhar naduh u snem 2016 kumjuh ruh u Acting Doloi (L) R Symblai ha u snem 2018.
U Ma Hep Dhar haba kren ula ong “ngan ai ka jingshakri kaba hok ïaki khun ka Elaka baroh khlem da niew shilliang khmat.
".
JOWAI: Ka AJYWO Central Body ka la dawa na ka JHADC ba ka dei ban sangeh shwa ban ai Trading Licence thymmai sha ki nongwei ha Jaintia Hills baroh kawei bad ruh bad da bishar bniah bha kat  kum ki kyndon aiñ shuwa ban ai Trading License, khnang ba ka Trading License kan ym ktah ia ki trai ri trai muluk.
“Ka jingioh NOC bad Trading License pathar jong ki nongwei ha Jaintia Hills khlem da bishar bniah shwa ban ai; ka jingioh wan khaii-pateng bad ka jingioh wan trei bylla laitluid jong ki bar jylla ha Jaintia Hills, khlem da iaid kat kum ki kyndon aiñ, ka la buh ha ka jingma ia ka kamai ka jih,  ka ioh kam ioh jam bad ka iap ka im jong ka jaidbynriew baroh kawei", ong u Bah MH Dkhar, President jong ka AJYWO Central Body.
Ki RTIs kiba ka AJYWO ka  la pan man ka  ka por, ha ka jingiadei bad ka Trading License bad ka Employee’s Service License ka pynsngew sih kthang ia ka seng, namar ka jingbym shim khia jong ka JHADC ha ka jingiadei ba kine.
Haei ki briew jong ngi kin dang ioh shuh ban bsuh khlieh ia lade ha ki lad kamai-kajih bad ioh kam ioh jam  ha ri la jong,  lada baroh  kine la kurup lut da u nongwei?", bynrap biang u Bah M H Dkhar.
U M H Dkhar u la ong shuh shuh, ba ka kamram jong ka JHADC ka dei  ban peit nyngkong eh ia ka bha ka miat bad ka iap  ka im  jong ka Ri bad ka Jaidbynriew trai ri trai muluk.
Kumta, ka AJYWO ka dawa na ka JHADC ka dei ban da pyrkhat sani bha bad ruh ba ka dei ban iaid thik-pa-thik kat kum ki kyndon jong ka, The Jaintia Hills Autonomous District (Trading by Non-Tribals) Regulation Act-2011 bad ka The Jaintia Hills Autonomous District (Trading by Non-Tribals) Rules-2015, ha shuwa ban ai Trading License.
Ki tei ki aiñ, ki kren shai ba dei ban da bishar bniah bha la ki  kam khaii-pateng ba pan Trading License da ki nongwei ki dei ne em ki kam ba ki trai ri trai muluk ki lah bann leh.
Lada dei kiba ki briew jong ngi ki  lah ban leh ne ki lah leh, ka JHADC kam bit shuh ban ai Trading License khnang ba kan ym ktah ia ki kit rai ri trai muluk.
Ka AJYWO ka la dawa jur na ka JHADC ban sangeh shwa ka ai Trading License thymmai bad ruh ban da pyrkhat lem ia ka jaidbynriew lade ha baroh ki liang shwa ban ktah ia ka jingai Trading License.
Ka seng ka dawa ruh na ka JHADC ba ka dei ban khynra Trading License bad Employee’s Service License man ka por ha baroh kawei ka Jaintia Hills bad ruh ban khang noh baroh ki dukan bym don Trading Licence khnang ban plie lad ia ki trai ri trai muluk jong ngi ha ki lad kamai kajih ha ri lajong.
JOWAI: U Awhai Andrew Shullai, Nongïalam jong ka Liang Pyrshah ha Jaiñtia Hills Autonomous District Council (JHADC) ula ong ba ka por kala dei eh ban pynduna noh ïaki nongtrei jong ka konsil sha ka 1000 ngut bad pyndam noh iaka jingthungkam thymmai ban pynduna ïaka jinglut jingsep ka konsil khnang ban lah ban pyniaid beit pyniaid ryntih iaki kam ka konsil kaba don mynta haka jinghiran ka iarong tyngka.
Ka JHADC mynta ka donkam haduh T.6.58 klur shibnai na ka bynta ban siew iaka tulop jong ki nongtrei bad ki Member jong ka District Council.
U Ma Andrew Shullai ula wanrah iaka Resolution halor ka jingtymbuin ka pla tyngka jong ka konsil namar ka jingduna ki lad pynmih pisa bad kawei ruh ka dei namar ka jingbun palat ki nongtrei ka council kaba la ktah bha iaka iarong tyngka ka council bad ka don ruh haka jingma.
“Ka Jaiñtia Hills Autonomous District Council Service Rules, 1981 katkum bala pynskhem ba jingdonkam nongtrei hapoh ka konsil ha baroh ki tnad ka dei ban long 489 ngut," la ong u Ma Andrew Shullai.
Ula ong ba haka mang tyngka jong une u snem 2019-20 ba ka jingdon ki nongtrei ka konsil kala kot 1490 ngut ha baroh ki tnad treikam jong ka Council.
Ka Rule 9 jong ka Service Rules jong ka council ka aibor ia ka Executive Committee ban thungkam katkum ka jingdonkam ka konsil katkum ka jingiaid ka por bad ban kynthup haka mang tyngka.
Ula kren bynñiaw ba kane Rule 9 kala ktah pynban ïaka konsil namar ba ka jingthungkam na kawei ka EC sha kawei pat ka EC ha kaba kila thungkam watla ka post kaba la thung kam dei eh kaba donkam kaba la wanrah ka jingbun jong ki nongtrei bad jingkhia ka jingsiew sha ki nongtrei.
Kumta ula ong ba ka donkam kyrkieh ïaka konsil ban pynbeit thymmai ïaka rukom thungkam khnang bad ka Service Rule ba kan nym mih jingeh hadien habud bad ka donkam ïaka ïing baroh kawei ban mynjur bad rai ban pynduna iaki sha ka 1000 ngut bad ym dei shuh ban thungkam hapoh ka konsil.
Baroh ki dkhot ka Liang Synshar kaba ïalam da ka NPP ba UDP naduh ki EM bad ki MDC kila pyrshah ïa kane ka Resloution, hynrei ki pdiang pat ba ka donkam ïaka konsil ban pynkylla thymmai ïaka Service Rules jong ka Konsil.
U Chief Executive Member, JHADC u ma Thombor Shiwat, U Phasmon Dkhar, Winning Garland Sungoh, Robinus Syngkon bad kiwei kiwei kila kyrpad ia u Ma Andrew bad weng iaka Resolution namar ba EC ruh kala pynkhreh ban pynkylla bad ban pynthymmai iaka Service Rules jong ka Council.
Hadien bala ïoh ïaka jingïatai halor kane ka Resolution, u Ma Andrew ula weng noh ïaka resolution da ka jingkyrmen ba ka EC kan leh ia kaba kala khlei hapoh ka ing dorbar.
Hashuwa ban ïatai ïa kane ka Resolution la wanrah ïaka Bill “The Jaiñtia Hills Autonomous District (Election to the office of Dolloi) Rules 2019" kaba don ka jingpynkylla haka phorm thep kyrteng jong ki kyrtong ki ban iakhun haka kam Dolloi khnang ba ki kyrtong kin iathuh iaki jingtreikam jong ki, kam runar ruser lada don bad kiwei kiwei kaba donkam u paidbah ban ioh jingtip kaba shai.
KHLIEHRIAT: Ka Khasi Students Union (KSU), Jaiñtia Hills District Unit hapoh ka jingialam u President Ma Ohibait Dkhar ryngkat ka jingiatreilang ka KSU Narpuh Circle bad ka KSU Khliehriat Circle kala khang tala ia ka Toll Gate kaba don ha Lumshnong EJH haka sngi ba ar.
Ka KSU kala rai ban khang tala ia katei ka Toll Gate ka long ba la kut ka jingai por kaba 5 sngi ia ki nongtrei barjylla ha katei ka Toll Gate ban pynbiang ia ki kot ki sla ba donkam kum ka work permit ia ki nongtrei bad trading license.
Ka KSU kala kam ba kala dep ban ia kynduh ia u Anup Bal uba na Kolkata uba dei u contractor jong ka Eagle Company Pvt.
Ltd u ba dei artad u nongshim wai ia katei ka toll gate na ka NHAI ban lum khajna.
Ha katei ka jingiakynduh bad une u kontrak haka 8 tarik une u bnai, ka KSU ka la dawa ba un pynbiang iaki tei ki kot ba donkam hapoh ka 5 sngi, hynrei wat haduh ba la khang tala, la lap ba wat tang uwei u nongtrei bar jylla ruh kim don satia ki kot ki sla ba ki dei ban pynbiang kaba lah ban ioh na ka Jaintia Hills Autonomous District Council (JHADC).
Shuh shuh ka KSU kala lap ba ha ka jingleit jurip ia ka surok bah NH-6 da ka KSU Narpuh circle dang ha kine ki khyndiat sngi la lap ba naduh Mynkre haduh Ratachera ja surok kala jot bad dap sha ki thliew ki syar.
Kumta ka Seng ka ieng pyrshah jur ba kumno katei ka company ka lah ban lum khajna haba ia ka surok pat kam shym la maramot bad halor kane ka nongrim ka KSU kala khang tala syndonia katei ka toll plaza kaba don ha Lumshnong.
Ka KSU kala byrthen ban kan sa leit khang tala ruh sa ia ka toll gate kaba don ha Ialong, West Jaintia Hills kaba pyniaid da katei ka company bad u juh u kontrak.
TUBERKMAISHNONG: Ka lehniam Behdeiñkhlam jong ka Seiñraij Tuber kaba dei ruh ka Behdeiñkhlam kaba heh tam ha Rilum Jaiñtia, kala poi noh sha kaba kut haka sngi Nyngkong ha pung kyntang (Aitnar) kaba don ha Tuber Kmaishnong hapdeng ka jingshongkun bad iphuh iphieng.
U Myntri Rangbah ka Jylla u Conrad K Sangma ula wan ban sakhi ha ryngkat ki hajar hajar ki paidbah na kylleng ka ri Khasi bad Jaintia kynthup ruh ia kiba nabar.
Nalor u Myntri Rangbah ka Jylla la donlang ki Myntri sorkar u ma Sniawbhalang Dhar, u Kyrmen Shylla, MLA, ki MDC ka JHADC bad kiwei kiwei sahep sorkar bad ki khlieh synshar District kiba kynthup ia u SP bad DC ka East Jaiñtia Hills.
U Myntri Rangbah ka Jylla, u Conrad K Sangma haba kren kum u kongsan ula ong “Ka sorkar ka ïaleh ban pynneh pynsah ïaka kolshor bad ka ai ruh ka jingkyrshan ïa kum kine ki tamasa ban pynpaw sha ka pyrthei ïaka jingriewspah ka kolshor jong ki jaidbynriew ka jylla.
" “Ha kum kine ki tamasa ba ioh ban pyni iaka jinglong tynrai bad ka jinglong kyrpang sha ka pyrthei bad ka Behdeinkhlam ka dei kawei," la ong u Conrad bad ka sorkar naka por sha ka por ka ieng ban iada iaka riti ka dustur bad ka rukom bat khyndew bat shyiap jong ki trai jylla.
Ka Seiñraij Tuber kala ai dorkhat ruh ha u Myntri Rangbah ban kyrpad ïa u ban pynioh ïaka Gallery, Museum, Cultural Centre bad kiwei kiwei.
Kumba long ha ka Behdeinkhlam ka Seinraij Jowai- ka Behdeiñkhlam ka Raij Tuber ha Tuberkmai Shnong ruh ka la sdang naduh u bnai Lber –Iaiong da ki jingknia bad ka suit ka shor.
Ha aitnar hashuwa ba hiar ki rong ki rup (Rot) ki Wasan kiba kynthup ia u Langdoh, ki Sangot, ki Maji, ki Kitkhoh bad kiwei kiwei kila ai Pyrnah (kyiad kaba don ha u klong) ia ki shnong bapher bapher kiba tip kum ki khun ba shong bri hapoh ka Seinraij Tuber.
Hadien ba dep katei ka jingai Pyrnah ki khun ka Sein Raij Tuber ba kynthup ia palat 30 tylli ki shnong heh bad shnong rit kiba dang bat ia ka Niam-tynrai la wanrah haduh 66 tylli ki Rot ha katei ka pung aitnar.
Hashuwa ban bret pat ia kitei ki rong ki rup la pynkut ia katei ka jinglehniam ha katei ka pung da ka Iatan Bhang bad mynta ka kynti ka Phang Nein kala jop pyrshah iaka Phangwah kaba la ngeit ba mynta u snem ka kamai kajih kan biang, u khaw u kba un bha bad kin ioh ka jingkoit jingkhia bad kin roi kyrhai ha kaba kan ym jia ruh kano kano ka nemsniew.
Ka lehniam Behdeinkhlam ka Seinraij Tuber ka phah ia ka khubor halor ka jingpyrshah ia ka jingkyrni ban dih iaki jingdih pynbuaid, ban iakhun ban pyndam ïaka jingphah trei jubor ïaki khynnah bad ka jingpynjot ia ka mariang nalor ban long kiba lehkhuid iaka sawdong sawkun ka mariang.
SHILLONG: Ka Jaintia Students’ Union (JSU) ka ai ka jingkyrshan kaba pura ia ki jingdawa jong ki nongtrei jong ka EMRI- Ka Meghalaya EMRI Workers Union (MEWU) ha khmat ka sorkar ban pynkiew iaka tulop bad ban thung nongtrei bad kiwei kiwei ki mat jingdawa.
Ki nongialam bad dkhot ka JSU hapoh ka jingialam u Presidentu Lawyerson War bad ryngkat u President ka Shillong Circle u Treiborlang R Suchen bad kiwei pat ki para dkhot kila leit kynduh kyrpang ia ki nongtrei ka EMRI ha J.N.Stadium, Polo Ground Shillong kiba la iakhih khlem buh por.
Kine ki nongialam ka JSU kila pynpaw ka jingsngewkhia ia ka jingshem jingeh bad ka jingshah lehbein jong ki nongtrei jong ka EMRI 108 ha ki nongpyniaid ka GVK EMRI bad ka seng JSU ka ai jingkyrshan ia ka seng Meghalaya EMRI Workers Union (MEWU) kiba dawa ia ka hok jong ki na ka sorkar jylla.
U President Lawyerson War u lah ong ba ka seng ka dap da ka jingsngewsnguh ia ki nongtrei jong ka EMRI 108 namar ka jingshakri hok ka jong ki ia ki nongshong shnong ka Jaintia Hills bad kiwei kiwei ki district khamtam sha ki jaka nongkyndong kiba jngai na ki PHC bad CHC bad u la ong ruh ka sorkar ka la dei ban shah shkor ia ka jingeh jong ki nongtrei ka EMRI namar kidei kiwei kiba ai jingshakri ia u paidbah ba pang ba shitom bad ka dei ban pynurlong ia ka jingdawa jong ki nongtrei ka EMRI khamtam ha kaba iadei ban pynbiang ia ka tulop ka jong ki bad kiwei kiwei ki bor ki kor sumar hapoh ki kali ambulance.
U President ka JSU Shillong Circle Treiborlang R Suchen u la ong ba lada ka sorkar ka leh bymsuidniew ia ka jingdawa jong ka Meghalaya EMRI Workers Union (MEWU) ka mut ka ñiew bein ia ka hok jong u paidbah.
U Treiborlang u la ong kumban shu pynkynmaw ka GVK EMRI la kumno kumno ka la jan dap shiphew snem ha ka jingai jingshakri ia ki nongpang ha jylla Meghalaya bad kat kum ka record ka EMRI kala ai jingshakri sha u paidbah haduh Shi lak San phew hajar tam ki nongpang ha baroh ki distrik jong ka jylla Meghalaya bad ki nongtrei ki lah pyllait im kumba Khat hynniew hajar tam ki nongpang bad kumba Khat san hajar ngut ki case ha kaban pynkha khun hapoh ka jingsumar jong ki nongtrei jong EMRI 108 ha lynti ban leit buh sha ki jaka ai jingsumar ne ki hospital.
U Treiborlang Suchen u la kyntu ia u myntri ka tnat ka koit ka khiah ba pynioh iaka jingdawa jong ki nongtrei EMRI bad ban peit iaka jingeh jong kine ki nongtrei namar bun na kine kidei ki trai ri trai muluk.
Ka JSU ka dawa ba u myntri ka koit ka khiah U Bah AL Hek un shimkhia mar mar ban pynbeit noh kloi ia kane ka jingeh khnang ba u paidbah ba pang ba shitom un nym shah ktah.
U President ka JSU Shillong circle u la kyntu lem iaki nongshong shnong jong ka jylla Meghlaya khamtam ia kito ki ba lah ioh jingsumar bad jingshakri na ka EMRI ba kidei ban pynsngew lem ka sur ban ai jingkyrshan lem ia kine ki nongtrei EMRI kiba dang don hapdeng ka jingiakhih khnang ka jingdawa jong ka synjuk Meghlaya EMRI Worker Union kan long kaba jop.
LAPANGAP: Watla ka bor synshar district jong ka West Jaiñtia Hills District kala hiar pynsangeh ïaka jingshna surok ka sorkar Assam ha Tahpat kaba thmu pyniasoh bad ka shnong Khanduli haka 8 tarik une u bnai, hynrei la lap ba ka jingpyntrei ïa kane ka surok kala iaid shait shait mynta.
Ki nongialam shnong jong ka Lapangap kiba maramot paidbah ïaka surok shnong naduh na Khanduli sha Lapangap haka sngi Saitjain kila hiar jurip ïa katei ka surok bad kila lap ba ka jingtrei kala ïaid shait shait bad la lap ruh ïaki nongbylla kiba pyntrei ïaki kynroh bad nala katei ka surok.
Ki nongialam shnong kila kynnoh ba kane kala paw shai kdar ba ka sorkar Assam kam burom ïaka Jylla Meghalaya bad kala pyntrei jubor ia ka surok naduh ka Shnong Tahpat (kaba hap hapoh Assam) bad iaid lyngba ki kyndon kynshrot jong ka shnong Langkerroi shaduh ka shnong Khanduli (kaba hap hapoh Meghalaya).
Ha kane ka jingjurip ki nongialam shnong ka Lapangap la lap ïaki trok bad ki puh shilum kiba thep khyndew bad ki nongtrei kiba dang shna kynroh nalor ki hume pipe da ki phew tylli kiba la pynpoi ha katei ka jaka.
Kane ka jingiaid beit ka jingshna surok ka sorkar Assam ha katei ka jaka kala pynbitar iaki nongshong shnong bad nongialam shnong jong ka Lapangap namar katei ka surok ka iaid lyngba ka Shnong Lapangap bad ki jaka rep jong ki nongshong shnong.
Ka Dorbar Shnong Lapangap kala pynpaw iaka jingpyrshah jong ki halor katei ka jingkyntur jaka jong ka Sorkar Assam.
Ki nongialam shnong ka Lapangap kila pynsangeh ia katei ka jingshna surok hynrei ki nongbylla kiba dei na ka jaidbynriew Karbi kila pynphai ktien ba ki la ioh bor na ka Assam ban bteng ia ka jingshna surok.
Ki nongialam shnong ka Lapangap kin sa pynlong ia ka jingialang ban pyrkhat kumno ban jam shakhmat ban pynsangeh noh ia katei ka jingkyntur pud jong ka Assam bad la rai ruh ban pyntip biang sha ka bor District jong ka West Jaiñtia Hills.
JOWAI: Ka Wyrcha Village Organisation, Raliang ka seng jong ki Self Help Groups (SHGs) kaba kdup ïaki 27 tylli ki SHGs, kaba la sdang kiew rasong ha ki kam ki jam jong ka bad ioh jingmyntoi na ka jingseng iaki dukan ban die mar bam mar dih, ri jingri, rep sying, rep shynrai, riew hadem bad kiwei kiwei ki kam kala rakhe ïaka jingdap shisnem bala seng iaka ha ïing dorbar ka shnong Raliang haka sngi Thohdieng.
U Ma Coming One Ymbon, Myntri ka tnad Fisheries bad kiwei ula long kum u kongsan haka jingadonlang u Deputy Commissioner, West Jaiñtia Hills Garod LSN Dykes IAS, uba long kum u symbud kongsan, Chief Operating Officer MSRLS Bah SF Lyngdoh, BDO Laskein C&RD Block U Bah FB Basan, U Ma Robinus Syngkon MDC ka thain, Dolloi Elaka Raliang U Ma Chawas Lyngdoh, Waheh Shnong U Ma S Lamare u nongai buit ka ka Wyrcha VO bad kiwei kiwei.
Ia ka jingïalang la pyniaid da ka Kong M Lyngdoh President ka Wyrcha Village Organisation.
Ka Secretary jong ka Wyrcha Village Organisation, Raliang, Kong S Lyngdoh kala ïathuh ba la seng ïaka Wyrcha Village Organisation, Raliang ha ka 19 tarik u Naitung 2018 da ki 19 tylli ki SHGs kiba don hapoh ka shnong Raliang lyngba ka program jong ka Sorkar Kmie ka National Rural Livelihood Mission (NRLM) ba la pyniaid da ka Meghalaya State Rural Livelihood Society (MSRLS) lyngba ka Block.
Block Management Mission Unit (BMMU) Laskein.
Kala iathuh ba mynta hapoh kane ka VO (Village Organisation) ki don haduh 27 tylli SHGs bad kila ïoh shibun ki jingmyntoi lyngba kane ka Program NRLM.Haduh T.32,75,000/- kila ïoh jingkyrshan pisa na ka NRLM kum ka Cumminity Investment Fund ban kyrshan baroh ki SHGs hapoh ka VO.Kane ka kynhun kala lah ban kynhsew pisa haduh T.4,07,920/-.
Ka Revolving fund kaba la ïoh na ka sorkar lyngba ka NRLM ban kyrshan ïaki SHGs T.2,85,000/-.
Na ka Scheme NREGA lyngba ka jingiarap ka ophis Block Development Officer Laskein block T.23,65,917/-, na ka Soil ki la ïoh T.4 lak kum ka Revolving Fund bad hapoh ka Agriculture Development Officer ki la ioh ki symbai riewhadem bad lyngba ka ka Bank ki la ïoh ban shim ram T.8,50000/-.
Ka Kong Lyngdoh kala iathuh ruh ba kane ka kynhun kala ïoh ruh ka lad ban leit shah hikai na ka bynta ban thung jhur tit da ka jingïarap jong ka IBDLP shapoh Umran lyngba ka Program RSETI.Ka Wyrcha VO ki la ïoh ruh ban leh shibun ki program hapoh ka Shnong kum ki jingtrei paidbah (Social work), rakhe International Women Day, Poshan Abhiyan bad kum juh ruh ban pynlong ïaki program shaphang kamno ban lait na ka jingdih kiad bad ka jingshong kha khynnah.
U Chief Operating Officer MSRLS, Bah SF Lyngdoh, ula ïathuh ba da ka jingdon ki SHGs kala plie lad plie lynti ïa ki spah ngut khamtam ki longkmie ban ieng hala ki jong ki kjat ban kamai jakpoh bad ban iakhun pyrshah ïaka jingduk jingkyrduh.
Kum ka kynhun ki nongïalam bad dkhot baroh ki dei ban don ka jingïatreilang, ka jingïashaniah bad ka jingï sngewthuh jingmut ban pyntyllun ïaki kam jong ka kynhun baroh kawei ban wan ki jingmyntoi.
U la ong ruh ba ka Village Organisation ka dei kum ka Bank ka barit ka ban ïarap ia ki SHGs kiba don hapoh shnong.
U la ong ba ba ki lad jingirap ba ai ka sorkar ruh ki SHG ki dei ban pyndonkam hok bad ki kloi ruh ban ki jait jinghikai bapehr bapher.
U BDO Laskein C&RD Block, U Bah FB Bsan ula kyntu jur ia ki longkmie kiba don job card ban don hapoh ki SHGs khnang ban kan nang pynkiew ia ka ioh ka kot jong ki namar lyngba ka Scheme NREGA shibun ki lad jingïarap ki lah ban ioh bad kum juh ruh kumno ban nang pynkiew shuh ia ka roi ka par hapoh shnong poh thaw.
U la ong shuh shuh hapoh kine ki khyndiat bnai ki longkmie kiba don hapoh ka SHGs kila ïoh jingirap kumba T.23, 65917/-.
Ula khot la wer ïaki longkmie ba rung ne thaw ïaka kynhun SHG ban kyrshan dalade ïalade.
U Deputy Commissioner West Jaiñtia Hills District Garod LSN Dykes IAS uba long kum u symbud kongsan haba kren ula ban jur ïa ki nongshnong ban shimkhia ïa kano kano ka bynta ba ki trei khnang ba kan warah ïa u soh jong ka jingjop.
Kum juh ruh u ai mynsiem ia ki SHGs ban nang ïai minot ban trei bad ki dei ban don ka mynsiem iaishah.
U Ma Coming One Ymbon, Myntri Sorkar ba dei peit iaka tnad Fisheries bad kiwei ula ong ba ki dkhot bad ki nongïalam jong ki SHG (Self Help Group) ki dei ban don jingshaniah markylliang bad ban ïatreilang ha kano kano ki kam ban ïaid shakhmat ki kam jong ka kynhun (SHGs).
“Kano kano ka kynhun ne SHGs khlem ka jingiatreilang ki nongialam ne dkhot kin nym lah ban pyntyllun shakhmat ïaki kam bad ïoh jingmyntoi, hynrei da ka jingiatreilang bad ka jingiasngewthuh jingmut kano kano ka kam kaba phi sdang phin jop," la ong u Ma Coming.
U ma Coming One haba kren shuh shuh ha katei ka prokram ula ban jur ïaki nongshnong ba ki dei ban long kiba leh khuid namar ba ka jingleh khuid ka dei kaba kongsan ban lait na kino kino ki jingpang bad khot ïaki paidbah pynrung kyrteng ialade haka Scheme MHIS, ka lad jingiarap na ka bynta ban shah sumar ha ki jaka sumar kaba kot T.5 lak.
Halor ka dorkhat kaba la ai ka Wyrcha Village organisation ula kular ban pynïoh ki lad jingiarap bad ula kyntu ruh iaki shynrang ban thaw ïa ki Society ban sdang ïaki kam kiban kyntiew iaka lad kamai jakpoh.
Ha kane ka sngi u ma Coming ula ai ruh ïaka Work Order T.20, 00, 000/- kum ka jingïarap îa ka na ka bynta ban tei ka School Building jong ka Seiñraij Secondary School, Raliang.
JOWAI: U Rev HH Mohrmen, Secretary jong ka Society for Urban & Rural Empowerment (SURE) kaba la shimkhia ban kyntiew ïa ka kam thaw khiew khyndew ne Khiew Ranei haka shnong Lyrnai bad Tyrchang, ula ong ba ha kine ki bnai ki snem kiba la leit ki dei tang ki longkmie kiba la ïaw haka rta kiba trei ïa kane ka kam, hynrei mynta kala khring wat iaki kynthei khynnah ruh kila sdang ban hikai ban shna khiew khyndew.
U Pastor Mohrmen ula ong ba kane ka jingsdang ki thei lud bad samla ban hikai shna Khiew Ranei kala ai mynsiem bad ka don ka jingkyrmen ban kyntiew shuh shuh ia kane ka kam kaba dei kawei na ki lad kamai jakpoh.
“Mynshuwa ngi tieng ïoh ba kan duhnoh kane ka kam thawkhiew khyndew, hynrei mynta pat kala kylla namar ki samla kila ïashim bynta ha kane ka kam," la ong u Pastor Mohrmen haba sakhi iaka jingwan iashimbynta ki kynthei samla bad khynnah haka jinghikai shna khiew khyndew kaba la kyrshan pisa ka North East Cultural Centre, jong ka sorkar India kaba don ha Dimapur ha ryngkat ka jingïatreilang jong ka ophis jong ka Art and Culture ka sorkar Meghalaya kaba la pynlong haka 15 tarik haduh ka 19 tarik u July 2019 ha Lumdiengiang jong ka shnong Tyrchang.
Ïa kane ka jingai jinghikai la pynlong hapoh ka skhim ‘Ek Bharat Shreshtrha Bharat’ jong ka sorkar India.
Palat lai phew ngut ki longkmie bad ki samla kynthei kila wan ban ïashim bynta ha kane ka jingai jinghikai bad namar ba kane ka dei ka kam kaba ki trai shnong kila ïoh pateng naki kpa tymmen jong ki, ki nongai jinghikai ruh ki dei ki nongthaw khiew ba pawkhmat jong kane ka shnong kiba la im ja da kaba thaw ïa kine ki Khiew Ranei.
Ki lai ngut ki longkmie kiba la ai jinghikai ki dei ka kong Milda Shylla, ka kong Ïoophi Shylla bad ka kong Manbha kiba long ki nongïalam jong ka kam thawkhiew ha kane ka shnong.
JOWAI: Ka Society for Urban & Rural Empowerment (SURE) Jowai ha ryngkat ka jingiatreilang bad ka ophis District Social Welfare Officer West Jaiñtia Hills District, ka pynlong ïa ka jingai jinghikai ba lai sngi lynter na ka bynta ki nongrep kynthei halor ka rukom rep khlem pyndonkam dawai (Organic farming).
Kane ka jingai jinghikai kala sdang naduh ka 18 tarik Naitung bad kan kut haka 20 tarik Naitung ha ka Shnong Muphlang.
Ha ba sdang ïaka jingai jinghikai la don ka jingïalang kaba lyngkot ban plie ïa kane ka jingai jinghikai ha kaba la pynïaid ia ka program da Kong Coriniki Slong Field coordinator (SURE).
La ïoh ia ka jingkren lam khmat na u Rev.H.H.Mohrmen Secretary jong ka Society for Urban & Rural Empowerment (SURE), uba la ong ba kane ka training ka dei na ka bynta ban pynkhlaiñ shuh shuh ïa ka organic farming kaba ngi la trei hi naduh mynshwa.
Ula ong ruh ba ka sorkar ruh mynta ka la pynshlur ïa baroh ki nongrep ban rep khlem dawai (organic), bad kala sangeh noh ban ai ki sboh dawai umphniang bad kiwei pat ki dawai khniang ïa ki nongrep.
Ha kane ka training yn ai jinghikai ïa ki nongrep ban shna lai jait ki sboh shna hi kiba ki nongrep ki lah ban shna dalade bad da kaba pyndonkam tang da ki tiar ki tar kiba don hajan.
Nalor kata yn hikai ruh ha kaba shna ïaki dawai khniang kine ruh ki dei ki dawai khniang kiba khlem pyndonkam dawai umphniang hynrei tang da ki tiar ki tar kiba don hajan.
U Rev.Mohrmen ula ong ruh ba ka por kala dei ïa ki nongrep ba kin pyrshang ban song (packaging) ïa ki jingthung kiba ki pynmih da kaba pyndonkam da ki sla lamet ne sla kait khnang ban pynduna ïa ka pyndonkam plastic.
Ha kaba ïadei bad kane ki PGS (Participatory Guarantee Scheme) kiba la kyrshan lyngba ka projek ‘No one shall be left behind’ kaba la ïalam da ka NESFAS (North East Slow Food and Agrobiodiversity Society) bad kaba la kyrshan da ka REC (Rural Electric Corporation) ba kin don ruh ki sticker ban tah ha kaba yn pynshisha ba ki dei ki jingthung organic.
U la ai jingmut ruh ba kum ki nongrep hadien ba kila ïoh ïa ka jingithuh ka PGS bad ki sticker, ki lah ban leit die ïa ki mar rep sha ki thliew ing (Home delivery), sha ki ophis bapher bapher kumta ter ter.
Haka sngi kaba nyngkong, u ma Habandajop Lyngdoh Master Trainer u lai ai jinghikai kumno ban shna sboh 18 sngi (Berkeley compost) bad Sboh wieh (Vermi Compost) bad ruh ki dawai khniang.
Ka jingthmu bala pynlong ïa kane ka training ka dei namar ba ki nongrep ki shem jingeh bha ha ka liang ki sboh bad ki dawai khniang, namar kata kane jingai jinghikai kan pynsuk ïa ki nongrep ban shna hi ïa ki sboh bad ki dawai khniang dalade.
JOWAI: Ka Shnong Amlarem kala pynlong ia ka jingpynkhuid shnong ha ka 17 tarik une u bnai ha baroh kawei ka shnong Amlarem.
Ha kane ka jingpynkhuid shnong la iashimbynta da ki nongshong shnong kynthei bad shynrang, ki nongshong iew, ki driver bad ki nongshong iing wai.
Ha kane ka jingpynkhuid shnong ki nongshong shnong kila pynkhuid ia ka iew Amlarem, ia ki dong ki shnat jong ka shnong Amlarem bad ia ki office kiba don mar jan bad ka shnong Amlarem.
U general secretary ka shnong Amlarem u Ma D Talang, ula ong ba ka shnong Amlarem ka pynpaw ka jingsngewnguh ia ka office jong ka SDO Civil Sub-Division Amlarem, Fire Service Amlarem, Association Local Tourist Dawki Jowai bad ia baroh ki nongiashim bynta ha katei ka jingpynkhuid shnong.
JOWAI: U Ma Coming One Ymbon, Myntri ka tnad Fisheries ula ong ba ka kam ri dohkha ka dei kawei na ki lad kamai jakpoh bad ula pynshlur ïaki nongri dohkha kumjuh ruh ïa kiwei ki bym pat sdang ïa ka kam ri dohkha ban phaikhmat sha kane ka kam namar ba ka dohkha kadei ka jingbam ne ka doh kaba baroh ki thied bad kmen ban bam ba ka ïarap ban tei ïaka jingdonkam ban tei ïaka bor met u briew.
U Coming ula ong “Ka tnad Fisheries kala pyrkhat thymmai kumno ban pynmih bun ka dohkha ha jylla khnang ban pynbiang ïaka jingdawa dohkha jong u nongshong shnong.
" U ma Coming dalade ula hiar sha East bad West Jaiñtia Hills ban jurip ïaki jaka ri dohkha ka tnad bad jong ki riew shimet bad ula lap bad ïohi ba ka don ka jingkyrmen ba ki nongri dohkha ka Jylla ki lah ban pynbiang ïaka jingdawa dohkha ha Jylla bad ban nym shaniah shuh na kiwei kiwei ki jylla.
U Myntri ka tnad Fisheries ula lum ïaki ophisar ka tnad Fisheries jong ki ar District ban ïa phylliew jingmut bad ban jur ïaki ophisar ban pynpoi hok ïaka jingmyntoi sha u paidbah khnang ba kan khring u paidbah ban ri dohkha.
Ha kane ka jingleit jurip u Myntri ula kyntu ïaki ophisar ban ai ka jingshakri ka pura ïa u paidbah bad ban don ka jingiajan bad ki nongri dohkha khnang ba ka thong jong ka sorkar kan urlong.
Nalor kata ula kyntu iaki ophisar ban shim jingkhein ïaka jingsam symbai dohkha bad ka rukom pynmih bad ban bishar bin bin haba pynioh lad jingirap sha ki paidbah khamtam haba shna pung dohkha khnang ba ka pisa sorkar kan nym lehnohei.
“Lada ki ophisar bad ki paid nongri dohkha ki iatreilang khlem pep ka kam ri dohkha ha ka jylla kan long kaba jop bad ngim donkam ban shaniah dohkha na kiwei kiwei ki jylla," la ong u Ma Coming haka jinghiar sha ki ar district ka Rilum Jaiñtia haka sngi Nyngkong bad sngi Ba Ar.
Haka jingialang ha baroh ar district la ïadonlang ki Deputy Commissioner, BDO, Director ka Fisheries bad ki Ophisar ka tnad Fisheries haki ar district.
JOWAI: Ka sngi balai jong ka Behdeiñkhlam ka Raij Jowai kala long kaba iaid beit iaid ryntih.
Kane ka Behdeiñkhlam ka Raij Jowai kan kut lashai ka sngi U Blei bad ka khubor ka Behdeinkhlam kalong ban pyrshah ïaka jingkyrni ha ki jingdih pynbuaid bad ka jingktah ka jinglehkai ki khynnah lyngba ka internet, kaba la ktah iaka pule ka puthi jong ki.
Mynta ka sngi Saitjain hashuwa ban rah iaki diengkhlam bad ka Khnong Blai, ki khun ka Seiñraij Jowai (Niamtre) kila mih da ka kynhun ryngkat ka jingsawa ka bom ka tangmuri bad ka kynhoi ka risa da ka dohnud kaba kmen ba shad ha kylleng ki jaka niam jong ka raij Jowai.
Ki samla kynthei bad longkmie haka riam ka beit kaba itynnad kila iamih madan ban peit kai iaka jingshad ki rang samla bad ki rangbah ha shilynter ka Iawmusiang, Biar ka Blai bad kiwei kiwei ki jaka.
Haka por nohphaisngi ki Kmairaij kila rah iaki diengkhlam jong ki ha madan siatthong bad ïaka Khnong Blai ki khonraij kila rah ïaka ha Poh Sawiar ban suit ban shor kaba la pyndep da u Dolloi ka elaka Jowai uba long u khlieh ka niam bad u Kñi Nikhla.
Ha kane ka por baroh ki bom ki tangmuri sangeh bad ainguh ïa u nongbuh nongthaw ban da ban ker sumar ïaka raij ka muluk bad kyrpad ban theh ki jingkyrkhu kyrdoh ia u nongshong shnong ban roi kyrhai.
Hadien bala dep ka suit ka shor ha Pohsawiar baroh ki Kmairaij kila rah iaki diengkhlam jong ki ban pynieng hala ki jong ki jong ki shnong bad ki Khonraij kila rah iaka Khnong Blai ha Madan Moosyiem.
U Pator ula kyiad a Kni Nikhla ban suit ban shor.
JOWAI: U Dolloi jong ka Elaka Jowai uba dei u khlieh jong ka niam haka step sngi Thohdieng kaba dei ka sngi ar jong ka Behdeiñkhlam ka Raij Jowai, ula pyndep ïaka Knia Syiem Aitnar bad kane ka jingknia katkum ki dak ki shin kalong kaba bha kaba miat bad la ngeit ba ki jingkyrkhu kin wan hapoh ka shnong, raij bad elaka baroh kawei.
Ha kane ka jingpynkyntang ïaka Aitnar (Ka Pung Kyntang) la ïadonlang u Pator, Langdoh, Sangot, Wasan bad ki Kñi na ki kur bapher bad la mana ïa baroh ba ym bit ban tamti tamkjat sha ka pung kyntang.
Hadien bala pyndep iaka jingknia Aitnar, baroh Kmairaij kila ïakynduh shuwa ha Mynkoi Pyrdi (Iongpiah) ryngkat ka bom, ka tangmuri bad kila mih da ka kynhoi ka risa da ka dohnuh kaba kmen ban leit sha khlaw ban shaw iaki dieng khlam.
Haka por shiteng sngi baroh ki Kmairaij kila wanrah ïaki deingkhlam ha Iawmusiang.
Ka Khonraij (Chilliangraij) kila pynpoi ïaka Khnong Blai ha Loomsooiung bad ynda la dep buh iaka Khnong Blai hryngkat ki Kmairaij kila mih na Iawmusiang haka juh por shala ki dong dong jong ki ryngkat ka jingshad kmen bad ka kynhoi ka risa.
La shai ka sngi yn rah biang iaki diengkhlam na Iawmusiang bad ban pynieng hala ki jong ki dong, katba ïaka Symbood Khnong yn rah na Loomsooiung naduh ka por mynstep bad pynieng ha Khliehshnong.
Ki khun ka Niamtre kin shad ruh ha baroh ki jaka niam ha Iawmusiang.
Shuwa ban rah iaki diengkhlam, yn ai nguh ai dem iaka Khnong Blai hapoh Sawiar ka ban pyndep da u Dolloi bad u Kni Nikhla.
Ha kane ka por baroh ki bom bad ki tangmuri ki sangeh bad ki diengkhlam yn buh ha madan siatthong ban ainguh blei bad hadein yn rah iaki diengkhlam hala ki jong ki dong.
JOWAI: Ka Behdeiñkhlam ka shad niam kaba pynlong manla u snem da ka Seinraij Jowai kala sdang haka sngi Palei da ka jingwan shaw ïa ka Symbood Khnong na Riatturiem bad la buh ha Tre Loomsooiung.
Shuwa ba ka khonraij-Chilliangraij kin mih kynhun ban leit shaw ia ka Symbood Khnong na Riatturiem bad pynpoi ha jaka niam ha u Tre-Lum Sooiung ha kaba yn buh shimiet la don ka jinglehniam Siang ka Pha, ha la ki ïing blei (Iung-blai) jong ki rympei ïing bapher bapher kiba dang bat ïaka Niam tynrai.
La ngeit ba u nongbuh nongthaw ula wan sah ha ryngkat ki riewngeit kiba dang bat iaka Niam Tynrai.
Ka Lehniam Behdieñkhlam kan bteng lashai ka sngi ha kaba ki kmai raij (dong bapher bapher) kin wanrah ïaki diengkhlam bad ka Khnong Blai ban yn pynpoi ïa ki ha Iawmusiang da ki Khonraij.
U Dolloi ka Elaka Jowai uba dei u khlieh ka niam, u Puramon Kynjing ula ong ba ka jingpynkhreh bad ka jingpyndep ïaka niam Behdeiñkhlam ka long kaba iaid beit iaid ryntih.
U kyrmen ba da jingïada ki blei ki syiem ka jinglehniam Behdeiñkhlam kan kut da kaba phuh ba phieng ha ryngkat ki jingkyrkhu na u nongbuh nongthaw ha kaba baroh ki nongshong shnong hapoh ka raij ka elaka kin ïoh ka jingkyrkhu ba kyrhai ban lait na ka shitom ka saja, ban biang ka kamai ka kajih bad ban roi kyrhai.
K i sur kynud ka ksing ka tangmuri ka la sdang ba la wan biang ka por ka samoi jongka shad niam Behdeiñkhlam hapoh ka shnong Jwai ha kaba ki khun ka ñiamtre kiba dang bat bad bud ia ka ñiam ba lasuit lashor da u mynbarim u longshwa manshwa (Niamtre) ki la sdang ban ia bun kam ha ka ban pynkhreh pynkhrum ha la ki jong ki jong ki iing ki sem, ki dong ki shnat khnang ba ki sngi ki ia jongka shad Behdeiñkhlam kin long ki ba iaid beit iaid ryntih bad I phuh I phieng hapdeng ka jingshongkun shongblei.
Ka hukum, adong niam ka ong, kane ka dei ka jingshad bashisien shisnem ha kaba u Tre-kirot ryngkat ki Sangia Saret kin wan ban iadonbyntalang naduh kasngi ba sdang Pynsin haduh kasngi Muchai badei ka sngi ban pynkut ia ka shad ha Syiem aitnar.
U Tre-kirot na ka bynta ban long kane ka shad niam Behdeiñkhlam ka ba shongkun shongblei, u la adong lypa ia u Niaw-wasa Niaw wasung, khun Niewtrep niewskum ba u dei ban long u ba shad hok da ka mynsiem tipbriew tipblei hajrong ka maw ka dieng, ka biar ka ktieh ryngkat ki sur kynud bamih na ka ksing bad tangmuri.
Haba sakhi ia kane ka shad Niam Behdeiñkhlam na kipor sha ki por haman ki shnong ki raij lashem wat la ka dei ka jingshad baiaid ryngkat ryngkat bad ka niam ka rukom kam long pat ka jingshadniam kaba khanglad ia kiwei ki paralok kiba wan na kiwei ki shnong ki thaw ne na kawei ka jingngeit niam bad kane hi ka pyni ba kane ka shad niam Behdieñkhlam lah ban ong ka dei ka shad bapyni bad tehsong ia ka jinglong kawei bad iatylli wat hapdeng ki jingiapher ha ki bun rukom.
Mynta u snem hapoh ka shnong Jwai ia kane ka Shad Ñiam Behdeiñkhlam yn sdang naduh ka 11 tarik July (Pynsin) bad kan kut ha ka 14 tarik July (Muchai) bad ha kine ki sngi, ki ia jongka shad ñiam Behdeiñkhlam yn don shibun ki rukom lehniam naduh na ïing nasem kiba hap ban pyndep da u Kñi, ka Kchuu ka siang haduh ha ka Raij ka shnong kiba hap ban pyndep da u Daloi, u Langdoh, ka Langdoh, U Pator, ki Sangot, ki Wasan ryngkatlang bad ki kur balah ban iadonbyntalang ha ki lehniam bad knia ainguh bapher bapher.
Ka bynta ba khatduh jongka shad niam Behdeiñkhlam kan long ha Aitnar ka jaka ha kaba ki dong ki shnong ba iashim bynta ha kane ka shad kin wan ha ryngkat ki rot ki rong ba la shna pynwandur ha ki rukom bapher bapher kiba long ka dak ban pynphuh pynphieng ia ka shad niam ha aitnar bad ruh ban pyni ia ka sap ka phong ki khun ka ñiamtre lyngba ka jingshna ia ki rot ki rong ha ki dur ki rukom bapher bapher kiba lah ruh ban ai ka khubor hakhmat u paid ba bun balang najan najngai ba wan sakhi ia ka shad ñiam ha aitnar.
Khatduh iawai ban pynkut ia ine I jingthoh, kumba ka nongrim hi jong kane ka shadniam Behdeinkhlam lyngba ki jingknia ainguh aidem ia u trai nongbuh nongthaw, ia ki lei shnong lei raij, ki ryngkew ki basa ban kin beh sha jngai ia ka tyrud ka smer, ka sih ka roi, ka pang ka shitom, napoh ki shnong ki Raij kiba wan ban lynshop bad tyllep ia ka ri bad ka jaitbynriew ha ki rukom bapher bapher bad ruh u trai kynrad nongbuh nongthaw un theh, sei ki jingkyrkhu hapoh ka raij ka shnong, ka ri bad ka jaitbynriew ha kaba ki khun ki raiot kin ioh ia ka koit ka khiah, ka roi ka par badap kyrhai ha baroh ki liang.
Da kawei pat ka kyntien ban ong, ka Shad Niam Behdeinkhlam ka pyni ruh hakhmat ka pyrthei ia ka jinglong kyrpang ka jaitbynriew u hynniew trep hynniew skum, kumta ban pynsarong ia ka jinglongkyrpang jong ka Shad Niam Behdeinkhlam, to long ki briew ba iashimbynta ha kane ka shad da ka mynsiem tipbriew tipblei bad ruh ban wanrah bad tehsong ia ka jingsnew burom markylliang para briew wat hapdeng ki jingiapher ha ki bun rukom da ka nongrim ba ong, ieit ia la ka jong bad burom ia ka jong kiwei, lynti ka jingsuk ha pyrthei kan dap kan shlei bad jingkyrkhu u Trekirot un iai theh sei.
“Shad Ñiam Behdeiñkhlam Basuk Bakmen iaphi baroh  Da jingtip briew, tip Blei jingkyrkhu ngin ioh".
Written by: Solangki D Laloo.
Loomkyrwiang.
Jowai.
KHLIEHRIAT: Ka East Jaintia National Council (EJNC) kala pynpaw iaka sngew kyndit kaba khraw ban ioh sngew baka don ka jingthmu ban seng iaka kharkhana saiñ rnga dewiong (coke) haka shnong Jalaphet, Bri Sutnga, East Jaintia Hills District.
U paidbah jong ka shnong Jalaphet Bri Sutnga ula pyrshah ïa kane ka jingthmu hadien ba u Waheh Shnong jong ka Dorbar Shnong Jalaphet Bri Sutnga, u Ma Womly Chyrmang ula dep ai NOC ia katei ka karkhana saiñ rnga dewiong (coke) khlem ka jingtip u paid nongshong shnong, kumjuh ka executive committee jong ka Dorbar Shnong ,Jalaphet kam tip eiei halor kane bad kala pyrshah jur ïa kane ka jingleh sop sop u Waheh Chnong.
Naka liang jong ka EJNC ka pynpaw iaka jing pyrshah kaba jur halor ka jingthmu ban shna ia katei ka kharkhana saiñ rnga dewiong haka shnong Jalaphet namar ka lada iaid beit ka jingtei ïa kane ka kharkhana kan nym wanrah jing myntoi iaka imlang sahlang, hynrei ka nlong ka jingmyntoi tang jong ki katto katne ngut bad kan wanrah jingpynjulor iaka mei mariang.
U Sambormi Lyngdoh, President EJNC ula ong ba bunsien ka jingdon kine ki kharkhana hapoh ka shnong ka thaw ka ktah jur iaka koit ka khiah jong ki nongshong shnong bad ka wanrah ruh iaka jingma kaba khraw iaka lawei bad ka pateng ban wan naka jingwan buhai shnong jong ki bar jylla.
Ka EJNC kyrshan ïa u paidbah ka shnong  Jalaphet Bri Sutnga bad kyntu ban ieng skhem haka nongrim ban pyrshah ia katei ka kharkhana.
Ka EJNC ka dawa naki bor pyniaid district jong ka East Jaintia Hills ban phah sangeh shwa iaka jingshna ia katei ka kharkhana bad dawa ruh ban pynlong shuwa daka public hearing shwa ban shna ia kino kino ki kharkhana bapher bapher hapoh ka district bad ka EJNC kala byrthen ba lada ka iaid beit ka jingshna ïa katei ka kharkhana kan shim da ki rai ba tyngeh.
JOWAI: Ka Jaiñtia Hills Truck Owner’s Association (JHTOA) ka ai ka jingkhublei kaba kyrpang bad pynpaw ruh ka jingsngewnguh kaba khraw ia u Ma Lber Laloo bad kiba u don jingiadei kumjuh ruh ïa u Conrad K Sangma, Myntri Rangbah ka Jylla uba ialam iaka sorkar MDA kiba la shimkhia ban ïakhun iaka mukotduma ha ïingbishar Supreme Court na ka bynta ban pyllait ïaka jingkhang tih dewiong haka Jylla.
U Ma Nidamon Chulet President ka JHTOA ula ong ba a synjuk ka khublei kyrpang ïa u Ma Lber Laloo uba la trei shitom bha met bad mynsiem ban ïakhun ïa kane ka mukotduma ha Supreme Court pyrshah ïaka jingkhang tih dewiong ka NGT ha jylla haduh ba ka iingbishar ba hakhliehduh ka ri kala rai ban pynkut iaka mukotduma.
U Ma Nidamon ula kyntu ïaka sorkar ban pynsted bad ban shimkabu kloi katba lah kloi ïaka rai jong ka Supreme Court ban myntoi u paidbah khamtam ka synjuk ki nongniah trok bad trai trok kiba shah ktah bha haka kamai kajih naduh ba khang ka jingtih dewiong ha Jylla.
Ka ïingbishar ba hakhliehduh ka ri kala ai bor iaka sorkar jylla ban shna ïaki aiñ tih dewiong ba ïadei bad ka mariang bad ka JHTOA kala ban jur ïaka sorkar ban pynbiang ïaka mining plan bad ïaki kyndon ban ioh tih dewiong ba thymmai katkum ka aiñ tih mar poh khyndew khnang ba ka khaii pateng kan iaid beit iaid ryntih.
KHLIEHRIAT: Da ki spah ngut ki paidbah kila mih ban pyrshah ïaka jingai No Objection Certificate (NOC) U Waheh Shnong Jalaphet Bri Sutnga, East Jaintia Hills sha kawei ka kharkhana saiñ rnga dewiong kaba la thmu ban seng ïaka kharkhana hapoh ka shnong kaba jaka kaba la ip kum ka Tir-rbai haka jingialang kaba long haka sngi Nyngkong.
Kane ka jingpyrshah ki paidbah kala pynbor ïaka bor shnong bad u Waheh Shnong u Ma Womly Chyrmang ban pynsangeh shuwa shipor ïaka jingshna ïa katei ka ka kharkhana tad haduh bala lah ban pynbeit ïa kane ka kam, khnang ba kam nym ktah ïaka sawdong sawkun ka mariang.
Ki nongshong shnong kila pyrshah iaka jingthmu ban shna ia kane ka karkhana na ka daw ba u Waheh Shnong u Ma Womly Chyrmang ula ai NOC sha katei ka karkhana kaba la dei trai da u Bah Shai Chyrmang bad Bah Tailing Chyrmang khlem ka jingtip jong ka Executive Committee jong ka Dorbar Shnong bad u paid nongshong shnong.
Halor ka jingpyrshah jong u paidbah ka Dorbar Shnong Jalaphet Bri Sutnga kala khot ka jingïalang paidbah kaba long haka ïing dorbar ka shnong haka jingiadonlang u paidbah nongshong shnong.
U Ma Besterwell Bareh Chairman Shnong ula ong “Ngi kyndit ban iohi iaka jingwan pynhap tiar jong katei ka kharkhana sha katei ka shnong bad haba ngi la wad bniah ngi shem ba ki tiar kidei na ka bynta ban tei iaka kharkhana saiñ rnga dewiong.
" U MDC barim u Ma Hopingstone Bareh, ula ong ba ki ieng pyrshah ia katei karkhana sain rnga dewiong namar kadei harud shnong bad kane khlem pep kan ktah iaka sawdong sawkun ka mariang ka shnong na ka tdem bad ki jakhlia ki ban pynmih ka kharkhana.
U Ma Romseh Dkhar, uba kyrshan iaka jingwan katei ka kharkhana, ula ong ba ka jingwan kane ka kharkhana kadei ka jingmyntoi iaka shnong bad bun bun ngut ki nongshong shnong kin iohkam iohjam bad ioh ki lad kamai jakpoh.
Kumta ula kyntu iaka Dorbar Shnong ba kan bishar bniah bha ia kane ka kam ym ban shu pynsangeh kynsan kynsan hynrei ban wad da kiwei ki lad ki lynti kiban nym pynmong iaki paidbah nongshong shnong kiba kyrshan ia katei ka karkhana bad ruh khamtam ia ki trai jaka bad ki trai karkhana.
U Waheh Shnong u Ma Womly Chyrmang ula kubur ba ula iaid lait iaki kyndon jong ka EC shnong bad ula kular ba nangne shakhmat un iatreilang ryngkat ryngkat bad ka Shnong khamtam u paidbah nongshong shnong.
U Ma Chyrmang ula kular ba na ka bynta ka bha ka miat jong ka shong ka thaw kumjuh u paidbah nongshong shnong u kloi ban weng iaka NOC kaba ula dep ban ai sha katei ka karkhana.
Hadien ka jingiatai sani bha ka jingialang da kawei ka sur ka la shim ia ka rai ban pynsangeh shwa shipor iaka jingshna ia katei ka karkhana katba ym pat lah ban rai da kaba pynhun ia u paidbah, uba la don arliang mynta halor katei ka kharkhana.
KHLIEHRIAT: U wei u nongtrei jong ka Amrit Cement Limited u Pawan Yadav ula shah kem noh ha ki Pulit jong ka East Jaiñtia Hills District halor ka jingshah kynnoh ba u donkti ban set ïaki 8 ngut ki nongtrei bylla ka kharkhana naduh 2 tarik u bnai Naitung.
Kane ka kharkhana ka don ha Umlaper, Elaka Rymbai hajan ka shnong Mynkre, East Jaintia Hills District.
Ki phra ngut ki nongtrei kiba la shah set bad kiba la ioh pylllait da ki Pulit ki dei u Pintu Kumar Saini (27 ), u Anallal Saini (43), Jagram Saini (45), u Bhagwan Sahay Saini (28), u Durgalal Saini (41), u Kamlesh Kumar Saini (21), u Panlari Kumar Sain (21) bad u Khemresh Saini (26) kiba baroh ki dei na Rajasthan.
Ka khubor Pulit ka iathuh ba ia kine ki phra ngut nongbylla la ioh pyllait noh iaki haka sngi Nyngkong bad la kem ia Pawan Yadav, uba dei uwei na ki nongtrei katei ka kharkhana dewbilat.
La kynnoh ba une u Pawan ula set iaki nongbylla hadien ba kila dawa iaka bai bylla, hynrei la pynbor iaki ban trei khlem bai nong bad hadien ba kine ki nongbylla kila kyntait la set noh iaki hapoh ka kamra kaba don ha katei ka kharkhna.
Dei hadien ba uwei na ki nongbylla ula lait phet na katei ka kamra haka sngi U Blei bad ula pyntip mar mar sha ki pulit kila shimkhia ban leit pyllait iaki ka sngi Nyngkong.
Halor kane ka jingjia ki pulit kila kem bad register case pyrshah ia u Yadav bad la pyngngat ïa u hapoh ka kyndon aiñ ba set beaiñ bad lehbein ïaki briew katkum ka section 367 IPC bad ka jingtohkit ki pulit halor kane kala iaid shakhmat.
JOWAI: Sa 12 ngut ki briew kynthup ïa u Pulit Ophisar uba la shongthait kila shah kem haka kynhun pulit Special Investigation Team (SIT) jong ka West Jaiñtia Hills District kaba tohkit bniah ïaka jingshah pyngngop bad shah khaii ki kynthei khynnah haka kam awria ha Rilum Jaiñtia.
U Superintendent of Police West Jaiñtia Hills District, Bah Lakador Syiem ula ïathuh haka jingïalang Crime Conference jong ka tnad Pulit West Jaiñtia Hills District ha Conference hall jong ka SP Office, Jowai.
La ïadonlang u Dy.SP Headquarter U Bah MJ Marngar MPS uba khlieh ïaka SIT bad ki dkhot ka SIT, u Additional SP BJ Chetri, Dy SP Shahana Mukherjee bad kiwei kiwei.
U Bah MJ Marngar ula ïathuh ba haduh kila tohkit haduh 40 ngut eiei ha kine ki shibnai lynter.
Kila kem haduh 24 ngut ki briew ba kynthup ïaki kynthei bad bad rangbah.
“Kane ka case kan shimpor ban tohkit bad ka lah ruh ban shimpor da ki snem, hynrei ngin pyrshang katba lah ban pyndep ïaka case", la ong u bah MJ Marngar.
“Baroh kine ki 12 ngut la ïoh kem dangshen ki kynthup ïa uwei u ophisar pulit ba shongthait bad 4 ngut ki shakri sorkar.
Kine ki 12 ngut kiba shah kem la pyngngat haka kyndon aiñ lehbeijot ïaki khynnah hapoh ka POCSO", la ong u SP Bah Lakador Syiem.
U Bah Syiem ula ong ka jingtohkit halor kane ka kam ka dang iaid shakhmat bad ngim pat lah ban iathuh kyrteng ïa kiba shah kynnoh bad ka don ruh ka jingsuba jur ba ka don ka jingkhaii ïa ki kynthie khynnah wat sha Assam.
Ula ong ruh ba ki Pulit na kiwei ki district kumjuh na kiwei ki jylla ki ai ka jingiatreilang bad ki dang thwet ïa kiwei ki suba donkti ha kane ka kam shongkha awria bad khaii kynthei.
K a Behdieñkhlam ha Jowai kumba nga tip ba ka long kawei na ka jinglehniam kaba heh tam hapoh ka District bad ka jylla hi baroh kawei, ia kaba la sdang naduh ki por hyndai hynthai dang kulong kumah kaba ka pyrthei ki dang iakren u bynriew bad u Blei.
Shuwa ba U Blei un pyniakhlad ia ki 16 (khadhynriew) Wasa da kaba u Hynñiew shatbian balong uba im bad Khyndai shajrong balong uba laiap.
U Blei – “Trekirot" u kren ha u Syiem Lakriah u Nongialam ba hakhmatdooh u Ñiaw Wasa da kaba ong –“ Nadooh mynta, Ngamlah shuh ban iashem bad Me u Ñiaw Wasa – te shuwa ba ngin iakhlad ai ia ki kyntien jong me ia Nga, kaei men ai ia Nga ha ki Sawsngi Lai-ia?".
U Lakriah umlah ban jubab ia ki kyntien jong u Trekirot, nangta ha ka pateng syiem kaba ar, lapoi ha u Syiem Chyllong, kijuh ki jingkylli la buh u Blei Trekirot hangta u Syiem Chyllong ruh umlah ban jubab ia ki kyntien jong u Trekirot, la dum ka buit ka budia jong baroh u Ñiaw Wasa, lamih ka jingsngewsih kaba khtang ba ymlah shuh ban iashem bad u Blei.
Nangta la iaid kipor ki Sngi ki ia, ha ka 3(Lai) Pateng Syiem la poi ha u Syiem Synriang, u Blei-Trekirot Kynrad u la ai kijuh ki jingkylli ia u bad ha kajuh kapor u laioh ka jubab kaba pynhun pynsngewtynnad ia U (Blei Nongbuh Nongthaw).
Hangta u Blei u la ong ia u Ñiaw Wasa, “Ngan wan peit ia Me ha kano kano kapor ba Me donkam ia Nga lyngba ka Nguh ka Dem ka Suit ka Shor – Ngan wan peit ia Me Shisien Shisnem ha ki Sawsngi Lai-ia bad Men ai ia Nga ka Shad ka Kmen ryngkatlang bad ka Nguh ka Dem; ka Shad Khuid Mynsiem, Ymdei ka shad bu-aid tanglang ne ka shad da kaba bieit Ku-iang" hangta u Ñiaw Wasa u la iakmen ka mynsiem ba lalah ban iakynduh biang ia u Blei-Trekirot Kynrad, Nangta shuh shuh u Trekirot u la ong – “Shad hajrong ka Maw hajrong ka Dieng, Shad hajrong ka Ktieh hajrong ka Biar, Shad ha kano kano ka Jaka ba Jakhliatam, Hangta Nga la Hun ka Mon Hun ka Mynsiem".
Naduh kata kapor lasdang ia ka lehniam Behdieñkhlam da kaba sdang shuwa ia ka Kñia ka Khriam kaba naduh u bnai Lber haduh u Naitung kaba pyndep ia ka shad ka kmen ha ki Sawsngi Lai-ia.
Ter ter haduh mynta, ka lehniam Behdieñkhlam ka iaidbeit shakhmat khlem dadon ki jingpynthut lait noh ha ki snem ba mynshwa ba synshar ki Phareng ladon ka jingthut katto katne snem.
Naduh kipor mynshwa ia ka lehniam Behdieñkhlam la khlieh da u Pa Daloi, uba dei u Khliehduh jong ka Elaka ne ka Raij ka Muluk haduh mynta kajuh hi ka jingpyniaid ia kane ka lehniam.
Ha kata kapor u bynriew u dang duna, ymdon ka jingpynphuh pynphieng ia kane ka lehniam ba shisien shisnem.
Nangta ki khun jong ka shnong ne ka Raij ka Muluk kila iakha roi kha par, ka jingbun briew ka la kiew na kipor sha kipor bad da ka jingstad jong ki Manshwa jong ngi, ki la seng ia ka Seiñraij kaba dei ka Seng ban peit, ban ri ban lum bad ban synshar ia ki khun ka Niamtre naduh kita kipor haduh mynta bad ruh pynheh pynkmai i aka Niam ka Rukom.
Ka Niamtre kadei ka Niam jong u babun balang, kaba Ngeit tang ia u Blei Nongbuh Nongthaw ha kaba ka don shibun ki Rukom tangba ka Niam kadei tang kawei.
Na kata kadaw uwei pa uwei u Khun jong ka Niamtre u batskhem ia ka jingngeit ka jong u ha mynsiem bad dohnud lajong.
Ka jingngeit niam jong u khun ka Niamtre kadei lyngba ki khana na u thylliej ha u thylliej jong ki manshwa haduh bapoi mynta ki sngi, ha kaba ka Behdieñkhlam ruh la pynshong nongrim na ki khana pateng naduh mynshwa.
Ymdon ba pynbor ia uwei pa uwei ne kawei pa kawei ki Khun ka Niamtre ban Lehniam ia ka Behdieñkhlam, kadei ka jingngeit kaba don ha la kijong ki dohnud ne mynsiem, na kata kadaw kane ka Lehniam bad ka Shad Niam Behdieñkhlam ka la nangphuh nangphieng haduh mynta.
Ka jingdon jong ka Seiñraij ka la nangpynkiew ia ka Nam ka Burom jong kane ka lehniam, ryngkatlang ka jingiatreilang ka Sorkar naduh ka Sorkar Jylla haduh ka Sorkar Kmie kaba ym lah ban len ia ka jingiarap ka jong ki na ki snem sha ki snem lyngba ka Tourism Department.
Balei ki ai jingiarap? Ka jubab kalong ba kane ka lehniam kaba dei ka Annual Festival hapoh Jaiñtia Hills kadei ban long kaba phuh baphieng, kaba lah ban khring ia ki Tourists na ka Ri bad na shabar Ri.
Te ka Seiñraij ka la pyrshang katba ka lah ban pynphuh pynphieng ia kane ka lehniam Behdieñkhlam na ki snem sha ki snem, tang la kata ruh shibun ki jingkhñium na ki nongleit nongwan wat ki traishnong trai ri ruh, ia ki jingbymbiang hangne hangtai.
Haoid ha ka jingpyniaid kam ka shait don kum kita, lym kumta ymlah ban pynbeit ia kino kino ki jingduna ne jingbakla.
Nga kum uwei na ki khun ka Niamtre, nga khmihlynti ba ha kane ka snem ka Seiñraij kan pyntreikam Hok ia ka Pisa ba ka ioh na ka Sorkar, ha ka liang ban pynphuh pynphieng bad ha ka liang jong ki nongleit nongwan.
Nga khmihlynti ba kawei – “yndon ki Tourist Guides kiba siew da ka Seiñraij ban pyni ne kdew lynti ia ki nongwan khamtam kiba nabar naduh na Iew shaduh sha Aitnar" kaba ar – “ki Traditional Food Stalls ki ban pynmyntoi ia ki traishnong nongdie bad ruh pynioh jingbam ia kiba wan nabar sha ki bynta jong ka Iew bad sharud lynti jong ka Aitnar" bad kaba lai pat – “ka jingpyniaid ia ka Traffic – kumba nga shait iohi manla ka snem, ba ki Nongshad ruh ki Shad, ki kali ruh ki iaid; kaba long kaei kaei kaba ki nongpyniaid jong ka aiñ i kumba kim kheiñkor ia kane ka jinglehniam – ngan ong ba, shisien ba ladei kapor sdang shad, ymdei shuh ban iohlad ki kali baniaid banieng khlem akor wat ia kito ki khun jong ka Niamtre kiba don Car Pass ruh kidei ban burom ia ki Nongshad, kimdei ban sngewkhyllew ba kidon Car Pass".
Ki jingkhmihlynti ka jong nga, nga tharai ba kan urlong shisha khnang ba ka lehniam Behdieñkhlam ka jongngi mynta ka snem kan long shisha kaba phuh ba phieng naduh ki lynti ki syngkieng haduh ka Syiem Aitnar bad ka Datlawakor ban pynkut ia ka Behdieñkhlam.
“BEHDEIÑKHLAM 2019 BASUK BAKMEN ÏAPHI BAROH" Nongthoh: U Waheh Riquoma Rq.Laloo.
Jowai.
JOWAI: Ka shnong Wapung, kawei na ki shnong ha Jaintia Hills kaba bun bha ki jaid Kur Dkhar kala ioh iaka tnad trei kam jong Ka Seiñ Kur Dkhar Jaintia Hills kaba tip kum ka Seiñ Kur Dkhar Jaintia Hills, Wapung Circle.
Ïa kane ka seng kur jong ka Wapung Circle la thaw bad pynskhem haka sngi Saitjaiñ ha Community Hall jong ka shnong Wapungshnong, East Jaiñtia Hills hapoh ka jingialam u KB Dkhar, President bad u Hamjhan Dkhar General Secretary jong ka ha ryngkat bad ka jingiadonlang ki nongialam jong ka Seiñ Kur Dkhar Jaintia Hills, East Zone, u Libas Dkhar, President bad u Pdianghun Dkhar General Secretary.
Ki shnong kiba hap haka Seiñ Kur Dkhar Jaintia Hills, Wapung Circle, ki long, Wapungskur, Wapungshnong, Pamrakmai, Pamra Paithlu, Mookhep, Jalyiah, Khliehmyntriang, Iongkaluh, Iurim Khliehshnong, Sohkymphor, Byrwai bad Rashai lah ruh ban kynthup sa ia ka Tuberkmai Shnong bad Shohshrieh lada donkam.
La pynphuh pynphieng shuh shuh ia katei ka sngi, da ki rwai ieit kur bad jingshad tynrai da ki khun samla jong ka Kur Dkhar kiba hap hapoh jong katei ka Circle.
Ha katei ka jingthung pynskhem ia ka tei ka tnad trei kam jong ka Kur Dkhar Jaintia Hills, la ioh ia ki jingkren kyntu kynpham na ki nongialam bapher bapher jong ka Seiñ Kur Dkhar Jaintia Hills ki ba kynthup naduh Central Body bad East Zone, kata u K.B Dkhar bad Hamjhan Dkhar, Pdianghun Dkhar bad kiwei kiwei halor ka phang, kumno ban trei shitom ban tehsong ia ka jingia ithuh ithaw, jingiaieit iajan, jingiarap ba mar kylliang shikur shijait bad ruh kumno ban tehsong ia ka jinglong kawei ka doh kawei ka snam jong ka Kur Dkhar khnang ban lait na kino kino ki jingiashong kha sang para Kur Dkhar hadien ha bud bad ruh halor kiwei kiwei de ki phang na ka bynta ka bha ka miat jong ka Kur Dkhar bad wat ka Jaidbynriew hi.
Ki Nongkit Kam ba nynkong jong ka “Seiñ Kur Dkhar Jaintia Hills, Wapung Circle".
Ki long, President Shaniahskhem Dkhar, Vice President U Chawas Dkhar bad u Market Dkhar General Secretary, Kyrshanbha Dkhar Assistant.
General Secretary, u Francis Dkhar bad u Shngainlang Dkhar, Finance Secretary u Binis Dkhar, Treasurer ka Rosa Dkhar; Adviser, u M H Dkhar bad u Emmon Dkhar lem bad sa 15 ngut ki dkhot sha ka Executive Committee.
La pynbam smai ïaki nongkitkam ka Seiñ Kur Dkhar Jaintia Hills, Wapung Circle da u President jong Seiñ Kur Dkhar Jaintia Hills Central Body u KB Dkhar, katba ia ki dkhot jong ka Executive Committee pat la pynbam smai da u General Secretary jong ka Seiñ Kur Dkhar u Hamjhan Dkhar.
JOWAI: Palat 1300 ngut ki paidbah na ki 22 tylli ki shnong ki la ioh jingmyntoi na ka Health Mela ba la pynlong haka shnong Iooksi haka sngi Thohdieng.
Ia kane ka Health Mela la pynlong da ka District Legal Services Authority West Jaintia Hills ryngkat ka jingiatreilang bad ka ophis u District Medical & Health Officer West Jaintia Hills.
Ka phang pdeng kane ka jingai jingsumar ei ka dei ka “Universal Health Coverage".
Ki doktor jong ka Jowai Civil Hospital, Ialong kila ai ka jingsumar bad dawai ei ïaki longkmie, rangbah bad ki kynthei khynnah katkum ka jingpang naduh ki khmat ki khmut, skhor, bniat bad ryngdang bad kiwei kiwei.
La don lang ryngkat ruh ki doktor ba ai dawai Ayurvedic bad Homeopathic.
Ïa kane ka jingai jingsumar la pynlong da ka District Legal Services Authority West Jaintia Hills bad ka tnad ka koit ka khiah ban pynshai ïa u paidbah ban ïakhun ïaka jingduk bad ka jingpang jingshitom bad ban tip ïaki lad kumno ban myntoi na ki skim sorkar halor ka jingdonkam ba kongsan ki briew haka jingim la ha sor ne nongkyndong naduh ka rukom bam, ka jingkongsan ka rukom bam bad ka trei ka ktah.
Shuwa ban sdang ka jingai jingsumar ei la don ka jingïalang kaba lyngkot kaba pyniaid da u Bah DS Marbaniang Secretary DLSA bad la ioh iaka jingkren na u Dr.KC.Ajar District Medical Health Officer, ka Dr.Hellen Uriah, ka Dr.JN Shullai, u Dolloi ka Elaka Raliang u Ma Chawas Lyngdoh bad u Waheh ka Iooksi u Bah C.Tangliang.
KHLIEHRIAT: Ha ka jingialang kaba la long ha ka 26 tarik une u bnai ba ladep ha Sweet Chilly Hotel, Mynkre, East Jaintia Hills ha kaba ha kane ka jingialang la ia kynduhlang ki dkhot bad nongialam ka All Jaintia Cement & Clinker Transporters’ Association bad ki dkhot bad nongialam ka Coal Suppliers Association– ka seng ki nongshallan dewiong sha Kharkhana pynmih Dewbilat.
Ia kane ka jingialang la pyniaid da u ma Hambertus Nongtdu uba dei u President ka Coal Supplier Assocation.
Ha kane ka jingialang la shim ia kawei ka rai ban khang pyrshah ia baroh ki Company pynmih dewbilat ba kin wanrah ia u Dewiong na bar jylla.
Na ka liang u ma Balen Thubru uba dei u President ka All Jaintia Cements & Clinker Transporters’ Association u la iathuh ruh ba hadien ka jingiatai kaba sani bha, la shim ruh ia ka rai ban maham jur ia kino kino ki nongshallan (Transporters) dewiong kiba wanrah ia u dewiong na bar jylla.
kine ki ar seng kin pynshitom ia ki katkum ka rai kaba la shim ha katei ka jingialang lada lap ba ki don kiba wanrah dewiong na bar jylla sha kitei ki Kharkhana Dewbilat kiba don ha East Jaintia Hills.
Shuh shuh u ma Balen Thubru u la iathuh ba hadien katei ka jingialang, na ka liang ki nongialam ka All Jaintia Cement & Clinker Transporters’ Association (AJCCTA) bad ka Coal Suppliers’ Association (CSA) ki la ia shong jingialang ruh bad ki heh Company ha katei ka juh ka sngi bad la pynsngew ha ki ia katei ka rai ba la shim da kitei ki ar seng.
Ha kajuh ka por, na ka liang ka AJCCTA ka la ai khublei ia ka sorkar MDA hapoh ka jingialam u Conrad K Sangma bad kumjuh ia u ma Lber Laloo kiba la wanrah ka jingjop na ka bynta ban weng ia ka rai khang khyrdep ban tih dewiong da ka NGT ha kaba ka Iing Bishar kaba ha khlieh duh ka la dep ban ai ia ka rai ha ka 3 tarik une u bnai na ka bynta ban ioh tih dewiong biang kumba ju long.
KHLIEHRIAT: Ka Khasi Students’ Union (KSU) Jaiñtia Hills District Unit hapoh ka jingialam u Ma Ohibait Dkhar President KSU  bad ka jingiatrei lang ka KSU Narpuh Circle ki la leit ban khynra work permit bad labour license ia ki nongtrei barjylla ba trei ha tollgate ba don ha Lumshnong haka sngi Thohdieng.
Ha kane ka jingleit khynra la lap kumba 32 ngut ki nongtrei barjylla ba trei ha katei ka jaka lum khajna (toll plazza), wat tang uwei ruh uba don ïaki kot ki slab a kynthup ïaka work permit ne labour license ban trei bylla ha katei ka jaka.
Ka KSU kala pynpaw ka jingsngew lyngngoh kumno kitei ki barjylla ki ioh ban trei laitluid khlem don satia ki kot ki sla ba biang.
Ka KSU hadien ba kala lap ïa kane kala ai por ïa kitei ki nongtrei barjylla ban mih hapoh 3 sngi, kata kin hap ban mih noh katei ka jaka hapoh lai sngi.
U Laitphar Syngkrem Publicity Secretary KSU Jaintia Hills ha u kyrwoh ba ula phah ula kynnoh ba kitei ki nongtrei barjylla ki leh donbor haba ki shong ap khyrdop ha katei ka toll gate, haba ki nongtrei trai shnong kim don.
Kitei ki barjylla ki pynthud ia ka leit ka wan ki kali kamai local ne ki kali shimet jong katei ka thaiñ bad ki shaiñ kuna katba mon.
Ka KSU kala kam ba ka jinglum bai khyrdop ka iapher na ka tollgate Lumshnong bad tollgate ba don ha Pasyih West Jaiñtia Hills.
Ka tollgate ha Pasyih ki nongtrei ki ithuh kino ki trai shnong ne ki kali kamai local bad ki kali shimet jong ka thaiñ, katba ka tollgate ha Lumshnong kam ithuh satia namar ki dei ki nongtrei barjylla.
Ha kane ka juh hi ka sngi ka seng kam shah shuh ia kitei ki nongtrei barjylla ban bteng trei ha katei ka kyrdop bad ki dei ban mih noh haka sngi nyngkong lym kumta ka KSU kan shim da ki rai ba tyngeh.
Ha katei ka jingkhynra kot sla ka KSU la ia donlang ruh u Ma SS Niangti Finance Secretary KSU JHDU bad katto katne ngut ki dkhot bad Ma KS Suchiang President KSU Narpuh circle bad ki dkhot.
JOWAI: Hadien ka jingshah pynrem kput ha ka eleshon MP ba dang shu dep, ka Sorkar Meghalaya Democratic Alliance (MDA) ka la pyntngen noh ïa kyrtong monlang jong ka bad uba long ruh u MLA barim jong ka Nongthymmai Konstituensi u Dr.Jemino Mawthoh da ka shuki Co-Chairman jong ka Meghalaya State Planning Board katkum ka notification ba dang shu mih shen.
Ka Sorkar ka la thung ruh ia u President barim jong ka Khasi Students Union North Khasi Hills bad u nongialam rangbah jong ka Seng UDP na Ri Bhoi U Bah Rayonald Kharkamni kum u Vice Chairman Meghalaya State Planning Board.
Shuh shuh ka Sorkar ka la thung ia MDC jong ka Jirang u Bah Victor Rani kum ka Vice Chairman jong ka Meghalaya State Planning Board.
Imat ka jingkit jingbah ha ka Meghalaya State Planning Board ka long kaba khia te kumta ka Sorkar MDA ka la thung sa ia u Dr.Premnath G Momin bad u Bimal Saikia kum ki Deputy Chairman Meghalaya State Planning Board Hadien ka jingrem ha ka eleshon MDC, u Bah Jansing Tynsong u la ioh kyrdan biang da ka shuki Vice Chairman jong ka Meghalaya Commission on Resource Mobilization.
Ka Sorkar ka la thung ruh ia u Sengman R Marak Ex MLA kum u Co Chairman Meghalaya State Development Reforms Commission, u Bah Apsharailang Syiem kum u Vice Chairman jong ka Meghalaya State Development Reforms Committee bad ia u Phillipole D Marak Ex MLA ruh kum u vice chairman jong kane kajuh ka Committee.
Khnang ban pynkhlain ia ka State Government Programme Implementation & Monitoring Committee, ka Sorkar ka la thung ar ngut ki Vice Chairman kata u Gagann Jain bad u Bah Hubert Marbaniang.
JOWAI: Ka Raij Jowai hapoh ka jinglamkhmat u Dolloi kum u khlieh ka niam khlieh ka Elaka ha kane ka 4 tarik July 2019 kila ban pyndep ia ka lehñiam Kñia Pyrthat hapdeng ka jingshongkun shongblei bad iaidbeit iaid ryntih ki kam ñiam ba la pyndep da u Sangot Paswet ha ryngkat ka jingsynranlang u Sangot Pakynteiñ bad u Sangot Pasubon kiba long ki khun ki ksiew jong ka Kur Sookpoh Khatar Wyrnai.
Ha une u snem ka Raij Jowai ka la hap ban pyndep ia kane ka lehniam ha ki ar ratap na ka daw ba ha u snem ba ladep 2018 ka Raij kam shym la lah ban pyndep ia kane ka lehniam bad mynta u snem pat ki la lah ban pyndep ia kane ka lehniam hapdeng ka jingshongkun shongblei bad iphuh iphieng da ka jingiashimbyntalang ki riew rangbah bad ki samla.
Kane kadei kawei na ki lehniam ha kaba u Langdoh Chyrmang, Langdoh Tuber bad Langdoh Ialong ruh ki iadonbyntalang bad ka dei ruh ka jinglehniam ne knia ainguh aidem ba shisien shisnem ia u Syiem Pyrthat bad ia u Mon Ryngklaw bad ruh kaba la hap ban leh ne pyndep shitaiew shwa ban poi ki sngi ki ia jong ka shad Ñiam Behdeinkhlam hapoh ka Raij ka Shnong.
Ka bynta ba khatduh jong kane ka lehniam hadien ba la dep iabam kñia ka long ka Jutang hapdeng u Doloi Elaka Jwai kum u khlieh ka ñiam khlieh ka Elaka bad u Langdoh Chyrmang uba ieng na ka bynta ki Lai Langdoh.
Na ka liang u Dolloi Puramon Kynjing ha ka jingiadei bad ka jingiaidbeit iaidryntih ki kam niam ha kane ka sngi, u ai ka jingsngewnguh ia baroh ki Langdoh kiba lashimkhia ban iadonbyntalang bad ruh ia baroh ki riew rangbah ki samla, ki longkñi longkpa kiba la ai ia ka por ba kordor ha ka ban pynlong ia kane ka sngi kaba shongkun shongblei.
JOWAI: U Ma Octomewot Lamin, District President jong ka National People Party (NPP), West Jaiñtia Hills District ula bam smai mynta ka sngi kum u MDC shu sieh jong ka JHADC.La pynbam smai ia u da Chairman jong ka JHADC u Ma Lakhon Biam ha ka jingiadonlang u MLA ka Jowai u Ma Wailadmiki Shylla, u CEM ka JHADC u Bah Thombor Shiwat, ki MDC ka liang pyrshah naka Congress bad ki MDC ka NPP, UDP nalor kiba haiing hasem jong u Bah Lamin.
U Ma Octonmewot Lamin haba iakren bad ki nongthoh kotkhubor hadien ka jingbam smai ula iathuh ba ka thong kaba hakhmat eh ka long ban pynkhlain bad pynskhem shuh shuh iaki aiñ bad ki rukom treikam jong ka District konsil.
Ula ong don shibun ki mat jong ka konsil kiba hap ban iakren hynrei kaba kham donkam eh ban iakren mynta ka long kumno ban kyntiew iaka iarong pisa jong ka konsil.
“Ha ki snem ba la leit ka JHADC kadei kawei kaba wan bha shakhmat ha ka liang ka jingioh lum pisa hynrei naduh ba khang ia u dewiong ka JHADC ha don hapdeng ka jingtyrkhong pisa", ong u Ma Lamin.
Ula ong ba ulong uba kloi ban ai jingmut iaka konsil ba kan shim noh da kiwei ki lad ki lynti bathymmai ban pynmih pisa iaka konsil khlem da shaniah shuh tang na u dewiong.
U Ma Octomewot Lamin udei uba shong basah ha Mihmyntdu ula pyndep iaka jingpule ha ka Diploma Automobile.
Ula bat iaka kam District President jong ka NPP mynta la 7 snem kynthih.
SHILLONG: Ka Khasi Jaiñtia Butcher’s Welfare Association (KJBWA) ka la pynbna ba kan iai bteng ban sangeh thied bad shoh doh masi katba ka sorkar kam pat lah ban pynbeit ia ki jingdawa ka KJBWA ban khanglad ia ka jingshalan beaiñ ia ki masi sha Bangladesh.
Ka KJBWA haka sngi Saitjaiñ kala lum ia ka jingialang ban iakren sani bha halor ka jingiakhih kaba la neh lai taiew lynter bad hadien ba la ïohsngew iaka sur jong ki dkhot kiba la wan poi na kylleng ka Ri Khasi-Jaintia bad hadien kala shim biang ia ka rai ban bteng ia ka jingiakhih jong ki.
U Bah Generous Warlarpih President KJBWA u la ong ka seng ka la shim ia ka rai ban bteng ka jingiakhih bad ha kajuh ka por la pynpaw ba donkam noh ia ka ïew masi ba thymmai ban don noh ha Byrnihat namar ka ïew kaba don mynta kam long ka jaka kaba biang ban khaïi masi.
U la iathuh ba na ka liang ka sorkar ha ka jingiakynduh bad u Bah Prestone Tynsong uba dei u Symbud Myntri Rangbah u la bthah ban wad ia ka jaka ba ki nongshoh doh ki sngew ba ka biang na ka bynta jong ki bad na ka liang ka sorkar kan ai ka jingia treilang ban phah ia ki doktor sha kata ka jaka.
“Ngi la ioh ia ka jaka bad hapoh kane ka taiew ngin pynthikna noh iaka bad lada lah ban pynkynriah ia ka ïew masi na Khanapara sha Byrnihat kan khanglad ia ki briew kiba shim kabu bad ban shalan beaiñ ïaki masi," u la ong Bah Warlarpih.
KHATKASLA: Wat la ka jylla Meghalaya naka por sha ka por ka pynheh ka tyngam ban pynïoh biang ïaki jaka ba ïaknieh ba shong ba sah ki paid Khasi Pnar ha khappud Meghalaya Assam, hynrei ka Karbi Anglong Autonomous Council (KAAC), Assam kala dep kam trai lut bad kam hok kam nongkynti ia ka jaka haduh Wah Myntang (kaba khot u nong Karbi Umtang) dei u pud u sam jong ka Assam.
Kane kala paw shyna hadien ka jingwan jurip u khliehduh ka Karbi Anglong Autonomous Council (KAAC) haka sngi Saitjain bad ula wan ïuhkjat haduh ha jingkieng Kurelia kaba la shna da ka sorkar Meghalaya ha Wah Myntang.
U Tuliram Ronghang, Chief Executive Member jong ka KAAC ha ryngkat u MP Lok Sabha u Horen Sing Bey, ki MAC ka KAAC, ki DC, SP West Karbi Anglong bad ki paid Karbi kila wan hiar sha ka shnong Khatkasla haduh Wah Myntang da ki phew tylli ki kali ryngkat ka jingpahara jong ki Pulit Assam.
Ka bor synshar District jong ka West Jaiñtia Hills kala hap ban pyndem ha khmat kine ki heh ka KAAC, Assam wat hadien ba kala don ka jingiania bad iasaid hala ka jong ka nongrim haka shnong Khatkasla.
Na ka bor synshar district West Jaintia Hills ki don tang arngut ki Magistrate, katba na ka KAAC naduh u Principal Secretary, Secretary ka KAAC, MAC, DC SP kila hiar ban iakren hashuwa ban hiar jurip sha Wah Myntang.
Ka bor synshar district West Jaintia Hills kala pyrshang ban khanglad, hynrei ka kynhun kaba wan bad u CEM ka KAAC kila ong ba u CEM ka KAAC u kwah ban jurip ïa katei ka jaka khappud.
Ki Magistor ka West Jaintia Hills kila ong ba kim lah ban jurip namar ba ka hap haka jaka kaba iaknieh hadpeng ki ar jylla, hynrei ki ophisar ka KAAC kila ong ba kadei ka jaka kaba hap hapoh u pud u ang ka KAAC bad kim lah ban khang iaki bad kim donkam ruh ban pan bor ne pyntip ban leit ban wan haka jaka lajong.
Hadien ka jingiakren la ailad ba kine ki heh ka KAAC kin leit shaduh sha wah Myntang bad la khanglad tang ia u paidbah na baroh ar ki jaidbynriew.
Ha kane ka jingjurip une u khliehduh ka KAAC u Tuliram Ronghang ula ong “Ka Wah Myntang ka hap hapoh u pud u sam ka Assam katkum ka notification jong u snem 1951 bad ka Wah Myntang kaba dei ka natural boundary dei u pud u sam jong ka Assam".
Shi inchi ka jaka ruh kim dei ban duh bad ban ai sha ka Meghalaya, ka nongkyntur pud, la ong shuh shuh u Khliehduh ka KAAC haba kren haki nongthoh khubor ha jingkieng Kurelia.
Ki katto katne ki dkhot bad nongialam ka Ka Khasi Student Union (KSU) kiba la hiar sha katei ka jaka namar ba ka don ka khubor ba thmu iaid paidbah ka KSA bad ki paidbah Karbi haba lap lap ïa kane ka jingwan ki heh ki hain ka Karbi Anglong kila pynpaw lyngngoh bad ka sngewrem hadien ba ki heh ka KAAC kila kam trai iaka jaka kaba dang dei ban hap haka Jylla.
U Nangaibormi Sutnga uwei na ki nongialam ka KSU ula ong ba ka sorkar Meghalaya kam dei shuh ban kan shu heh tang da ka ktien, hynrei kan pyni da ka kam khnang ba ki paidbah Khasi Pnar ba shong ba sah ha khappud kin ioh ka jingiada bad pynthikna ïaka jinglong nongshong shnong bad trai jaka jong ki.
JOWAI: Ka Eco-Friendly Crematorium kadei ka jingtei ba la shem bad pynwandur da u ma Kambel Shullai (Bam kwai ha dwar u Blei) kaba long ka jingtei ba la shna ban kham pynsuk ia ka rukom pyndep niam iap da ki briew ba dang don ha ka jingngeit niam tynrai bad ruh shibynta ka long ka jingtei kaba iarap ban pynneh pynsah ia ka jinglong jyrngam ka mei mariang bad ki sawdong sawkun jongka.
Ka long ka khubor ba sngewtynnad ba ka Seinraij Ummulong da ka jingtrei shitom ki riew rangbah, ki khun ka Seinraij Ummulong bad da ka jingiarap ka Seinraij Jowai bad ki nongmihkhmat ki la ioh ban shna pyndep bad plie paidbah ia ka Eco-Friendly Crematorium.
La plie paidbah ïa kane ka Khnap Thangbru da u Ma Sniawbhalang Dhar, Myntri jong ka tnad Transport bad kiwei, Govt.
of Meghalaya kum u kongsan haka 29 tarik une u bnai.
La ïadonlang U Ma Thombor Shiwat, CEM-JHADC kum u symbood kongsan, u Wailadmiki Shylla, MLA Jowai, u Doloi Elaka Jowai Puramon Kynjing, President Seinraij Jowai OR Challam, kiba haiing hasem u (L) Kambel Shullai, ki riew rangbah na kiwei ki Seinraij, u Waheh Shnong Ummulong Liyoo Laloo bad kiwei kiwei Ia ka jingialang ha kane ka sngi la pyniaid da u M Passah, President Seiñraij Ummulong ha kaba laioh ia ka nguhblei demblei na u M Passah bad ki jingkren lyngkot na u General Secretary SRJ Ummulong.
U ma Sniawbhalang Dhar haba ai jingkren um lah khlem da kynmaw ia ki riew rangbah ka Seiñraij Ummulong jong ki por ba laleit kiba la trei shitom ha kaban pynneh pynsah ia ka niam ka rukom bad ruh kyrpang u da iai pyrto ia ka kyrteng u (L) Kambel Shullai ha kaba u la ong ba kane ka jinglah u (L) Kambel Shullai ban pynmih pyrthei ia ka Eco-Friendly Crematorium ka long ka jingsngewsarong ia ka ri bad ka jaitbynriew.
U ma Sniawbhalang ula khot ula wer ia ki khun ka Seinraij Ummulong ba kin long kiba ialeh ban wanrah ka jingkhuid jingsuba ia kane ka Eco-friendly Crematorium bad ruh ha baroh ki sawdongsawkun kane ka jaka.
Ha kane ka sngi ladon ruh ka jingpynkum burom kyrpang ia kiba ha iing ha sem u (L) Kambel Shullai bad ruh la don ka jingpynlait paidbah ia ka Souvenir jong ka Seinraij Ummulong da u symbood kongsan ma Thombor Shiwat, CEM-JHADC.Written by: Solangki D Laloo.
Jowai.
JOWAI: Ka Khasi Students’ Union (KSU), Laskeiñ Circle kala dawa na u Deputy Commissioner jong ka West Jaiñtia Hills District (DC WJH) ban tuklar bad ban shimkhia ban khanglad ïaka jingthmu jong ka Karbi Students Association (KSA) bad ki paid Karbi ban ïaid paidbah ha jaka ba iakhajia pud hapdeng ka Assam Meghalaya.
Ka KSU haka dorkhat kaba la phah sha u DC WJH mynta ka sngi kala kam ba ka Karbi Students Association (KSA) ha ryngkat ki paid Karbi ki lah ban pynlong iaka jingiaid paidbah naduh na Mukoilum shaduh sha Wah Myntang bad na Wah Myntang shaduh sha Umkhyrmi ki jaka kiba hap haka jingiakhajia pud hadpeng Meghalaya Assam.
Kane ka jingthmu ïaid paidbah kan long lashai ka sngi ha katei ka jaka khappud.
Halor kane ka KSU Laskeiñ Cirlce kala kyrpad ïa u DC ban shimkhia khnang ba nym pynthud ïaka shongsaiñ ha katei ka thain.
Ka KSU kala kam ba ki paidbah ha katei thain khappud kila shongsyier mynsiem namar ba kim tip kaei ka ban jia bad lada kim ïoh ka jingiada na ka bos synshar district.
U DC West Jaiñtia Hills U Bah Garod LSN Dykes IAS ula ïathuh ba ula dep ïakren bad U DC West Karbi Anglong bad la ïathuh ba kam don ka jingtip kaba thikna halor kane, hynrei ula phah ïa u Executive Magistrate ban peit iaka jinglong jingman ka thain khappud.
SHILLONG: Ka Jaintia Students’s Union (JSU), Shillong Circle bad ka Hynniewtrep Achik National Movement (HANM) hapoh ka jingialam u Treiborlang R Suchen bad u Lamphrang Kharbani ki lah leit kynduh ia u Dilip Kumar Guha, Chairman Meghalaya Rural Bank (MRB), Shillong kaba don ha Khyndailad, Shillong haka sngi Balang halor ka jingduna ka bhah ïoh kam ha katei ka bank.
Hadien ka jingbuddien jong kine ki ar seng halor ka bhah iohkam kila samla bala nang bala stad ka jylla, kine ki ar seng kila kam ba ka theh shilliang bha hapoh kane ka bank MRB bad la lap ba hapoh ka jylla na ka bynta ka kam Scale-1 Officer ka lait tang kawei na bynta ki Scheduled Tribe bad ia kaba kham bun ka leit sha ka General Category haduh 6 tylli bad 2 tylli ia ki Scheduled Caste.
Na ka liang ki ar seng ki lah pynpaw ba kim sngew iahap ia ka reservation policy jong ka sorkar pdeng namar ia ki post ophisar ki pyllait tang ka wei ka post na bynta ki Scheduled Tribe hapoh ka jylla Meghalaya bad kane ka pynduh jingkyrmen bad khanglad ia ki khun samla kiba biang ka kyrdan pule ban ioh rung kam ha kane ka Bank.
Ki ar seng ki lah dawa ia ka sorkar jylla hapoh ka jingialam u Myntri Rangbah u Conrad Sangma ba u dei ban tuklar ban dawa na ka sorkar kmie ba kan ai lad ia ki khun samla (Scheduled Tribe) ban rung kham bun sha ka kam ophisar hapoh ka Meghlaya Rural Bank.
U President jong ka JSU Treiborlang R Suchen u la kyntu ia ka sorkar jylla ba kan shim ia ka nuksa na jylla Mizoram namar ha Mizoram ka post na bynta ka Ophisar scale-1 ka kham bun ia ki ST ban ia kiwei pat ki kynhun kaba long 5 tylli ia ki ST bad tang 2 tylli ia ki General Category, hynrei hapoh jylla ka jong ngi ka long mar khongpong namar ia ka post ophisar ka lait kham bun ia ki General kadei 6 tylli bad tang kawei ka post ia ki ST.U la ong ruh ka jing kiew jong ka jingkyrduh kam kyrduh jam, kam dei ba ym donkam hapoh ka jylla, hynrei kadei ba ngi lah shah knieh ïaka hok kum ki trai ri trai muluk.
U la ong shuh shuh ba kane kam dei ban long ka issue politics ban ia kynnoh mar kylliang hapdeng u Myntri Rangbah barim bad u ba thymmai kumba long ha u snem u ba lah dep hapoh ing dorbar thawaiñ.
Na ka liang u Treiborlang u la kyntu ruh ia ka sorkar kaba mynta ba kan thaw noh da ka aiñ na bynta ki samla kum ka State Job Policy bad ka State Youth Policy ban pynsuk ia ki samla ban ioh kam ioh jam bad ban ioh jingmyntoi ha ki kam ki jam ba ki seng.
Na ka liang u President HANM Lamphrang Kharbani ula ong ba kim nym shong kli kti bad kin leit ban dawa na ka sorkar jylla ba dei ban pynioh ïaka hok ki tri ri trai muluk bad ban shna ki aiñ ba iadei bad ka miat ka bha ki samla bala nang bala stad.
JOWAI: Ka Executive Committee jong ka Jaiñtia Hills Autonomous District Council (JHADC) kaba ialam u ma Thombor Shiwat kum u Chief Executive Member (CEM) kala thung da ka Administrative Enquiry Committee (AEC) kaban khlieh da u Judge jong ka Council J.Khyriam halor ka jingkynnoh thungkam beaiñ iaki 56 ngut hapoh ka konsil.
La buh por iaka EAC ban tohkit haduh 30 sngi bad kan ai ka report sha ka EC ba kan shongbishar bad ban ai ka rai kaba khatduh.
Ka Fight Against Corruption Team (FACT), Hynñiewtrep Youth Council (HYC-JHD) bad ka Hynniewtrep National Youth Front (HNYF-WJZ), kila pynpaw ba ka EC jong u ma Thombor kala shimkhia ban thung da ka AEC ban tohkit bniah halor ka rukom thungkam ia kitei ki 56 ngut.
Kine ki nongialam jong kine ki lai seng naduh ka FACT u Diamond Dhar, President HNYF Howniwot Sutong bad General Secretary ka HYC u Roming Star Lamare, ki la ong ba katkum ka jinglap jong ki haka budget jong ka council haka u snem 2018-2019, la lap ba don tang 7 tylli ki post ba dang thymmai kiba la sanction ha ka budget, kita ki long 2 tylli haka CWD bad san tylli pat hapoh ka Education Department.
Kila kam ba ka Council Service Rule 1981, Rule 9, ka kdew shai ruh ba ka EC ka lah ban thaw ia ki post kiba long permanent ne temporary kiba hapoh ka budget estimate jong ka council.
Nalor kata katkum ka Rule 11 jong ka council Service rule 1981, ba ka jingthung kam kan long beit da ka jingpynbna paidbah ne advertisement kumjuh ruh ka jingialeh iaki examine bad ka personal interview, na ka bynta ban thung kam ia ki nongtrei Grade-IV, hynrei katkum ka jinglap jong ki lai seng katei ka EC barim ka la pynkhein ia kane ka aiñ jong ka Council.
SHILLONG: Ka sorkar Meghalaya kala pynmih jingpynbna ban ithuh noh ia u synsar kum u mar rep bad ki nongrep synsar kin lait noh na ka jingshah ot khajna, la ong u Myntri sorkar jylla ba dei peit ia ka tnad Agriculture, u Bah Banteidor Lyngdoh.
Ia kane ka jingpynbna la mih na ka tnad Forest and Environment ha ka 14 tarik u Jylliew, 2019 bad la rai ban pynkylla ia u synsar kum u mar rep katkum ka kyndon Registering and Harvesting of Agro-forestry Plantations, 2017 ban lait na ka jingshah ot khajna.
U Bah Banteidor u la iathuh ba kane ka rai la shim ha ka jingiakynduh lang u Myntri Rangbah, u Myntri ka tnad khlaw, u Symbud Myntri Rangbah bad ma u na ka tnad rep.
Ula ai khublei ia ka sorkar MDA ha ka jingialam u Conrad K Sangma kum u Myntri Rangbah bad ula ong “Nga pynpaw ka jingsngew nguh ia u Myntri Rangbah uba shimkhia iaka jingeh ki nongrep bad ban ai ka jingmynjur ban ithuh ia u synsar kum u marep".
Kum ban shu pyn-kynmaw ba dang shen ka sorkar jylla kala ithuh ruh ia u sohmarit bad sla tyrpad kum ki mar rep bad mynta kala ithuh ia u synsar kaba long ka jingkyrkhu iaki ki nongrep ba kim hap shuh ban siew khajna ia kine ki mar rep.
“Kane ka dei ka khubor kaba kmen na ka bynta ki nongrep kiba rep synsar bad ka dei ka jingdawa kaba la slem bha ban pynkylla mar rep ia u synsar bad kane kan wanrah jingmyntoi ia ki paid nongrep", la ong u bah Banteidor Lyngdoh.
“Nga kyntu ia ki nongrep synsar ban long kiba ia tylli ba kin lai ban shah khniot dor ha ki nongkhaii bad ba ki dei ban bat ia ka dor ka mur namar nga tip ba u synsar u don la ki jong ki kyrdan haba iadei bad ka jingbha kata uba nyngkong, ba ar bad balai bad ki nongrep ki pyniaid katkum ka dor," la ong U Myntri kam rep kam riang.
Haba kylli lada ka sorkar ka don jingthmu ban buh dor ba ryntih ia une u mar, u la ong, “Ka sorkar kan nym buh ka dor ban die ia u synsar, hynrei donkam ba ki nongrep ia une u synsar ba kin long ba ia tylli bad rai ia kawei ka dor".
U la ong ruh ba lyngba ka jingithuh ka sorkar ia u synsar kum u mar rep agro-forestry kan kyntiew ia ka ioh k kot jong ki nongrep ha baroh kawei ka jylla ba kynthup ha ri lum Khasi, Jaintia bad Garo Hills.
K a Jingran dien jong ki Pulit Meghalaya naka ktem shipor kaba ki sah ha shnong Psiar shaduh sha shnong Sahsniang ka pyni ba ka Sorkar Jylla kala pyndem tdong bad pyndem niuhmat hakhmat ka Sorkar Assam.
Ha shwa ba ka sorkar jylla kan randien shaduh Sahsniang, ka Sorkar jylla ka ladei ruh ban phah randien shwa iaka ktem Pulit jong ka Sorkar Assam kaba don ha Mukoilum (Iakaba la tip mynta kum ka Mukoiram) ia kaba la pynieng la khamslem bha.
Kane ka Shnong Mukoilum ruh haka jingshisha ka dang hap hapoh Meghalaya hi, bad kane ka jaka ruh kadang hap ha kata ka jaka khajia ( Disputed Area), hynrei ka jingiohlad jong ka Sorkar Assam ban pynieng Police Outpost ha katei ka jaka la bun bun snem ka long pynban kumba ailad iaka Assam ban pynthikna sha lade iakatei ka jaka.
Wat iaka jingthmu buh Outpost ha Psiar bad Khatkasla ruh lada u paidbah um pyrshah khlempep hadien habud ngim nym lah shuh ban kam ba ka Psiar bad Khatkasla kadei ka jaka khajia ne ka Jaka jong ka Meghalaya.
Wat ia mynta ruh iakitei ki shnong ngi la don haka jingartatien ban dang ioh biang shaka Meghalaya namar mynta la iohi ba ka Sorkar Assam ka la shlur bha ban wantur khah khah sha kitei ki ar tylli ki shnong.
Kham mynshwa kata dang tang kumba 10 snem shadien, ka Assam ka shait wan tur pud tang haduh shnong Moojem bad shnong Moolber, hynrei mynta ngi iohi ba kitei ki ar tylli ki shnong ka Assam kam juh bna shuh ban mushlia namar ka lah pyntikna ba kitei ki jaka ki lah hap beit shapoh Assam watla kim pat dei kiba hap shapoh Assam ruh.
Baroh kane ka jia dei namar ka jingkhein sting jong ka Sorkar Jylla jong ngi.
Wan kawei ka sorkar ruh kajuh, wan kawei ruh kumjuh.
Ka sorkar ka leit ka wan, man la ka san snem, ngi jied iaki nongialam, don kiba dang neh, don kiba la khlad, don kiba dang mih thymmai ruh, hynrei yn don pat kiba patiaw ia u pud u sam jong ka Jylla jong ngi.
Mynshwa ngi iohi ki ia dawa Outpost ha Moojem bad Moolber, hynrei mynta watla la dawa tang ha Psiar ne Khatkasla ruh hynrei ka sorkar jylla ka dang ong ba ymlah ban buh ha kitei ki jaka namar kidei ki ba hap ha u pud ia khajia.
Ka sorkar kaba la leit, ka la buh Sub Center ha shnong Psiar la kumba katto katne snem, bad ngi iohi ba ha kito ki por ka Sorkar Assam ka khlem pyrshah bha namar ba kim nud ban kam iaka Psiar ha kito ki por, bad la ioh ban pynieng iaka Sub Center kumba ka long mynta.
Lada iaka Police Outpost ruh la pynieng naduh kito kipor ha shnong Psiar, la tikna ba ka sorkar Assam kamnud ban da pyrshah bha hakito ki por.
Hynrei ka jingbymshimkhia jomg ka sorkar barim ban shna PO ha shnong Psiar hakito ki por, ka pylnong iaka Sorkar Assam ban dang shlur dang shlur ban kyntur pud.
Bad kumba ka long mynta , ngi la iohi ba ka sorkar Assam kala shlur ban kyntur pud shaduh sha Psiar bad Khatkasla ruh, bad wat haduh Wah Myntang ruh ki dang nud ban wan tur.
Kaba sngewphylla shuh shuh ka long ba kumba ngi la iohi ha kine ki khyndiat sngi ba la dep ki Pulit Assam kila nud wat ban beh iaki pulit Meghalaya naka ka shnong Psiar ruh.
Kane ka pyni ba lada ngi shah jem bad iai ai lad shi ailad iaka sorkar Assam ban leh mon khlempep tang hapoh 10 snem ka Sorkar Assam kan sa kyntur bad shlur ban Pynieng PO shaduh shajan Wah Myntang ne Sahsniang ruh.
Haba ngi phai sha ka jingia khajia pud hapdeng ka Jylla Assam bad ka Jylla Nagaland , ngi iohi iaka jingshlur ki paid Naga bad ki pulit Naga.
Ki Pulit Naga ki pahara hi iaka jylla lajong bad kim ailad iaki pulit Assam ban kyntur pud kumba ki leh ha khappud Meghalaya.
Ki pulit Naga kim juh randien, haman ki por ba ki pulit Assam ki thmu tur pud, hynrei ki pulit Naga ki pyneh triang beit namar ki sngewthuh ba kim dei ban duh iala ka khyndew ka shyiap lajong.
Nakata ka daw ngim juh kham iohi koit ba ka Sorkar Assam kan shlan ban tur khah khah sha u pud ka Nagaland kumba ki tur sha u pud u sam ka jylla Meghalaya.
Ymlah ban len ba haka por ka jinglong MLA jong u Ma Robinus Syngkon uba la jop ha u snem 2013, wat hapdeng ka jinglyngkot ka por kaba tang 5 snem ruh hynrei u la lah ban pyndep kloi iaka jingkieng Kureliya kaba la sahteng daki phew phew snem.
Nangta dei haka por ka jingialam jong une u Rangbah, la lah ban pynioh surok rong iaka shnong Psiar bad Khatkasla watla ympat lah ban pyndep lut baroh ruh.
Ymtang katta dei haki por ka jinglong MLA jong une u rangbah ba la lah ban pynioh iaka Skul SSA ha Moolber.
Nangta bun kiwei kiwei ki skim pynroi une u rangbah u la lah ban leh sha kitei ki thain khappud.
Bun bun sien utei u rangbah ula hiar sha kitei ki thain ban ia kynduh iaki paid khappud bad wat haka por ba thmu shna Police Outpost ki Pulit Assam ha Khatkasla ruh, utei u rangbah daka jingshlur ula hiar dalade hi ban beh iaki Pulit Assam.
Hooid ymlah ban len utei u Rangbah u duna ka ktien, hynrei u pynbun pat daka kam.
Na kata ka daw u khlempaw kyrteng kum kiwei kiwei pat ki MLA hakito ki por.
Bad sa kawei ruh ba duna ka rukom pathai khubor iaki kam jong u.
Haba iadei bad u Local MLA uba mynta ym pat lah ban ong eiei namar u dang shu jop dang shisnem tam eiei.
Bad ngi la iohi ruh iaka jingshim khia jong u halor ka kam khappud namar u la hiar dalade sha Khatkasla hakato ka sngi ba wan mut shna ktem ki pulit Assam.
Kumta haba ngi phai sha kito ki por jinglong MLA jong utei u Rangbah bad ruh lada ngi phai shaka jingshlur ki Pulit Naga, ka pynpaw shynna ba pleng lada ki nongialam jong ngi ki shlur, ki Pulit Assam lei kim nud leh eiei.
Kaba khatduh hi nga sngew ban ong ba ka Bri U Hynniewtrep ka donkam shisha ban ioh iaki nongialam kiba shlur bad shynrang ka mynsiem ki ban mih madan ban iakhun iaka jingshah thombor jong ka jaitbynriew na kawei ka por sha kawei ka por.
Lada ki nongialam jong ngi ki shlur, kiwei ki hap pyrkhat arsien ha shwa ban lehbor iaka Jaitbynriew ka jong ngi.
Written by: Nangai Sutnga.
Iooksi, West Jaiñtia Hills District.
JOWAI: U MLA jong ka Sutnga Saipung u Ma Shitlang Pale ula plie paidbah ïaka surok plastic kaba tip kum ka “Plastic Cell Technology Road" haka shnong Ratacherra haka sngi Saitjaiñ.
Kane ka surok ka dei kaba jngai kumba 1.5 KM kaba pyniasoh iaka surok shnong jong ka dong Newhill bad ka surok bah NH 6.
Ïa kane ka surok la pyntrei da ka Khliehriat C&RD Block bad VEC Ratacherra naduh u Nailur bad la lah ban pyndep ha bnai Jymmang 2019.
Ka jinglut ban shna ïa kane ka surok kala kot T.58,58,300 kaba bei pisa da ka MEGHA LAMP haka jingiatreilang bad ka MGNREGA.U Ma Shitlang Pale haba kren haka jingialang plie ia kane ka surok plastic ula iaroh iaka Khliehriat C&RD Block bad ka VEC Ratacherra kaba la shimkhia ban pyniaid shakhmat ban shna ia kane ka surok ban wanrah ki kam pynroi haka thain nongkyndong bad ban pynurlong ïa kane ka jingangnud jong ki paidbah.
U Deputy Commissioner, East Jaiñtia Hills District u Bah FM.Dopth ula ong ba ka jingthmu ban shna ia kane ka surok ka long ban pynsuk iaki paid nongrep khamtam haka leit ka wan bad ka kit ka bah ban pynpoi ia u marrep sha ki shnong ki thaw bad sha ki iew ki hat.
Ha katei ka sngi la iadonlang u Bah S Marwein, BDO Khliehriat, ka Kong O.Swer JE BDO office, Khliehriat nalor u Desous Pohshna Waheh Shnong Ratacherra bad kiwei kiwei haka jingialang kaba la pyniaid da u Khamsngurbha Pohing Waheh barim ka shnong Ratacherra.
JOWAI: Ka Trust Committee jong ka Khliehriat District ryngkat ka jingiatreilang ka tnad pule Khasi jong ka Jaintia Eastern College bad ka Balang Presbyterian Umrasong ha ka sngi Sattjain kala rakhe kynmaw burom ka jingwan ïuhkjat ba 178 u Rev Thomas Jones ha rilum Khasi, u Kpa ki dak thoh Khasi naduh u Jylliew 22, 1841.
Ia katei ka jingkynmaw burom la pynlong haka Balang Umrasong, East Jaintia Hills District ha ka jingialang kaba la pyniaid da Pastor Dwenty Nongtdu ha ka jingiadonlang ki khun ka Balang Umrasong bad ki samla pule ka kolej kumkuh ki dkhot nongkitkam ka Trust Committee.
Ha kane ka sngi ka la don ruh ka Panel Discussion halor ka phang ‘Ka Jingim bad ka Jingnoh Synniang u Rev.Thomas Jones sha kane ka ri lum Khasi Jaintia" bad la iashim bynta ha kane ka Panel Discussion da ki riew shemphang ba kynthup iaka Kong Percia Phawa bad u Lancaster Nongtdu kiba dei ki nonghikai jong ka Jaintia Eastern College, Khliehriat, u Dr.P.Amryngsong bad Dr.P.Nongtdu Primcipal jong ka Jaintia Eastern College.
Kitei ki riewshephang kila iathuh ba u Thomas Jones ula wan iuhkjat nyngkong ha Ri Khasi ha ka 22 tarik Jylliew haka snem 1841 ha Sohra bad ha katei ka por ka Ri Khasi ka dang sahdum kumta u Thomas Jones ula wad lad kumno ban thoh ïaki dak Khasi bad dei lyngba ki dak kiba ula thoh bala lah ban pyniatylli iaka ri bad ka Jaitbynriew ba ki Khasi ki nang ban thoh ban tar.
Kane ka jingleh u Thomas Jones ka la wanrah ka jingkyrkhu haka histori jong ka jaidbynriew ha kiba bun ki liang, ula plie ruh ia ka skul primary ha Mawsmai, Mawmluh bad Sohra.
Hadien ka jingialang ka la don ka jingthung dieng ha u Lum jingtep jong ka Balang Presbyterian Umrasong.
JOWAI: Ka Bamphlar ka dei kawei na ki rukom, dustur lehkmen leh sngewbha ba shisien shisnem jong ki dong ha shnong Jwai kiba kynthup ia ka Panaliar, Dulong, Loompyrdi-Iongpiah, Loomiongkjam, Tpep-pale, Chilliangraij bad ka Loomkyrwiang badha kine ki khyndiat snem ka kyntoit Umchayiar ruh ka shimkhia ban pyndep ia kane ka rukom dustur.
Ha une u snem ka Loomkyrwiang ka dei kawei na ki dong ba shim ban pyndep khatduh ia kane ka tamasa lehkmen da kaba pynlong ia ka jingialehkai drama ha ka 21 tarik u Jylliew katba ha ka 22 tarik pat ladon ka jingiabam khawai sngewbha ha yung walieh kaba long shibynta ban wanrah ia ka mynsiem iatylli, ia ieit hapdeng para khun ka dong ka shnat.
Ia kane ka Bamphalar lawan ban plie pyrda da u A.Andrew Shullai, MDC, JHADC kum u kongsan ryngkat ka jingiadonlang u Hamewan Laloo, Waheh Shnong, U Lammat-O Laloo, General Secretary, u Echwa Laloo, Secretary Bamphalara bad kiwei ki riew rangbah ka dong.
Na ka liang u A.Andrew Shullai haba ai jingkren shwa ban plie u la iaroh ia ka jingstad ki longshwa ban saindur ia kane ka rukom, dustur bad da kyntu ruh ia ki khun samla ka dong ba kin shimkhia ban pynjanai shuh shuh ia kane ka spah jong ka jinglong kyrpang ka jaitbynriew.
Khyndiat shaphang ka Bamphalar ha ki por mynshwa kat kum ka jingiathuh khanna ki riew rangbah la ong, ba ka jingialehkai drama ha yungwalieh ka long shi rukom ha kaba ki khun kynthei kim treh ban mih iashimbynta bad lada don ka bynta ban ak da ka kynthei, ki shynrang kin hap shim hi ia ka bynta jong ka kynthei ruh la ka long ha ka dur jong ka samla ne ka longkmie.
Da ka jingkylla jong ki por ha kawei na ki snem jong ka Bamphalar ki riew rangbah ka Loomkyrwiang da ka jingiohijngai ki la shim ban pynshlur ruh ia ki khun khynthei ka dong ba kin mih iashimbynta ha ka jingialehkai drama bad naduh kata ka por ka jingialehkai drama haman ki dong ka shnong Jwai ka la kylla da ka jingiashimbyntalang ki khun kynthai kum ki Puron bad ha lyndet kine ki jingkylla lah ban ong ba ka dong Loomkyrwiang ka dei ka nuksa ia kiwei ki dong ki shnat kaba lashim ia ka sienjam ban sei ne pynmih ia ki khun kynthei ha ka rynsan jong ka jingialehkai drama ha ki por Bamphlar.
JOWAI: Tang namar ba sah pahara ki Pulit jong West Jaiñtia Hills ha Psiar, ka shnong kaba hap ha khappud Meghalaya-Assam kala pynlong ïaki Pulit Assam ryngkat bad u Border Magistrate ka West Karbi Anglong, Assam ban hiar sha ka shnong Psiar kaba la pynher syrngiew ïaki kynthei khynnah ha skul bad ki paidbah.
Ki pulit jong ka sorkar Assam haka sngi Thohdieng ki la wan hiar sha ka shnong Psiar bad pynher krad iaki pulit jong ka Jylla Meghalaya kiba shong sah shipor ha iing Dorbar jong ka shnong Psiar.
Ha katei ka jinghiar ki pulit Assam, u Waheh Shnong ka Psiar u Bah M.Synnah ula pyntip mar mar sha ki bor District jong ka West Jaiñtia Hills District bad na ka liang ki bor District ka la phah ia u Border Magistrate jong ka West Jaiñtia Hills u Bah Ferdinand Basan bad u Bah Donkupar Moksha Dy.SP West Jaiñtia Hills ban iakren bad ki bor pyniaid District jong ka West Karbi Anglong.
Ka jingiakren hapdeng kitei ki ar liang mamla ka la long kaba thnam bha bad baroh ar liang ki la pyni ia la ka nia ka jutang.
Ki pulit Assam ki la hukum ia ki pulit ka Meghalaya ban mih noh mardor na katei ka jaka namar ki khlem ioh jingbit na ki bor District jong ka West Karbi Anglong District.
Ha kaba khatduh khatwai ki pulit ka Meghalaya ki la mynjur ban mih na katei ka jaka bad leit sah pat sha ka Shnong Sahsniang.
Ki bor pyniaid District na West Karbi Anglong (WKA) ha ka jingialam jong u Magistrate Robert Tulor, u DSP P.Gogoi bad 6 trok ki pulit kiba la kieng aktiar bha bad kiba la wanrah ruh ki tiar pynsat khmat kumjuh ki paidbah na ka jaidbynriew Karbi kila wan sha katei ka shnong.
Kane ka jia ba hadien ba u Pulit ka Assam ula hap ban pynpra ïaka ktem Pulit haka 13 tarik une u bnai ba pyrshah u paidbah bad synshar District West Jaiñtia, ki paidbah bad katto katne ki sengbhalang na Karbi kila pynpaw ka pyrshah kaba jur.
Kunta haka sngi Thohdieng hadien ba ka bor synshar District ka Karbi Anglong ruh hadien bala ïoh jingtip ba don ki Pulit ka Jylla ba sah ha ka shnong kila wan hiar ban beh kylla ïaki.
La kynnoh ba ki Pulit Assam ryngkat u dieng lathi, ki tiar ialeh kila kren kyrkait bad pynthud ïaka jingpynlong skul bad ki khynnah na ka jingtieng kila phet na ki skul jong ki.
Ka khubor ka ïathuh ba ka synshar District jong ka Karbi Anglong ryngkat bad pulit kila wan hiar sha katei ka shnong ba ki mut ba ka Jylla kala buh ktem Pulit ha katei ka shnong.
AMLAREM: Ka Dorbar Shnong Lamin Pyllun kala pynkup burom ïaki lai ngut ki khynnah skul kiba pass bha bad wanrah ka nam ka burom jong ka shnong Lamin haka eksamin matrik.
Kine ki khynnah kiba shah pynkup burom ki kynthup a u Dimarkithmu Gayang uba ïoh rung haka kyrdan First Twenty ha ka SSLC haka resol kaba pynbna ka MBOSE dangshen.
U Deiwamang Khonglah bad ka Saia Lamin ruh kila shah pynkup kiba pass bha.
Kine baroh lai ngut ki dei ki khynnah skul ka Jawaharlal Nehru Memorial Secondary School, Lamin.
Na kane ka skul 24 ngut kila iakhun iaka eksamin matrik bad 21 ngut kila pass.
Ka dorbar shnong kala pynkup burom ïa kine ki khynnah da ka syrnod bad ka pisa ha kaba u Dimarkithmu ula ïoh pdiang ka song pisa T.10 hajar bad u Deiwamang Khonglah bad ka Saia Lamin kila ioh pdiang mar T.3 hajar.
U MLA uba War Jaiñtia bad uba long u Myntri ka Pule ka Puthi Ma Lahkmen Rymbui ula long kum u kongsan.
Haka jingkren jong u, ula pynpaw ka jingkmen bad ula iaroh iaki khynnah skul kiba na War Jaiñtia kiba la lah ban wanrah ka nam burom ka thain war baroh kawei.
Ula ai khublei ïa u Dimarkithmu Gayang, Lavinia Mebalari Myrchiang bad u Kyrmen Hemiat Rymbui kiba la rung haka kyrdan First Twenty bad kyntu ïa ki bad kiwei kiwei ki khynnah skul ba kin nang trei shitom shuh haka pule ka puthi khnang ba kin poi sha ka thong.
Ka Lockdown kaba la pynjari ha kylleng ka ri bad ka jylla ban tem ïaka jingpur ka khlam COVID-19, kala phiel ha East Jaintia Hills District ha kaba u paidbah ha ryngkat ki synjuk bad ki sengbhalang kila mih paidbah sha surok ban pyrshah iaka sorkar Jylla halor ka jingailad jong ka ban kit dewiong na Assam, ka jaka kaba pur u khlam Coronavirus (COVID-19) ha lad Jaliyiah, East Jaiñtia Hills District mynta ka sngi Balang.
