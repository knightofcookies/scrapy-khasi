Sungoh kila pynrem jur ïa kane ka jingleh kitei ki briew ba shah ujor kiba la nud ban ktah da ka kti ha ka jaka ban ïakren sngewthuh jingmut bad na ka liang ka seng ka pynrem jur ïa kane.
Nongpoh, Nailur 26: Ki nongïalam ka Synjuk ki Rangbah Shnong Border Area ba hap ha ka Raid Nongtung mynta ka sngi ki la leit syndon ban kynduh ïa u Deputy Commissioner ka Ri Bhoi ban kyrpad lem ban pynsangeh halor ki jingleh pyrshah ki paid Karbi ban pynlong ïa ki jingïakhih na ka bynta ki kam pud ki kam sam ha kaba wat lada la dep ban pynbeit ba en ym shah ban don kino kino ki jingïakhih ha kane ka kam ïa pynbeit pud hapoh katei ka thaiñ Block II ha Ri Bhoi.
Kum ban pynpaw, ka sorkar Meghalaya bad ka sorkar Assam ki la rai ban ïa pynbeit ïa ki kam pud ki kam sam ha ka wat kaba ar ba kynthup ïa ki jaka ba hap ha ka thaiñ Block II bad na baroh ki ar sorkar ki la rai ban ym shah ban don kino kino ki jingïakhih ha katei ka thain, hynrei ki paid Karbi ryngkat ki jaid bynriew Nepali pat ki ioh lad ban pynlong ïa ki jingïakhih khlem da don kano ka jingteh jingkhum la ka long na ka bor district Ri Bhoi bad na ka bor District West Karbi Anglong.
Dei halor kine ki nongrim, ki nongïalam ka Synjuk k Rangbah Shnong Border Area hapoh ka Raid Nongtung mynta ka sngi ki la kynduh ïa u Deputy Commissioner ka Ri Bhoi, u Arpit Upadhyay bad la aiti ruh ryngkat ka dorkhas ban kyrpad shim khia halor kitei ki kam ïaleh pyrshah ki paid Karbi bad ki Nepali ha Block II.Na ka liang u President ka Synjuk, u Bah Blikstar Sohtun u la pynitip ba kum ki paidbah Khasi ruh ki sngewkhia halor kane ka jingleh ki paid Karbi bad ki Nepali, namar na ka liang ka bor District West Karbi Anglong kim shym la tehlakam bad ailad ban pynlong ïa kane ka jingïakhih kaba ktah ruh ïa ka shongsuk shongsain ki paidbah ha kitei ki shnong ba dang sahkut ka jingïapynbeit pud pynbeit sam da ki ar sorkar.
U la ïathuh ruh na ka liang ka Synjuk ka la kyrpad ruh ïa u Deputy Commissioner ka Ri Bhoi ba un ïa kren ïa ki bor synshar District ka West Karbi Anglong ba kim dei ban ailad ban pynlong kino kino ki lad jingïakhih halor ki kam pud ki kam sam katba dang ïaid ka jingïapynbeit pud bad lada ki paid Karbi ki dang ioh lad khlem da don kano kano ka jingtehlakam wat ki paid Khasi ruh kim banse ban pynlong ïa ka jingïakhih namar don shibun ki mat ba hap ban ïa kren halor ki kam pud ki kam sam ba ki burom tang ïa ka jingbthah ne hukum ki ar sorkar khnang ban ïaid beit ki kam ïa pynbeit pud hapdeng ka Meghalaya bad ka Assam ha kane ka wat kaba ar.
Namarkata, u la pynpaw ruh ba ka synjuk ka khmi lynti ba u Deputy Commissioner ka Ri Bhoi un shim khia ïa kane ka kam ban ïa kren sha ki bor district ka West Karbi Anglong ba nym don kino kino ki jingïakhih kumba la khang da ki ar sorkar bad lada kitei ki paid Karbi bad Nepali ki dang bteng kum ki paid Khasi ruh kim banse ban pynlong ïa ki jingïakhih ba kum ki paid Khasi ruh ki don shibun ki mat ba hap ban ïa kren ne pynpaw, u la bynrap.
Shillong, Nailur 26 : U Myntri Rangbah ka jylla, Conrad K Sangma ha ka sngi Nyngkong u la ong ba ka jingïap ki sniang khun kam dei satia na ka jingpang sniang hynrei kadei namar ka jingjngai palat ka lynti ïaid ban pynpoi sha kane ka jylla.
Haba kren bad ki lad pathai khubor u Myntri Rangbah u la ong ba ka shim por haduh kumba lai sngi ai ka kali ba kit ïa kitei ki khun sniang ban poi sha ka jylla bad dei na kane ka daw ba don kiba ïap noh ha lynti.
“Haba kit da ki hajar hajar tylli ki sniang ki don beit ki jingïap bad dei na kane ka daw kine ki jia.
Ka jingïap jong ki ruh kadei namar ba la jngai palat ym dei na ka jingpang," u la bynrap biang.
Shuh shuh u la pyntip ruh haman ki jingjia ba ki ïoh jingtip baka don ka jingïap jong ki khun sniang mardor ki phah ban ai bujli noh.
Shillong, Nailur: U kyrtong ka seng Congress ha Mawlai u bah Marbud Dkhar u la ther tyngeh bad pynrem jur ïa ka jingkren laplah jong u khliehduh ka Rashtriya Swayamsevak Sangh (RSS) u Dr Mohan Bhagwat, ha ka jingkren jong u ha U Soso Tham auditorium, State Central Library, Shillong.
“Na ka liang jong nga, nga pynrem jur ïa ka jingkren laplah u khliehduh ka RSS u Dr Mohan Bhagwat, ha ka jingkren jong u ha U SoSo Tham Audito-rium," ong u bah Marbud Dkhar, uba long ruh u president barim ka FKJGP Mawlai.
U la bynrap, “Ha Ri India kaba wat ka riti synshar ka ithuh ïa ka jinglong bun jait-bynriew, ka jingngeit, kolshor bad ter ter bad ka buh bun ki aiñ ruh ban ïada ïa kine ki jinglong kyrpang, khamtam ki jaitbynriew ba pher ba pher kine ki thaiñ lam mih ngi jong ka ri India.
"U ong ruh;“Kane ka jingkren kaba baroh ngi sngewthuh ba ka dei ka agenda ba shyrkhei ka RSS ban leh donbor halor jong ngi ki rit paid, ka long kaei kaei ka bym lah ban pdiang bad kaba long beaiñ ruh.
"Nalor kata u la pynpaw ruh ba ka Ri Khasi ka dei ka Bri u Hyññiew trep Hyññiew skum, bad ki don la ki niam ki rukom kiba une u briew um tip bad um burom ha kajuh ka por.
Ha ka jaka ban kren ban ïada ïa ki Khristan kiba shah leh beiñ kylleng kylleng ka Ri India, ne ban kren halor ki jingeh ki rit paid, u kren pynban ban pynbuh jingma ïa ka identity ne jingithuh jong ngi ki Khasi.
“Nga lyngngoh ruh kumno ki nongïalam ka BJP kiba dei ruh ki Khasi kim shym la batai khyndiat khynsoit ruh ïa une u Bhagwat kumno ba un kren ha Ri khasi.
Kine ki rukom pyrkhat kiba ngim lah ban pdiang ka lah ruh ban wanrah ki jingkulmar ba bun hadien habud.
Kum ki khasi ngim lah ban pdiang ïa kum kine ki rukom pyrkhat ba dang dum kine ki kynhun shit niam," pynkut u Bah Marbud Dkhar haba kren shaphang u heh ka RSS.Shillong, Nailur 26: Ka Sein Khynroo Khyllood Katholik Jowai Diocese Shillong Unit ha ka sngi U Blei ka la pynhap pyrda ïa ka jingrakhe ïa ka lyngkhuh snem ba 25 jong ka jingsdang jong ka.
Ïa kane ka jingpynhap pyrda da ka nguh ka dem Blei kaba la pynmynta da u Sohblei Manbha Pakem u Director Youth Diocesan Jowai Diocese.
Ïa kane ka jingrakhe ba 25 snem ka SKKKJD, Shillong Unit la pynlong ha Don Bosco Hall, DBTS Laitumkhrah ha kaba u Sohblei Manbha Pakem u la long kum kongsan ha ka jingïadon lang U Spiritual Director ka Sein Khynroo Khyllood U Sohblei Festus Shadap bad kiwei pat ki Lyngdoh Sohblei kiba la wan shim bynta ki khun samla Ka Sein Khynroo Khyllood kiba shong ba sah ha Shillong ha ka jingïalang U President Samla Pascal Lyngdoh ki la shim bynta ïa ka lehkmen Jubilee Rupa.
Ha shwa ban sdang Jingkñia Mass u Ma Bestarwel Dkhar nongmih bujli ha ka jaka u Ma Kyrmen Shylla u la pynher ïa ka Lama jubilee bad ka jingrwai Anthem ka Sein Khynroo Khyllood Katholik Jowai Diocese Shillong Unit.
Ka Sein Khynroo Khyllood Katholik Jowai Diocese Shillong Unit ka dei ka Seng jong Ki samla Katholik na Rilum Jaintia kaba kdup ba lum kiba im basah ha Shillong.
Ïa kane ka seng la seng nongrim ha u snem 1997 da ka jingthmu ban tehsong ïa ki paid samla kiba im ba trei bad ba wan pule ha Shillong.
Shuh shuh kane ka jingrakhe Jubilee Rupa la don lang ki nongïalam barim ka seng bad la ïoh ruh ban pyllait paidbah ïa ka thup sah kynmaw ba la pyllait da u Sohblei Manbha Pakem.
Shillong, Nailur 26 : Ka ishu jong ki nonghikai kontrak kadei ka ishu kaba jyrwit bha, ong u Myntri Rangbah ka Jylla ha ka sngi Nyngkong.
‘Ngim lah satia ban ong beit ba ngi lah ban ai ïa ki namar ka kam ba ki trei kadei ka kam kontrak," u la ong.
Shuh shuh u ong ruh ba lada don ki lad ki lynti ban ïarap ïa ki ha kawei pat ka ruom da kaba bud ïa ki kyndon kiba don ha ki tnad lane ha ka sorkar u long uba kloi ban bishar bniah.
“Hynrei ban ong beit ban thung kam ïa ki kam dei satia kaba suk ïangi namar ki don ki kyndon bad kiba hap ban bud," u la bynrap biang.
Dang shen ka kynhun ki nonghikai kontrak ba la shah weng kam kiba don ha ka lama Meghalaya Government Lower Primary Contractual Teachers’ Association (MGLPCTA) ki la dawa beit ba ka sorkar kadei ban thung kam ïa ki.
“Ngi kwah ba ka sorkar kan thungkam ïangi bad lada ka sorkar ka mon ka lah ban leh kumta namar ki don haduh 36 tylli ki skul ki bym pat don nonghikai," ong uwei na ki nonghikai ba la shah weng kam.
Da kaba pynpaw ïa ka jingsngewsih halor ka jinghap mih jong ki nonghikai ban iakhih naduh ka 07tarik mynta u bnai da kaba ïaid man la ki distrik ki dkhot jong katei ka kynhun ki ong ruh ba kin sa phah da ka jingthoh sha u Myntri Rangbah ka jylla kumjuh sha u Lat ka jylla u Satya Pal Malik halor katei ka mat jingdawa.
Shillong, Nailur 26 : U Myntri Rangbah ka Jylla Conrad K Sangma ha ka sngi Nyngkong u la ongba ka jingkyrduh kam kadei ka mat kaba ktah jur kaba baroh ki sorkar ki kynduh.
Haba kren bad ki lad pathai khubor, u Myntri Rangbah u ong ruh ba katei ka jingeh kam dei satia kaba ktah tang ha kane ka jylla hynrei kadei kaba ktah salonsar ha baroh kawei ka pyrthei.
Tangba, u ong pat ba ïa kane ka jingeh lah ban ïakhun tang da kaba kyntiew ïa ka jingseng kam lajong.
Katkum ka jingong jong u, ki la don palat 1000 ngut ki nongseng kam lajong kiba ka sorkar ka la kyrshan kynthup ïa ki Self Help Groups ha ki shnong ki thaw bad kine hi ki long ka jingplie lad ha ka seng kam lajong la ka long haba ïadei bad ki jaka sah kai pyngad, ki kali ban kit ïa ki nongleit jngohkai pyrthei bad ruh haba ïadei bad ki kali kit mar rep.
“Ka jingkyrduh kadei ka jingeh kaba mih beit kaba baroh ki sorkar ki mad bad kane kam dei tang ka Meghalaya kaba mad," u la bynrap shuh shuh haba jubab halor ka jingthmu jong ka FKJGP ban pynlong da ka jingïaid paidbah ban dawa na ka sorkar ba ka rukom thungkam thungjam ha ki tnad sorkar kadei ban long kaba khuid bad kaba beit.
U Myntri Rangbah u la pyntip ruh ba ka sorkar jylla ka la dep ban pynbna haduh 2300 tylli ki kam nonghikai bad na kane kumba 1300 tylli la dep ban pyndap ha kaba ki nonghikai kontrak ki don.
Shillong, Nailur 26 : U Myntri Rangbah ka jylla, Conrad K Sangma ha ka sngi Nyngkong u la ong ba ki buh thong ba la kumno kumno kin ïoh plie noh ïa ka Taj Vivanta ne ka Crowborough Hotel ha ka 14tarik u bnai ban wan namar kiba pyntrei ïa ka ki pan por sa kumba 10 sngi ei ei ban pyndep pura ïa ka.
Shwa kane, u Myntri Rangbah u la ïathuh ruh ba ha katei ka sngi ka kynhun na Taj ka la wan ban jurip ïa ka rukom pynbit pynbiang bad kala ai ruh katto katne ki jingkdew kiba hap ban pyndep.
“Ki donkam sa kumba 5-10 sngi ei ei ban pyndep ïa kiba kam ba sah ba ka Taj ka kwah," la bynrap biang u Myntri Rangbah.
La iathuh ruh ba ha ka jingkren bad u Managing Director jong ka Taj Group, u Puneet Chatwal ki la buh sngi ba la kumno kumno kin plie noh ha ka 14tarik u Risaw mynta u snem.
“Kumta tang shu bïang nadong shadong kumba ki kwah, ngi khmih lynti ba ngin ïoh plie noh ha ka 14tarik.
".
Shillong, Nailur 26 : U Myntri Rangbah ka jylla u Conrad K Sangma u la ong ba um pat ïoh ktien ei ei ruh na ka BJP ba kan weng noh na ka sorkar MDA.“ Ym pat ïoh ktien ne jingthoh na ka BJP ba kin mih noh na ka sorkar MDA kumta ïa kane ka jingkylli dei ban kylli ïa kiba byrngem ban mih" ong u Myntri Rangbah.
U Myntri Rangbah u la kyntait ruh ïaka jingkren u Mohan Madhukarrao Bhagwat uba ong ba baroh ki nong India ki dei ki Hindu da kaba ong “ Ka India ka dei ka ri ba pdiang lut ïa baroh ki jait niam, kumta baroh ki don ka hok ban bud ïa kano kano ka niam".
“ Katei ka dei tang ka jingkren shimet jongu bad u don ka hok ban kren kum u khlieh jong kata ka seng ba u mihkhmat bad ngam don ei ei ban kynthoh ïaka jingsngew shimet jongu hynrei kum ka ri ngi don ka Riti Synshar kaba pdiang lut ïa baroh ki niam bad ki jaidbynriew" ong u Myntri Rangbah.
Ki khubor ki la mih ha kine ki khyndiat sngi ba ki don ki nongïalam ka BJP kiba kwah ban mih noh na ka MDA.Mawkyllei, Nailur 26: Ka Dorbar Kur Lyngdoh Nonglait mynta ka sngi, ka la pynlong ka jingrakhe dap hynñiew snem ka jingkhlad noh u Maieit Hoping Stone Lyngdoh, uwei na ki nongïalam ba khraw jong ka jaidbynriew.
Ïa kane ka jingïalang kynmaw burom la pynlong ha Mawkyllei ha kaba u Bah HB Nongsiej, MLA Mawthadraishan bad u Myntri ka sorkar jylla u la long u Kongsan.
U DC jong ka Eastern West Khasi Hills District u la long u Symbud Kongsan.
La ïadon lang ruh i Kong Biolinda Lyngdoh Nonglait, Bah Daniel Lyngdoh Nonglait, ki Rangbah Kur Lyngdoh Nonglait bad ki Nongïalam HYC bad KSU na Mawthadraishan,ki Khynnah Skul bad ki paidbah nongshong shnong.
Haba kren ha kane ka jingïalang ba la pynïaid da u Babu Manly Lyngdoh Nonglait, Acting Basan ka Kur Lyngdoh Nonglait, u Bah Brolding, u la ong ba u Maieit Hoping udei u briew ubym ju thait satia ban kren shaphang ka kam ïapynbeit pud bad ka Assam.
"Naduh ba nga dang ïakynduh nyngkong ïa u haba nga dang treikam la jong, u Maieit ju kren beit shaphang ka jingpynbeit pud bad ka Assam, ym ju kren ïa kiwei kiwei pat ki kam", la ong MLA Mawthadraishan.
U la ong ba kane ka pynpaw ïa ka jingangnud jong u ba ka jylla kadei ban don la u jong u pud u sam uba thikna bad u Bah Nongsiej, u la ong ba halor kane ka nongrim, ka sorkar MDA ruh ka la ïapynbeit ïa u pud u sam bad ka Assam ha ka bynta kaba nyngkong.
U la ong ruh ba shen yn sdang ïapynbeit biang ïa u pud u sam ha ka bynta kaba ar.
U DC ha ka jingkren jong u, u la ong ba u Bah Hoping udei u nongïalam uba ieit bha ïa ka jingnang jingstad bad dei ha ka por ba u long kum u EM jong ka tnad Education mynba ki Primary School ki dang hap hapoh ka jingpeit ka District Council, u Bah Hoping, u la seng palat shi hajar tylli ki Primary School ha kiba bun ki bynta jong ka Khasi Hills.
U la ong ruh ba une u rangbah, udei uwei na ki nongïalam ba ki paidbah kim lah ban buh jingkylli ne artatien ïa ka jinglong hok bad jinglong shida jong u ha kaba shakri ïa la ka ri bad ka jaidbynriew.
Lyngba ka jingïoh pule jong u ïa ki kot, u DC u la ong ba u Bah Hoping u la bat ïa ka kam MDC, EM, MLA bad Myntri sorkar bad kumjuh ruh kum u MP.I Kong Biolinda ha ka jingkren jong i, i la pynpaw ka jingsngewkmen ba ka Kur Lyngdoh Nonglait ka la sei shibun ki riewkhraw kiba la long ka jingsarong ïa ka Kur.
Ki riewkhraw kum ka Phan Nonglait, u Maieit Hoping kidei ki riewkhraw kiba la ai mynsiem ïa kiba bun bad kadei ïa ki longdien ban bud ïa ki nuksa jong ki ha kine ki sngi ba mynta bad i kyrmen ruh ba kane ka jingrakhe kan ai mynsiem ïa kiba bun kiba bud nadien jong kine ki nongïalam.
La ïoh jingkren ruh na u Bah Daniel Lyngdoh Nonglait, uba la thoh bad pynmih ïa ka kot halor ka jingim bad ka jingtrei u Maieit Hoping ha kine ki snem kiba la leit.
U la ïathuh ba kumne ki riew rangbah kum, u Pastor MJ Hynñiewta, u Father Sylvanus Sngi Lyngdoh, ki la kyntu bad ai mynsiem ïa u mymba u dang long u Samla pule ban thoh ïa ka kot shaphang u Maieit Hoping.
Ha kane ka jingïalang kynmaw burom, la pynkup burom ruh ïa ki samla pule kiba dei na ka thaiñ Rikhaiñ kiba la wan shakhmat ha ka eksam SSLC, HSSLC bad Degree.
La ïoh ruh ïa ka jingkren na ki nongïalam ka KSU bad HYC bad la pyllait paidbah ruh ïa ka jingrwai shaphang jong u Bah Hoping la pynmih da ka HYC.Ha kane sngi la pynlong ruh ïa ka jingbuh syntiew ha u mot dur jong u Bah Hoping, uba la tei hakhmat ka Dorbar Hall jong ka Kur Lyngdoh Nonglait kaba la pynlong ruh ïa ka Mawkyllei College.
La ïoh ruh ïa ki jingrwai na ki Khynnah Skul ha kane ka jingïalang.
Ha shuwa jong ban sdang ïa ka jingïalang la pynlong ruh ka jingsngap jar kaba shi minit kum ka dak ka jingkynmaw burom ïa u Bah Hoping bad kumjuh ruh kiwei kiwei de ki nongïalam jong ka Kur Lyngdoh Nonglait.
Shillong, Nailur 26 : U Myntri Rangbah ka jylla Conrad K Sangma ha ka sngi Nyngkong u la ban biang ba ka jingkren ban pyndam ïa ka aiñ khalai ne ka Meghalaya Regulation of Gaming Act, 2021 kan ym mih shuh satia.
Haba pynpaw ïa kane ha ki lad pathai khubor, u Myntri Rangbah u la ong ba ka jingwanrah ïa katei ka aiñ kadei beit namar ki don lypa ki rynsan khalai kiba la treikam haduh mynta khlem laisen da kaba u ai nuksa ruh kum ki jaka khalai jackpot bad kiwei kiwei.
“Kine donkam ban teh kyndon kampher la ngi sdang ne ngim sdang ïa kaba thymmai hynrei ïa kiba rim donkam ban teh kyndon,"u la ong.
Shuh shuh u la pynpaw ruh ba kitei ki kyndon kiba buh, ki dei kiba khang ïa ki trai shnong ba kin leit ban ïalehkai.
Da kaba pynpaw ba ka sorkar ka la rai ban pynsangeh noh ïa ka Casino u Myntri Rangbah u la pyntip ruh ba ïa ka Meghalaya Regulation of Gaming Act, 2021 la dep ban mynjur da baroh 60 ngut ki nongmihkhmat ka jylla.
Shillong, Nailur 26: Ka Hynñiewtrep Youth Council(HYC) ha ka sngi Nyngkong ka la pyn9long ïa ka jingsam paidbah ïa ki kot lyngkdop kaba la jer kyrteg “Ka MoU Be-aiñ Beiriti-Ki Jingma Ïa Ka Ri Bad Ka Jaidbynriew Hynñiewtrep" kaba kren shaphang ka jingduhnong ka jylla na ka soskular ïa pynbeit pud bad ka jingduhnong kaban jia lada ka sorkar ka ïaid sha khmat ban pynbeit pud kat kum ka kaiphot ba la aiti da ka sorkar Congress ba la ïalam da u Dr Mukul kum shi bynta ban rakhe ïa ka lyngkhuh sngi khlad ba hynñiew u Maieid Hoping Stone Lyngdoh uwei na ki nongïalam jong ka jaidbynriew uba ju kren bad ïakhun tyngeh ban pynbeit ïa u pud u sam bad ba ki jaka kiba la kam ba ki dei kiba la ïakajia ki dei ki nongkynti jong ki Hima Khasi.
Haba kren sha ki lad pathai khubor u General Secretary ka seng u Samla Roykupar Synrem u la ong ba kane ka jingsam ka HYC ka dei ban pynshai paidbah ïa ka jingduhnong kaba kum ka jaidbynriew ngi la mad na ka daw ka jingsoi ïa ka MoU kat kum ka kaiphot 2011 wat hadien ba ka la ap ïa kiba bun ki shnong kiba dei hapoh ki jylli synshar ki Hima Khasi kim don satia ha kane ka kaiphot.
U la ong ruh ba lada ka sorkar kan ïaid beit sha khmat ban pynbeit ïa u pud u sam ha ka Wat kaba Ar kat kum ka kaiphot 2011 kan dei ruh ka jingduhnong kaba khraw ïa ka jaidbynriew namar kiba bun ki shong kiba dei ki bynta ki Hima Khasi khamtam eh ha ki thaiñ Block I bad Block II kin leit sha Assam naba tang khyndiat tylli eh ki shnong kiba ka sorkar ha u 2011 ka kam ba ki dei jong ka jylla.
U la ong ruh ba ka jingailad ka sorkar ïa ki briew ban jied la ki kwah ban leit sha Assam ne Meghalaya ka dei ka jingduh kaba khraw ïa ka jylla namar kiba bun hi ki shnog kiba dei hapoh u pud u sam ki Hima Khasi ki kiba la shong sgnong da miwei pat ki jaidbynriew kin kwah beit ban leit sha Assam.
Shuh shuh u la ong ruh ba kane ka ingsam jong ka seng ïa kine ki kot lyngkdop ka long ban pynshai paidbah ba ka donkam ba ka sorkar ka dei ban pynbeit biang ïa ki kyndon kiba la soi ha ka MoU namar lada ym kumta ka dei ka jingduh kaba khraw ïa ka jylla.
U la ong ruh ba ka sorkar naduh kaba sdang jong ka jingpynbeit pud jong ka Wat kaba Nyngkong ka la bakla namar ka khlem pan jingmut bad ïoh ka jingmynjur na ki Hima kiba dei ki trai jong ka jaka bad wat ïa District Council kaba dei ka nongpeit ïa ka khyndew ka shyiap.
Ïa kane ka jingsam kot lyngkdop ka HYC ka la sdang na ki bynta ka IGP ter ter shaduh Motphran bad sha kiwei pat ki bynta jong ka sor Shillong.
Shillong, Nailur 26 : Ka ïing bishar High Court jongka jylla mynta ka sngi ka la bthah ïa ka sorkar jylla bad ïa ka Khasi Hills Autonomous District Council (KHADC) ban leh da kaba tygneh ïa kito ki jingtei ba la tei beaiñ harud ka wan Umiam.
Ha ka hukum ba la pynmih hadien ba la bishar ïa ka mukotduma PIL halor ka jingkhuid jingsuba ka wah Umiam, ka ïing bishar ka la pynpaw “ Namar ba ka KHADC ka la pynshai ba ki ar tylli ki jingtei harud ka wah Umiam ki dei kiba la long trai da u Philosopher Iawphniaw bad B.Khongwar, ka trai jongka Ever Banalari Returant cum Guest House ki dei kiba la tei beaiñ khlem da ïoh jingbit bad baroh ar ka sorkar bad KHADC ki la leh ïa kaba donkam kat kum ki kyndon aiñ ban pynsangeh ïa kitei ki jingei.
La bthah ba dei ban pyntip sha u Philosopher Iawphniaw jongka Moon View Cafe bad B Khongwar jongka Ever Banalari Resturant ba ka jingbishar halor kane kan long biang ha ka 29 tarik Nailur 2022.
La bthah ïa u SP Mahanta uba ïeng na ka bynta ka ïing bishar kum u Amicus Curiae ban pynthikna ba kine ki hukum jongka ïing bishar ki dei ban poi ha kitei kitei ki arngut ki trai jong kitei ki jingtei.
Khnang ba kin ym ïoh ban saitkhuid ba ki khlem ïoh kopi ïa ka hukum dei ban wah ha ki kynroh bad shondur ïa kita ki notice ban pynthikna ba ki kopi ki la poi sha ki.
Kham mynshwa la ai notice ruh sha u Cannyson N Marbaniang u trai jongka Hills Cafe hajan ka Mahindra Showroom.
La pyntip ba kane ka Cafe ka don halor lum na kawei pat ka liang jongka wah Umiam.
Hooid ka KHADC ka pynthikna ba kane ka dei halor lum ba ka lah ban dei da ka jingbakla ba la phah notice hynrei wat la katta ka la pynpaw la thaw ïa katei ka cafe ruh khlem da ïoh jingbit na ka State Pollution Control Board kaba long kaba beaiñ namar ha kaba ïadei bad ki jingtei ïing ym lah ban pynïaid shakhmat khlem da ïoh jingbit na katei ka Board.
Shillong, Nailur 26 : Ka ïing bishar High Court (HC)) jongka jylla ka la bthah ïa ka sorkar ban pynkhreh ïaki kyndon kiba biang na ka bynta ban shah noh ban tih dewiong biang ha ka jylla Meghalaya.
“ Dei ban pynkhreh ïa ki kyndon kiba biang da ka sorkar jylla ha ka jingsngewbit jongka na ka bynta ban shah noh ban tih dewiong kat kum ka aiï MMDR Act 1957 bad pynpoi kopi sha ka ïing bishar" ong ka hukum na ka ïing bishar ba la shong bishar da baroh ki Nongbishar hapoh ka jingpyniaid jong u Chief Justice Sanjib Banerjee mynta ka sngi.
Nalor kane ka ïing bishar HC ka la bthah ruh ïa ka sorkar ba kan pynkhreh ïa ka plan na ka bynta ban die lilam noh ïa u dewiong ba dang lum thup uba don sa 31.26 lak matric ton ha ki jaka bapher bapher hapoh ka jylla.
ïa kane ka plan ban lilam bad shalan noh ïa u dewiong dei ban aiti sha ka ïing bishar shwa ban shong bishar biang hadien lai taiew.
Ka hukum ka la ong ruh ba ka long ka sien ba nyngkong ba u Justice BP Katakey u la aiti ïa ka kaiphod kaba hynriew ha kaba u la pynpaw ïa ka jingsngew hun ba la bud ïaki kyndon jingbthah ka ïing bishar SC bad NGT da ki bor synshar bad kane kan ïarap mynta na ka bynta ban pynkhreh ban lilam bad shalan ïa utei u dewiong uba dang lum thup hapoh u snem ban wan.
Ka kaiphod na u Justice Katakey ka pynpaw ruh ba u Secretary jongka Mining and Geology bad ki nongmihkhmat na ka Coal India Limited ki la aiti ha u ïa ka jingpynkhreh kumno ban lilam noh ïa u dewiong bad ka jinglum jingkheiñ ïa u dewiong yn pyndep hapoh shi taiew bad hadien kane yn sa aiti ïa ka kaiphod sha u.
Na ka liang u Chief Secretary ka jylla ruh u la aiti sha u Justice Katakey ïaka kaiphod kaba pynpaw ba la pyntreikam lut ïa baroh ki jingbthah jong ki ïing bishar bad kane ka long kat kum ka kaiphod ha ka 19 tarik Nailur 2022 ba la ai sha ka ïing bishar.
Hadien ba la lum jingkheiñ malu mala da u Justice Katakey halor u dewiong na ka liang u Chief Secretary u la pynpaw ba ki bor sorkar ki la shim khia ban pyntreikam ïaki hukum jong ka ïing bishar bad kane ka pynpaw ba ka jingbthah jong ka ïing bishar ka la long kaba seisoh.
Kane ka kaiphod kaba hynriew ka kdew ruh ïa u dewiong ba 92,269.43 Matric Ton ba la tih beaiñ bad ïa une yn sa bishar kat kum ka MMDR Act 1957.
U dewiong baroh uba dang lum thup u don 31,26,025 MT bad ïa une yn sa lilam bad shalan ha ki san bynta (quarter).
Ka ïing bishar ka la bthah ruh ïa ka sorkar ban siew bai lut bai sep sha u Justice Katakey 2 lak tyngka.
Ka jingshong bishar halor kane ka mukot duma kan long biang ha ka 18 tarik Risaw 2022.
Nongpoh, Nailur 26: Kawei ka samla ka la shah pynïap ha la u jong u Baieid mynta ka sngi ha ka Shnong Pahamsyiem kaba dei hadien ba ki la don ka jingïadei kaba la 5 bnai ei ei mynta bad ïa kane la ïathuh da u heh Pulit ka Ri Bhoi bad ki paidbah ki sakhi ïa kane ka jingshah pynïap katei ka samla, kaba dei hadien ba la lap ïa ka met jong ka, kaba la shah pynïap ha utei u runar uba la phet noh hadien ba la dung bad ot ïa u ryngdang jongka ha katei ka jaka ha Pahamsyiem.
Kane ka jingjia ka la jia mynta ka sngi ha ka por 11 baje ei ei mynstep ha ka Shnong Pahamsyiem, ha kaba la kynnoh ba utei u runar uba don ka jingïadei bad katei ka samla u la nud ban pynïap ïa ka da kaba dung da ka tari bad ot na ryndang haduh ba katei ka samla ka la duh syndon ïa la ka jingim khlem pat dei por.
Haba la ioh ban ïa kren bad u heh Pulit ka Ri Bhoi, u Giri Prasad, u la ïathuh ba ki bor pulit ki la ioh jingtip ha ka por 11 baje ei ei mynstep ba la pyntip da ki nongïalam shnong halor katei ka jingjia bad na ka liang ki pulit ruh ki la hiar mardor sha katei ka jaka na ka bynta ban pynlong ïa ka jingtohkit, hynrei hadien ba la poi ha katei ka jaka la lap ba katei ka samla ka la thiah ïap ha madan na ka jingdung ïap utei u briew ba la kynnoh ba ki don ka jingïadei kaba la don mynta la kumba 5 bnai ei ei.
Halor kane ka jingjia da ka jingshim khia ki bor pulit bad ruh da ka jingïatrei lang ki bor shnong tang hadien katto katne por ki la ioh ban kem noh ïa utei u runar bad na ka liang ki pulit ki la register case pyrshah ïa une u runar halor ka jingkynnoh don kti ban pynïap ïa kane ka samla, ong utei u heh Pulit ka Ri Bhoi.
Shuh shuh, u la ïathuh ruh ba ka jingtohkit halor kane ka jingja ka dang ïaid shakhmat bad ïa mynta ki bor pulit kim pat lah ban ai ïa ka daw tynrai kaba utei u runar u la leit ban pynïap ïa katei ka samla kaba u la don ka jingïadei la kumba 5 bnai.
Ki bor pulit ka Ri Bhoi ki la pynthikna ruh ba utei u runar un ngat beit katkum ki kyndon jong ka ain bad na ak liang ki bor pulit ruh kin shim khia ïa kane ka kam khnang ba kum kine ki kam thombor pyrshah ïa ki kytnhei khynnah kan nym jia shuh kumba kane ka Samla ka la duh ei ïa la ka jingim, u la bynrap.
Shillong, Nailur 26: Hadien shisngi ba u khlieh duh jong ka RSS u Mohan Bhagwat u la ong ba baroh ki nongshong shnong ka ri Idia ki dei ki Hindu da ka riri dustur bad ka jinglong nongshong shnong jong ki la sakhi ba ka don ka jingsngew pyrshah kaba jur ïa kane ka jingkam une u khlieh duh ka RSS.La sakhi ba naduh u Myntri Rangbah ka jylla U Conrad Sangma uba la ong ba kam kane ka jingkren jong u Mohan Bhagwat kam ïadei dur bad ka jinglong ka ri India namar kat kum ka Riti Synshar jong ka ri la ai laitluid ïa baroh ki nongshong shnong ban ngeit ha kino kino ki jingngeit niam kat kum ka mon bad ka jingkwah jong ki shimet shimet.
Shuh shuh la sakhi ha ki rynsan social media ba ki riewpaw khmat bad ki riew paidbah ruh kim myjur satia ïakane ka jingong u Mohan Bhagwat.
Uwei na ki riewpaw khamt bad u khraw pyrkhat ka jaidbynriew u Dr HH Mohrmen u la ong ba ka jinglong jaidbynriew jong u(identity) ka dei kaba u la ïoh pateng a ki kmie ki kap tymmen kiba u la hiar pateng naduh ki por bym pat lah ban buh jingthoh bad uhn ïai neh ruh kumta bad yn ym don ano mano ba lah ban pynkylla ïa kane da kino kino ki jingpynïadei da kiba ym tip eiei ïa ka jinglong bad ka jinghiar npateng jong u.
“Nga dei u Pnar na ka jaidbynriew u Hynñiewtrep bad ngam dei kumba me la pyrkhat ïa nga" u la ong.
Ka Kong Patricia Mukhim kawei na ki nongthoh kot khubor ba la rim bha ha kane ka kam ruh ka pynpaw ïa kajuh ka jingsngew da kaba ong, “Mohan Bhagwat, nga im ha ka ri kaba ju dei bad kaban bteng ban neh ruh kumta ba ka dei ka ri ki longhshuwa bad ïa kane ka ri jong nga la khot ka Ri Hynñiewytrp bad kane lei kam ju dei ruh ka bynta kata ka Bharat vtad haduh u snem 1826.
Ngi pdiang ba mynta ngi dei shibynta jong ak India ba laitluid ym jong kata ka Bharat".
“Mohan Bhagwat, khliehduh ka RSS.Ngam dei u Hindu, Nga dei u Khasi bad Ngam dei na Bharat.
Nga dei na ka Bri Hynñiewtrep , ka Bri ki kmie ki kpa tymmen jong nga, kaba la pynïasoh bad ka Dominion of India hapdeng 1947-48 lyngba ka IOA bad kaba shah pynhiar kyrdan sha ka 6th Schedule jong ka Constitution.
Ha kajuh ka por Nga ïa imlang, burom bad niewkor ïa kiwei ki jaidbynriew bad niam ritpaid kiba la shong shnong ha kane ka Bri.
Kiba bun bah ngam lah ban jer kyrteng hangne namar lah khapngiah.
Nga ban jur ba Ngam dei u Hindu bad Ngam dei na Bharat.
" ong u Pastor kyrsoibor Pyrtuh.
U bah Ardent Basaiawmoit pat u la pynphai nia ïa kane ka jingkam u Mohan Bhagwat da kaba ong, “Ngim ju dei koit ki bynta ka Bharat hashuwa ban wan ki Phareng ha kine ki lum jong ngi, namarkata, ngim ju dei ki hindu mynnor mynta bad lashai" u la ai jingkynthoh.
Katba u Dr Fabian Lyngdoh u la ong, “Hato ka dei mo ka jingshisha ba kito kiba shong ha kata ka Bharatvki dei ki Hindu baroh? Ka Bharat ka dei ka Hima ne kata ka jingïar u pud u sam jong ka hima ba synshar ki Aryans ha ki them bad ki pyntha ka Indus Valley bad ki sawdong sawkun jong ka kiba synshar da kita ki syiem ki patsha na ka jaidbynriew Bharat.
Ka hima Bharata kam kynthup lut ïa nbaroh ki jaka jong ka India ba mynta wat la ka ki don ki bynta jong ka kiba ym hap shuh hapoh ki bynta ka India.
Kiba bun byllai ki kynhun jaidbynriew kim ju dei koit ki bynta kata ka hima Bharat na kata ka daw, Ym baroh ki Nongindia kim dei ki Hindu.
"Shuh shuh la ïohi ba ki don ki katto katne kiba shu kren siat pharshi ïa kane bad khamtam eh ïa ka jingleit kiew sha Lum Sohpetbneng ryngkat ki nongïalam ka Seng Khasi ha kaba u Bah Disparsing Rani u la buh ka jingkynthoh kumne “Ngam sngewthuh kaei ka jingthmu une u Hehduh jongka RSS(27/09/1925) u wan shane sha Shillong watla ha ki lad pathai khubor ki shu thoh ïa ka jingkren jong u hynrei khlem don jingkylli.
Ngamtip la ka Sengkhasi (23/11/1899) ka pdiang burom ne em lane don ne em kiba leit ïa kynduh ïa u.
Ksan Ehrngiew ki Nongduwai jongka Sengkhasi ïa u Hehduh jongka RSS ha Lumsohpetbneng.
Dashisha, mynta te shaikdar don aïu ha lyndet ka jingwan ïuh-kjat sha Shillong" bad kane ka jingthoh u Bah Disparsing ka la khriang ïa ka jingkynthoh kiba bun namar kim peiphang kaei kaba u siat pharsi.
La sakhi ruh ba kiba bun ki jingkynthoh ki ong ba ka Ri Hynñiewtrep kam ju dei ki bynta ba pura kata ka Bharat tad haduh ki u 1945-48 bad kane ka jingkam u Mohan Bhagwat ba ngi dei ki Hindu kam shong nia shong nongrim.
Shillong, Nailur 26 : Ka sorkar jylla mynta ka sngi kat kum ka jingpynbna ba la pynmih da u Chief Secretary bah D.P Wahlang IAS ka la thung ïa ki lai tylli ki Regional Committee ki ban sdang ban leit jurip bad ïa pynbeit ïa u pud u sam bad ka Assam ha kane ka Wat kaba Ar bad ïa ka kaiphod jong kane ka kam ïa pynbeit pud dei ban pyndep bad aiti sha ka sorkar hapoh 45 sngi naduh mynta ka sngi.
Kine ki jaka ba dang sateng ban ïa pynbeit ïa u pud u sam ki long ka Langpih ha West Khasi Hills, ka Borduar, Nongwah, Mawtamur, Deshdoomreah bad Block II ha Ri Bhoi bad ka Block I, Psiar bad Khanduli ha West Jaintia Hills District.
ïa ka Regional Committee ka ban peit ïa ka Ri Bhoi yn khlieh da u Symbud Myntri Rangbah bah Prestone Tynsong kum u Chairperson bad ki dkhot ki long Shri Dasakhiatbha Lamare, Minister, i/cTransport, etc.– Member, Shri Mayralborn Syiem, MLA, Nongpoh Constituency – Member Bah Jambor War, Executive Member, KHADC (Elaka) – Bah Rangkynsai Kharbuki, MDC, Umroi, KHADC – Member, Deputy Commissioner, Ri-Bhoi District – Member Convenor.
ïa ka Regional Committee ban peit ïa ka jingpynbeit pud ha West Khasi HIlls la khlieh da u bah Renikton Lyngdoh Tongkhar Myntri ka tnad PHE kum u Chairperson bad ki dkhot ki long Bah Macmillan Byrsat, MLA, Nongstoin Constituency – Member, Shri Kimfa S.Marbaniang, MLA, Rambrai – Jyngam Constituency – Member, Bah Gigur Myrthong, Deputy CEM, KHADC – Member, Bah Bajop Pyngrope, MDC, Rambrai -Jyrngam, KHADC – Member, Deputy Commissioner, West Khasi Hills District – Member Convenor.
ïa ka Regional Committee pat ka ban peit na ka bynta kane ka jingïapynbeit pud ha West Jaintia Hills yn khlieh da u ma Sniawbhalang Dhar myntri ka tnad Urban Affairs kum u Chairperson bad kid khot ki long Bah Lahkmen Rymbui, Minister i/c Home, etc.– Member Bah Comingone Ymbon, MLA,Raliang Constituency – Member, Bah Nujorki Sungoh, MLA, Mowkaiaw Constituency – Member, Bah Thombor Shiwat, CEM, JHADC – Member, Deputy Commissioner, West Jaintia Hills District – Member Convenor.
Ka sorkar ka la buh por ba kine ki lai tylli ki Committee kin ïa pynbeit bad ki Regional Committee jongka Assam na ka bynta ban sdang noh ïa ka jingleit jurip sha kitei ki bynta khappud ban ïakren bad ia pynbeit bad hadien kane ban pynkhreh bad aiti ïa ka kaihphod sha ka sorkar hapoh 45 sngi.
Kane ka long hadien ba la ïoh ka jingmynjur na baroh ki liang naduh ka sorkar Assam, ki paid khappud kiba shong ba sah ha kitei ki bynta khappud.
Kine ki Regional Committee kin hap ban ïatrei lang bad ki Regional Commitee jong ka sorkar Assam ban leit jurip lang sha ki bynta khppud, ban pynshisha ïa ki kyrteng jong ki shnong kiba la kam da ka jylla Meghalaya bad ki shnong ba la kam da ka sorkar Assam.
Kine ki Committee kin hap ban leit jurip bad ïasyllok bad ki trai shnong jong man la ki shnong ha khappud kynthup ruh ïa ki nongmihkhmat naduh ki MLA bad MDC ban ïashai haba shim ïa ka rai.
Kine ki Committee ki lah ban kynthup shuh shuh ïa kiwei ruh ban long ki dkhot.
La aiti ha ki DC ba kin ïa pynbeit ïaki tarik na ka bynta ban leit jurip sha kitei ki shnong khappud kata da kaba ïa pynbeit lang bad ki DC jong ki District na Assam.
Shillong, Nailur 26: Ka Federation of Khasi Jaintia and Garo People (FKJGP) ha ka sngi Nyngkong ka la khot lawer sha ka jingïaid paidbah ïa ki samla kiba ym ïohkam satia wat hadien ba ki la pyndep ïa ki jingpule bapher bapher kaba yn pynlong ha ka 21 tarik Risaw 2022 kaba yn sdang na motphran bad pynkut ha Madan Malki.
Haba kren sha ki lad pathai khubor u President ka seng u Bah Dundee C Khongsit u la ïathuh ba na ka liang ka seng ka la lap ba ki don kumba 1,600,000 ngut ki samla kiba ym ïohkam satia wat hadien ba la pyndep ïa ki jingpule kaba bunsien ka ïalam ruh sha ki kam kiba sniew ïa ki samla.
U la ong ruh ba wat ki kam kiba thylli ha kiba bun bah ki tnat sorkar kam shym la pyndap satia bad wat kito kiba pyndap ruh la shu leh sop sop bad kiba ïohkam ki dei tang kito kiba don kiba ithuh ithaw ïa ki heh ki haiñ.
Haba ïadei bad ka jingsuba ha ka thungkam thung jam u la ong ba ka sorkar ka dei ban ai lad ïa ki samla kiba wad kam ban peit biang ïa ka jubab ba ki thoh lada kim sngewhun ïa ki mark ba ki ïoh bad ruh ha ka por ba shim interview dei ban ring beit da ki video khnang ba ki samla kiba ym sngewhun ïa ka jingïoh mark kin lah ban pan bad peit biang ong u Bah Dundee.
Shuh shuh shuh u la ong ba na ka liang ka seng ka sngewdei ba ka sorkar kan weng noh ïa ka rukom thungkam contract namar kiba bun kiba trei ha kane ka kam ki ju duh kam noh hadien ba ki la tyrei la bun bun snem bad ba ka dei ruh ka lynti ba ki katto katne kiba ym dei hok ban ïohkam ki ju ïoh rung lyngba kane ka kam contract.
U la ong ruh ba na ka liang ka seng ka khot ïa ki samla ym tang ïa kiba kwah ban ïoh ïa ka kam sorkar hynrei wat kito kiba don jingthmu ban seng kam lajong ban wan sha kane ka jingïalang ban dawa ba ka sorkar kan kham pynbun ki lad ban ai jinghikai ïa ki samla ban seng kam lajong bad wat ban ai baiseng ruh ba kin lah ban sdang ïa ka kam jong ki.
U la ong ruh ba na ka liang ka seng ka pynpaw ïa ka jingbym sngrew ïahap ïa ka jingkhot ka sorkar ïa ki Consultancy na sha bar ban leh ïa ki ba bun bah ki kam ha ki tnat sorkar kiba oher bapher kiba ha ka jingshisha kiba bun na ki tari muluk ki lah ban leh ïa kane ka kam.
“Kane ka jigkhot ka sorkar ïa ki Consultancy ka pynduh jigmyntoi shibun nalor ba ka tulop kaba heh kaba kan siew sha ki nangta ruh kiba trei bad kine ki Consultancy ki dei beit kiba na sha bar jylla", u la ong.
Shuh shuh u la ong ba na ka liang ka sorkar jylla ka dei ruh ban shim khia ban pynthikna ba ki post kiba hap ha ka Grade IV ha ki ophis sorkar pdeng ban ïoh beit da ki trai muluk kumba ju leh ha kiwei pat ki jylla.
“Lada phi peit ruh ha ki Private Company khamtam eh ha ki ban kiba bun ki kam kiba heh ki ïoh beit tang ki bar jylla katba ki kam kiba rit ba ria ïoh ki trai muluk, te ngi kwah ban ong ba ka sorkar ka dei ban shimkhia ïa kane ka bynta" u la bynrap.
Nongstoiñ, Naitung 27: Ka shnong Mynñiar ka dei ka shnong kaba don ha jrong lum kaba jngai kumba lai kilomitar na ka sshnong Siangra kaba don harud ka surok Rwiang-Langja bad ka dei ruh ka shnong kaba shitom bha ban ïoh surok wat la katta ruh ha ki snem ba la dep, ka sorkar lyngba ka skhim Mahatma Narional Rural Employment Guarantee Scheme (MNREGS), kaba la pynïaid da ka Mawhynrut C&RD Block ka la pyrshang katba lah ban pynpoi surok na Siangra shaduh katei ka shnong.
Watla katei ka surok kaba la shna lyngba katei ka skhim ka la don, hynrei namar ka dei ka surok khyndew kam lah ban shan khamtam ha ka por lyiur, namar ka jingsyllad jong ka um.
Kumta katba nang slem ka la nang sniew kat haduh ba kam long shuh ban ïaid bad wat ki Mahindra pickup ruh ki la shitom haduh katata katta.
Ka jingsniew jong katei ka surok ka la buh ïa ki paitbah ha ka jingeh kaba khraw, hynrei uwei na ki samla rangbah na ka shnong Kriangrin u bah Aloysius Khardewsaw u ba shong ba sah ha ka shnong Kriangrin kaba jngai tang kumba san kilomitar na Siangra, u la ïoh jingtip halor katei ka jingeh jong ki bad u la leit ban peit bad lap ba katei ka surok ka la sniew shaba palat.
U bah Khardewsaw haba ïakren bad u nongthoh khubor haïing jong u hadien ba la wan phai na katei ka jingmaramot ïa katei ka surok, u la ong ba ka jingud jingnam jong ki nongshong shnong bad kiba haïing ha sem jong u kiba shong ha ka shnong Mynñiar, ka la pynlong ïa u ba un ym lah ban shu sngap.
Kumta da ka jingsngew lem bad ka jingsngewkhia mynsiem, u la pyrshang katba kot la la ka bor ban noh synñiang, ha ka ban pah maramot ïa katei ka surok da ki puh shilum, khnang ba ki kali mahindra pickup kiba kit ïa ki mar bam sha katei ka shnong ki lah ban ïaid.
U la ong ruh ba kaba kham pynpangnud ïa u kat haduh ba u hap ban sei lut katba u don ban pynlut ha kaba pah maramot ïa katei ka surok, ka long ba u lap ba ki longkmie kiba armet bad kiba shitom ki hap ban ïaid da ka kjat bad hiar ïa u thiep uba jngai bha, haba ki leit phah sumar haba ki shitom.
Dei halor katei ka nongrim ba um banse ban shim ka jingkitkhlieh wat haba ka jinglut jingsep ha kaba phah maramot ïa katei ka surok ka long kaba bun.
U la ong ba haba u kynmaw ïa ki kyntien ba ki riewblei ki ju kren ha ki jingïaseng ki ong ba ka jingshakri ïa u para briew ka dei ka jingshakri ïa u Blei.
Ka jinglehbha ïa kiba shem jynjar ka dei ka jinglehbha ïa u Blei bad dei kitei ki kyntien kiba ktah eh ïa u ba u hap ban ïarap katba u lah ei.
Nongpoh, Naitung 27 : Ka Confederation of Ri-Bhoi People (CoRP) kawei naki seng bala kham rim ha Ri-Bhoi hynin ka sngi kala lum da ka jingïalang jong ka Central Executive Committee ban pynhap noh ïala lama barim jong ka seng kaba dei ka rong lieh, bad ban pynher da ka lama ba thymmai kaba dei ka rong jyrngam bad rong lieh haka jingïaid lynti ba 25 snem jong ka seng, ryngkat ka thong ban dang pynskhem bad pynkhlaiñ shuh shuh ïaka treikam jong ki Circle bad ki Zone bapher bapher jong ka seng haka them Ri-Bhoi.
Ïa katei ka jingïalang la pynlong ha ïing Dorbar Nongpoh, bad lawan ban pynshngaiñ lang da u Bah S.S.R Kharbamon Principal ka Ri-Bhoi College kum kongsan, ha ka jingdon ryngkat lang u Bah Doris sulein u ba dei u Founder President jong ka Seng CoRP, u Bah Bandari Ryntathiang President ka CoRP, u Markus Makri General Secretary, u Gershome Hat Vice President bad ki nongïalam naki zone bad ki circle bapher bapher.
U Bah Bandari Ryntathiang President ka CoRP haba kren sha ki lad pathai khubor u la ong ba ka jingthmu jong kane ka jingialang ka long ban ïatai ïathir halor ki mat ban nang pynkhlaiñ shuh shuh ïaka jingtreikam jong ka seng bad ban nang pynkhlaiñ bad pynsuh thied shuh shuh sha ki shnong bapher bapher khamtam ha ki thaiñ nyngkyndong.
U la pynpaw ruh ka jing pynkylla ïaka rong jong ka Lama sha ka rong Jyrngam bad rong lieh ka long ban pynpaw sha ka pyrthei ba ka rong Jyrngam ka thew ïaka jinglong Jyrngam jong ka thaiñ Ri-Bhoi bad ka ba lieh ka thew ba kum ki nongïalam jong ka seng ki dei ban long kiba khuid kiba suba haba ki ai ka jingshakri sha ki paidbah.
Lyngba katei ka jingïalang la lah ruh ban ïathir ïatai halor shibun ki mat kumno ban nang kyntiew bad ban dang pynkhlaiñ ïaka jingtreikam jong ka seng naka bynta ban dang ai shuh shuh ka jingshakri kaba paka sha ki paidbah ka them Ri-Bhoi halor ki ishu bapher bapher.
Naka liang u Bah SSR Bamon Principal ka Ri-Bhoi College haba kren ha katei ka sngi u la ai mynsiem ïaki dkhot jong ka seng da kaba pynkynmaw ïaki nongïalam barim kum u Bah Bull Lyngdoh President ba rim ka KSU u ba la leh shibun ki kam ban noh synñiang sha ka imlang ka sahlang, da kaba kyntu ruh ïaki nongïalam jong ki Zone bad ki Circle ba kim dei ban shong kli kti hynrei ban trei ban khih ban ksar naka bynta ka imlang ka sahlang namar lada khlaiñ ki zone bad ki circle, ka sengkmie ruh kan khlaiñ, u la bynrap.
Mawkyrwat, ‘Naitung, 27: U Bah Carness Sohshang, MDC jong ka Mawkyrwat Constituency ha ka jingkren jong u kum u kongsan ha ka jingrakhe ïa ka Ujjwal Bharat Ujjwal Bhavishya @ 2047 ha South West Khasi Hills District, u la pynkynmaw ba ka ri India jong ngi ka la kiew ha baroh ki liang bad ha ka liang ka jingdon jong ka bording ka la lah ban pynïoh bording haduh kumba 99% bad ka duna tang kumba 1% ei ei bad la khmih lynti ba shen ynsa lah ban pynurlong ïa ka jingthmu hapoh ka snem 2047.
U la ong ruh ba ka bording ka la kylla long kawei na kiba donkam tam ha ka jingim kaba manla ka sngi.
Haba pynkynmaw ba kum ka ri ka la jan dap ha ka liang ka jingpynmih bording, hynrei ki dang don ki jingduna bad ki jingbym bit bym biang hangne hangtai ha kaba ïadei bad kane ka distrik da kaba kyrpad ïa ka ophis ba dei peit ban ïaleh ban pynbit pynbiang ïa kine ki jingduna khnang ba kan ym buh jingeh ïa u paidbah nangne shakhmat bad ban lait na ka jingmynsaw bad ki jingjia kiba sngewsih.
Shuh shuh u la wer ïa ki paid nongshong shnong ban ïa shimkhia ha kaba ai ïa ka jingïatreilang na ka bynta ka bha ka miat bad ka jingbit jingbiang jong ki shnong ki thaw.
Lah ban kdew ba kane ka prokram ka dei ruh kum shibynta jong ka jingrakhe ïa ka Azadi Amrit Ka Mahotsav ha kaba ka ophis jong u Deputy Commissioner South West Khasi Hills District, Mawkyrwat ryngkat ka jingïatreilang bad ka ophis jong u Executuve Engineer, South West Khasi Hills Distribution Division MePDCL Mawkyrwat ki la rakhe ïa ka Ujjwal Bharat Ujjwal Bhavishya @ 2047 ha Hall jong ka Nativity Higher Secondary School, Mawkyrwat.
Haba maitphang halor kane ka jingrakhe u bah K.K.Raswai uba long u Executive Engineer ka MePDCL, Mawkyrwat u la ong ba la rakhe ïa kane ka sngi ban pyni ïa ka jingjop ha ka jingtreikam naduh u snem 2012-13 lyngba ki skhim bapher na ka sorkar India na ka bynta ban pynïoh bording ïa ki nongshong shnong kiba ha ki shnong nongkyndong, ban tan bording na ki wah bad ban ring bording ha ki longïing baduk lane ki BPL families.
Shuh u la ong ba lyngba ka Saubhagya Scheme ka skhim kaba pynïoh bording ha man la ki longïing bad ki shnong la mang haduh kumba 2211 tylli ki shnong na ka bynta ban ai konekshon hynrei la pynduna ïa ka skhim sha ka 1512 tylli ki shnong bad ynsa pyndep lyngba ka Revamp Distribution Sector Scheme.
U la ïathuh ruh ba lada kano kano ka ri kaba pynmih bun ïa ka power energy kata ka ri ka kiew ha ka ïoh ka kot.
Shuh shuh u la ïathuh ba ka jingpyndonkam bording ha u snem 1996 ha ka jylla jong ngi ka long tang 185 Mega Watt katba ka jingdonkam bording ha ki por kiba mynta ka la kot sha ka 600 Mega Watt bad tang kumba 356.2 Mega watt la pynmih na ka jylla katba ïa kaba tam pat hap thied nabar.
U la ïathuh ba ka jingpyndonkam bording ha Mawkyrwat ka la poi sha ka 18 lak unit ha ka shibnai ha ka jinglut kaba 72 lak tyngka shi bnai lada kheiñ ha ka dor 4 tyngka shi Unit bad lada khein ïa ka bai light ba ïoh lum pat na u paidbah kan poi tang kumba 43,97,907 (saw phew lai lak khyndai phew hynñiew hajar khyndai spah hynñiew) tyngka ha ka shi bnai bad ka MePDCL ka duhnong haduh 28 lak ei ei.
Namarkata, u la wer la khot ïa ki paid nongshong shnong ban ïa siew thikna ïa ka bai light khnang ban lah ban pynmih na ka bynta ka jingdonkam.
Ka kong Caramai Kharkongngor, IAS kaba long ka Deputy Commissioner, South West Khasi Hills District ka la ong ba naduh u snem 1960 ka policy jong ka sorkar ka long ban pynïoh bording ha manla ki shnong bad namar kane ka sorkar ka la pynlut bun na ka bynta ban ring bording lyngba ka Saubhagya ka skhim kaba pynïoh bording ïa ki shnong bad ïa manla ka longïing khnang ban weng ïa ki jingeh bad ban pynsuk ïa u paidbah.
Namarkata, ka dei ka kamram jong ngi kum ki nongshong shnong ban siew ïa kaei kaba ngi la pyndonkam.
Shuh shuh ka la ong ba ha kane ka juk teknoloji kaba mynta ha kaba ka jingpyndonkam ïa ka lait ka la long salonsar yn nym don kiba lah ban im khlem ka lait namar ka la long shibynta kum ka jingdonkam kaba ha khmat eh ha ka jingim jongngi.
Kumta, kum ki nongshong shnong ki dei ban sngewthuh ban ym pyndonkam bakla bad ban pyndep ïa kaei kaba ki dei ban siew.
Ha kajuh ka por la pynbna ba nangne shakhmat yn pyndonkam noh da u Smart Meter.
U P.Bhattacharya, Deputy General Manager, Power Grid, Shillong ruh u la kren ha kane ka sngi.
U bah B.Kharlyngdoh uwei na kiba la ïoh jingmyntoi u la ïathuh ba u la ïoh jingmyntoi bha na kane ka skhim ha kaba kumba 600 tylli ki longïing ki la ïoh konekshon bad kumba 2000 ei ei ki nongïoh bynta.
La ïoh ruh ïa ka jingpyni phlim halor ki projek jong ka sorkar India kum ka Village Electrification bad Household Connections bad ki skhim ki ban dang wan.
U bah W.Biam, ADC u la pynïaid ïa kane ka jingïalang, u bah R.R.Lyngkhoi, Myntri ka Shnong Mawkyrwat u la ai ïa ki kyntien pdiang sngewbha katba u bah G.S.War, Assistant Executive Engineer u la pyllait da ki kyntien khublei.
Nongpoh, Naitung 27: Da ka jingshim khia ki bor pulit ka Ri-Bhoi ban ïa khun pyrshah ïa ka jingshalan tuh ïa u drok ha ki shnong khappud ka Ri Bhoi bad ka Assam, ki Pulit ka Ri Bhoi hynnin ka miet ki la ioh ban kurup kumba 10 song u drok (Heroin) ba shong dor kumba T.75 lak ryngkat ki la ioh kem ruh ar ngut ki runar ba kynnoh don kti ban shalan beaiñ ïa utei u drok.
Kane ka jingioh kurup ki Pulit ka Ri-Bhoi ïa utei u drok ka dei hadien ba ki la ioh jingtip ba la don ki runar kiba thmu ban shlan tuh ïa u drok bad da ka jingpynap shrip ha Byrnihat Police Outpost ki la ioh bat ïa kawei ka thuk thuk bad ha ka jingtohkit ki la lap haduh 10 song u drok Heroin bad ki la ioh kem ruh ïa u nongñiah katei ka thuk thuk bad kiwei kiwei ki tiar.
Kumba la ïathuh da u Heh Pulit ka Ri-Bhoi, u Giri Prasad, la ong ba hadien ka jingpynap shrip ïa kitei ki runar, ki Pulit ha ka jingtalasi ki la ioh kurup ym tang ïa utei u drok bad ki la ioh ruh ban kurup ïa katei ka Motorbike kaba don ïa u number ML 05 R 4704 bad la kem ruh ïa kitei ki ar ngut ba shong ha ka bike kiba kynthup ïa u nongñiah bad u nongshong nadien ka bike.
Kitei ki 2 ngut kiba la shah kem la tip kyrteng kum Shanborlang Khongwir bad u Bandapkupar Mawlong.
Hadien ba la dep ban tohkit bad tih bniah halor ka jingioh kurup ïa utei u drok bad kiwei ki tiar, na ka liang ki bor pulit ka Ri Bhoi ki la dep ban register case katkum ka NDPS Act bad ka jingtohkit halor kane ka jingioh kem ïa kitei ki ar ngut ka dang ïaid shakhmat ban leh katkum ki kyndon ka aiñ, ong u Giri Prasad, u heh pulit ka Ri Bhoi.
Jowai, Naitung 27: U MLA ka 2 Jowai Constituency ma Wailadmiki Shylla hynnin ka sngi 26 tarik ula aiti ïa ka pisa kaba shi lak tyngka sha ka Jaiñtia Career Coaching Centre (JCCC) Jowai, kum shi bynta ban ïarap ïa ki khun samla ka Ri Jaiñtia hi baroh kawei bad ban ai mynsiem ba kin pynkhreh ïalade na ka bynta ki exam kam bapher bapher kum ka UPSC, MPSC, DSC, SSC, Banking bad kiwei kiwei de.
Ha ka jingïalang ba lyngkot u ma Wailad haba ai jingkren kum u kongsan ula ai mynsiem ïa ki khynnah samla ba kim dei ban duh mynsiem ha ka jingpynkhreh jong ki.
U la bynrap ruh ba kidei ban trei shitom bad ban kut jingmut skhem ban poi sha ka thong ha ka jingïaleh jong ki ha kitei ki exam bapher bapher.
Shuh shuh ula kyntu ba ki samla ka thaiñ Jaiñtia kidei ruh ban phai khmat sha ka seng kam lajong bad ban ïeng ha la ki kjat (Entrepreneurship) ym tang ban shu khmih lynti than tang ïa ka kam sorkar.
Khatduh khatwai u la ai ruh ka jingkyrkhu kyrdoh ba ka centre kawei na ki jaka ai jinghikai ïa ki samla ba kan nang kiew irat ha ki kam kat kum ka jingthmu jong ka.
Nongpoh, Naitung 27: Ki nongïalam shnong hapoh ka Synjuk ki Rangbah Shnong Ri-Bhoi District jong ka thaiñ Mawrong ha Ri-Bhoi mynta ka sngi kila leit ban ïakynduh syndon ïa u SDO ka Umsning Distribution Sub-Division, MePDCL Umsning halor ka jing thud ka bording ha kumba 10 tylli ki shnong ka thaiñ Mawrong, bala buh ïaki paidbah hapdeng ka jingeh kaba khraw ba ki hap ban shong dum la bun sngi naka jingbym shimkhia ka tnad MeECL.Haba kren sha ki lad pathai khubor hadien ka jingleit kynduh SDO ka tnad MePDCL Umsning, naka liang u Bah BB Makdoh Chairman ka Synjuk ki Rangbah Shnong Ri-Bhoi District u la pynpaw ba kum ki nongïalam shnong kim lah shuh ban shah halor ka jingbym shimkhia ka tnad MeECL kaba khlem patiaw ïaka jingud jingnam jong ki paidbah katei ka thaiñ watla ka bording ka don sha kiwei kiwei ki shnong, hynrei ki paidbah ha katei ka thaiñ ki hap ban shong hapdeng ka jingdum bad thud ki kam ki jam bad ki jingdonkam ba bun kumba bun naki kam ki jam la hap ban pyndonkam da ka bording elektrik.
“Ngim sngew eiei lada dei ka load shedding bad lada dei ka por ba pynlip lut ha baroh kawei ka jylla lane ha Ri-Bhoi District, hynrei ka jinglip bording ha katei ka thaiñ ka long kaba kham pher namar ka lip tang sha kitei ki thaiñ, kaba dei naka jingdkut ki sainar elektrik, bad bun naki post elektrik kila buh jingma namar kila sdang ban sarang bad lah ban khyllem ha kano kano ka por" la ong u Bah Makdoh.
U la ong ruh ba katei ka jingdkut ki sainar elektrik naka por sha ka por sha katei ka thaiñ ka lah ruh ban buh ïaka jingma kaba khraw bad lah ban wanrah ka jingjia ba sngewsih ha kano kano ka por.
Namarkata naka liang ka Synjuk kala buh ka jingkyrpad sha ka tnad MeECL ba ka dei ban shimkhia mardor ha kaba ïadei bad ka jingeh ki paidbah katei ka thaiñ naka jingbym don bording bad ban thung ruh da u lineman ba pura sha katei ka thaiñ ban pynsuk ïaki paidbah, bad lada kam don kano kano ka jingshimkhia naka liang ki nongïalam shnong ryngkat ki paidbah kin mih paidbah syndon da ki shnong ban dawa naka tnad MeECl ba dei ban pynbiang bording sha katei ka thaiñ.
Jowai, Naitung 27: Ka Dorbar Shnong Mukhla Nongrim ka la pynbna paidbah ba ka la khang pyrshah ïa ki briew kiba wan nabar shnong ban wan bret pathar ïa ki jhep, ki mar pyut bad ki plastic song bam bad kumjuh ïa ki Huggies khunlung hapoh u pud u sam ka Dorbar Shnong Mukhla Nongrim West Jaiñtia Hills.
La ïathuh dang ha kine ki khyndiat taïew ki nong shong ka shnong ki dang lap ïa ki briew kiba wan da ki kali Alto, Bolero, Scorpio bad ter ter ki wan na bar shnong ban leit bret ñiut shapoh u pud u sam jong ka shnong.
Ka Dorbar shnong kala pyntip paidbah naduh ba pynmih ïa kane ka khubor lada ki VDP Shnong ne ki nong shong ki dang lap ïa kum kine ki jait briew te ki VDP Shnong kin bat ïa ki bad ryngkat bad ka Bor shnong kan pynshitom katkum ka ain shnong.
La kyrpad ïa ki paralok kiba wan na shnong ba kim dei shuh ban myllien ban bret shuh ïa ki jhep, ne mar pyut hapoh u pud u sam ka shnong.
Sa kawei pat na ka liang jong ka Dorbar Shnong Mukhla Nongrim West Jaiñtia ka la pynbna paidbah ba la khang pyrshah ïa ki briew kiba wan na bar shnong kiba wan shong dih kyiad hapoh kali bad ïalam kynthei ban ïa shong kai hapoh kali sha ki jaka ba kynjah bad ba dum ha baroh u pud u sam ka Dorbar Shnong Mukhla Nongrim bad lada ki VDP ka shnong bad ki nongshong ki lap ïa kum kine te ka bor shnong kan pynshitom ia ki katkum ka iañ shong.
Kane ka long katkum ka jing pyllait khubor u Rgh, S.Sari General Secretary ka Dorbar Shnong Mukhla Nongrim.
Khliehriat, Naitung 27: Ka shnong Pandare, ka dei ka shnong kaba don hapoh ka elaka Narpuh hajan ka shnong Brichyrnot, East Jaintia Hills District, ha ka jingjurip la lap ba kane ka shnong kam pat ïoh ïa ka bor ding na ka tnat MeECL, kam don ruh ka surok kaba biang ba bit ban ïaid ki kali, ym tang katta ha kane ka shnong ym don wat tang ka skul SSA ruh, ki khynnah ki hap ban ïaid kjat haduh 2 kilo mitar ban poi sha skul sha shnong Brichyrnot.
Ki nongshong shnong ki dei kiba im da ka rep ka riang, ki rep ïa u kwai, u tympew, u synsar, ki soh ba bun jait, kum u soh trun, soh ñiamtra bad kiwei kiwei.
Ka tnat CSR jong ka company dewbilat, ka Star Cement Lumshnong, ka la shim ïa ka synjam bad ka la sam bor ding , kaba dei ka sorlar Energy, sha baroh ki longiïng kiba kiba don ha shnong Pandare, kynthup ruh ar tylli ki iïngmane ha ka jingpynlut kaba la kot haduh T12.5 lak tyngka na ka bynta ki 22 tylli ki Solar Energy, ym tang katta, ka tnat CSR ka la buh ruh san tylli ki street light hapoh shnong ha ka jingpynlut kaba T23,000 (arphew lai hajar) tyngka kawei ka street light, kane ka jingioh bor ding ka la long ka jingkyrkhu ïa ki paidbah nongshnongshnong, khamtam ïa ki khynna pule.
Haba kren sha ki pathai khubor, u Waheh Shnong jong ka shnong Pandare, u bah Frenly Nongtdu, u la pynpaw ka jingsngew nguh bad ai khublei ïa ka tnat CRS jong ka company Star Cement bad u Manager u Kingsok.
K.Borah, kaba la lah ban pynioh ïa kane ka bor ding Solar Energy ha baroh ar phew tylli ki longiing kiba don hapoh shnong bad ar tylli ki iingmane “Lada don slap te ngi ioh duna ka bor ding bad lada don sngi ne bha ka suiñ bneng ngi ïoh pahuh ka bor ding namar ba ka dei da ka solar, hynrei ka lah long ka jingiarap kaba khraw ïa ki nongshongshnong" pynpaw u Waheh Shnong, ha kajuh ka por u la pynpaw ka jingsngew khia halor ka jingsah dien ka shnong ha kaba ïadei bad ki surok, ki lynti ki syngkien bad ki skul bad la khmih lynti ba ka tnat CSR kan pynioh ïa ka surok ruh ban kham pynsuk ïa ki nongshong shnong ha ka leit ka wan, namar ïa mynta hi ki paidbah ki ïaid na la lynti ba shna ka company hi tangba ka dei ka surok kaba dang sniew, ka don ka bynta kaba ju twa ka khyndew bad ha kane ka bynta ka company ka la shna noh da ka jingkieng bad ka kynroh kaba skhem ba ka um kan nym lynshop ïa ka surok ban lait na ka jingtwa ka khyndew.
Na ka liang u Secretary Shnong Pandare, u bah Samson Swer, u la iathuh ba ïa kane ka shnong la seng naduh u snem 2003 bad ka dang ioh sanat kum ka shnong ba pura dei ha u snem 2019, u pynpaw ka jingsngew khia halor ka jingkynduh jingeh ha ka leit ka wan namar ka jingbym biang ka surok “Ngi dei ki nongrep kiba ju rep ïa u kwai, tympew, synsar bad rep soh, ngi kynduh jingeh ha ka kit ka bah ban pynpoi ïa ka mar rep sha duh ki jaka ba lait kali, don ki por ngi hap ai nong ha ka kit ka bah, katba ki mar rep jong ngi kim dei kita ki mar kiba ïohnong shibun, kumta haba siew bai kit bai bah ngi ïohnong noh sa tang khyndiat, kane kam sngew myntoi shuh ïa ngi, hynrei da ka jingwan ka Star Cement, ngi la ioh ïa ka surok kaba la ïarap malu mala ïa ngi ban pynpoi ïa ki mar rep sha ki jaka ba lait kali"U bah Samson Swer, u la pynpaw ruh ka jingsngew khia halor ka jingbym don skul hapoh shnong, kumba la ong ba hapoh kane ka shnong kam don wat tang ka skul SSA ruh, u la ong ba ki khynnah kiba dang rit, kumba lai, saw snem, ki dang hap shong iïng namar kim pat lah ban ïaid kjat shaduh shnong Brichyrnot ban leit skul, ki khynnah ki ïoh ban leit skul haduh ba kin da kham heh bad kham khlaiñ ban iaid kjat, kumta na ka liang utei u Secretary shnong Pandare, u buh ka jingkyrpad ïa ka sorkar jylla bad kumjuh ruh ïa ka sorkar pdeng ba kan sngewbha ban phai khmat lem sha kane ka shnong kaba dang donkam haduh katta katta ïa ka jingkyrshan ba radbah jong ka sorkar ha baroh ki liang bad u la kynthoh ruh ba “Ka sorkar kan ju peit lem ïa ngi bad ngi la shah ieh beiñ ha baroh ki liang"U heh jong ka Company Star Cement Lumshnong, u Devander.
K.Bansal, uba dei ruh u Representative Management, u la pynpaw ka jingsngew kmen halor ka jinglah ka tnat CSR ban pyndep ïa ka kam ban ai bor ding Solar Energy ha shnong Pandare, u la ong ba mynta ki paidbah jong ka shnong Pandare ki la long lem kumba long kiwei, ki la ioh ban peit tv, ki la ioh ban pyndonkam ïa ki pangkha (fan), ki refrigerator, ki la ioh ban charge ïa ki mobile jong ki, khamtam eh ki khynnah skul ki la ioh ïa ka jingshai bor ding ban pule kot ha ki por mynmiet, u la iathuh ba ki 202 tylli ki long iïng ba kynthup ar tylli ki iïngmane, ka la don kawei ka panel (1-panel) kaba kit haduh 52000 haduh 55,000 kawei ka unit.
U la pynpaw shuh shuh ba ka tnat CSR, ka la lah ruh ban pyndep ïa ki surok ki ban pyniasoh bad ki surok heh (Road Conectivity) ha ki thaiñ khappud, ba kynthup ha shnong Borsora bad ha Shnong Shymplong “Na ka liang ka tnat CSR, ngin nang ïai trei shitom bad ïatreilang bad ki paidbah ban kyntiew ïa ka thaiñ" ong u Devander Bansal.
Ha kane ka jingleit jurip u mawphor ïa ka shnong Pandare (elaka Narpuh), nalor u Waheh Shnong, u Secretary Shnong, la ïa don ryngkat lang ruh ki dkhot ka Dorbar Shnong kiba kynthup u bah Medring Nongtdu, u bah Dipty Sangma, u bah Bires Swer, u bah Nicholas Tongper,, Daming Dkhar, Sobiron Pohtam, u bah Danys Khonglah, u bah Wanmon Nongtdu, ka kong Sukmon Suchiang lem bad kiwei kiwei, kiba kynthup ruh ki longkmie jong ka shnong Pandare.
Shillong, Naitung: Ka Meghalaya Government Primary Schools’ Teachers’ Association (MGPSTA) ka ba dei ka seng jong ki nonghikai skul sorkar (Govt.
LP School) ha ka kyrdan Primary School ha u kyrwoh lyngba u Bah D.Rani, General Secretary ka pynpaw ka jingsngew nguh bad ka jingkhublei ka ba kyrpang ïa ka sorkar MDA ha ka jingïalam jong u Conrad Sangma ha ka ba ha ka cabinet ka ba la long ha ka 26 tarik mynta u bnai ka la pynskhem ïa ki nonghikai skul sorkar ki ba hikai ha ki Govt LP School.
Ka Seng ka pynkynmaw ba ka sorkar ka la shim ïa ka 2nd June 1994 kum ka sngi shimti (taking over) ïa ki skul Lower Primary na ki District Councils.
Ki don katto katne ki nonghikai ki ba thung shwa ka snem 1994 la thung ïa ki kum ki non Govt teachers ha kine ki skul ki ba donkam ban regularise.
Hadien ka snem 1994 ka sorkar ka la thung ïa ki nonghikai da ka ba pynlong ïa ki interview bad don ruh ki ba la jied ne interview da ki managing committee ban pyndap ïa ki jaka ba thylli.
Hynrei watla la pyndep ïa kitei ki kyndon bad la thung halor ki post ba pynmih da ka sorkar (sanction post) ne ki post ba thylli (vacant post) hynrei ha ki shithi thungkam (appointment order) ki pynpaw ba la thung Adhoc Basis ka ba khlem pynthymmai shuh ïa ki appointment order.
Kitei ki nonghikai ki ïoh tista ia ka tulop man la u bnai bad ki ïoh ïa baroh ki jingai jingsiew bad kumjuh ruh ynda la shongthait yn shem jingeh ban ïoh ïa ka pension namar khlem regularise ïa ka service.
Halor kane ka jingeh ka Seng jong ki nonghikai skul sorkar ha ka shatri jong ka MGPSTA ka la thoh la bunsien sha ka sorkar lyngba ka tnat pule puthi.
Ha ba ka sorkar MDA ha u bnai Lber 2022 ka la regularise ïa palat 3000 ngut ki nongtrei sorkar ki ba la thung Adhoc basis ym shym la kynthup ïa ki nonghikai ha katei ka 3000 tam.
Na ka liang ka Seng ka la ong ba ka la thoh ruh da ka shithi bad leit ïakynduh ia u A.Ch Marak, Director of Schools Education and Literacy & Secretary Education Department, u BDR Tiwari Commissioner Secretary Education Dept, Bah DP Wahlang Additional Chief Secretary Edu.
Dept, Kong R.Suchiang Chief Secretary ki ba long ki ophisar jong ka sorkar jylla.
Shuh shuh ka Seng ka la ong ba seng ka la thoh bad ïakynduh ruh ïa u Ba L.Rymbui Myntri ka tnat Education bad ia u Myntri Rangbah (CM) ka jylla u Conrad Sangma.
Kumba ki la kular, kumta ruh da ka jingkmen ki la ïohi ia ka khubor ba ka cabinet ha ka janmiet jong ka 26 tarik mynta u bnai la regularise ïa ki 2447 ngut ki nonghikai skul LP bad UP School.
Kumta na ka liang ka seng ki nonghikai MGPSTA ka ai ka jingkhublei ka ba kyrpang ïa ka sorkar MDA ha ka jingïalam jong u Conrad Sangma kum u myntri rangbah bad u Bah L.Rymbui Myntri ka tnat pule puthi ki ba la pynurlong ïa kane ka jingdawa ka jong ki.
Shuh shuh na ka liang ka Seng ka ai khublei kyrpang ruh ïa ki ophisar bad ki nongtrei jong ka tnat pule puthi naduh ki SDSEO, DSEO, Directorate of Schools Education & Literacy, Education Dept ki ba la trei shitom na ka bynta kane ka kam.
Ka Seng ka ai khublei kyrpang ruh ia u Bah DP Wahlang, IAS, Addl CS Edu.
Dept kum u ophisar ba hakhliehduh jong ka tnat pule puthi u ba la shimkhia haduh ban da pynurlong ïa kane ka kam ka ba la sahkut la slem bah.
Shillong: “Kum u MLA nga sngewdei ban ong ba nga hap ban peit ïa kiba bun balang, ym dei ïalade shimet bad ka kamram u MLA ka dei ban shna aiñ bad wanrah ïa ki polisi kiba biang," ong u MLA ka North Shillong Constituency u Bah Adelbert Nongrum ha ka jingïalang ba la aiti ïa ki sound system cum musical instrument sha ka Lam Jingshai Choir, Mawkhar Parish ha ka jinglut baroh kaba T.5,00,134.00 lak na ka skhiim MLA jong ka Special Urban Work Programme (SUWP) 2019-20.
U Bah Adelbert u la ong ba ka saiñ pyrthei ka dei ban saiñdur ïa ka lawei ki samla bad ka jylla ym dei ban saiñ dur ïalade ne ban pynkylla long ka kam khaïi.
“Nga sngewnguh ïa u Blei bad ki paidbah ka Constituency haba nga la ïoh pyrshang ban pyndep hok bad kitkhlieh khamtam haba ïadei bad ki skhim ba nga la ïoh bhah sha baroh katkum ki jingdonkam hapoh ka Constituency," ong u Bah Adelbert.
“Wat lada nga don marwei ruh nga khlem ai daw hynrei nga la ïoh ban rah ïa ki mat jingdonkam hapoh ka Ïing Dorbar Thawaiñ ka jylla," u la ong.
Lah ban pynkynmaw ba ka Lam Jingshai Choir, Mawkhar Parish ka la angud lah slem bha ban ïoh la ki Sound System bad ïa ki Musical Instrument kiba long katkum kane ka juk kaba mynta bad ha kane ka kynti ka jingphohsniew ka la wan urlong kumta ka Choir ka pynpaw ïa ka jingai khublei bad sngewnguh kaba kyrpang shi katdei eh ïa ka jingtrei shitom jong u MLA ban pynurlong ïa ka jingthmu.
Shillong, Naitung 27 : U Bah Titos W Chyne, Chief Executive Member (CEM) ka Khasi Hills Autonomous District Council (KHADC) u la kyntu ïa ka Sorkar Meghalaya Democratic Alliance (MDA) ba kam dei ban kyrkieh ban pynmih ïa ka notification ban pyntreikam ïa ka CPC bad CrPC ha baroh kawei ka Jylla namar kan pynduh bor ïa ki District Council Court, ki Subordinate Court lane ki Vilage Court.
Halor ka jingsaphriang ki jingthoh ha ki rynsan ‘social media’ halor ka phang ban pyntreikam ïa ka CrPC ha kylleng ka Meghalaya ban sloit ïa ka iktiar ki nongbishar District Council Court, u Bah Titos u la ong, “Ka long ka jingshisha ba la mih ha ki ‘social media’ da ki katto katne ki ‘riewpaw-khmat ka Jylla bad u wei na kita u dei u riewsaid aiñ ba paw khmat uba la thoh ha ka Facebook Page jong u ha kaba ïa dei bad ka jingïathuh jong u ba ka don ka jingpyrshang na ka liang ka Sorkar bad ka don ka mukotduma ha High Court ha kaba ïa dei bad ka bor jong ki District Council Court".
Da kaba pynpaw ba hadien ka jingsaphriang kine ki khubor, u la ong ba kum u Chief Executive Member u la shim khia bad wad jingtip ruh halor kane bad ha ka 27 tarik u Naitung, 2022 ruh ka la don ka jingïalang ka Special Committee jong ki riewtbit ka KHADC ban ïatai bha halor kane ka bynta.
“Nga kwah ban pynshai ba ka don ka mukotduma hapoh High Court ïa kaba ngam lah ban kren eiei halor kane ka bynta namar ka ïa dei bad kawei ka bynta kaba don ka jingbuh dak jingkylli ïa ka bor bad rukom treikam jong ki District Session Court bad ïa ki Court jong ngi", u la ong.
U la ong ba kawei ka bynta kaba u kwah ban kren ka dei halor ka jingthmu ka Sorkar ba ki mut wanrah ïa ka Notification da kaba ki sot na ka paragraph 5 (1) kaba mut na ka liang ka Sorkar ka mut ban pyntreikam ïa ka CrPC bad CPC ha baroh kawei ka Jylla.
Da kaba pynpaw ba um don jingtip ia ka jingthmu ka Sorkar ha kano ka bynta ban pynmih ïa ka Notification, u la ong, " Ngi kyntu ïa ka Sorkar ba ka dei ban pynsuki ïa kane bad dei ban shim ia ka jingmynjur jingai jingmut jong ngi ki District Council halor kane ka bynta".
U la ong ba ka Sorkar kam dei ban kyrkieh ban pynmih ïa ka Notification tad haduh ban da don ka jingïakren ïamir jingmut namar ba ka lah ban don shisha ka jingpynduh bor ïa ki District Council Court, ki Subordinate Court lane ki Village Court.
“Kine ki dei ki rukom treikam katkum ka riti dustur jong ngi kiba la ïoh lyngba ka Khyrnit ba Hynriew ka Riti Synshar ka Ri India kiba ngi pynneh pynsah ïa ka rukom synshar jong ngi", u la ong.
U la ong ba ha kine ki Court ym pat pynrung satia ïa ka CrPC bad lada ïa mynta yn pyntreikam ha baroh kawei ka Jylla kan don ka jingktah.
“Ka jingktah kan ym dei tang ïa ki Court hynrei ïa u paidbah bad lada ngat ha ka kyndon CrPC ka long kaba eh bha", u la ong da kaba kyntu ïa ka Sorkar ba kan khot ïakren shwa halor kane namar kan ktah bad sloit ïa ka bor ki District Council.
Halor ka jingkylli la ka Council kan leit ïakren bad ka Sorkar halor kane, u Bah Titos u la ong ba yn khot ruh ïa ki MDC baroh ban ïakren bad dang shiphang u la ïoh khubor ba ka Sorkar kan khot ïakren lehse mynta ka taïew.
“Shwa ka jingkhot ka Sorkar ngin ïakren hapdeng ki MDC bad yn shim ïa ka rai ban ai sha ka Sorkar", u la ong da kaba pynpaw ba ma u hi shimet un ym ailad ba kano kano ka Notification na ka Sorkar kan pyntlot ïa ka bor ki District Council.
Shillong, Naitung: Ka Stephen Memorial Secondary School, Mawlai Mawroh hynne ka sngi Balang ka la pynhap pyrda noh ïa ka Creative Week kaba la ai kyrteng ka Talent Week 2022 to unlock your potential hapoh skul ha ka jingdon ryngkat u MLA ka thaiñ u Bah PT Sawkmie kum u kongsan.
Ha kane ka sngi u MLA u la peit ruh ïa ki project bapher bapher ba ki khynnah ki la shna ban pyni ïa ka sap ka phong jong ki ha ka jingsynran u bah John T Lyngdoh kum u symbud kongsan, principal ka skul ka sister C Abraham, ki sister, nonghikai bad kiwei.
U Bah PT Sawkmie haba ai jingkren u la pynpaw ïa ka jingkmen ban don bynta bad ka prokram jong ka skul.
U la ïaroh ïa ka skul ha ka ba ïa dei bad ki project kaba ki khynnah ki la shna.
U la pynshlur ruh ïa ki khynnah skul ba ki dei ban don ïa ka thong ha ka jingim, uei na kaei kaba ki kwah ban long ha ka jingim ka jong ki.
Kumta haba ia dei bad kane u MLA u la kyntu ïa ki khynnah ban duwai khnang ba U Blei un pyni ïa ki ïa ka jingthmu kaba u don na ka bynta jong ki.
Haba kren halor ki nonghikai u pynpaw ka jingpangnud kaba jur bha ban ïohi ïa ki nonghikai ba ki hap ban mih sha surok, ban ïakhih wat ban thiah hapoh surok.
Shuh shuh u ai khublei bad pynpaw ka jingsngewnguh ïa ki skul balang kiba shimkhia ban kyntiew ïa ka pule puthi ha ka jylla.
Ha kane ka sngi u la kular ruh ba shen un sa mang ïa ka pisa na ka MLA skhim na ka bynta ki jingdonkam ka skul.
Ka Sister C Abraham principal jong ka skul ha kane ka sngi ka la aiti ïa ka dorkhas na ka bynta ban shna pynbha ka ka Madan basketball jong ka skul, khnang ba ki khynnah kin ioh ban ïalehkai.
La pyniphuh iphieng ïa ka sngi da ka jingrwai, jingshad bad jingtem.
Ha kane ka sngi u bah PT Sawkmie u la sam ïa ki khusnam sha kiba jop ha ka ïakop spelling B, debate, Fancy Dress bad kiwei ki jingïakop.
Shillong, Naitung 27: U Myntri Rangbah ka jylla u Conrad K Sangma ha ka sngi u Balang u la pynlait paidbah ïa ka prokram ai jingïarap ha ka jylla sha ki seng Samla shnong, ki seng Treimon Sngewbha, ki Cooperative Society , ki Club kaba la tip kum ka ka Youth Engagement through Empowered Youth Organizations (YESS) khnang ba kin ïoh ïa ka jingïarap pisa kaba lah ban kot haduh shi lak tyngka lada ki seng ki donkam jingïarap haba pynïaid ïa kino kino ki jaid prokram ban ai jingmyntoi ïa ka imlang sahlang khamtam ïa ki khynnah samla.
Haba ai jingkren ha kane ka prokram u Myntri Rangbah u la pynpaw ba ka sorkar jylla ka pynmih ïa shibun tylli ki jait prokram ban kyntiew ïa ka jylla khmtam eh ïa ki samla khnag ba kin lait na ka jingshah ïalam bakla ha ki jingsniew ka juk mynta.
U la ong ruh ba ka sorkar ai jingïarap ïa ki khynnah samla kum ka jingkyntu ba kin pyndonkam hok la ki sap ki phong kaba ki don, la ha ka seng kam lajong, ka rwai ka siaw, ka kam lehkai bad kiwei de.
U Myntri Rangbah u la ïathuh ruh ba ka jingpynmih ïa kane ka prokram ka long ruh shi bynta kum ka jingpyntreikam ïa ka State Youth Policy ba la pynmih ha u 2021 kaba batai ïa ka jingthmu jong ka sorkar ban ïasnoh kti lang bad ki samla, ban pynkupbor ïa ki seng samla na ka bynta ban pynkhlaiñ ïa ka roi ka par ki samla da kaba pynshlur ïa ka jingïatrei lang.
Shuh shuh u la ong ba kane ka prokram ka long ruh kum ka jingai mynsiem ïa ki seng bad ki kynhun kiba ka trei shitom na bynta ban kyntiew ïa ka imlang sahlang ha ki kam kiba bun ha ki snem kiba la leit.
U la ong ba ha ka 12 tarik Nailar kaba dei ruh ka sngi rakhe world youth Day yn sa ai nyngkong ïa ki check na bynta ban ai jingïarap sha kito ki seng bad ki kynhun kiba ka ka komiti kan ai jingmynjur ïa ka jingtyrwa kaba ki seng ne ki kynhun kin phah.
U la pynpaw ïa ka jingkhmih lynti ba ki seng samla, ki seng bhalang kin ïashim bynta ha kane ka prokram halor ka jingpynïasoh ban pynkhie im ïa ka jingtrei jong ki seng bhalang.
Ïa ka jingtip kaba kham bniah halor kane ka prokram, lah ban leit sha ka website www.
yessmeghalaya.
in lane lyngba u number phone 9848234106.
Shillong, Naitung, 27: U Myntri Rangbah ka Jylla u Conrad Sangma ha ka sngi Balang u la plie paidbah ïa ka National Workshop ba ar sngi halor ka phang, ‘Translating Vision into Action NEP 2022: An Implementation Perspective’, ïa kaba la pynlong da ka Internal Quality Assurance Cell, Shillong College.
Ha kane ka sngi la sakhi lang da u Myntri ka tnat Pule Puthi u Bah Lahmen Rymbui bad u Additional Chief Secretary u Bah Donald P.Wahlang.
U Myntri Rangbah haba kren kum u Kongsan u la ong ba jingïathir ïatai halor ka New Education Policy kan wanrah ïa ka jingmyntoi.
U la ong ba ka jingpyntreikam ïa ka New Education Policy kan kham bam por bad ka donkam ïa ka jingtrei shitom bad ka jingïatreilang na baroh ki liang.
U la ong ba ka jingpyntreikam ïa kiei kiei ki jingthmu ba thymmai ki kham shipor ba yn ym lah ban khmihlynti ban shu pynurlong noh mardor namarba ki don ki bynta kiba ka sorkar ka hap ban shong pyrkhat sani bha khnang ban pynmyntoi hi ïa ka imlang ka sahlang khnang ban wanrah ïa ki jingkylla.
U la bynrap ba ka Education Policy kaba mynta ka kham kdew hapoh ka jingwad bniah, ka jinghikai pyntbit, ka sengkam sengkam, ka sports bad kiwei kiwei de ki jinghikai ki ban pynmyntoi ïa ki samla pule ha kaba ha ka pule puthi kaba mynshwa ym shym la pynrung satia kum ïa kine ki jait jinghikai.
Shuh shuh u la ong ba kane ka jingïathir ïatai kaba ar sngi kan long kum ka jingpynkhreh lypa ïa ka lynti na ka bynta ban pyntreikam ïa ka NEP ym tang ha Shillong College hynrei ha kiwei kiwei pat ki College kiba don hapoh ka jylla khnang ban dup kynjoh sha ka thong kaba la buh hakhmat da kane ka polisi.
Hadien kane, u Myntri Rangbah u la plie paidbah ïa ka iing building ba thymmai, ïa ka College Auditorium bad ïa ka Lift ba la bei pisa lyngba ka RUSA.Shillong, Naitung 27: Ka seng ki nongniah kali kamai East Khasi Hills Local Taxi Welfare Association mynta ka sngi ki la pynpaw ïa ka jingpyrshah lada hap ban phong uniform noh ki nongñiah taxi.
Kane ka dei ka jingkren kaba u DGP dang shen u la pynsngew ha ka sngi leit jngoh ïa ka madanryting haba ki katto katne ngut ki nongshong shnong katei ka thaiñ ki la wan ud ha khmat jong u ban tuklar lem ïa ka rukom pyniaid kali.
U Chief Organising Secretary ka seng u Bah Mangkara Shylla haba kren sha ki lad pathai khubor u la ong ba lada ka mih ka hukum ban pynphong uniform ïa ki nongñiah taxi ki nym treh satia da kaba u la ong ba dei ban pynphong uniform lang ïa ki nongtrei sorkar baroh lada ka don kum kata ka aiñ.
U la ong “Wat u nongtrei sorkar ruh kim pat phong uniform balei yn pynphong uniform tang ïa ngi.
" Shuh shuh ki ong ba lada ka sorkar ka phah phong uniform kan buh jingeh bha namar kiba bun ki dei tang ki nongbylla.
“Lada ka sorkar ka pynmih kum kata ka hukum ngin thied khaw ne thied uniform" u la bynrap.
Haba kylli lada ka sorkar kan tip hi ïa ka bai uniform kin pdiang ne em na ka liang jong u u la ong u la ba wat lada ka sorkar ka siew ïa ka bai uniform ruh hynrei ki nym pdiang satia katba ki nongtrei sorkar kim pat phong uniform lang.
Ha kaba iadei bad ka jingud ki paidbah ïa ka bai shong kali bad ka jingkit ïa ïa ki nongleit nongwan palat ïa ki kyndon ba la buh ba ha kawei ka taxi yn lah ban kit tang 4 ngut a ka liang jong ka seng ka la kam ba ma ki hi ki dang bud thik pa thik katkum ka jingbthah na ka ophis jong u DTO ban kit briew tang saw ngut kaba long lai ngut shadien bad iwei shakhmat.
U la kyntu ia ki paidbah ba lada don ki nongshim kabu, kidei ban shon dur ïa u number plate bad phah sha ka seng lane sha ka ophis u DTO ba kin leh ïa kaba donkam.
Shillong, Naitung, 27: Ka St Anthony’s College, Shillong ha ka sngi Saitjaiñ ka 23 tarik ka la pynlong ia ka jingsam syrnot sha ki samla pule jong ka kiba la pyndep ia ka jingpule ha ka kyrdan graduate bad ka jingpynkup burom kyrpang ia ki samla kiba wan shakhmat ha ka eksamin kaba la pynlong da ka North Eastern Hills University.
Ha kane ka sngi la sam ia ki khusnam sha 123 ngut kiki samla pule kiba wan shakmat ha ka eksamin bad kiba ioh bat ha ki kyrdan kiba sha khmat(rank holder) bad ka jingsam ruh ia ka khusnam kaba da ka song pisa kiba la ainam ha ki nonghikai bad ki nongnoh synïang ha kaban pynwan dur ia kane ka jaka pule ryngkat ki syrnot sah kynmaw kiba sha kito ki samla kiba bat ia ka kyrdan kaba ha khmat eh jong ka eksamin.
Ka kolej ka la pynkup burom ruh ia ki nonghikai kiba la pyndep ia ka kyrdan Ph.
D bad kiba la ioh ka jingituh kyrpang na ka jingnoh synïang sha ki journal kiba pher bapher ha ka ri bad ka pyrthei.
Ïa kane ka jingpynkup burom bad ka jingsam ia ki syrnot sha ki samla ba la pas na kane ka jaka pule la wan shim bynta da u Bah Aiban Swer Director jong ka Meghalaya Basin Development Authority(MBDA) kum u Kongsan.
Shillong, Naitung, 27: U Symbud Myntri Rangbah ka jylla u bah Prestone Tynsong u la ong ïa ki nongïalam ka All India Trinamool Congress (AITC) ban sangeh noh mardor na kaba leh politik ne pynkylla politik bad ïalam bakla ïa ki paidbah halor ka kam ïa pynbeit pud hapdeng ka Meghalaya bad Assam namar haba ki don ha ka bor kim leh ei ei mynta ba ka MDA ka shim khia ban pynbeit iï kane ka kam ba sahteng la 50 snem sdang ban ïalam bakla ïa ki paidbah.
“Ki AITC ki pynkylla politik ïa ka kam ïa pynbeit pud bad ïalam bakla ruh ïaki paidbah hynrei nga kwah ban ïathuh ïa phi ba ki paidbah nongthep vote kim dei kiba biej ha kine ki sngi ba mynta ki sngewthuh bad ïohi ïa ki jingshisha bad to ngin sa ïa peit ha u 2023" ong u Symbud Myntri Rangbah.
U la ong ka AITC hapoh ka jingïalam jong u Dr Mukul Sangma ki la sngewdiaw shikatdei eh namar ha u 2011-2012 ka sorkar hapoh ka jingïalam jongu ( ha ka por ba u don ha ka Congress) u la phah ïaki kot ki sla sha ka sorkar Assam hynrei ym shym la shim khia da ka Assam ban pynbeit ïa pud u sam.
“Mynta ba ngi bat ïa ka jingsynshar naduh u 2018 bad ngi la ïasoi ïa ka MoU ban ïa pynbeit pud bad kumta ka jingïapynbeit pud ruh ka la ïaid shakhmat kumta u (Mukul) sngewsyier ïa ka saiñ pyrthei jongu bad sdang sa ka ban ïalam bakla ïa ki paidbah.
" ong biang u bah Prestone.
Kumta u bah Prestone u la kyntu ïa ki AITC ba kim dei ban kynnoh ïa ka sorkar MDA namar da kajuh ka jingtyrwa jong u Dr Mukul la bud ban pynbeit ïa u pud u sam bad ka Assam ym dei kaba la wanrah thymmai da kane ka sorkar.
U la ong shuh shuh ba ka jingkular ka AITC ban pyndam noh ïa ka MoU ba la ïasoi lada ki wan ha ka bor ha u 2023 ka long kaba sngewsih namar ka pynpaw shai ba kim kwah da lei lei ruh ba u pud jong ki arjylla un beit noh ne ba ka jylla Meghalaya kan don la u jong u pud u sam khnang ban yn ym mih shuh ki jingïakynad ha khappud.
“ U Dr Mukul uba dei u nongïalam ka AITC u la ong ba lada ki wan ha ka bor kin pyndam noh ïa ka MoU ba la ïasoi.
Ka long kaba sngewsih lada u leh ïa kata ka mut um kwah ba ka jingpynbeit pud kan jia hapdeng ka Meghalaya bad Assam.
U kwah ban ïai bteng beit ban ïa kajia khappud haduh ban da wai ka pyrthei kaba ym lah ban long.
Ngi kular ba ka MDA hapoh ka jingïalam jongka NPP kan bat skhem la ka kular ban pyndep beit ïa kane ka jingïapynbeit pud bad ka Assam".
pynkut u bah Prestone.
Shillong, Naitung 27: Ka Hymmiewtrep Youth Council (HYC) ha ka sngi Balang ka la pynpaw ïa ka jingsngew kyndit ba ka jubab kaba u Myntri ka tnad Bording u ai ha Ïing Dorbar Thaw Aiñ ka jylla ka long mar khongpong bad kaei kaba ka seng ka ïoh na ka jingwad jingtip lyngba ka RTI ha kaba ïadei bad ka dor jong u Smart Meter.
Haba kren bad ki lad pathai khubor u Bah Roykupar Synrem u General Secretary jong ka HYC u la ïathuh ba kat kum ka Proceeding jong ka Ïing Dorbar ha ka 11 tarik Lber 2021, u myntri ka tnad bording u James Sangma u la ïathuh ha ka Ïing Dorbar ba ka dor jong uwei u Smart Meter ka long 3,400 bad ha ka 17 taik Lber 2022 u Symbud Myntri Rangbah ba peit ruh ïa ka tnad Bording u la ïathuh sha ki dkhot ka Ïing Dorbar ba ka dor jong uwei u Smart Meter Single Phase ka long 3,750 tyngka bad u Three Phase pat 5120 tyngka khlem da kyntup lang ïa ka khajna GST.na bynta ban pyndait ïa ki 1,80,000 tylli ha ka jylla.
“Dei ynda ngi ïohi ïa ka jubab kine ki myntri ka tnad Bording ba ngi sa pan jingtip na ka lynngba ka RTI na ophis jong ka Meghalaya Power Distribution Corporation Limited (MPDCL) ha u bnai Jymmang ban ïoh jingshai kaba thikna halor kane ka Projek Smart Meter" ong u Bah Roykupar.
U Bah Roykupar u la ïathuh ba kat kum ka jubab kaba ki ïoh, la ïathuh ba ka Board of Directors Meeting jong ka MPDCL kaba la long ha ka 12 taik Rympang 2021 ki la pdiang ïa ka dor ba la tyrwa da ka JV of Satnam Global ban pyndait ïa kine ki smart Meter ha ka jinglut kaba kot kumba 1,95,34,84,189 (khlem kyntup ïa ka khajna) ka kot kumba 2,32,96,39,344 tyngka lada kyntup bad ka khajna bad kiwei ki jinglut haduh haduh ban da dep pura ban pyndait kaba ka dor uwei u Smart Meter ka poi kumba 9,444 tyngka.
Shuh shuh u la ïathuh ba ïa ka Letter of Award sha kane ka kompeni la ai da kane ka tnad ha ka 16 tarik Rymphang 2021 kaba ka dor jong uwei u Smart Metre ka long kumba 9526 tyngka uwei u Smart Meter, ka bai pyndait pat ka poi 1715 tyngka bad ka GST ka poi 259 kaba long mar khongpong bad kaei kaba ki Myntri ki la ai jingtip ha khmat ki dkhot ka Ïing Dorbar.
Shuh shuh u la ïathuh ba kat kum ki kyndon kiba ha ka Contract la ong ba ka dor ka bai pyndait ka dei tang 300 tyngka uwei u Smart Meter.
U Bah Roykupar u la ïathuh ba ka jubab kaba ki ïoh lyngba ka RTI la ong ba ka dor jong ka Contract kaba la ai sha kane ka kompeni ka long kumba 2,32,96,39,344 ha kaba lada khein ka dor jong uwei u Smar Meter ka poi kumba 12,941 tyngka haduh ban da dep pura ban pyndait.
U Bah Roykupar u la ïathuh ruh ba lada shim na ka dor kaba u Myntri u ïathuh ha ka Ïing Dorbar ba ka dor uwei u Smart Meter ka long 3,750 kaba mut ka bai pyndait pat ka long kumba 9191 tyngka kaba ka dor ka tam ar shah wat ïa ka dor jong uwei u Smar Metre.
Ka HYC ka la buh jingkylli ruh ba kumno u Myntri u la ai jingkhein ïa ka jinglut kawei ka projek khlem da kyntup ïa ka dor ka GST, ka bai pyndait“Dei namar ngi kwah ba u paidbah un shai ngi dawa ba u Symbud Myntri Rangbah u dei ban pynshai ba kumno ka ka dor ban pyndait ïa ki 1,80,000 tylli ka poi haduh kumba 232 klur tyngka namar ka dor kaba ki pyntip ha ka Ïing Dorbar uwei u Smart Meter ka long tang 3,750" ong u Bah Roykupar.
Shillong, Naitung, 27: Ka tnat Personel & AR (A) ka Sorkar Jylla ha ka sngi Balang ka la pynmih ïa ka jingpynbna ba la soi da ka Commissioner bad Secretary jong ka tnad Personnel & AR (A) ka Kong R.Lyngdoh ba la thung ïa u Bah Donald Phillips Wahlang ban shimti kum u Chief Secretary ba thymmai jong ka jylla.
Katkum kane ka jingpynbna, la kdew shai ba u Bah Wahlang un shimti ïa kane ka kam ha ka 31 tarik, Natiung 2022, ha ka sngi kaba I Kong Rebecca V Suchiang in shongthait noh na ka kam kum ka Chief Secretary.
Nalor kaba shimti kum u Chief Secretary, u Bah Wahlang un long ruh u Chief Vigilance Commisisoner, Meghalaya.
Shwa ban poi sha kane ka kyrdan, u Bah DP Wahlang u la bat ïa kiba bun ki tnat treikam jong ka Sorkar.
Kum u Addl.Chief Secretary u la peit ïa ka tnad pule puthi, ka tnad PHE, Home (Political) Home (Police) Chairman cum Managing Director ka MeCCL bad ki lai tylli ki tnad treikam jongka ka MPGCL, MPTCL, MPDCL.Na ka liang u Myntri ka tnad sport bad Youth Affairs bad ka tnad ka rep ka riang ( Agriculture) u bah Banteidor Lyngdoh ula ai khublei kitbok ïa u bah Wahlang u ban shimti thymmai ïa ka kam Chief Secretary bad kumjuh ruh u ai khublei ruh ia i kong Rebecca V Suchiang i ban sa shongthait noh ha ka 31 tarik namar u la ong ha ki por ba i bat kum ka Chief Secretary i la ïatrei lang bha bad ki myntri sorkar bad ki ophisar bad i long iba sngewthuh bha ban ïakren bad ïa pyni kumno ban pynïaid shakhmat ïa ki kam ruh.
U la ong “ Ngi khmih lynti ba u bah Wahlang lei lei uba dei u rangbah uba la ih bha ha ka jingshakri ha ka kam un dang lah ban ai ka jingshakri ba kynsai ban wanrah ka jingkylla bad jingmyntoi ïa ka jylla bad ki paid nongshong shnong ha kiba bun ki bynta.
Shillong, Naitung 27 : Ka kynhun ki nongtrei jong ka EMRI 108 hapoh ka lama jong ka Meghalaya EMRI Workers Union (MEMRIWU) ki la rai ban bteng biang ïa ka jingïakhih hadien ba ka sorkar jylla ka la kyrngah ïa ka jingkyrpad jong ki ba ka sorkar kan shimti ban pynïaid hi noh ïa ka EMRI 108 ha ka jylla.
Haba pyntip ïa katei ka rai, u Nongai ktien ka Union, Bah Roipar Kharaswai u la ïathuh ba kum ka kynhun ki la shong pyrkhat mardor hadien ba u Myntri u la dep ban pynpaw markhmat ha ki ba ka sorkar kan ym lah satia ban pynïaid hi ïa ka EMRI 108.
Shwa kane, ka Union ha ka por mynsngi, ka la leit ban kynduh ïa u Myntri ka tnad ka Koit ka Khiah, James K Sangma halor katei ka phang hynrei ha ka jingïakren, u Myntri u la dep ban pynpaw ba ka sorkar jylla kam pat don jingthmu satia ban pynïaid hi ïa ka EMRI 108 kaba ju tip paidbah kum ki ambulance 108 ha ka jylla.
Haba kren bad ki lad pathai khubor, hadien ka jingkynduh ïa u Myntri, ka President jong ka Union, Kong Kong Microlina Syiemlieh ka la ïathuh ba u Myntri u la pyntip ha ki ba ka jingjied ïa ka kompeni ba thymmai ban pynïaid ïa katei ka kam ka dang ïaid shakhmat hadien ba ka sorkar kam shym la treh shuh bad pynjlan ïa ka kontrak bad ka kompeni GVK.“Ngi la kyntu jur ïa u Myntri ban shimkhia ïa katei ka kam da kaba shimti bad pynïaid hi noh da ka sorkar ïa ka EMRI 108 ha ka jylla hadien ba ka kompeni ba rim kam shym la lah satia ban ai ka jingshakri kaba hun," ong ka President.
Hynrei, ka la ong pat ba ka jingïakren ha ka jingïalang kam shym la pynhun satia ïa ki namar u Myntri u la pynpaw shai beit ba kin bteng ban ai pynïaid ha ki kompeni ïa ka 108.
La katta ruh ka la ong ba u la kular pat ban peit ba ki nongtrei ka tnad kin ym mad shuh ïa ki jingeh.
Shuh shuh ka la ong ruh ba u Myntri u la pynpaw ha ka Union ba tad haduh mynta hi ym pat don satia ki jylla ha ka Ri kiba pynïaid hi ïa ka EMRI bad kumta na ka liang ka sorkar jylla ruh kam don jingthmu satia ban shim ïa ka.
Shillong, Naitung 27 : Hana ba pynwit, pyndik bad pynthut palat ki pulit ïa ki nongtrei ne dkhot jongka BJP kumta ka Executive Committee jong kane ka party kaba la long mynta ka sngi ka la rai ban pynlong da ka jingïakhih ba jai jai hangne ha nongbah Shillong bad Tura kum ka dak ban pynpaw ïa katei ka jingpyndik ki pulit jongka West Garo Hills.
Haba kren sha ki lad pathai khubor u bah Earnest Mawrie u la ong ba haka 26 tarik mynta u bnai ki pulit jongka Tura Police Station ki la khot hajir ïa u Wilver M Dango uba dei u General Secretary ka Tura District bad tohkit ïa u haduh hynriew kynta.
U bah Mawrie u la ïathuh hadien ba la kem ïa u Bernard ki pulit ka Garo Hills ki la khot ïa u Dango sha police station ban shim jingthoh na u.
Kumta kin sa khot wat ïa kiwei kiwei ki dkhot jongka party ruh ban leh kumjuh ïa kaba ym tip na kaei ka daw ruh.
Kumta ka party mynta ka sngi ka la rai ban pynlong da ka jingïashong kyllaiñ myngngor hangne ha nongbah Shillong bad Tura halor katei ka jing shah pyndik jongu Dango bad kiwei kiwei ki dkhot jongka ha ki pulit ka West Garo Hills.
La ïathuh ba ki pulit ka West Garo Hills bad u SP ki la bthah ïa u Dango ba u dei ban wan mih sha Tura Police Station man la ka sngi bad ki dang don ruh sa kiwei kiba ki pulit ki dang pynkhreh ban khot hajir.
U bah Mawrie u la ong ba kane ka jingshah pyndik bad pynthut jong ki dkhot kala wanrah ka jingnoh mynsiem ha ki dkhot ka BJP hynrei wat la katta ruh ka BJP kan ïeng tylli bad kan ym pyndem ha kane ka jingleh ki pulit.
Shillong, Naitung, 27: U MDC jong ka Tura Constituency u Bernard N.Marak uba la shah kem ha ki Pulit jong ka Jylla Uttar Pradesh na Hapur District ha ka sngi Baar, ki la tian bishar ïa u ha ka Kashari jong ka Jylla Uttar Pradesh.
Kum ban shu pynkynmaw hangne ba ka jingthwet jong ki Pulit ïa u Bernard haduh ban da ïoh kem ka long hadien ba ki Pulit jong ka West Garo Hills District bad u Depuy Commissioner jong ka West Garo Hills ki la pynlong ka jingkhynra ïa ka Rimpu Bari Resort kaba don ha Edenbari ha ka janmiet sngi Thohdieng ha kaba 73 ngut ki briew ki la shah kem bad ïoh pyllait im ruh san ngut ki khynnah rit.
Na kane ka jaka ki Pulit ki la ïoh kurup bun bha ka kyiad bad kynthup ruh ïa ki jri sop ki bym pat pyndonkam.
U Bernard uba dei ruh u Vice President jong ka BJP Meghalaya State Unit u la shah kem hadien ba ki Pulit jong ka Jylla ki la pynmih da ka Lookout Notice bad mynta ki Pulit ka West Garo Hills ki dang ap ïa ka hukum na ka Kashari ban shimti ïa u Marak bad ban wanrah ïa u sha Tura.
Ka jingkhynra ïa kane ka Farm House jong u Bernard ïa kaba la kynnoh ba la pynlong ruh kum ktem awria ba beaiñ ka long hadien ba ki Pulit jong ka West Garo Hills ki la pynlong ïa ka jingtohkit kaba bniah hadien ka jingshah leh be-ijot jong kawei ka khynnah hapoh kane ka iing basa ha ka 28 tarik, Rymphang.
Ha kaba ïadei bad kane ka jingjia, u Deputy Commissioner jong ka West Garo Hills u Swapnil Tembe ha ka sngi Balang u la thung da ka Magisterial Inquiry ka ban sa khlieh da ka Executive Magistrate ka Rezia Ch.
Sangma ban tohkit halor ka jingpynïaid jong u Bernard ïa ka Farm House bad la bthah ruh ban aiti ïa ka kaiphod hapoh 15 sngi.
Ka jingtohkit kan long la u Bernard u dei neem u trai jong kane ka Farm House, la u la ïoh jingbit neem na ki bor ba dei peit ban pynlong ïa kane ka Farm House kum ka Hotel, la u la ïoh jingbit neem ban tan umbam umdih bad hato u siew neem ïa ka bai thang bording bad la u la ïoh neem ïa ka laisen ban die kyiad bad ban die jingbam ha kane ka Farm House.
Ka jingtohkit kan long ruh la u Bernard u la ïoh jingbit neem ban pynlong ïa kino kino ki khawai dawai ha kane ka iing basa.
Ka jingtohkit kan long ruh, la u Bernard u la ïoh bor neem na ki bor ba dei peit ban ri ïa kine ki khynnah ha kane ka Farm House namarba la kynnoh ba ïa kine ki khynnah la shu pyntrei bordi.
Shillong, Naitung 27 : Ka National Health Mission (NHM) hangne ha Meghalaya ka la pynlut haduh 550 klur tyngka ha ka jingïakhun ïa kane ka khlam COVID-19 kata tang ha ki ar snem ha u 2020 bad 2021.
Ki tyllong khubor na ka tnad ka koit ka khiah ki bym kwah ban pynpaw kyrteng ki la ïathuh ba ïa kane ka pisa la pynlut ha ka kyrteng jongka khlam COVID bad kaba bun na kane ka pisa ka dei kaba wan na ka sorkar pdeng.
Ha ka dorbar mang tyngka kaba la long ha u Lber mynta u snem, ka sorkar MDA ka la ïathuh ba ka la pynlut 650 klur tyngka ha ka jingïakhun pyrshah ïa ka khlam COVID-19 kata ha u snem 2020-21 bad 2021-22.
Kane ka long kat kum ka jingjubab u myntri ka tnad ka koit ka khiah ïa ka jingkylli kaba la wanrah da u bah P.T Sawkmie.
Ha katei ka jingjubab u la ïathuh ba ka NHM ka la pynlut tang 85 klur tyngka.
Hynrei mynta ka tyllong khubor ka ïathuh ba ka NHM kab la khlieh da u Mission Director ym tang ba ka pynlut 550 klur tyngka hynrei ka la shim ruh wat ïa ka pisa ba la lum da ka sorkar na kito kiba test RAT, RT-PCR kiba la leh ha ki screening centres kiba la shna ha kiba bun ki jaka ha ka jylla ha kato ka por ba dang jur bha ka khlam COVID.Kine ki heh ka tnad ka koit ka khiah ki la buh da u dak jingkylli uba khraw mano ba la aibor ïa ka NHM ban shim ïa kane ka pisa ba la lum kaba dei ban leit ha ka jingshisha sha ka pla tyngka jongka sorkar jylla.
Kitei ki heh ki la ong “ Ngi la lyngngoh hi ngaiñ kumno ka NHM ka pynlut haduh 550 klur tyngka namar ka mission jongka ka long ban pyntreikam hok ïa ki skhim bad prokram ka sorkar pdeng.
Kumta ka jingkylli ka long mano ba aibor ïa u Mission Director ka NHM ban pynlut ïa kane ka pisa.
Ki la pynpaw ba kaba bun ka pisa ba la pynlut da ka NHM ka long ha kaba leit sam ïa ki mar bam sha kito ki briew kiba shong set slung (Quarantine) ha ki Corona Care Centre bapher bapher ha ka jylla bad ki jaka sah ïa ki nongtrei ka koit ka khiah.
Hynrei kaba pynlyngngoh pat ka long ba ïa kiba bun ki bill jong ki briew kiba dei ban ïoh kiba pynbiang bam, kali, jaka sah ïa ki nongtrei ka koit ka khiah ym pat dep siew lut haduh mynta" ong ki heh sorkar.
Kumta halor kane ki la sngewdei ba ka sorkar kan thung da ka jingtohkit khnang ban lap kumno ka NHM ka pynlut ïa katei ka pisa.
Shillong, Naitung 28 : Ka Hynñiewtrep Achik National Movement (HANM) lyngba u President ba rangbah jong ka seng Bah Lamphrang Kharbani ka la noh synñiang da ki jersey ïalehkai football sha ka Kut Sports Club.
Ïa kitei ki jersey u Bah Lamphrang Kharbani u la aiti sha ki nongkitkam jong ka Kut Sports Club ha ka jingïalang pynskhem ïa ka seng HANM Mawryngkneng Circle ha ka sngi Balang ha ka shnong Kut.
U Bah Lamphrang Kharbani haba ai jingkren u la ong ba ka jingnoh synñiang da ki jersey ka long shi bynta ban ai mynsiem bad nang pynshlur ïa ki samla kiba don ka sap ïalehkai bad u la kyntu ruh ba ïa ki nongkitkam jong ka sports club ha kajuh ka por kiba dei ruh ki nongkitkam ka HANM Mawryngkneng Circle ba kin nang trei shitom ban kyntiew ïa ki kam ïalehkai ha katei ka thaiñ.
Na ka liang ki nongkitkam ka Sport Club ki la pynpaw ka jingsngewnguh bad kyrkhu kyrdoh ïa ka seng HANM hapoh ka jingïalam u Bah Lamphrang Kharbani ba kan nang ïai kiew shaphrang ha ki liang baroh.
Shillong, Naitung 28 : Ka East Khasi Hills Cricket Association (EKHCA) ha ka jingïalang paidbah (general meeting) ha ka 22 tarik Naitung 2022 ka la ïoh ban jied thymmai ïa ki nongkitkam jong ka synjuk na bynta ka samoi 2022-25.
Ki nongkitkam ba thymmai jong ka EKHCA ki kynthup ïa u Bah Dister Marbañiang u ba bat kum u President, Vice President Bah Nangshai Nongpluh bad Bah Ronald A Diengdoh, General Secretary Bah Aaron G.Diengdoh, Asst.Genl.
Secretary Bah Poilangson Thawmuit.
Ki arngut ki Zonal Secretary ki kynthup ïa u Bah Mr Moonlight War (Zone 1) bad Bah Alfin Sun (Zone 2), ki Joint Secretary samla Jerinda Kharchandy (Incharge Women’s Cricket) bad Dapmain Rani, Treasurer Bah Aristerwell Suting bad Adviser Bah Andreas Khongsit.
Ka jingleh experiment ïa ka rukom im ha ki jingmlien ha ka jingbam kai ba pynmyllen, ka la aiksai ba haduh katno kita ki jingbam ri sepngi ki lah ban pynsniew ïa ka kpoh.
Ki stad wad bniah ki la bthah ïa ki briew ba kin pynkylla ïa ki rukom bam jong ki haduh ar taiew – 20 ngut ki nongïashim bynta na US ki phai sha ka jingbam ba duna khleiñ ba bun fibre katba ïa 20 ngut ki nongïashim bynta na ki thaiñ nongkyndong jong ka Africa pat la bthah ba kin bam kham bun ki jingbam khutia mutia ne jngbam kai (junk food).
Wat la kane ka jingpynkylla ka long tang shi por, ïa ka jingktah lah ban ïohi, la ong ka Nature Communication.
Ki nong America ki ïoh jingmyntoi na ka jingduna ka jinglong tyrha ka kpoh, katba ki nongïashim bynta na Africa ki mad ïa kata ka jingnang sniew ha ka koit ka khiah jong ka kpoh ne snier.
Tangba kam long kaba lah na ka bynta ban shim ïa kano kano ka rai kaba skhem ne ba thikna ba la pynshong nongrim na kum kane ka jingpule bniah kaba rit, la ong ki stad shemphang.
Ki jingshem na kane ka jingwad bniah ki kyrshan ïa kata ka jingngeit ba kita ki jingbam ri sepngi jong kane ka juk ba mynta- kiba long ki jingbam ba bun khleiñ bad shini bad duna pat ka fibre- ki long kiba sniew na ka bynta jong ngi.
Kiwei pat ki jingpule bniah ïa ki nongbuhai shnong nong Japan sha Hawaii ki la pyni ba ka shim por tang shi pateng jong kata ka rukom im ri sepngi ban pynkylla ïa ka jingduna ki jingjia jong ki jingpang colon cancer sha ka jingnang bun ba la ïohi ha ki trai nongshong shnong Hawaii.
Bad ka jingpule bniah ka la pyni ba ka jingbam khambun kita ki dietary fibre, khamtam eh ki jingbam slai ne ba ïoh na ki lyngkha rep, ka pynduna ïa ka jingma na ka jingpang bowel cancer, katba kaba bam ia ki doh saw bad ki doh ba la pdem ban um sniew ki kyntiew ïa ka jingma.
Ha kane ka jingpule bniah halor ka jingpynkylla ïa ka rukom bam, kata ka jingbam ba ïahap bad ha ri sepngi ba la ai sha ki nongïashim bynta na Africa ka long kum kita ki jingbam khutia mutia lane ki jingba fast food- kum ki burger bad jingbam sdieh.
Ki nongïashim bynta na US, ha kawei pat ka liang, ki pynkylla ïa ka rukom bam jong ki sha kita ki jingbam ba kynthup ïa ki jingbam sbai bad ki kynja shyieng prisbin.
Baroh ki nongïashim bynta ki ioh ïa ka jingleh medical test ne ka jingtest ïa ka koit ka khiah jong ki ha shuwa bad hadien kane ka jingpynkylla ïa ka rukom bam jong ki.
Kane ka jingpynkylla ha ka rukom bam jong ki la ïohi ba ka wanrah ïa kita ki jingkylla ba phylla bad kongsan ha kine ki cell kiba don hapoh ka kpoh kumjuh ruh kita ki bacteria kiba im hapoh ka snier- ha kaba ki nongïashim bynta na US ki kham ïoh jingmyntoi.
U Dr Stephen O’Keefe, uba long u stad wad bniah ba lamkhmat na ka University of Pittsburgh, u la ong “tang hapoh ar taïew, ka jingkylla ha ka rukom bam na kata ka jingbam ri sepngi sha kata ka jingbam tynrai nong Africa ba bun fibre, ka jingbam ba duna khleiñ ka pynduna ïa kine ki dak ki shin ba kongsan jong ka jingma na ka cancer, da kaba kdew ba ka por kam dier satia na ka bynta ban pynykylla ne pynthymmai ïa kata ka jingma na ka Colon cancer".
Ki stad shemphang ki la buh jingkheiñ antad ba haduh shi bynta na ka lai bynta jong ki jingpang bowel cancer ki long kiba lah ban kiar da kaba bam shuh shuh ïa ka jingbam ba tei ïa ka koit ka khiah.
U nongaiktien na ka bynta ka Cancer Research UK u la ong ba ki jingpule bniah ba kham heh bad kham shim por slem ki dang long kiba donkam ban pynlong.
Nongstoiñ, Naitung, 28: Hynne ha ka por 1:30 mynstep kaba la dei 28 tarik, ki pulit ba kyrpang jong ka ANTF, ki la pynlong ka jingkhynra ba thwet ïa kiba donkti, hadien ba ki la tip tikna jong ka jingdon kiba wanrah drok heroiñ sha Nongstoiñ.
Ha ka jingkhynra jong ki ANTF, ki la ïoh ban kem ïa ki lai ngut ki runar na kawei ka maruti alto.
Ha ka jingïoh kem bad khynra ki pulit ki la ïoh ban kurup lai tylli ki mobile phone, kumba shiphew gram u drok heroin u ba shong dor kumba 30 hajar tyngka eiei.
Ïa baroh lai ngut la pynngat ha ka kyndon aiñ NDPS.Nalor nangta ka jingtohkit ban lap shuh shuh sa kiwei kiba donkti ka la ïaid shakhmat.
Lah ban kdew hangne ba watla hapdeng ka jingjur ki nongdie bad nongdih drok, pynban ka ANTF kam shym shongthait ne shong kli kti.
Ha ka miet ka iong ki la pyndep ïa la ka kamram ban thwet jur ïa baroh kiba don ha kane ka bynta bad ka thong hi ka long ban ïohkem lut ïa ki briew kiba la kyrni ha ka kam dih bad khaïi drok ha ka thaiñ bad ka District.
Uwei na ki heh pulit ba peit ïa kane ka kynhun ba kyrpang, u bym kwah pynpaw kyrteng ïalade, u la ong ba tang kane ka kynhun na ka tnad pulit kam pat biang.
Hynrei, u la ong ba kaba donkam ka long ka jingïai ïatreilang na ki sengbhalang, ki bor shnong, ki seng samla shnong, VDP shnong bad ki seng longkmie.
Ka sienjam ba la shim da ka sorkar ban pynkynriah noh ïa kiba sah ha Ïew Themmawlong kaba ju tip baroh shi katta kum ka them-metor ka don ka jingkyrmen ba yn lah ban pynurlong noh shwa ka elekshon MLA kaban long ha u 2023.
Lada na ka liang ka sorkar jylla hi ka lah ban pynurlong ïa kane, lehse kan ïoh ïa ka burom kaba khraw ym tang na ki paidbah ba kyrshan ïa ka sorkar hynrei wat na kito kiba ju beiñ ju khoh lane na ki kynhun liang pyrshah ruh baroh.
Lehse lada ka sorkar shisha ka lah ban pynkynriah noh ïa ki khlem artatien ki party baroh kiba don ha ka sorkar Meghalaya Democratic Alliance ki nud ban kob ba ki la don bynta bad ka sorkar kaba trei na ka bynta ban weng ïa ka jingeh ba kum ka Jaidbynriew hi ki la kwah ba kan urlong.
Na ka liang ka sorkar ki la trei borbah ban ïoh pynkynriah noh ïa kitei ki briew na katei ka jaka sha kawei pat ka jaka ba la pynkhreh kyrpang kumta ka don ruh ka jingkhmih lynti ba katei ka jingpyrshang ruh kan ym shimpor shuh kumba ki nongshong shnong ka jylla ruh ki la khmih lynti la slem slem ban kan seisoh noh.
Lah ban kdew hangne ba kane ka jingtyrwa ka sorkar ne ka jingpyntip ka sorkar ka long hadien ba ka High Level Committee (HLC) kaba la thung da ka sorkar, hadien ka jingïakhih kaba jur ban dawa pynkynkynriah noh ïa kitei kiba sah ha katei ka jaka, ka la ai jingmut sha ka sorkar ban pynkynriah noh ïa ki na katei ka jaka, ïa kaba la shimti noh da ka tnad Urban Affairs hadien bala siew 1 klur tyngka sha ka Hima Mylliem, kaba dei ka trai jong kane ka jaka.
Kumban shu phaidien biang, ka jingtyrwa jong ka sorkar ban pynkynriah noh ïa ki na katei ka jaka, na ka liang ka Harijan Panchayat Committee (HPC) ka la mynjur ban mih noh tang halor ka nongrim ba lada ka sorkar ka pynïoh haki ïa ka jaka kaba long hapdeng Sor.
Na ka liang ka sorkar ka la aiti ha ka Tnad Urban Affairs ban pynkhreh ïa ka Blue Print ne ka dur ka dar jong kane ka jaka sah ba thymmai ki Harijan.
Dei ha u bnai Jymmang jong ka snem 2018, kumba ar bnai tam hadien ka jingshimti ka sorkar MDA ïa ka jingsynshar ha ka jylla, la bthei puk ka jingïakhih pyrshah ïa ki briew kiba sah hangtei haduh ba ka la pur sted bad ki paidah na kylleng ki la mih sha Motphran bad kiwei kiwei de ki jaka ban pynlong ka jingïakhih kaba la neh bad sngi bad miet haduh bun bun sngi.
Ha katei ka por namar ka jingjur ka jingïakhih, ka sorkar kala pynjari da ka korphiw ha kine ki bynta kiba jur ka jingïakhih ha kaba la poi ruh haduh u pud ba la hap ruh ban khang sa ïa ki kor internet bun sngi kynthup lang ïa ka korphiw.
Bad dei ruh na ka daw jong katei ka jingjia, ba ka surok kaba ju ïaid kali na Ïew Themawlong ban mih sha Khyndailad la khang noh bad la buh bad pynap ruh da ki bor pahara miet la bad step naduh katei ka por bad kane ka la ïai bteng tad haduh mynta mynne.
Kynshi, Naitung 28: Kum ban bteng ïa ka jingrakhe ïa ka Bijli Mahotsav hapoh ka shatri jong ka Ujjwala Bharat, Ujjwala Bhavishya-Power @ 2047, kaba long shibynta na ka jingrakhe jong ka Ri India ïa ka Azadi Ka Amrit Mahotsav, mynta ka sngi ki bor pynïaid distrik jong ka Eastern West Khasi Hills District, Mairang ha ryngkat ka jingïatreilang jong ka NEEPCO, Shillong bad ka MeECL ki la pynlong ïa ka jingrakhe ïa ka Bijli Mahotsav ha Kynshi Bangla Dorbar Hall, Kynshi.
Ha kane ka jingïalang, u Executive Member ka KHADC u ba dei peit ïa ka tnat Ilaka, u Bah Jambor War u la long u kongsan ha ka jingdon ryngkat jong u Deputy Commissioner ka Eastern West Khasi Hills u Bah W.Nongsiej, u Additional Deputy Commissioner ka District, u Bah V.Swer, i Deputy General Manager ka NEEPCO, Shillong, i Kong Loretta A Kharmawphlang, ki nongtrei sorkar, ki nongïalam shnong, ki dkhot seng treilang (SHG), ki principal jong ki skul ka thaiñ, ki nonghikai bad ki khynnah pule.
Ha ka jingkren ka jong u kum u kongsan, u Bah Jambor War u la kren shaphang ka jingrakhe ïa ka Azadi Ka Amrit Mahotsav ha sawdong ka Ri India bad u la ong ba kane ka jingrakhe, ka pynïoh ïa ka lad ka kabu ïa ki nongshong shnong, ban kynmaw burom ïa ki riew khraw ïaleh laitluid na ki bynta bapher bapher jong ka Ri India.
Ka long ruh ka rynsan ban phai dien sha ki sienjam kiba la ïoh ban ïaid ha ka liang jong ka roi ka par ha kiba bun ki bynta bad ka jingrakhe ïa ka Bijli Mahotsav, ka long kawei na ki bynta jong ka jinglehkmen ïa ka roi ka kiew kaba ïadei bad ka tnat pynmih bording.
Haba kren halor ka jingïaid lynti jong ka jingïaleh laitluid ka Ri India, u kongsan u la pynkynmaw ïa baroh kiba la sakhi ïa kane ka prokram, ba ka jingtrei shitom bad jingïaishah jong ki riewshlur ïaleh laitluid ka ri, ka la wanrah ïa u soh ba thiang ha kaba ka Ri India ka la ïoh ïa ka jinglaitluid na ka jingsynshar phareng ha ka 15 tarik u Nailar 1947, hapoh ka jingïalam ba shlur jong u Mahatma Gandhi.
Ha kane ka sngi, u Bah Jambor War u la kyntu ruh ïa ki khynnah skul kiba la ïa wan sha kane ka prokram, ba kin duriap bad trei minot ha ki jingpule ki jong ki, khnang ba kin lah ban noh ïa la u synñiang u bynhei ban kyntiew ïa ka ri bad ka jylla ha ki por ki ban bud.
Ha kane ka prokram, na ka liang jong ki nongïoh bhah na ki skhim bapher bapher jong ka tnat bording, ki la ïoh ruh ban ïathuh shaphang ka jingshem bad jingïoh jingmyntoi jong ki na kitei ki skhim.
La sakhi ruh ïa ka jingpyni ïa ki phlim shaphang kiba bun ki bynta jong ka jingtreikam ka tnad pynmih bording bad la pynphuh pynphieng shuh shuh ïa kane ka jingrakhe, da ka skit na ka Kynshi Higher Secondary School, Kynshi bad ka ‘action song’ na ki khynnah skul ka St.Dominic Savio Secondary School, Kynshi.
Kiwei kiwei pat kiba la kren ha kane ka sngi, ki kynthup ïa u Deputy Commissioner ka Eastern West Khasi Hills District, u Bah W.Nongsiej, i DGM ka NEEPCO, Shillong, i Kong Loretta A Kharmawphlang, u Superintending Engineer ka (Khasi Hills) Distribution Circle, MeECL, u Bah K.Chyrmang, u Assistant Executive Engineer ka Mairang Distribution, MePDCL, Mairang, u Bah Banpynbitlang Kharkamni bad u Sordar ka Shnong Kynshi Bangla, u Bah Aibankupar Syiemlieh u ba la pynïaid ïa ka prokram.
Mawkyrwat, ‘Naitung, 28: Ka long kaei kaei kaba itynnad ban ïohi ba hadien ka jingpynmih jong ka High Courts ïa ki jingbthah bad ki kyndon kiba ïa dei bad ki nongot-doh, na ka liang ki nongot-doh ha ïew Mawkyrwat ki la ïa bunkam ban shna ïa ki dukan jong ki bad kane ka long ruh kum shibynta ban kohnguh katkum ka jingbthah ba la pynmih.
Katkum ka jingbthah napoh jong ka high court la ong ba baroh ki dukan die doh ba kynthup ïa ki nongdie doh masi, sniang bad doh syiar kim dei shuh ban thad madan ïa ki doh hynrei ki dei ban shna kyrpang da ki jingker khnang ba kan long kaba itynnad bad kaba khuid ba suba ban lait na shibun ki jingpang ha kaba ym shah shuh ban long kum mynshwa hynrei ki dei ban leh katkum ba la bthah da ka sorkar.
U President jong ka Synjuk ki Nongot-doh jong ka Mawkyrwat Hat, bah P.Ramsiej u la pynpaw ba hadien ka jingpynmih hukum jong ka High Courts kiba ïadei bad jingbthah ryngkat ki kyndon ha kaba ïa dei bad ki nongot-doh, kumta na ka liang ka Synjuk ki Nongot-doh ha ryngkat bad ki ophisar ki bor jong ka distrik ki la pynlong ka jingïalang ba kyrpang halor kane ka bynta bad da kawei ka sur ki la ïa mynjur ban kohnguh katkum ba la bthah da ka sorkar khnang ban lah ban pynwar dur bad ban wanrah ïa ka jingkhuid jingsuba ha ki liang baroh bad kumjuh ruh ha ki dukan die doh kiba don hapoh jong ka ïew Mawkyrwat, South West Khasi Hills District.
Shuh shuh la ong ruh ba na ka liang ka ka Synjuk ki la ïa rai ban khang shipor ïa ki dukan die doh kata naduh ka 27, 28 bad 29 tarik u ‘Naitung, 2022 bad kim pat shah ïano ïano ki nongdie doh masi, doh syiar bad doh sniang ban shong ne plie dukan hapoh ïew Mawkyrwat hynrei la ai jingpyntip ne bthah ba kin sa plie pat ha ka 30 tarik u ‘Naitung, 2022 bad kyrpad ruh ba kin ïatreilang khnang ba kaei kaba ki ki thmu kan long kaba jop.
Nongstoiñ, Naitung 27: Ka shnong Riangdim ka dei ka shnong kaba jngai tang kumba 12 km ei ei na Shallang bad ka dei kaba dang hap hapoh u pud u sam jong ka Hima Nongstoiñ West Khasi Hills District.
Ha katei ka shnong don shibun ki jingmih kaba ai ja kpoh ïa ki paid nongshong shnong jong katei ka shnong kynthup ïa u sohphan, sohpieng, kwai tympew bad kiwei kiwei.
Hynrei, namar ka jingbym biang jong ka surok, la ong ba kitei ki mar ki nongkhaïi ki wan ban thied ha ka dor kaba tang 100 tyngka katba uta u juh u mar haba poi ha ïew Shallang u kot haduh 500 tyngka.
U bah S.Dkhar Secretary shnong Riangdim, u la ong ba ïa katei ka surok ha ka jingshisha la sdang ban pyntreikam lyngba ka scheme PMGSY da uwei u Contractor.
Hynrei naduh u snem 2014 haduh mynta um pat pyndep.
Na ka liang jong ka thaiñ ryngkat bad u MLA ka Mawshynrut u bah Gigur Myrthong, ki la leit ruh ban ujor shaduh u Myntri Rangbah ka jylla Meghalaya u Conrad K.Sangma pyrshah ïa utei u contractor bad la pynsangeh noh ïa ka jingpyntrei, namar u la leh torti shaba palat bad la pynduh ruh wat ïa ka kam na utei u briew.
La ïohi ruh ba ha katei ka shnong wat haba la don ka jingkieng, phewse ki kali pat ki hap ban ïaid na rum jong ka jingkieng namar ka jingbym pat dep lut.
Ki surok lei lei don shibun tang kiba sniew suda, namar la shu tep malu mala tang da ka khyndew bad la siang rong tang kumba shipawa ruh em.
U Probinus Rongrin nonghikai jong ka skul St Savio Secondary School Riangdim, u ba dei ruh u nongshong shnong jong katei ka shnong u la ong namar ka jingbym biang jong ka surok, ki duh shibun ki jingdonkam bad ki sngewdiaw bad sngew lehraiñ ïa ki kmie ki kpa bad ki khynnah skul ruh kumjuh.
Namar ha skul ki shim ïa ka subject Kowpiwtar ki pan ruh ka pisa, hynrei kim ïoh pat ban hikai namar ym ju don bording.
Mawkyrwat, ‘Naitung, 28: Ka long kaei kaei kaba pynduh mynsiem bad pyndom ha kawei ka liang namar wat hadien ka jingkyrpad ïa ka sorkar lyngba ka ophis jong ka MePDCL ba kan leh ei ei ne ai jingïarap na ka bynta i hep rit iba la shah bat ha ka bordor ha kine ki khyndiat bnai kiba la dep bad ba i la duh noh ïa baroh ar tylli ki kti hynrei kaba sngewsih ka long ba haduh mynta kam pat ai ki lad jingïarap.
Ha kaba ïa dei bad kane ka bynta, ka Khasi Student’s Union (KSU) jong ka South West Khasi Hills District ha ryngkat bad u bah P.S.Lyngdoh ha ka sngi balang ki la leit jngoh ïa i heprit ha ka shnong Mawkohphet, South West Khasi Hills District.
Kane ka jingleit jngoh ka long kum shibynta ban buddien ïa ka jingjia ba shah bat ha ka bording kaba la jia ha kine ki bnai ba la dep ha kaba i tei ka heprit i la duh noh ïa baroh ar tylli ki kti tang namar ka jingbym buh ïa ki jingker ïa u Transformer uba don hajan jong kawei ka skul.
U bah Forwardman Nongrem, President ka KSU, South West Khasi Hills District ha ryngkat u bah P.S.Lyngdoh ha ka jingkren jong ki ki la ïathuh ba ha kane ka jingleit jngoh ki la lap ba na ka liang jong ka sorkar haduh mynta kim pat shem la leh eiei ne phai khmat lyngba kano kano ka jingïarap na ka sorkar lyngba ka tnad ba dei peit ïa ka bording ha kaba watla na ka liang jong ka seng naduh ba la jingjia kane ka jingjia ba sngewsih ïa i heprit ruh ki la dep ban buh ka jingkyrpad bad jingdawa ba dei ban siew ïa ka bai lut ksan ne jingsiew bai bam shi jingim (life compensation) ïa i.
Namarkata, kum ka seng ha ryngkat da ka jingïatrei lang bad kiba ha ïing ha sem jong kane i heprit kim lah ban shu sngap mynthi halor kane ka bynta bad ka KSU ruh kan ïai dawa ïa ka hok jong ine i heprit lyngba da ka jingïakyrshan lang bad kiwei pat ki sengbhalang bad ki paidbah jong ka jaidbynriew.
Ha kajuh ka por ki la pynpaw ruh ba ki don ka hok ban ai ka jingïarap ïa ine i heprit la ha kino kino ki bynta ha ryngkat da ka jingïasngewthuh jingmut bad ka ïing ka sem bad “lada ka sorkar kam leh ei ei ym banse ngin hap ban ïaid ban shim da kiwei pat ki lad ki lynti wat haduh ban da poi u pud ban ïaid katkum ki kyndon aiñ ruh kan ialeh ban pynïoh ïa ka hok ba i heprit i dei ban ïoh", ong ka kyrwoh na ka seng KSU.Kumta, ka KSU lyngba da ka jingïamynjur lang bad kiba ha ïing ha sem jong i tei i heprit ki la buh ki kyntien ba lada ka sorkar ka dang leh mynthi bad kam leh ei ei ïa ine i hep rit katkum ba ka dei ban ïoh ïa ka jingsiew kaba shyrta jingim jong i (Life Compensation) ym banse ka hap ïaid noh da kawei pat ka lynti wat haduh ban da poi u pud ban hap ïaid da ki bor jong ka aiñ, pynkut u bah Forwardman Nongrem.
Ha kane ka sngi, na ka liang ka ïing ka sem jong i heprit ki la pynpaw ka jingsngew nguh ïa ki paidbah jong ka Bri u Hynñiewtrip naduh ki sengbhalang bapher bapher, ki ‘riew shimet, ki Balang bad kum kiba ha ïing ha sem kim lah shuh ban siew kylliang ïa ki jingai jingïarap na ka bynta ka khun jong ki ha ka por ba ka dang don ha ki jaka ai jingsumar ha Shillong la ka long ki jingïarap da ki pisa bad kiwei de ki jingïarap bad ka jingaimynsiem.
“Shim ïa kane kum ka jingaikhublei ïa baroh lang kiba la ïa don bynta, hynrei ha kaba phai pat ha ka na ka liang ka tnad ba dei peit ïa ka bording bad kumjuh ruh na ka sorkar jylla haduh mynta kam shem la don kano kano ka dak ne ka jingpynsngew ban ai kano kano ka jingïarap watla na ka liang jong ki ki dep ban leit ïa kynduh ïa bah Prestone Tyngsong bad ïa u bah Renikton Lyngdoh Tongkar uba dei u MLA jong ka Mawkyrwat", pynpaw kiba ha ïing.
Ha kane ka sngi la ïa dong ryngkat lang naduh ki nongkitkam jong ka KSU South West Khasi Hills District bad ka KSU Mawkyrwat Circle, u bah P.S.Lyngdoh kiba la ïa synran lang ha kane ka sngi bad kiba ha ïing ha sem jong i heprit.
Ki ar tylli ki Dorbar Shnong jong ka Shnong Umsohma, Lailad bad ka Dorbar Shnong Umlyngkdait New Tasku ki la pynpaw ka jingsngewkhia kaba jur halor ka jingbteng ki kali ba kit tam pud ban ïaid na ka Jingkieng ha Lailad,, kaba la buh jingma na ka daw ba katei ka Jingkieng ka la sator bad don jingma ba ka lah ban dkut ne khyllem noh ha kano kano ka por.
Halor kane ka jingbteng ki Kali ba kit tam pud palat ïa ka 9 ton kumba la buh da ka sorkar, ki nongïalam Shnong ka Shnoing Umsohma, Lailad bad ka Shnong Umlyngkdait New Tasku mynta ka sngi ki la leit ban jurip bad sakhi ruh ba ki don ki Kali ba kit tam pud ba ïaid na jrong katei ka Jingkieng kaba la buh jingma shisha ïa katei ka Jingkieng.
Kum ban pynkynmaw, wat ka tnad PWD bad ka bor District ki la dep ban mana bad ban khang pyrshah ïa ka jingïaid ki Kali ba kit tam pud na katei ka Jingkieng, hynrei kumba long haduh mynta kiba bun ki Kali ba kit tam pud ki ju ïaid na katei ka Jingkieng kaba la buh jijngma shisha ba ioh katei ka Jingkieng kan khyllem ne kan dkut noh.
Kumba la lap bad sakhi ruh ha kane ka jingleit jurip kitei ki nongïalam shnong ba la ïalam da u Rangbah Shnong ka Umsohma, Lailad, u Bah Shembok Mawphñiang bad u Rangbah Shnong ka Umlyngkdait, New Tasku, u bah Edwin Syngkli la lap ba kat dang mih ki sngi katei ka jingkieng ka la dang sator bad don ki dak ki shin ba ka la buh jingma shisha ban ïaid ki Kali ba la kit tam pud bad kum ki nongïalam ruh ki la pynpaw ka jingsngewkhia ba kam shym la don kano kano ka jingtehlakam ïa kum kine ki Kali ba kit tam pud ba ïaid na katei ka Jingkieng ha Lailad.
Namarkata, ban shngaiñ ki paidbah ha ka leit ka wan bad ban nym mih kano kano ka jingjia ba sngewsih na ka jingsynjor kane ka Jingkieng kaba la lah ban ktah ïa kiba bun ki shnong ha Western Ri Bhoi, kitei ki nongïalam Shnong ki la buh ka jingkyrpad ïa ka tnad PWD bad kumjuh ruh ïa ka bor synshar District ka Ri Bhoi ba kin shim khia ban tehlakam na kine ki kali ne ki trok ba kit tam pud khnang ba kan nym buh jingma ïa katei ka Jingkieng kaba la sator bad don jingma.
Ha kawei ka jingjia aksiden ba shyrkhei hynne ka step, kawei ka Bos Night Super kaba don ïa u Number AR 16 A 5022 kala pra phom bad julor haki bynta ba shakhmat hadien ba u nongñiah u la leit ban tynrah hi nadien jong kawei ka trok kaba dang ieng kaba don ïa u number NL 01 AA 8595 kaba dang ïaid ha surok bah National Highway haka thaiñ Nongpoh.
Katei ka jingjia kala jia hynne ka step haka por 7 baje eiei bad ki paidbah kila sakhi ruh ba katei ka jingleit tynrah nadien jong ka trok ka dei namar ka jingpynher sted palate nongñiah ïa katei ka bos haduh ba um lah shuh ban tehlakam bad leit ban tynrah beit nadien jong katei ka trok, ha kaba katei ka bos kala pra phom haki bynta ba shakhmat haduh ba u nongñiah u la mynsaw jur bad sahkut hapoh katei ka bos.
Naka liang ki paidbah kiba la sakhi ïa katei ka jingjia kila leit ruh ban ïarap sei ïa utei u nongñiah bala tip kyrteng kum u Nur Ahmed (33) na Hailagandhi, Assam bad pynkit mar mar sha Civil Hospital Nongpoh, hynrei namar ka jingmynsaw kaba jur utei u nongñiah u la khlad noh hashen bad ka jingtohkit jong ki pulit halor katei ka jingjia ka dang ïaid shakhmat.
: Katkum ka kyrwoh khubor ba la phah da ka ophis u Superintendent of Police ka West Jaiñtia Hills District la pyntip ba ka ïing bishar ba don burom mynta ka sngi 28 tarik u Naitung kala rai pynrem ïa ki lai ngut ki runar kiba donkti haka kam pynïap briew da kaba set patok shi jingim ïa ki ha ryngkat ka kuna kaba mar 15 hajar tyngka katkum ka kyndon Sec.302 IPC.Ïa kitei ki runar ba la shah rai pynrem la tip kyrteng kum u Mulo Rakait, u Ioolang Rakait bad u Thum Rakait, kiba la shim ïa ka jingim jong u (L) Salong Rakait ka kaba la jia ha ka 10.07.2006 katkum ka jingujor ba la ïoh lum da ki pulit ka Nartiang PIC haka 11.07.2006 bad ïa katei ka kes la register ha Jowai PS.Sa kawei pat ka kes ba la ujor ejahar ha Jowai PS ha ka 12.02.2020 uwei u briew ba la tip kyrteng u Koran Kharmawlong ula leit pynjulor ïa ki tiar ki tar hapoh kawei ka ïing briew bad hadien ba la dep leh ïa katei ka kam ula pheh na katei ka jaka, ki pulit hadien ba la ïoh ka jingujor kila register kes ïa kane kam runar.
Na ka liang ka ïing khashariba don burom ha kane ka 26.07.2022 kala rai pynrem ïa syndon ïa utei u briew katkum ka kyndon 447/427/436 IPC da kaba set patok sa kumba (5) snem ar (2) bnai nalor uba la don lypa hapoh patok la shi snem shiphew bnai.
Shillong, Naitung : Ka Dorbar Shnong Laban, Shillong ka la ïoh ban jied ïa ki nongkitkam bathymmai na ka bynta ka samoi treikam 2022-25 ha ka 23 tarik mynta u bnai.
Ki nongkitkam ki ba la shah jied ki kynthup ïa u Bah EL Kharwanlang Rangbah Shnong, H.Marbaniang Asstt Rangbah Shnong, J.Rynjah Secretary, RL Nongpiur Joint Secretary, D.Syiemlieh Asstt Secretary, VE Syiemlieh Social & Edu.
Secretary bad Bah J.Lyngwa Treasurer.
Kane ka long katkum u kyrwoh lyngba u Secretary.
Shillong, Naitung : U Additional Deputy Commissioner (Supply), i/c Sohra Civil Sub-Division, Sohra da kane u pyntip ba ïa u khaw u ba hap hapoh ka Public Distribution System (PDS) la pyllait na ka bynta une u bnai Naitung 2022 sha baroh ki dukan sam rashon ba la ithuh dak a sorkar.
ïa u khaw la pyllait ha ka jingthew kaba 35 kilo shi card ha ka dor T.3/- shi kilo na ka bynta ki ba don ia ka card Antyodaya Anna Yojana (AAY) , 5 kg shi khlieh ha ka dor T.3/- shi kilo na ka bynta ki ba don ïa ka card Priority House Hold (PHH) bad 7.215 kilo shi card ha ka dor ba la buh da ka Vigilance Committee ka ban ym palat ïa ka T.15/- shi kilo na ka bynta ki ba don ïa ka card Non-NFSA.Nalor kine ki bhah ki ba ju ïoh, ka sorkar ka la pyllait ruh ïa u khaw bym donkam ban siew pisa u ba hap hapoh ka Prime Minister Garib Kalyan Anna Yojana (PMGKAY) ïa u ba yn sam 5 kilo shi khlieh na ka bynta ki ba don ïa ka card AAY bad PHH tang na ka bynta une u bnai Naitung 2022.
La kyntu ïa baroh ki Wholesalers/FPS dealers kumjuh ki nong ïoh jingmyntoi ba kin beit ryntih ha ka ba ïadei bad ki kyndon ba la pynmih da ka tnat ka koit ka khiah, kata da ka ba pynïajngai kumba hynriew phut ne ar mitar, ban deng ïa ki mask, ban ym biah pathar ha ki jaka paidbah, ban pyndonkam ïa ki dawai saitkti bad kiwei pat.
Shillong, Naitung 28: 114 ngut ki briew ki la ngat jingpang COVID 19 ha ka 28 tarik mynta u bnai.
Da kane ka jingïoh pang kine ki 114 ngut, baroh kiba la ngat ïa kane ka jingpang naduh ba sdang haduh mynta kilong 95918 ngut.
Kiba la koit noh pat ki long 91906 ngut.
Kiba dang don hapdeng ka jingpang ki long 687 ngut.
Kiba la khlad noh ki long baroh 1605 ngut.
Kiba la koit mynta ka sngi ki long 55 ngut.
Na kine ki 114 ngut kiba la bit ïa kane ka jingpang ha ka 28 tarik kiba bun eh kidei ha WestGaro Hills, ha kaba 70 ngut ki la test positive na ka screening kaba la leh ïa ki.12 ngut pat kidei na East Khasi Hills District.
Ka West Garo Hills ka la bun eh ruh napdeng kiba koit ha kaba baroh ki long 22 ngut.
Ka Jylla Meghalaya ka la kynjoh Sanphew Snem (50) pura bad ka dei kawei na ki Jylla jong ki ritpaid riewlum/trai Ri (Tribal minority) bad kumta la bsuh ïa ki kyndon bad khyrnit ha ka Riti Synshar ban pynkyrpang bad ïada ïa ka Jylla.
Lah ban kdew hangne kawei ne ar; na ki hynriew phew (60) tylli ki shuki hapoh ka ïing Dorbar Thaw Aiñ ka Jylla sanphew san (55) tylli la mang kyrpang na ka bynta ki ritpaid trai Ri.
Kaba mut ki ritpaid riewlum ne trai Ri hapoh ka Jylla Meghalaya ki synshar hi pura da lade ïa lade.
Kaba ar, ka Khyrnit ba hynriew (sixth schedule) jong Riti Synshar ka ai bor, ai iktiar ïa ki ritpaid trai Ri ban ïada, ban pynneh, ban pynïaid ïa ka khyndew, ki khlaw, ki marpoh khyndew, ki um ki wah bad ban kyntiew ïa ki jingtip tynrai, ka kolshor bad dei riti.
Ha kine ki sanphew snem, lait na ka Aiñ Bat Khyndew (Transfer of Land Regulation Act 1971), ym don kawei ruh ka Aiñ kaba snah ne kaba ai jingkyrmen kaba la thaw ha ka Jylla.
Pynban naduh ba sdang hi la pyntlot bor ïa ka Aiñ Bat Khyndew 1971.
Naduh ki snem 1979, 1981 ter ter bad haduh ban da lop syndon ïa ki bniat jong ka ha ka snem 1997 da kaba thaw ïa ka Single Window Policy.
Ka Sorkar, ki riewkhwan myntoi bad kynhun jong ki riewshimet kiba napoh bad na bar ka Jylla ki ïoh laitlan ban klun bad thied khyndew naphang khlem jingteh lakam ha ka kyrteng jong ka roi ka par.
Kumta ka jingpynjot pathar ïa ki khlaw bad ka mariang ha kine ki ar phew san snem kiba la lah ka long kaba shyrkhei.
Ki ritpaid trai Ri jong ka Jylla Meghalaya ki don ka jingïadei ba jan bad ka khyndew ne ka mei ramew.
Ki pynithuh ïalade bad ka khyndew kaba ki rep ki riang, ki trei ki ktah bad kim lah ban im ne ban long Jaitbynriew khlem ka khyndew.
Phewse, katkum ka Socio Economic Caste Census Survey 2011 la shem ba hynïiew phew hynriew na ka shispah (76%) ki nongshong shnong ha ki shnong kyndong ha ka Jylla kim longtrai shuh halor ka khyndew, ki im khlem ka khyndew bad kim don khyndew shuh kaba dei la ka jong ban rep, ban shong ïing bad ban aiti pateng ha ki khun.
Ka jingduk jingkyrduh ka la nang kiew ha ka Jylla bad lah ban ong ba ka jingduk ka tied jingkhang ha jan man la ki thliew ïing.
Ka Report jong ka Planning Commission (mynta Niti Ayog) jong ka snem 2012 ka ong, “ba hapdeng ka snem 2009-10 ka jingdon kiba duk ha Meghalaya ka la nang kiew bad kumba sawphew hynïiew na ka shispah (47%) ki don ki briew kiba duk ha ki shnong nongkyndong (Rural Tribal Poverty) ha ka thaiñ shatei lam mihngi jong ka Ri India".
Nalor nangta sa ka mat ïohkam ïohjam ki samla.
Tang ban shu ïohkam ruh kam pat biang, ka bai bylla ne ka tulop bad ki hok jong ki nongtrei-nongbylla pat ki long kumno? Ka dur kaba shai kdar ka paw ha ka Jylla Meghalaya ba ki nongtrei-nongbylla kim dei shuh ki nongtrei, pynban ki la long kum ki mraw bad ym don ba ñiewkor ïa ki.
Ka jinglong jingman jong ki nongtrei-nongbylla hapoh ka Jylla ka long kumne; (i) ki nonghikai skul kim ïoh tulop thikna bad da ki bnai ka tulop jong ki ka sah kut (ii) ki nongtrei casual bad contractual ruh kim ïoh tulop da ki bnai.
(iii) ki nongtrei casual bad contractual ba thung lyngba ki labor contractor ym dei tang kim ïoh tulop, ki shah ot sa san tyngka na ka shispah (5%) bad tam ïa kata na ka tulop jong ki.
Nalor nangta ki trei bordi haduh 12 ne 15 ne 18 kynta ha ka shi sngi.
(iv) ki nongtrei-nongbylla ha ka Jylla kim ïoh ïa ki shuti kum ki casual leave, earned leave, medical leave bad kiwei.
Lada ki pep trei ki shah ot ka bai bylla sngi bad ki nongtrei kynthei kim ïoh shuti ha ka por ba ki pun por bad kha khun (maternity leave).
(v) Lait noh ki nongtrei Sorkar ba pura, ki nongtrei-nongbylla hapoh ka Jylla Meghalaya kim ïoh jingïarap bad jingkyrshan pisa ba pura na ki nongaikam ha ka por ba ki shitom bad shah sumar pang.
(vi) ka bai bylla ha ka Jylla Meghalaya ka long kaba poh dor tam bad bun bah ki nongaikam kim siew tulop ïa ki nongtrei jong ki katkum ka Aiñ Minimum Wage bad ka Sorkar ruh kam patiaw ban kyntiew ïa ka bai bylla kaba dei ruh ban long katkum ka jingkiew ki dor ki mur, ki marbam mardih ha ïew.
Ha kawei pat ka liang ka bai wai ïing ka kiew stet, ka bai kali ka kiew kumba suh u ‘nam ding sha sahit bneng, ka bai kot, bai skul bad bai dawai khlem sngewlem ki kiewdor man la ka por.
Ka jingim ki nongtrei nongbylla ha ka Jylla ka long kaba kordit.
Ka jingkyrduh kam ka long kaba shyrkhei bad katkum ka sorjamin ka jingkyrduh kam hapoh ka Jylla ka kiew haduh shiphew na ka shispah (10%) tang ha u bnai April 2020.
Ka Sorkar ka lah ban ai kam tang kumba arphew san na ka shispah (25%).
Kaba tam hynïiew phew san na ka shispah (75%) ka dei jong ki riewshimet/company bad ki nongshong shnong shimet kiba sengkam lajong.
Hynrei ki samla kiba kwah ban seng kam lajong ruh ki shem jingeh, khamtam kito ki bym don bai seng.
Kim lah ban wai dukan namar ka bai wai ka remdor palat bad ym don ka jingteh lakam.
Kim don bai seng ban ïakob bad kiwei ki nongkhaïi kiba heh, lymda ki ïoh jingïarap bad jingkyrshan na ka Sorkar.
Ka Meghalaya ka la ïoh shiphew tylli ki elekshon naduh ka snem 1972 bad ngim pat shym la ïoh mad thikna ïa ki seng saiñ hima kiba ïeng bad treikam katkum ka thymmei saiñpyrkhat jong ki.
Ym pat don hi ruh ka seng saiñ hima kaba ïeng na ka bynta ka bha ka miat bad ka jingbit-jingbiang lang jong ki riewpaidbah, ki rangli ki juki bad kaba ïeng halor ka nongrim jong ka jingïaryngkat dor ki kynthei, ki shynrang bad khun bynriew salonsar ha ka imlang sahlang.
Hynrei kaei kaba ngi mad ka dei ka politic khwan myntoi, kamai spah, ka kylla ktien, kylla rong bad kylla seng kaba khah khah.
Don tang kawei kaba ki nongsynshar ki ïamir, ki ïamynjur lang bad kata ka dei ka bor, ka spah bad ka khwan myntoi shimet.
Kumta ka por ka dei mynta ba ngin pynduh noh ïa kane ka jait politic kaba pynjot.
Kaei kaba ka Jylla Meghalaya ka donkam kyrkieh myntaï (i) ban pynkhlaiñ ïa ka Aiñ bat khyndew khnang ban lah ban pynneh ïa ka jinglongtrai jong ki nongshong shnong halor ka khyndew, ban pynkhlaiñ ruh ïa ki aiñ ïada mariang bad ban pyndam noh ïa ka single window policy.
(ii) ka Aiñ ban buh pud ïa u ne ka riewshimet ban thied khyndew/jaka (Land Ceiling Act) (iii) ban teh lakam da ka Aiñ bad pynlong ryntih halor ka bai wai dukan ne ïing shong briew (Rent Control Act) khnang ba kan ym ban khia ïa kiba duk bad kumjuh kan ym pynïap ïa ki trai ïing.
(iv) ban burom bad ïiewkor ïa ki nongtrei-nongbylla kiba trei ha ki kam bapher, ban kyntiew ïa ka bai bylla bad siew thikna man la u bnai ïa ka tulop.
(v) ban ai ha ki nongtrei nongbylla ïa ki hok jong ki baroh kaba kynthup; (a) ka por trei kaba phra kynta shi sngi (b) ki shuti (k) ban kyrshan bai dawai bad bai sumar pang, ban kyrshan bai skul bad bai kot ïa ki khun (vi) ban plie ïa ki skul bad hospital paidbah kiba biang ki doctor, ki nongtrei bad ki tiar sumar pang kiba bha bad paka tam.
(vii) ban thaw ïa ki housing project ne ban die ïa ki ïing shong ha ka dor kaba jem sha ki nongtrei-nongbylla sngi.
(viii) ban buh pud ïa ka dor ka mur jong ki mar rep lane ba ka dor jong ki mar rep kam dei ban duna palat ïa ka dor ba la buh lane ka Minimum support price (ix) ban ïada bad kyntiew ïa ki nongrep kiba shisha kiba kamai jakpoh na ki kam rep.
(x) ban kyrshan pura ïa ki samla ki bym don bai seng ban sengkam lajong.
(xi) ban teh lakam da ka aiñ ïa ki hospital, ki skul, ki kolej bad skulbah ba pynïaid da ki riewshimet ne kynhun bym dei Sorkar.
(xii) ban pynduh ne weng noh na ki jingmut jingpyrkhat ba ki kynthei kim lah ban ïashim bynta ha ka synshar khadar.
Ka kam saiñ hima kam dei kaba jakhlia, hynrei la pynjngut ïa ka da ki kam bamsap, ka khwan myntoi, ka jingbuaid bor bad ka leh jubor.
Ka shonglang ka sahlang kan kulmar hi thlim bad kan mih ka jingïapynïap bad jingïaumsnam para briew lymda don ka synshar khadar kaba hok, kaba shisha, kaba ai jingkheiï bad kaba pynïaid hok ïa ki aiñ ki kanun bad treikam katkum ka Riti Synshar.
Ka jinghikai tynrai ka long ban kamai hok, ban bam na ka umsyep bad ka hukum Blei ka long ba baroh kin san kin mer ryntih bad kin mad ïa ka jingim ba tngen, ba khiah krat bad ba dap kyrhai.
Ka por ka dei mynta ban ïakhun pyrshah ïa ka bamsap bad ki kam thok kam shukor kiba jyllei ha ka synshar khadar bad treikam treijam.
Ngin ïatreilang na ka bynta ban pynïoh ïa ka Jylla kaba synshar hok bad bishar hok.
Shillong, ‘Naitung 28: Ka Khasi Students’ Union (KSU) South West Khasi Hills District ka la kren da kaba shai ïa ka Sorkar India ba ka seng kan ym ailad ban tih ïa u Uranium napoh Kylleng-Pyndengsohïong-Mawthabah.
Ka seng ka la kynthoh hadien ba u Myntri ka Sorkar Pdeng u Dr.Jitendra Singh u la ai jubab ïa ka jingkylli ba la wanrah da u MP u Rahul Kaswan hapoh ka Iingdorbar Thawaiñ Lok Sabha ha ka sngi Balang.
U Singh u la ong ba ka Atomic Mineral Directorate for Exploration and Research ka dei ka tnat jong ka Department of Atomic Energy (DAE) kaba la pynthikna ïa ka jingdon jong u Uranium Oxide haduh 3,82,675 ton ha baroh kawei ka ri.
U Singh u la ïathuh ba ha Meghalaya u Uranium Oxide uba don ha Kylleng-Pyndengsohïong-Mawthabah u long 9,500 ton, ha Wahkyn-Wahkut u don 9,764 ton ha Gomaghat-Phlangdiloiñ u don 1000 ton, ha Tyrnai u don 600 ton, ha Lostoiñ u don 869 ton bad ha Umthongkut u don 1,535 ton.
Haba kheiñ lang ïa ka jingdon jong u Uranium Oxide ka long 23,268 ton.
“Ka Seng ka kwah ban kren da kaba shai sha ka Sorkar India ba ai kan ïaid shwa lyngba ka snam lane lyngba ki metïap jong ngi hynrei ka KSU kan ym ailad ban tih ïa u marpohkhyndew Uranium," ong u President ka KSU, South West Khasi Hills District u samla Forwardman Nongrem ha u kyrwoh ba la phah sha ki lad pathai khubor.
“Kane ka rai, ka long hadien ba ngi la ïohi ba ka Sorkar India kam pat sangeh ban pyrshang ban tih ïa u Uranium hapoh Mawthabah-Domïasiat bad kiwei kiwei ki bynta South West Khasi Hills District.
Katba kum ka jubab jong u u Myntri ka Sorkar Pdeng u Dr.Jitendra Singh ha ka Iingdorbar Thawaiñ Lok Sabha ha ka sngi Balang," ong u kyrwoh.
Haba phah ïa u kyrwoh sha ka Sorkar Jylla bad sha ka Sorkar India, ka KSU ka la ong, “ngi la long kiba la kloi ban ïa umsnam, ban tur na ka ding ne na ka snam bad wat ban rah atiar ruh lada ka dawa ïa ki ban leh kumta bad lada ki bor Sorkar ki mut ban thom da ka bor halor kane ka bynta.
"Ka Seng ka la ïohi ruh ba ka Sorkar India ka la pyni bad aidak halor kane ka bynta hynrei ka Seng ka maham ba ka dak kaba rit kan pynpluh ïa ki mynsiem jong ki samla ka jaidbynriew bad ïa ka thaiñ bad lada kan mih ka jingïaumsnam hapoh ka distrik ka Sorkar ka dei ban shim ïa ki jingkitkhlieh.
Ka Seng ka la pynrem jur ïa ka Sorkar MDA kaba long kum u ‘si Sam khmut jong ka Sorkar India halor kane ka bynta.
“Ka Seng ka la ju kren na ka por sha ka por ban rah ïa ka ‘resolution’ ban khylliap noh ïa ka mat Uranium ha State Legislative Assembly, hynrei kaei ba ka sorkar ka la leh halor kane?" la buh jingkylli ka KSU.“Ka Seng ka la kren ïa ka Sorkar Jylla ban rah sha ka Ministry of Environment Forest and Climate Change (MoEF&CC) ba dei ban phah weng noh ïa ka jingbit (Environmental Clearance) halor ka kam tih Uranium ha Domïasiat bad ha Mawthabah ïa kaba la ai naduh u bnai Nohprah, 2007 nalor kiwei kiwei pat ki jingbit ba kane ka Ministry ka la ai na ka por sha ka por ha kiwei kiwei ki jaka ban ksam uranium (Exploratory Drilling ) hynrei kaei ba kane ka Sdorkar MDA ka la leh?" la kynthoh ka Seng.
“Namarkata, ka seng ka maham jur ruh ïa kino kino ki briew Sorkar ne briew shimet ba wan mushlia ha kito ki thaiñ kiba wan pynbiej bad ïalam bakla ïa ki paidbah kato ka thaiñ da kaba ka kwah ban ong, ‘ka por ka dang biang ba phin kylla kaba mut noh hashwa ba ka jaidbynriew kan ym map shuh ïa ki kam ba ki ki leh ne hashwa ba ka por kan dier ïa ki ba ngin pdiang ïa ki jingkylla bamut jong phi," la maham ka Seng.
“Ka Seng ka kwah ban ban biang bad ban ai ka khubor kaba shai ba ka jingpyrshah jong ngi halor u marpoh khyndew ka khlaiñ bad kan nangïai khlaiñ, ka nongrim pyrshah Uranium ka dang skhem bad kum ki dkhot ka seng ki la pynkhreh lypa ban ïa tyngkhuh, kam pher la ka long da ka ktien, da ka snam ne wat da ki atiar ïaleh ruh," la byrngem ka KSU South West Khasi Hills District.
Shillong, Naitung, 28: Ka kynhun ki samla rangbah ka thaiñ Sohra ki la kynnoh ba ka don eiei ha lyndet ka jingkhang ka Joint Action Committee (JAC) jong ka Hima Sohra Exporters’ and Importers’ Association (HSE&IA) bad ka New Local Majai Exporters’ Forum (NLMEF) ïa ka kam khaïi pateng sha Bangladesh lyngba ka Majai Land Custom Station mynta la jan dap lai taïew da kaba ai daw ban moramot ïa ka surok na Wah Japuh shaduh Zero Point Bholaganj LCS naduh ka 14 tarik u Naitung, 2022 khlem da buh por haduh lano yn pyndep.
Ka JAC ka la phah da ka jingthoh sha u SDO ka Sohra Civil Sub-division ha kaba la soi da u Bah C Rajee kum u Chairman bad u Bah E Majaw, Secretary ha ka 11 tarik u Naitung, 2022 bad phah kopi sha u Syiem ka Hima Sohra, u MLA ka Shella, Executive Engineer PWD, u CEM KHADC bad MDC ka Shella ha kaba ka la pyntip ba ka kane ka surok ka la buh jingma ïa ki paidbah namar ka la sniew palat bad donkam ban moramot naduh katei ka tarik tad haduh ba kan da biang.
Ka jingleit hiar ka kynhun ki samla ha ka jingïalam u Bah Wellborn Bynnud, Bah B Lamin, u Bah Vickey L Mawnai bad kiwei kiwei pat ka la long hadien ka jingïoh jingujor na ki nongñiah kali kiba la sahkut lai taïew bad ka jingkit bad kumjuh na ki nongkhaïi.
Kaba thamula ka long ba ki nongñiah kali ne ki nongkhaïi kim don jingtip ïa kane bad ki shah ïalam bakla ba khang ka ïew ne da kumne kumtai.
Haba wad jingtip na ka ophis u Superintendent ka Bholaganj LCS la ïoh jingtip ba kam don jingkhang satia hynrei ki kali kim ïaid bad kim lah ban kynthoh eiei halor ka jingkhang ïa ka ïaid ka ïeng ki kali.
Ka kynhun ki samla rangbah ki la ïakynduh khlem poi pyrkhat ïa u Syiem Khynnah ka Hima Sohra, u Pa’iem Marremdor Syiem kumjuh ïa u Myntri L Kynta kiba dang wan jurip ïa ka jingmoramot surok ha ki bynta jaka ka Hima kaba dei ban rung sha Bangladesh.
Ki samla rangbah ki la kyntu ïa ki bor Hima ban pyndep kloi ïa ka jingmoramot ha katei ka bynta ha kaba ki la ïoh ka jingkular ba yn pyndep noh shen.
Ha ka jingjurip pat ïa ka surok ba la kam da ka JAC ban moramot pynban kam shym la don satia khyndiat ruh ka dak ban shna pynbha ïa ka bad la lap ba ar tylli ki trok ki la sahkut ha kawei ka bynta na ka jingsniew palat ka surok bad wanrah jingdheng kali kaba jur ha katei ka jaka.
Ym tang katta ka leit ka wan ki paidbah ruh ka la shah ktah nalor ki kali kiba ïeng bad ka jingkit ha ki surok la jan lai taïew.
Kaba lyngngoh pat ka long ba wat hapdeng ka jingkhang ïa ki trok ban ïaid pynban ki don pat ki trok jong ki nongïalam na kitei ki synjuk kiba leit theh maw ha ka jaka ïeng kali ka Hima Sohra.
Ki nongñiah kali bad ki nongkhaïi ki pynpaw ka jingeh ba kim ïoh ïaid ban pynpoi ïa u maw uba ki la kit ha ki trok ban leit theh sha Bangladesh.
“Ngi don ki Challan bad ki kot ki sla kiba biang ban leit theh maw hynrei balei ki khang ïa ngi bad mynta lai taïew ngi shu ïeng hajuh, ngim don bai bam shuh !", ki la ong.
Ki la don ruh napdeng kitei ki kali kiba la pynhap noh ïa u mawshun ba ki kit ha shi lynter lynti na ka bynta ban ïoh phai noh sha la ïing.
U Bah Wellborn Bynnud, haba kren ha ki lad pathai khubor, u la pynpaw ka jinglyngngoh ba kumno ka JAC ka ong ban moramot surok katba ki dak ki shin kim paw eiei.
“Ka don kaei kaei ha lyndet kane ka rukom pynsangeh ïa ki kali kaba la wanrah jingeh ïa ki paidbah ym tang ïa ki nongñiah kali ne nongkhaïi", u la ong da kaba bynrap ba kiba don Challan ki lah ban leit theh maw bad ki bym don pat kin hap hi ban ïeng hangtei.
Haba pynpaw ban ïakren ïa kane ka kam bad u SDO ka Sohra Civil Sub-division namar ka ktah ruh ïa ka ïoh ka kot ki paidbah bad kumjuh ïa ka jingpynmih pisa ïa ka Sorkar Jylla, u la ong, “ngi dawa ban plie noh mardor ïa ka khaïi pateng lyngba ka Majai LCS namar ka ktah ïa ki paidbah bad ka JAC kam dei ban leh ïa ki kam kiba ktah ïa ki paidbah la ki dei ki nongkhaïi ne ki nongñiah kali.
".
Shillong, Naitung 28 : Ka Dorbar Shnong Nongshken, Raid Nongshken, Khyrim Syiemship, P.O.& P.S Pynursla, E.K.Hills Dist.
ka la pynlong ïa ka jingïajied thymmai ïa u Rangbah Shnong ha ka 23.07.2022.
Ha ka sien kaba nyngkong ym shym la don mano mano ban thep kyrteng kum ki kyrtong lait noh na u Bah Thombor Marbañiang uba dei u Rangbah Shnong barim bala bat ïa ka kam Rangbah Shnong lah 3 snem lynter.
Kumta ka Dorbar ka la shu pynskhem biang noh ïa une u Rangbah Shnong barim.
ha ryngkat ka jingkmne jong ki paidbah nongshong shnong.
Kane ka long kat kum ka jingpyllait khubor jong u Secretary Shnong Nongshken u bah Bahunlang Iawram.
Shillong, Naitung 28: U Chief Conservation Officer of Forest Wildlife, u P.R Marak ha ka sngi Palei u la pyntip ba ka tnat Forest and Environtment ka la thaw ïa ka Expert Committee On Restoration And Protection Of Water Bodies ban wanrah da ki lad ki lynti ki ban pynneh pynsah ïa ki um ki wah, ki pung bad ki ki tyllong um ha ka jylla.
Haba kren sha ki lad pathai khubor u Member Secretary jong ka ka committee u la ong ba la thaw nyngkong ïa kane ka committee ha ka 23 tarik u Jylliew katkum ka hukum na ka High Court ka jylla Meghalaya lyngba ka PIL No.10 ha u snem 2019 ha kaba ïadei bad ka jingpynkhuid ïa ka pung Umïam bad ïa ka hukum la pynmih ha ka 3 tarik Jylliew, 2022“Ka phang kaba hakhlieh eh jong ka Committee ka long ban ai jingmut ïa ka sorkar jylla halor ki lad kiba ka lah ban shim bad pyntreikam na ka bynta ka jingpynneh-pynsah ïa ki tyllong um bad ki met um ha ka jylla," ong u Marak.
U Marak u la ong ba ha kaba ïadei bad ki um ki wah, ka National Green Tribunal ka la pynmih ïa ka River Rejuvenation Committee hadien ba la mih khubor ha ka kotkhubor “Hindu" ha ka 17.09.2018 kaba thoh “Ki wah ki la bun kiba jaboh".
Katkum kane ka khubor, ka Central Pollution Control Board ka la ïoh kheiñ 351 tylli ki umbah bad ki wah kiba la jaboh bad ki bym bit shuh katkum ka Bio-Chemical Oxygen Demand (BOD), napdeng kine 7 tylli ki dei na ka jylla, ba kynthup ïa ka Wah Umkhrah, Umshyrpi, Kyrhokhla, Nonbah, Umtrew, Lukhaand Myntdu.
La thaw ïa ka River Rejuvenation Committee ha ka 24.01.2019 na ka bynta ban thawlad ban pynkhuid ïa kine ki wah.
Ha ka 23 tarik u Jylliew 2022, ka sorkar jylla ka la thaw ïa katei ka Expert Committee kaba la lamkhmat da u Principal Chief Conservator of Forests & HoFF kum u Chairman.
Shillong, Naitung 28 : Ka Indian Institute of Technology (IIT) Guwahati shen kan sa phah ïa ka kaiphod kaba ïadei bad ka jingkhyllem jong u Dome jong ka Iing Dorbar Thawaiñ ka jylla kaba don ha Mawdiangdiang dang shen, ong u Symbud Myntri Rangbah ka jylla, Bah Prestone Tynsong.
La ong ruh ba mar ïa ïoh ïa ka kaiphod, mardor yn sa bishar bniah da ka High Powered Committee (HPC) ba khlieh da u Lamphang ka Iing Dorbar Thawaiñ ka jylla, Bah Metbah Lyngdoh, nangta u Myntri Rangbah ka jylla Conrad K Sangma, ki Myntri Sorkar bad ruh Nongïalam ka Liang Pyrshah kiba dei ki dkhot jong ka Committee.
“Ngin sa peit kiei ki jingkdew ba ka IIT Guwahati ka ai," ong u Symbud Myntri Rangbah.
Kadei ha u bnai ba la dep, ba ka High Power Committee ka la thung ïa ka IIT Guwahati ba la khlieh da u Lamphang ka Iing Dorbar Thawain ka jylla ba kan long kum ka kynhun laitluid ban wad bniah halor ka jingkhyllem kynsan jong utei u Dome jong katei ka Iing Dorbar ba thymmai jong ka jylla kaba don ha Mawdiangdiang, New Shillong Township.
Dang shen, wat na ka liang ka Hynniewtrep Youth Council (HYC) ka la dawa ïa ka tohkit CBI halor ka jingkyntiew ïa ka dor nalor ka dor kaba la mang na bynta ka jingtei ïa katei ka Iing Dorbar.
Shillong, Naitung 28 : U Myntri ka tnad ka Koit ka Khiah ka Jylla, James K Sangma u la kyntu ïa ki nongtrei ka EMRI 108 ba kin sangeh noh ka jingïakhih khamtam ha kum kane ka por ba ka jingdon kiba ïabit thymmai ïa u khniang jingpang COVID ki la nang kiew.
“Ha kum kane ka por ba ngi ïohi ba u khniang jingpang COVID u sdang kiew, nangta u Monkeypox u la sdang ban rung ha India, kine kiei kiei kiba ngi sngewkhia watla um pat rung ha Meghalaya ruh.
Hynrei ngi hap ban long kiba husiar pat bad kumta, kum kine ki jingïakhih ki dei ki jingjia kiba ngim sngewtynnad," la bynrap shuh shuh u Myntri haba kren bad ki lad pathai khubor.
Nalorkata, u Myntri u la ong ruh ba dang hynin ka sngi u la dep ban kynduh ïa kitei ki nongtrei 108 bad u la dep ruh ban pynpaw ha ki ïa ka nongrim ba ka sorkar ka ïeng.
“Ngi la dep kynduh ïa ki bad ngi la dep ong ruh ba ka kam jong ki kadei ka ïap ka im jong ki briew kiba donkam kyrkieh ïa ka jingïarap jong ki ambulance.
Kumta ngi la ong ïa ki ba kin sangeh noh bad sdang biang ban trei.
"U Myntri u la ong ruh ba halor ka jingdawa jong ki ba ka sorkar kan pynïaid hi noh ïa ka EMRI 108, na ka liang ka sorkar jylla ka la kren shai ba kim lah satia namar ym don satia kawei ruh ka jylla ha India kaba pynïaid hi dalade ïa ki EMRI hynrei baroh la aiti pynïaid beit ha ki kompeni.
U ong ruh ba dei hadien ba ki lap ïa ka jingdkoh ka rukom treikam jong katei ka kompeni kaba pyntrei baroh shi katta ba ki la rai ban ym pynthymmai shuh ïa ka kontrak bad ki.
“Dei na kane ka daw ba ngi la khot tender da kaba thymmai na ka bynta ban pynïaid," u la bynrap biang.
Lah ban kdew hangne, ba ka kynhun ki nongtrei 108 ki la rai ban bteng beit ïa ka jingïakhih hadien ba ka sorkar jylla lyngba u Myntri ka tnad ki la pynpaw ba kin ym lah satia ban pynïaid hi ïa ka EMRI 108.
Shillong, Naitung 28: Ki Pulit jong ka West Garo Hills District ki la ujor biang sa kawei pat ka ejahar ba thymmai ha ka sngi Palei hadien ba ki la lap ba uwei u heprit shynrang uba sah ha Farm House jong u nongïalam ka BJP, u Bernard Marak u la shah leh be-ijot.
“Katkum ka Medical Report, uwei na ki khynnah ba ïoh pyllait la lap ba u shah leh be-ijot," ong u Superintendent of Police, u Vivekanand Singh Rathore.
“Kumta, halor kane ladep ban ujor biang da ka ejahar ba thymmai hapoh ki kyndon jong ka POCSO Act," u la ong.
Ïa u Bernard mynta la wanrah kit sha Tura bad la tian bishar ïa u sha ka iingkashari bad ka Kashari ka la ai bor ïa ki Pulit ban set along 8 sngi, la ïathuh u Superintendent of Police ka West Garo Hills.
Hynrei haka por ba u dang mih na ïingbishar la ïohi ba u Bernard u la kyllon bad la ïarap khyllie bad btin da ki Pulit ban kiew biang ha ka Kali ba wan kit ïa u.
Ha kajuh ka por, ka kynhun jong ka District Child Protection Unit (DCPU) ryngkat bad ki Pulit ka Meghalaya ki la leit sha Rimpu Bagan ban lum ïa ki jaiñ ki nep bad ki kot ki sla jong kitei ki khynnah ba ïoh pyllait im.
La ong ruh ba ha katei ka jingleit tohkit ki la lap ruh ïa kawei ka jingkhang ha kaba ki la lah ban plie bad ïoh kurup bun bah ki tiar pynbthei bad kiwei kiwei ki tiar mynsaw.
Ki tiar pynbthei ki kynthup ïa ki 35 tylli ki Gelatine stick, 100 tylli ki detonator, 4 tylli ki ryntieh (cross bow) bad 15 tylli ki khnam.
Ïa kitei ki tiar baroh kiba ïoh la kurup lut bad la ong ba yn sa rah sha iing kashari shen.
“Ngin sa nang pynngat shuh shuh ïa ki kyndon hapoh ka Explosives Substances Act, 1908 pyrshah ïa u Bernard Marak," ong u SP.Dei ha ka sngi Balang, ïa u Bernard Marak la tian bishar sha Hapur District Court ha Uttar Pradesh hadien ba ula shah kem halor ka jingkynnoh ba u pynïaid ïa ka ktem awria ha ka Farm House jong u kaba la lap ruh ïa san ngut kiba dang rit rta ba la ïoh pyllait im da ki Pulit.
Ha ka 22tarik mynta u bnai, ki Pulit jong ka West Garo Hills ki la leit khynra ïa ka Farm House kaba la pynïaid da utei u MDC ka BJP kaba la poi haduh u pud ba 73 ngut ki shah kem bad la ïoh ruh ban pyllait ïa ki san ngut ki khynnah nalor ba ki ïoh ruh ban kurup ïa ki bilor kyiad bad kiwei kiwei.
Na ka liang jong u Vice President ka BJP u Bernard Marak u la kyntait mardor ba u la pynïaid ïa ka ktem awria ha ka Farm House jong u ba la tip kum ka Rimpu Bagan bad u la kynnoh ruh ba kane ka jingkhynra jong ki Pulit ka dei kaba la pynap lypa namarba ka BJP ka la nang ïohbor ha rilum Garo katba nang ïaid ki sngi.
Shillong, Naitung 28 : Ka sorkar haduh mynta kam pat mang ne pyllait pisa ei ei na ka bynta ban maramot biang ïa ki jingjulor baroh kiba la shah syllad ha ka jingtwa khyndew bad ki jingshlei um kiba la jia ha ka jylla ha kine ki khyndiat taiew ba la dep.
Haba pyntip ïa kane, u Symbud Myntri Rangbah ka jylla, Bah Prestone Tynsong u la ong ba ka sorkar jylla ka la dep ban phah ïa ka jingpyntip sha ka sorkar pdeng haba ïadei bad kitei ki jingdonkam baroh bad mynta ki ap satang ka jingmang pisa.
Shuh shuh u la pyntip ruh ba ka kynhun na ka sorkar pdeng ba la phah da ka Ministry of Home Affairs ruh ka la dep ban wan jurip ïa ki jaka kiba la shah ktah ha katei ka jingshlei um bad twa khyndew ha kylleng ki bynta jong ka jylla.
“Kumta, sa shisien ka Committee hapoh ka jingpeit jong u Myntri Kampohiing ka Ri, u Amit Shah kin sa shong biang bad kin sa shim ïa ka rai katno ka song jingïarap kin ai sha ka Meghalaya," pyntip biang u Bah Prestone.
Dang shen ka sorkar jylla ka la antad ba ki jingjulor kiba ka sorkar jylla ka la mad na ka jingshlei um ad ka jingtwa khyndew ka la kynjoh sha ka 300 klur tyngka ei ei.
Na ka liang u Myntri Rangbah, Conrad K Sangma ruh hadien ba u la wan ban jurip kylleng kylleng u la pynpaw ba ka jingjulor kadei kaba la jur bha bad ba ka jylla ka donkam kham bun ka pisa na ka bynta ban maramot biang bun ki lynti syngkien bad ruh ki jingkieng kiba la shah syllad bad shah rong lut ha ka umbah na ka daw ka jingther ba khlem sangeh jong u lapbah.
Jowai, Naitung 29 : Ka jingïalehkai phutbol ‘5th Debo Shullai Memorial Trophy’ 2nd Division Football League Cum Knockout Tournament-2022 bala pynïaid da ka West Jaiñtia District Sports Association (WJDSA) kaba la long mynta ka sngi ha madan Kiang Nangbah Stadium Jowai.
Haba phai sha ka jingïakhun hapdeng ka Lion Sports and Youth Affairs pyrshah ïa ka West Madan Mustem kala long kaba ïakhaid bha bad ka jingïakhun ka la poi noh sha ka jingïashut Tie-Breaker, ha kaba kynhun ïalehkai jong ka Lion Sports and Youth Affairs kala jop da 5-3 kol ïa ka West Madan Mustem.
Ka jingïakhun lashai ka sngi 30 tarik kan long biang hapdeng ka West Madan Mustem pyrshah ïa ka Pynthorlangteiñ.
Jowai, Naitung 29 : Ka lympung ïalehkai phutbol Independence Day Cup Under-17 Football Tournament 2022 ba la pynïaid da ka West Jaiñtia District Sports Association Jowai kaba la long mynta ka sngi ha madan Kiang Nangbah Stadium, Jowai.
Haba phai sha ka jingïakhun ba nyngkong ka kynhun ïalehkai jong ka Mulang Ialong kala pynliem da 2-0 kol ïa ka Moosalyngkat, ïa ki kol la thep da u Chalet Phawa ha ka minit ba 54 bad u Charelang Mulieh ha ka minit ba 60.
Ha ka jingïakhun kaba ar ka Dulong ka la jop da 3-0 kol ïa ka Lumiawmuchai Shangpung, ïa ki kol la thep da u Hauni Laloo ha ka minit ba 15 bad u Budsalang Nartiang ha ka minit ba 23 & 27.
Ka jingïakhun ba lai kaba la long hapdeng ka Panaliar pyrshah ïa ka Chutwakhu, na ka liang ka Panaliar kala jop da 2-0 kol ba la thep da u Kevin Siangshai ha ka minit ba 20 bad u Risalan Kynjing ha ka minit ba 52.
Katba ha ka jingïakhun kaba saw ka kynhun jong ka Mookyndur kala pynliem da 1-0 kol ïa ka Khimusniang, ïa katei ka shikol la thep da u Patiently Lakuna ha ka minit ba 33.
Shillong, Naitung 29 : U Bah Banteidor Lyngdoh, Myntri ka tnad ïalehkai jong ka sorkar jylla u la pynpaw ka jingsngewhun namar ka jingnang lap ïa ki sap kyrpang ha ka sngi kaba lai jong ka State talent Identification program kaba la long ha ka sngi Palei kaba la pynlong da ka Meghalaya State Olympic Association (MSOA), da ka jingkyrshan jong ka tnad Sports and Youth Affairs bad ïa kaba la pyntreikam da ka Edge10 Group, ha ka jingïalam u Ian Campbell na Australia uba dei u nongïalehkai Olympic uba la paw ha ka pyrthei ha kaba u la thaw record ha ka triple jump ha ka 1980 Moscow Olympics.
Ha kane ka jingwad ïa ki sap kyrpang ka MSOA lyngba ka jingïarap u Ian Campbell, uba la wanrah ïa ki kor ki tiar kiba thew ïa ka jingstet ka bor, bad ka jinglah ki khynnah ban kynthih u la pynpaw ïa ka jingkyndit ban lap katne tylli ki sap hapoh ka jylla Meghalaya namar u ong lyngba kine ki jingthew thik “numbers dont lie" u la pynpaw ba ha ki Ri kiba khlaiñ ha ka sports ka test kaba nyngkong kaba ki leh ïa ki samla ka long kine saw tylli kata ka 20M sprint, 10M Speed ladder run.
Ka Compass Drill bad ka Verticle Jump kiba poi shakhmat bad ki ba don ka juh ka jingthew lane kiba ïajan ka jingthew bad ki player jong ka Australia bad USA ha baroh kine saw tylli la kheiñ ïa ki “super elite" bad kiba poi shakhmat ha 1 ne 3 tylli ki test ki ong “elite" kaba phylla ka long ba kiba bun ki samla na ki saw hajar tam ki samla kiba la shah test ha jylla Meghalaya la shem 4 ngut kiba hap ha ka kyrdan super elite bad 23 ngut kiba hap ha ka kyrdan elite.
shuh shuh ki don ruh kumba 100 ngut kiban don ha ka kyrdan “development" namar ki dang donkam shuh shuh ka jinghikai ban ïoh ban pyrshang biang.
U Myntri ka tnad Sports, u Bah Banteidor Lyngdoh, ha kaba ïakren bad u Ian Campbell, bad u Bah John F Kharshiing, Working President, Meghalaya State Olympic Association, u la ong ba ka thong jong ka sorkar ka long kumno ban ïoh sei ïa ki rang kynsai ki ban poi sha ka kyrdan jong ka National, Commonwealth, Asian Games, World Championships, bad khamtam sha ka Olympics.
U la pynpaw ïa ka jingangnud jong ka sorkar ban pynbiang ïa ka lynti ban ai jinghikai ïa kiba la lap lyngba kane ka talent identification kaba la leh katkum ki Ri kiba jop medal bad u la ong ba ïa kane ka program ka sorkar ka dang khmih bniah bad ka lah ban phah biang ïa kane ka talent identification sha ki Block khnang ban ïoh ban lap ïa baroh ki sap kiba don sha kyndong.
Ha ka jingïakren na ka liang u Ian Campbell, u la pynpaw markhmat ha u Myntri ba khlem artatien ba ki don bun ki sap kyrpang jong ki samla hapoh ka jylla Meghalaya bad donkam ban ïatreilang ka MSOA bad ka Sorkar Meghalaya ban kyntiew ïa kitei ki sap sha kawei pat ka kyrdan ïa kaba ha shen yn da dep kane ka talent identification ka kynhun jong ki kan sa ai ïa ki jingai jingmut halor kumno ban leh ïa kitei ki sap kiba la lap.
U Bah John F Kharshiing, Working President, MSOA, u la ong ba ka 29tarik Naitung 2022 ka long ka sngi khatduh ïa kane ka talent identification program bad u dap da ka jingkmen ban ïohi ïa ka dur dap jingkyrmen ki samla ka jylla haba la ïaid lynti mynta jong bad kyrmen ba nangne shakhmat lyngba kane ka jingpyrshang kaba thymmai kin ïai mih ki sap kiban poi sha ka National, Commonwealth, Asian Games, World Championships, bad ka Olympics.
U la ong ba u Ian Campbell lada thew sha ka kyrdan kaba halor kum ka Olympics donkam ïa ki samla ba kin don ka jingthrang ym tang shispah na ka shispah hynrei u la ong donkam ïa u ne ka ban da don ka jingthrang kaba shispah sanphew percent bad ka jingminot ka jingtreishitom.
U la ong ba hadien kane ka kynhun u Ian Campbell, Olympian un sa ai ka kaiphod kaba bniah halor iwei pa iwei i samla iba la wan pyndep ïa ki 4 tylli ki test.
U la ong ba ka kynhun Edge10 kan sa phah ïa ka result jong baroh ha ryngkat ki jingai jingmut sha ka MSOA bad ka tnad DSYA khnang ba kin lah ban phah sha baroh ki samla ki skul lyngba ka email/softcopy.
Ha kine ki sngi la shem ïa uwei u samla ïalehkai Karate uba sah hapoh SAI u samla Cheltis Shylla, 17 snem rta u la mareh ha ka 20M sprint 2.97sec, ka speed ladder run 2.58sec, bad ha ka compass drill u la mareh 7.06 Sec, bad ha ka Verticle Jump u ka kynthih haduh 75.3cm.
Une u samla u la jop takma teng ha ka National Karate Championships.
Shuh shuh ha ka sngi Palei sa uwei u samla Gregorwilson Makdoh, 14 snem ka rta u la kynthih haduh 62.5cm.
Katba u Rayan Kharkongor 12 snem ka rta u la kynthi haduh 57cm ha ka verticle jump, u la mareh ha ka 20M sprint 3.31 sec, bad ha ka speed ladder run u la her 3.1 sec.
Bad ki dang bun kiwei pat kiba la leh bha ha kane ka sap ha kaba ki la sei ïa ki sap jong ki.
Mawkyrwat, Naitung 29 : Ka Pynden-Mawthawïang Sport Club ha ka sngi ba ar jong ka taïew ka la ïoh ban plie pyrda noh ïa ka lympung ïalehkai kynjatbol ba la tip kum ka Knockout Football Tournament (KFT) 2022 ha kaba u bah H.S.Diengdoh ophisar ba la shnongthait u la long kum u kongsan bad ha kajuh ka por uba dei ruh kum u kyrtong u ban sa ïa aireng ha kane ka elekshon 2023 na ka NPP jong ka Mawkyrwat Constituency.
Ha kane ka sngi sdang la ïoh ban pynïalehkai da ka Shngimawleiñ Sports Club pyrshah ïa ka Pharmahïong Sports Club bad ka Domdipei Sports Club pyrshah ïa ka Umsaw-domrisai Sports Club.
U bah H.S.Diengdoh kum u kongsah ha kaba kren ha ka jingïalang u la ai mynsiem ïa ki nongpynïaid jong ka Mawthawiang Sports Club bad ïa ki rangbah shnong ba ki la lah ban pynlong kum ïa kine ki lympung ïalehkai ba ha ki juk ba mynta ym ba ka dei tang ka kam kamai pisa jong ki nongpynïaid hynrei ka dei na ka bynta kumno ban lum ban lang ïa ki para marjan marpa ba kin ïa sngewieid sngewjan kum shipara ban ïoh ïa kynduh ha ka lympung bad kaba kordor tam ka long ba kin ïoh ïa ka met kaba koid ba khiah lyngba ka jingïoh ban kilanmet bad kumjuh ruh ha kum kine ki lympung ïalehkai ka jingmyntoi ban kyntiew ïa ki samla ha ki kam ïoh kam ïoh jam.
U la ban jur ba kum ki nongïalehkai kaba donkam tam ka long ba haba ki ïalehkai kynjatbol ki dei ban don ïa ka akor ka burom bad ka jingkitkhieh ïa lade, lada ki duhnoh ïa ka akor bad ka burom kin nym poi sha ei sha ei ruh.
U la pynkynmaw ruh ba ha ki juk ba mynta ki kam ïalehkai kim dei shuh ki kam ban ïalehkai sngewbha ne ïaleh tamasa hynrei kiba bun ki nongïalehkai na kane ka dong ka thaiñ jong ngi ban ïa nujor bad kiwei de ki distrik ki la lah ban ïashimbynta wat shabar jong ka distrik ne wat ha ka jylla Meghalaya wat shaduh shabar ruh ba ki la long hi kumjuh.
“Kane dei kawei ki lad ki kabu ïa ki samla jong ka dong ka thaiñ ba kin ïoh ban pyni ïa ki sap ki talen ki jong ki khnang ba kan long ruh kum kawei ka lad ba kin ïoh kamai jakpoh ïa ki ha ki kam ïalehkai bad ruh kan long kum kawei ka lad ka kabu ban ïoh kam ïoh jam na ka bynta ki khun samla lada ma ki hi ki trei shitom ha kiba bun ki bynta ha ki kam ïalekai", ong u bah Diengdoh.
Ha kajuh hi ka sngi na ka liang u bah H.S.Diengdoh u la ïoh ruh ban ai jingïarap da ka song pisa kum shibynta ban ai mynsiem bad ai ka jingkyrshan lem ïa ki samla ha kane ka lympung ïalehkai ha kajuh ka por kum u ophisar ba la shongthait um pat sngewhun ban ban shu kut noh tang ha ka kam sorkar hynrei u da thmu ruh ban bteng biang ha ki kam shakri paidbah ban ïa aireng ha kane ka MLA Election 2023 na ka National People Party (NPP) na ka Mawkyrwat Constituency ngeit skhem ba lada ki paidbah jong ka dong ka thaiñ ki ibit ïa u ba kin pynjop don burom ïa u kum u MLA shibun ki jingkylla ha ka roi ka par ha kiba bun ki bynta hapoh jong ka Mawkywat Constituency.
Ha kane ka sngi la ïa don ryngkat ruh u Myntri Shnong, bah Humly Lyngdoh, bah Skhem Ramsiej, bah Lamphrangton Lyngkhoi bad kiwei de ki ‘riew rangbah bad ki paidbah kiba la wan ban sakhie lang ha kane ka sngi la ïoh ruh ki jingkren lyngkot na u Myntri Shnong bad na u Secretary jong ka Pynden-Mawthawïang Sports Club.
Shillong, Naitung 29 : Ka Executive Committee jong ka Meghalaya State Olympic Association (MSOA) ha ka sngi Thohdieng ka la pynlong ka jingïalang sngewlem ka jingkhlad noh u Bah RG Lyngdoh Working President barim bad Adviser jong ka MSOA.Ha katei ka jingïalang la pynlong ruh ka jingsngap jar ba shi minit kum ka dak ka jingburom ïa Bah RG Lyngdoh uba dei u nongïalam ba radbah jong ka MSOA.Ha ka kyrwoh khubor, ka MSOA ka la pynkynmaw ba dei ka jingtrei shitom jong u Bah RG Lyngdoh ha kaban wanrah ïa ka Sports & Youth Polisi.
“Ka jingshakri jong u (Bah RG Lyngdoh) ïa ki paidbah ha ka liang ki kam ïalehkai hapoh ka jylla yn ïai kynmaw junom," ong ka kyrwoh khubor.
“Hapdeng ka khyllipmat jong ka jingwan kah u lyoh badum, na ka liang ka MSOA ngi phah ka jingsngewlem sha baroh kiba haïing hasem bad ngi duwai ba U Blei Trai Kynrad Un pynshait bor bad pyntngen ïa ka ïing ka sem," ong ka kyrwoh khubor lyngba u Bah Finely Pariat, General Secretary ka MSOA.Ka jingpoi bad shimti ka kyrdan longkmie longkpa ka dei ka lyngkor kaba khia ïa ka ïing ka sem ban ialam ia ki khun sha ka jingbha bad ka koit ka khiah hapdeng jingieit bad ka jingsngewthuh phim dei pat ban kheiñ sting.
Kum ki kmie ki kpa, phi kwah ka ba bha tam na ka bynta ki khun jong phi tang ka jingphikir shaphang jong ki kam da dei eh ka lynti.
Ki kmie bunsien ki ju khuslai ruh halor ki nutrient n aka bytna ki khun bad kaei kaba ki kwah ka dei ka jingpynbiang ki jingbam ba kynsai tam naka bynta jong ki.
Ki kmie ki kpa ki dei kiba don ka jingbahkhlieh ha kiba bun ki liang – naduh ka jingaiti ka bor met, ka bor sngew, ka bor pyrkhat napdeng kiwei de bad ka long ruh kaba kongsan ba kin phikir ha ka rukom kaba dei na ka bynta ki khun ki kti jong ki.
Kham bunsien la shem ba kiba bun ki kmie ki kpa ki ju angnud bad kin don katto katne ki lynti kiba lah ban ai jingmut ïa ki kaei kaba dei bad kaba bakla ban leh na ka bynta ki khun, bad kwah ruh ban da don da ka jingthoh.
Hynrei kum kane ka dei kaba ym lah satia ban urlong, namar manla iwei pa iwei i khunlung ki heh ki san ha la kajong kajong ka rukom.
Kine harum ki long tang katto katne napdeng ki lynti kum ki kmie ki kpa ba don ka jingkitkhlieh :Ka jingïajan : Kane ka long kawei napdeng ki lynti ba kongsan tam kum ki kmie ki kpa.
Ban hap ha kane ka thup kum ki kmie ki kpa kiba bha ka long kaba donkam ban long jan bad sngewthuh halor ka jingsngew ki khun, ki khun ki don lypa ka jinglong jan bad ki kmie ki kpa wat lada ki don ka jinglong jan bad kiwei pat la ka long bad kiba haïing hasem ne bad ki briew kiba shabar hynrei ka jingjan jong ki khun ka kham dawa bha hapdeng ba ki kynduh bad mad jingeh.
Kumta ka long kaba donkam ba ki kmie ki kpa kin long jan bad la ki jong ki khun bad pynlut kham bun ka por bad ki.
Ka jingburom: Bunsien ngi ju khmih ka jingburom na ki khynnah tang na ka daw ba ki kham rit bad kham duna ka jingtip ban ïa kiba la heh la san, bunsien kiba la heh la san ki ju klet ba ka long kaba donkam ban shimkhia halor ka jingburom bad ka jingpyrkhat lang n aka bynta jong ki bad kane ka paw ruh kumjuh na ka bynta ki kmie ki kpa halor ki khun.
La kdew ba ki khun kiba ïohpdiang ka jingburom na ki kmie ki kpa ki kham heh ka hippocampus ka bynta kaba don ha ka jabieng bad kham khlaiñ ka bor kynmaw, ka jinglah bat ki jinghikai bad ka jingpynshah shkor.
Ki khynnah donkam ban hikai da ka jingieid ym satia da ka jingjubor, donkam ban ailad ba ki lah ban pynpaw ka jingsngew ba ki don bad ai jingïarap halor ka jinglong ba kyrpang ba ki lah ban don.
Hikai ïa ki khun ba kin long kiba don akor : Kawei napdeng ki lynti kaba lah ban pynbeit bad wallam ka jingdon akor jong ki khun ka dei ka jingpynshitom manla ka por ba ki leh ki kam kiba ym lah satia ban pdiang, kaba lah ban bsuh thied ka jingtieng ha ki bad kin sangeh halor ka jingbteng ban leh kum kine ki jait kam.
Sa kawei pat ka lynti halor ka jingpynbeit ïa ki khun ka dei ka jinghikai da ka lynti kaba dei naduh ba ki dang rit.
Lada ki shim ka jinghikai na katei kaba nyngkong ki paw ba ki ïoh bad pdiang da ka jingtieng, bad lada ki bud da kane ka lynti ki sngewthuh halor ka jingïapher kaba dei bad kaba bakla, bad balei kim dei ban bteng ban leh kine ki jait kam.
Ka jinghikai kaba dei ban long kiba don akor bad ïaid beit ha ka lynti kaba dei ka dei kaba lah ban tei ï aka jingim jong ki bad ki lah ruh ban shim ï aka rai kaba bha ha ka lawei ka jingim jong ki.
Long ki kmie ki kpa kiba shimkhia : Sa kawei ka lynti kaba phi donkam ban leh kum ki kmie ki kpa kiba bha ka dei ka jingpeit thuh halro ki dak bad ki jinglong ba ki khun ki don bad pynkhreh ban long kiba shah shkor.
Kaba mut ba ka long kaba donkam ban shah shkor bad khmihthuh halor ka long ka man ki khun.
Kumjuh ruh ka kdew ban don ka jingïadei kaba jan bad la ki jong ki khun khnang ba lah ban kiar na kino kino ki jingthut halor ka jingïadei bad ki.
Ailad ba ki khun kin lamkhmat : Ki don bun ki khun kiba duh ka lad ban shim rai wat ynda la kham heh kham san, hynrei kynmaw ba watlaphi dei ki kmie ki kpa hynrei phi donkam ban ailad ïa ki khun ban shim ïaka rai, hynrei ha kajuh ka por phi donkam ban pynsngewthuh kaba bha bad kaba sniew, bad ïamir jingmut bad ki lada ki shim ka rai kaba bakla, hynrei ka jingkhang syndet ka dei kaba lah ban ktah ka jingskhem jingmut ba ki don bad lah ruh ban wallam ka jinglong artatien ha ka lawei ka jingim jong ki.
Kin ym lah satia ban pynpaw la ka jong ka jingsngew shabar na la ïing, namar kin sngew ba ym don ba pynshah shkor wat tang ha la ïing ruh.
Ka jingpynkhreh jongka sorkar MDA ban thied noh 100 tylli ki mini bus ban pynïaid ha nongbah Shillong tang ban kit ïa ki khynnah skul ban pynduna ïaka jingdheng kali ka long kaei kaei kaba dei ban ïaroh hynrei ïa kane kajuh ka polisi dei ban pyntreikam wat ïa ki nongtrei sorkar ruh namar ki ruh ki dei kawei na ki daw bah jongka jingdheng kali ha kane ka nongbah.
Ym lah ban len ka jingdheng kali ha kane ka nongbah ka sdang ha ka por mynstep ba leit on skul ïa ki khynnah skul bad bteng haduh ka por 10 bad 11 baje ba leit trei ki nongtrei sorkar.
Ha ka por wai skul ka la sdang biang ka jingdheng kali bad ka bteng haduh ka por janmiet ba wai trei ki ophis sorkar ha kaba teng teng ki briew kiba ïaid lynti lyngba kane ka nongbah Shillong ne kiba mih na kane ka nongbah Shillong ban leit sha kiwei ki jaka ki hap ban sahkut da ki kynta kynta ban lait na kane ka nongbah Shillong.
Kumta ym dei tang ki khynnah skul hynrei wat ki nongtrei sorkar ruh ki dei ka bynta jong kane ka jingdheng kali.
Ym dei ba kren beiñ ne peit poh hynrei kumno keiñ yn ym dheng kali da ki kynta namar wat ki peon ruh ki la rah da ki kali ban leit trei.
Mynshwa ha ka por wai trei dang ïohi ba ki nongtrei sorkar ki ïamih bad haba ki ïaid naduh ki thaiñ secretariat shaduh Police Bazar la i kumba ïa ïaid paidbah, hynrei lada peit mynta ha ki por wai ophis la duna kiba ïaid kjat namar la rah kali lut naduh ki peon ter ter haduh ki LD, UD khlem da kheiñ ïa ki ophisar kiba la dei ban ïoh kali na ka sorkar.
Kawei na ki daw ba la ïoh ban thied kali lut da ki nongtrei sorkar ka dei ba ki bank ki la shu ai ram laitluid beit ïa ki namar ki ioh tulop sorkar.
Katba kiba shah ktah pat ki dei ki paidbah.
Balei ba jur ka dheng kali namar tang ki jaka pynïeng kali ruh ym ngiam shuh hapoh ki phyllaw ophis hap ban pynïeng sa sha rud surok bad kane ka la wanrah ka jingkhapngiah ïaka surok nalor ba ka surok ka dei kaba rit lypa.
Kumta lada ka sorkar ka lah shisha ban pyntreikam ïakane ka jingthmu ban thied da ki mini bus ban kit ïa ki khynnah skul ka la dei ruh ban leh lang ïa ki nongtrei sorkar.
Nalor kata balei keiñ ba ka sorkar kan dang kwah ban pynlut phut ïa ka pisa u paidbah haba ki bus saw da ki hajar tylli ki la don ha kane ka nongbah bad bun kiba la shu ïeng khlem da kheiñ ïa kiba la shu bret shane shatai khlem da ai jingkhein sha ki paidbah.
Balei ka sorkar kam pyndonkam da kine ki bus saw ban kit ïa ki khynnah skul bad ki nongtrei sorkar balei ban dang hap ban pynlut ksan shuh shuh.
Hato kane ka dei tang ka buit ban ïoh ïabam pisa ne ïa pynmih pisa na ka bynta ka election MLA 2023.
Lada dei ka sorkar kaba kunai pyndonkam da kine ki bus saw kiba don ha kane ka nongbah ban kit ïaki khynnah skul bad ïa ki nogtrei sorkar ruh ka la biang palat eh.
Kumno keiñ kane ka sorkar MDA kam don jinglehraiñ khyndiat ruh ïaki paidbah namar katne la lap tyngkreiñ tyngkreiñ ïa ka jingbamsap na kaba tih bad khaïi dewiong beaiñ ïa kaba la pynksan bad lap wat da ka ïing Bishar High Court ruh, hynrei mynta sa kine ki kam pynlut phut ban thied bus ban thied ïa kita ki electrict bus, hato kine kin treikam haduh katno kaba ma ka long ïoh long kum ka skhim pynïaid kali da ki light saw light jyrngam ba la shu jah rngai mynta ha kane ka nongbah Shillong bad kita ki mini bus ruh ïoh ki kylla long kum kine ki bus saw ba kat shaba leit la shu lap ba la shu pynïeng beit ïa ki shi jaka khlem da shna pynbha shuh ïa ki bad la shu ïeh ba kin pyut kumto.
Mawkyrwat, ‘Naitung, 29: U Myntri ka tnad Umbam Umdih jong ka Jylla Meghalaya, bah Renikton Lyngdoh Tongkhar uba dei ruh u nongmihkhmat jong ka Mawkyrwat Constituency ha ka jingkren kum u kongsan u la ong, “halor ka jingduhnong jong ka tnat bording kaba long thik kum ka lieng ka ban sa ngam noh", ha ka jingkren jong u ha ka jingïalang ban rakhe ïa ka Ujjwal Bharat Ujjwal Bhavishya @ 2047 ha Rangblang Sohsynniang, South West Khasi Hills District.
Namarkata, u la kyntu ïa ki paidbah ban ïaleh ban tan bad pynkhie khlieh biang ïa kane ka tnat da kaba kin siew thikna ha ka por kaba biang ïa kaei kaba ki la dep ban pyndonkam bad u khmih lynti ruh ba shen ka jylla kan sa dap sa biang hi na lade ha ka jingpynmih bording bad ba yn lah ban die pat sha kiwei kiba donkam.
Haba bynrap shuh shuh ïa ka jingkren u bah Renikton Lyngdoh Tongkhar u la ong ba ka jingpyndonkam ïa ka lait ne bording ka la kylla long shibynta kaba donkam tam ha ka jingim jong ngi.
Kumta u la ïaroh ïa ka sorkar kaba la wanrah shibun ki skhim ne ki lad jingïarap ha kaba ïadei bad kane ka bynta kaba long ka jingmyntoi bad ban pynbit pynbiang ïa u paidbah bad ka la ïarap kham bun ïa u duk u suk khamtam ha kum kine ki por ba ka bai shim konekshon ka long kaba rem bad uba bun hi um lah ne kot bor.
Ha kajuh ka por u la pynbna ba ka sorkar ka don sa kawei ka thong ne ka mission ha ka ban pynpoi um sha manla ki thliew ïing.
Namarkata, u pan ïa ka jingïatreilang jong u paidbah na ka bynta ban pynurlong ia ki jingthmu jong ka sorkar ha ka ban kyntiew ïa ka bit ka biang u paidbah.
Haba kren maitphang halor kane ka jingrakhe u bah K.Kharraswai, Executive Engineer ka MePDCL, Shillong u la ong ba la rakhe ïa kane ka sngi ban pynsngewthuh paidbah halor ka jingpyntreikam ïa ki skhim kiba wan lyngba ka sorkar pdeng kum ka DDUGJY kaba naduh u 2013-14 shaneng bad ka Saubhagya Scheme kaba ka jingthmu ka long ban pynïoh bording ha manla ki shnong bad tnum ïing.
U la ïathuh shuh shuh ba lyngba ka Saubhagya Scheme la lah ban tan bording tang kumba 1546 na ka bhah kaba la mang kumba 2211 namar ka jingpynthut jong ka COVID-19 da kaba bynrap ruh shen ba ynsa lah ban pyndep ïa ki longïing kiba sah bad ki ïing kiba dang mih thymmai lyngba ka Revamp Distribution Sector Scheme ka ban sa wan shen.
Ha kajuh ka por u la wer ïa ki nongïoh jingmyntoi ba lada don kano kano kaba kim sngewthuh ba kin kylli kum ha kane ka por na ka bynta ban ïoh ïa ka jingbatai kaba kham shai bad ban shim kabu lada wan kiba kum kine ki skhim ba wanrah da ka sorkar na ka bynta ka bit ka biang jong u paidbah bad kyrpad ruh ïa ki paidbah ban siew ïa kaei kaba ki la pyndonkam khnang ba kan nym buh jingeh ïa ka department ha kaba pynbit pynbiang bad pynïaid shakhmat ïa ki kam.
