Budnah, bah W.Waniang bad bah S.Suting.
Nalor kata la thung ruh ïa u bah Martle Mukhim kum u nongai ktien na ka liang ka HSPDP bad ïa u bah Genesingh A Sangma kum u nongaiktien na ka liang ka Garo region.
Haba kylli pat la ka sorkar India kan kohnguh ne em ïa ka jingdawa jong ki, u la ong ba kano kano ka jingdawa ka shim por ban ïoh.
Hynrei katkum ki dak ki shin ba ka sorkar pdeng ka pynpaw, ka long ba ka kwah ban pynneh pynsah ïa ki riti ki dustur ka ktien ka thylliej bad ka jinglong kyrpang, katkum ki jaka ka don ka jingkyrmen ba ha kawei ka sngi kan sa urlong.
U la ong ruh ba lada ka ri Amerika ka don sanphew tylli ki jylla, kam don jingeh ïa ka ri India kaba dei ka ri synshar paitbah kaba heh tam ha ka pyrthei, ba kan pynurlong ïa ki jingdawa ban thaw jylla thymmai katkum ka ktien ka thylliej bad ka jinglong jingman jong ka synshar ka khaddar, ka riti ka dustur.
Haba kylli pat ha kaba ïadei bad u pud u sam jong ka Khasi Jaiñtia bad Garo state bad ruh ïa ki jaka bad ki shnong ki thaw ba shong ba sah da ki jaitbynriew Garo kiba hap ha West Khasi Hills, u bah Pangñiang bad u bah Augustine Marak ki la kubur lang ba ïa u pud u sam u ba la dep ppruid dak lypa yn ym pynduh hynrei kin neh kumba ka long.
U bah Marak da kaba shai u la ong ba ki jaitbynriew Garo kim don ym tang hapoh West Khasi Hills, hynrei ha Assam, Bangladesh bad kiwei kiwei ki jylla ha ri India kumta kin sah beit ha ki jaka ba ki la shong la sah baroh shi katta.
Ha kajuh ka por u la ong ba ka jingkwah ban ïakhlad noh hapdeng ki Khasi Jaiñtia bad Garo, kam dei namar ba ki ïa bishni ne ki don kano kano ka jingbym ïa sngewthuh jingmut.
Hynrei ka dei namar ba ka don ka jingïapher ha ka ktien ka thylliej ka riti ka dustur bad ka rukom pynïaid ha kiba bun ki bynta.
Ha kaba ïadei bad ka jingleit ban pynlong ka jingïakhih ha Delhi ba la pynlong da ka National Federation of New State (NFNS), kitei ki nongïalam ki la pynshai ba namar katei ka jingïakhih kan sdang la shisngi ka 14 tarik, kiwei pat ki kynhun kiba la ïadon lang ha ka shatri jong ka NFNS, ki la nang leit noh da ka rel naduh mynta ka sngi.
Hynrei ki kynhun kiba leit da ka airplane pat, kin mih lashai mynstep na Guwahati bad ha ka 15 tarik pat kin leit ban submit ïa ki Memorandum sha ka sorkar pdeng, ha ka por ba ka dorbar tlang jong ka Loksabha ka la sdang.
ïa katei ka kynhun yn ïalam da u Professor Munish Tamang President ka NFNS u ba dei ruh u Professor ka Delhi University.
Ka jylla Meghalaya kaba la dep kynjoh sha ki mawmer ka lyngkhuh 50 snem naduh ba la ïoh ïa la ka jong ka jylla lehse kan dang long pat ka jylla kaba dang sahdien bha ha kiba bun ki liang lada ïa nujor tang bad kiwei pat ki jylla rit kiba don hapoh ka thaiñ Shatei Lammihngi.
Ïano yn kynnoh halor kane ka jingsahdien jong ki shnong ki thaw ha ki 11 tylli ki District jong ka Jylla ha kine ki 50 snem kiba la leit noh.
Hato ki paidbah ki jied ïa ki Nongmihkhmat ne ïa ki Nongmihkpoh.
Ka jingsahdien jong ka Jylla ha ka liang ka pule ka puthi, ka surok ka lynti ka synkien, ne ha ka koit ka khiah lada ïakren ïa ka jingshisha hi ka dei ka jingbym phai khmat jong ka Sorkar.
Kiba bun hi ki shnong kin sakhi ïa ki jingshisha namarba ka jingdon jong ki Kynhun Niam bapher bapher kiba trei miet la bad sngi ha ki shnong nongkyndong ka la ïarap haduh katta katta ban pynkylla dur ïa ka jingim jong ki paidbah.
U synñiang u bynhei uba ki Kynhun Niam ki la noh sha u sup u thiar jong ka imlang ka sahlang u long u bym lah shuh ban niewtang.
Kiba bun hi ki paidbah nongshong shnong ha ki shnong nongkyn-dong ki kham ïoh jingmyntoi bad ki ïohi ïa ka jingshai tad ynda la iuhkjat jong ki kynhun Niam kiba trei shitom ban peit ïa ka bha ka miat jong ki paidbah la ka long ha ka Koit ka Khiah, ha ka Pule ka Puthi ne phin ong ha kaba buh ïa ki shlem ai jinghikai ha ka rep ka riang ne ha kino kino ki liang.
Balei ka Sorkar ka syntan eh haduh katne? Balei ki Nongmihkhmat paidbah kiba u paidbah u la pynphong pansngiat ki lehbeiñ pat ïa la ki jong ki nongthep vote? Ki paidbah ki dei ban da bishar bha ha ka por elekshon khnang ba ka lut san spah bad ka lut ar hajar kin ym kren briew namarba ka jingeh bad ka jingsahdien kan ap hi ïa ki paidbah lada ki shah pynkbum da ka bor pisa ha ka por elekshon.
Ki 50 snem kiba ka Jylla Meghalaya ka la ïaid lynti ki dang dei hi tang ki lynti kiba jwat bad kiba eh namar haduh mynta hi ka Jylla kam pat don ïa u pud u sam uba biang, ki surok rong bad ki lynti ki synkien kiba biang, ki jaka sumar kiba biang ki tiar ai jingsumar ïa ki paidbah, ki jaka pule kiba biang, ka umbam umdih kaba biang bad bun ki jingduna suda haba phai sha baroh ki liang.
Lada rung ha ka Ophis baheh tam ha Main Secretariat ka Sorkar ka kloi ban pushara pynbhabriew bad ban shna pynbha ïa kajuh shi kajuh ka jingshna kaba ladep shna bad ïa ka madan ruh la siang da ki Tiles, hynrei ka long kaba pat kaba sangsot haba phai sha ki shnong nongkyndong namarba ki surok ki long kum ki lynti khlaw bad ki surok ïaid mrad kiba dap da ka jyrsieh ha ka por lyiur.
Ka jingkylli kaba mih mynta ka long, ba balei ki Nongmihkhmat ynda ki la shong ha ki shuki bajem mom mom ha Main Secretariat ki klet pat ïa ka eh bad ka khia ka shon jong u paidbah.
Hato ka Sorkar kam don pisa ne don da kiwei pat ki daw kiba pynlong ïa ka Sorkar ban shu leh meinah ïa ki shnong nongkyndong.
Kaba kham isangsot shuh shuh ka dei ka jingsahdien kaba palat liam jong ki shnong nongkyndong kiba don ha ki shnong khappud ka Jylla Assam bad ka ri Bangladesh.
Katba shaba phai na mihngi ne sha sepngi ki paidbah ki mad ïa ki sohkyrdot kiba jwat tam ha ka jingim jong ki namarba ki Nongmihkhmat ki leit shang suwari sha kine ki shnong tang shisien ha ka san snem.
Khlem pep ki nongshong shnong jong ka Jylla ki dang ïohi ïa ki kam pynroi bad ïa ki jingtrei kiba ratbha bha mynba ka Sorkar Meghalaya United Alliance ba la ïalam da ka Seng Congress bad u Dr.Mukul Sangma kum u Myntri Rangbah ki dang paw ki dak ki shin ïa ki jingtrei baradbah jong kane ka Sorkar ban wanrah ïa ki surok ar laiñ bad saw laiñ, ka jingpynkha ïa ki Polisi treikam ki bapher bapher, ka jingpynbna ïa ki Mishon bapher bapher kiba ïarap ban kyntiew ïa ki nongrep bad ïa ki nongri jingri ha ka jylla bad kiwei kiwei ki lad pynroi kiba pynlong wat ïa ka Sorkar Pdeng ban peitsiar bha na ka sngi sha ka sngi.
Lah ban ong ba ka jingsynshar jong ka Sorkar MDA ba ïalam da ka NPP bad u Conrad Kongkal Sangma kum u Myntri Rangbah ka long kaba tlot haduh katta katta bad kaba mad ruh ïa ki jingïakhih paidbah kiba naduh kaba sdang.
U paidbah hi u dei ban peitmat bad u donkam ban khan bad ban bishar bha ïa ki jingtreikam jong ka Sorkar MDA khnang ban ïoh khein jingkheiñ bad ban ai jubab ha u snem 2023 ynda la poi ka samoi jied syiem shisien san snem.
Mawkyrwat, Nohprah 12: Ka Mawlangwir Sports Club kan sa ïoh ban sdang noh mynta ka taïew ïa ka Mawlangwir Football Community Shield 2022, ha ka 17 tarik u Nohprah, 2022, ha ka por 1 baje nohphai sngi, ha Madan Saitsnad, Mawlangwir, South West Khasi Hills District.
Ha kane ka lympung, ki kynhun ki ban ïa aireng pyrshah nyngkong kin dei ka Se Lajong Football Club, Mawkyrwat pyrshah ïa ka Seven United SS&CC, Mairang.
Ïa kane ka lympung ïalehkai ynsa plie da u kongsan, u bah Renikton Lyngdoh Tongkhar, Myntri ka tnad Umbam Umdih jong ka Jylla Meghalaya & MLA ka Mawkyrwat Constituency.
Namarkata, ka Sports Club ka khot ka wer ïa ki paidbah ka shnong bad ka dong ka thaiñ baroh kawei ba kin wan sakhi ïa kane ka lympung bad ban ai jingkyrshan ïa ki kynhun ïalehkai bapher bapher.
Nongstoiñ, Nohprah 12: Kum shi bynta ban rakhe ïa ka sngi ka ban sa wan kaba ngi ong ka Khristmas, ka seng Hynñiewtrep National Youth Movement tnad Nongkhlaw, ka la leh leit ban leh isynei lem sha ki katto katne ngut ki longïing kiba duna ha ka ïoh ka kot, da kaba ai sngewbha da ki jaiñ kup kiba syaid kum ka jingsngew lem.
Ha katei ka sngi ka seng ka la ïoh ruh ban ot ïa u Cake kum ka dak jong ka jingkmen ryngkat, ha kaba la donlang u bah Louis Dohtdong President rangbah ka HNYM seng kmie, bah Tailan Star Lyngkhoi President HNYM WKHD, samla Lapynshai Wanñiang President HNYM tnad Nongkhlaw, ki riew rangbah jong ka shnong bad kiwei kiwei.
“Kane ka jingleh isynei ka dei kum shi bynta ban ai mynsiem wat haba ki long tang ki jingai kiba rit.
Ka jingai sngew lem kam dei kaba pyni paidbah ïa ka jinglah jong ka seng, hynrei la ai ha kaba paw kaba shai.
To sumar na kiba wan ai ha kaba rieh namar ki long ki nongtuh khamtam haba lah jan ka elekshon", ong u President rangbah haba ai jingkren.
Ïa katei ka jingïalang kaba lyngkot la pynlong ha dorbar hall ka shnong Nongkhlaw kawei na ki shnong ha ka thaiñ Nongstoiñ West Khasi Hills District.
Mawkyrwat, Nohprah 12: Ka Lapynhun Dkhar bad u Joshwa Fort Nongsiej ki long ki ar ngut ki samla kiba jop ha ka jingïakop Miss & Mr South West Khasi Hills District kiba la rah ruh ïa ka song pisa kaba T.15 hajar tyngka ba la pynlong da ka Seng Samla Shnong Mawkyrwat ha madan jong ka skul Nativity Mawkyrwat ha kaba kane ka prokram ka long ruh kum shibynta ban rakhe ïa ka jingdap 50 snem ka jylla Meghalaya.
Ka jingthmu ha kaba pynlong ïa kane ka jingïakop Miss & Mr South West Khasi Hills District ka long ban kyntiew ïa ki samla jong ka distrik ba kin kiew ha ki rynsan ïakop khlem jinglehraiñ ne jingtien namar lyngba ka jingshlur jong ki samla ban pyni ïa ki sap ki phong ba ki ki don kan long ka jingmyntoi ïa ki hi bad ka long ruh kawei na ki bynta ban kin ïoh ban pyndonkam hok ka jinglah jong ki ha kiba bun ki bynta.
Shuh shuh ka long ruh kawei na ki rynsan ba kin ïa ithuh i thaw para ma ki bad ka ban long ka jingïa ai mynsiem kaba mar kylliang namar ha ki jingïakop ki don kiba poi sha ka thong bad ki don ruh ki bym poi.
Kumta lyngba ka jingïakynduh lang jong ki kan long ka jingïarap ha kaba kin lah ban ïa syllok para ma ki ryngkat ka jingaibuit jong ki nonghikai kiba la ïoh jingpyntbit.
Ha kane sngi ka la long shisha ka jingïakop kaba shongshit bad i shongkun lyngba da ka jingwan sakhie lang da ki paidbah jong kane ka dong ka thaiñ Mawkyrwat ha kaba ki nongïashimbynta ki don haduh 14 ngut ki ‘thei bhabriew bad 15 ngut ki ‘rang kynsai kiba na kylleng jong shnong hapoh jong ka South West Khasi Hills District.
Kiwei pat ki nongjop ha ka Miss & Mr South West Khasi Hills District na ka liang jong ki ‘thei bha briew ki long ka Ibadonbok Syiemlieh ha ka kyrdan kaba ar bad ka Amanda Paleishisha Kurbah Syiem ha ka kyrdan kaba lai katba ha ka liang jong ki ‘rang kynsai ki long u Nobleson Syiemiong ha ka kyrdan kaba ar bad u Kynphamlang Nongsiej ha ka kyrdan kaba lai.
Ïa kane ka prokram la pynshongshit ruh da ki jingrwai bad ki jingshad na ki samla kiba na kylleng ki shnong kiba dei napoh jong ka South West Khasi Hills District bad kumjuh ruh ka jingpyni riam na ki hep kiba rit.
Ha kane sngi la ïadonlang naduh ka Deputy Commissioner, South West Khasi Hills District, ka kong C.Kharkongngor, IAS, ka Additional Deputy Commissioner, South West Khasi Hills District, ka kong J.U.Kharpuri, ryngkat kiwei de ki ophisar bad ki nongkitkam jong ka Seng Samla Shnong Mawkyrwat.
Khliehriat, Nohprah 12 : Ki dkhot jong ka Khasi Students Union Narpuh Circle ki la lap ba ka sorkar Assam ka la pyntrei shaid shaid ïa ka surok national highway ha ka thaiñ Assam kaba naduh jingkieng Malidor, Kalaiñ,Badarpur ter ter, ki la pynpaw da ka jingsngew khia haba phai pat sha ka jinglong jingman ka surok national highway ba jot rathai ha ka thaiñ Narpuh bad u Vice President jong ka KSU Narpuh Circle, u bah Phanuel Tongper u la ong ruh ba “imat kane ka sorkar Meghalaya pat kam don jingmut shuh ban shna pynbha ïa kane ka surok ha Narpuh kaba naduh Lumshnong ter ter shaduh Ratacherra".
Na ka liang ka seng ka la kynthoh jur ba kane ka jingbym shim khia ka sorkar ban maramot pynbha ïa ka surok ka pynpaw shai ïa ka jingtlot kane ka sorkar MDA kaba hapoh ka jingïalam u Conrad Sangma kaba bun bha ki jingsah dien ha kiba bun ki liang “Haba sa tang khyndiat bnai ka aiom lyiur kan sa poi ngim tip shuh aiu kan jia ïa ki nongleit nongwan kiba ju ïaid lyngba na kane ka surok national highway-6 na Narpuh East Jaiñtia Hills District bad la sngewthuh ba kum kane ka jinglong ka surok kan nang ïai ktah beit ïa ka leit ka wan jong ki paidbah ym tang ïa ki briew jong ka thaiñ, hynrei wat ïa kito kiba na ka jylla Mizoram, Assam, Tripura, Manipur bad kiwei kiwei ki jylla ruh kiba ju ïaid na kane ka surok" ong u kyrwoh.
Ka seng ka kynthoh shuh shuh ruh ba lada ka surok kan nang ïai long sah kumne kan long ka jinglehraiñ kaba khraw ïa ka sorkar MDA.Nongstoiñ, Nohprah 12: Ka Seng Federation of Khasi Jaiñtia & Garo People (FKJGP) Kyrshai Area Unit, ka dawa na ka sorkar MDA lyngba ka tnad ka koit ka khiah, ban kyntiew kyrdan noh ïa ka Kyrshai Sub-Health Centre sha ka Public Health Centre (PHC).
Kane ka Sub-Health Centre Kharshai ka don ha syndah khappud jong ka Meghalaya bad ka Assam, kane ka Sub-health Centre ka ai ka jingshakri ïa ka koit ka khiah ïa ki 16 tylli ki shnong ha khappud bad ka Assam kaba kynthup ïa ka Kharshai, Mawpun, Nongspung, Ukiam, Borkhuli, Doledonga, Warigro, Hasem, Umthli, Umdiengsyier, Umdiengphiang, Talimara, Mawdiangkop, Dariphang, Umbah, Umkhamdor bad Patharphlang.
Kane ka Sub-Health Centre kaba hap hapoh ka jingpeit jong ka PHC Rambrai, kam don surok kali satia khamtam por lyiur ban poi shaduh Rambrai bad lada ïaid kjat hap ban ïaid haduh 7 bad 8 kynta.
Lada leit da kali hap ban ïaid lyngba ka Assam bad haduh ban poi haduh Nongstoiñ ka District Head Quarter bad Rambrai PHC ka bam por da ki palat spah kilometer.
Ki paidbah katei ka thaiñ ki im ha ka sangsot, khamtam katei ka thaiñ kaba jur bha ki jingpang malaria.
Ki longkmie bad khunlung ba donkam bha ka jingsumar, kim ïoh ka lad jingïarap na ka tnad ka koit ka khiah.
Na ka bynta kiba bun, ka Hospital kaba jan duh ka dei tang jong ka Sorkar Assam hapoh Boko Hospital kaba hap hapoh Assam, kaba jngai na Kyrshai kumba 50 kilometer, kumta bun ki mynsiem ki duh ei ïala ka jingim tang na ka jingbym biang ki jaka sumar jong ka Sorkar.
Ka Seng ka kyrpad ïa ka Sorkar lyngba ka tnad ka koit ka khiah ban pynkiew kyrdan noh ïa ka Sub-Health Centre (PHC), khnang ba ki paidbah jong kine ki thaiñ kin ïoh lem ka koit ka khiah kumba ïoh ki para nong Meghalaya.
“Ngi ïohi ba bun ki PHC hapoh ka Jylla jong ngi ki jngai tang kumba 10 kilomter lane 15 kilometer kawei na kawei ka PHC sha kawei pat.
Kumta ki paidbah ka thaiñ jong ngi kiba im ha kordit khait kaba don ha syndah duh jong ki khappud Meghalaya bad Assam.
Na bynta shi por bym pat ïoh ïa ka PHC, la dei ban mang kyrpang ïa ki dawai dashin kham bun ïa katei ka Sub-Centre", ong u Bah Francis Sohshang President ka seng ka Kyrshai.
Nongpoh, Nohprah 12: Uwei u samla u la duh noh ïa la ka jingim bad uwei pat u la mynsaw hadien ba la shah syllad ha kawei ka trok kaba la phet krad noh kaba la jia mynta ka sngi ha 12mer, Byrnihat ba hap ha ka surokbah National Highway-6 ha Ri Bhoi District.
Ha kane ka jingjia, uwei u samla ba la ithuh kyrteng kum u Sunil Deka u la ïap hashen bad uwei pat uba la tip kyrteng kum u Bidut Bordoloi u la mynsaw jur, na kane ka jingshah tynrah katei ka trok kaba la phet krad hadien ba la tynrah ïa ktiei ki ar ngut.
Ka tyllong khubor na ki Pulit la ong ba ïa utei u ba la mynsaw la rah noh wut wut sha Byrnihat PHC ban ioh ïa ka jingsumar bad ïa utei u samla ba la khlad noh la rah sha Civil Hospital Nongpoh ban pyndep ïa ka postmortem Examination.
La ïathuh ba kine ki ar ngut kiba la kynduh ïa katei ka jingjia ba sngewsih ki dei na ka shnong Ampher ba hap ha ka Jorobat Police Outpost, Assam.
Na ka liang ki Pulit ki la pynlong ka jingtohkit halor kane ka jingjia bad la dep ruh ba ujor da ka FIR pyrshah ïa katei ka Kali kaba la phet krad na katei ka jingjia.
Ki Pulit ki dang pynlong ka jingtohkit ban ioh kem ïa katei ka tork kaba la syllad ïa kitei ki ar ngut ki samla kiba dei na Assam, ong ka tyllong khubor na ki Pulit.
Khliehriat, Nohprah 12: Ka Dorbar Shnong Moolamylliang East Jaiñtia Hills District, kumba ju leh man la u snem, ha kane ka snem ruh kan pdiang sngewbha ïa ka krismas bad u snem thymmai da ka jingpyn thaba ding ïa ka shnong ka thaw baroh kawei ha ki jingthaba rong bapher bapher kaba ju tip ruh kum ka ‘Christmas Light Extravaganza’, kumta ka Dorbar Shnong ka khot bad ïawer ïa ki paidbah ba kin wan ban ïa sakhi lang ïa kane ka prokram ba kyrpang kaba yn pynlong ha ka 17 tarik mynta u bnai nohprah 2022 ha shnong Moolamyliang, ha kaba u Chief Electoral Officer jong ka Meghalaya, u bah Frederick Roy Kharkongngor, IAS un sa wan ban long kum u kongsan ha kane ka sngi.
Ha katei ka sngi, yn ïa don lang ruh u Deputy Commissioner ka East Jaiñtia Hills District, u Abhilash Banarwal, IAS kum u symbud kongsan bad yn pynbyrngia ruh da ki jingrwai na u Eladmitre Dkhar, na Jowai, ka jingpynthaba ïa ki ding (Lights) kan sdang ha ka por 5 baje jan miet, ïa kine ki jingtaba ding yn pynmeh man la ka jan miet naduh ka por 5 baje kata naduh ka 17 tarik u nohprah haduh ka 3 tarik u kyllalyngkot 2023.
Na ka bynta kito kiba kwah ban sah miet, ka Dorbar Shnong ka la pynkhreh ïa ki ïing jaiñ (tent) bad kumjuh ruh ki hotel kiba don ha Khliehriat, ban ïoh jingtip ba kham bniah lah ban phone ha u number 7742307038.
Ïa ka jaka bam la buh ha TISTA Resturant, Khliehriat West, na ka bynta ki jingtip ba kham bniah lah ban phone ha u number 9862889655 bad 8131061998.
La pynshai ruh ba ka bai rung kan long T 50 tyngka marwei bad ïa ki khyllung rit ym donkam ban siew.
Katkum ka jingpynbeit la pynshai ruh ba ha ka 18 tarik pat kan dong ka Bonfire bad yn pyni ïa ka Worl Cup ha ka Giant Screen bad ha ka jan miet jong ka 22 tarik bad 23 tarik kan don ka Concert, ka Group Dance bad ki jingrwai krismas DJ, ha ka 24 tarik kan don ka Cristmas Carol bad yn tem ruh da ka kynhun Orchestra Band kaba na shnong Sakhaiñ ha ka por 6 baje janmiet.
Jowai, Nohprah 13: Kumba ju long shisien shisnem ka jingïaid proseshon Iukharist, laitnoh tang ha kine ki arsnem ba don ka Covid-19, ïa kane ka jingïaseng Proseshon Iukharist ka Parish Jowai la pynlong hynnin ka sngi (12/12/2022) ha Madan ïalehbol ka Marianhill Higher Secondary School, ha kaba da ki hajar ngut ki parabangeit na ki 18 tylli ki Parish jong ka Jylla ñiam Jowai (Diocese Jowai) ki la ïa wan shim bynta ha kane ka jingïaseng proseshon Iukharist jong ka Parish Jowai.
Ha ka por shiphew baje porstep (10.00 AM) la don ka jingkñia Mass Iukharist kaba la lamkhmat da u Phadar Ferdinand Dkhar, Diocesan Administrator ka Jylla ñiam Jowai( Diocese Jowai) ha ka jingïasynrang ki Phadar (Lyngdoh sohblei) kiba wan na ki Parish bapher jong ka Diocese.
Ïa ka Ktien jong U Blei la pynbna da u Deacon Ebormi Dkhar, la sam bad batai shuh shuh sha ki paidriewngeit da u Phadar Ferdinand Dkhar.
U Phadar Ferdinand Dkhar ha ka sneng ka kraw (Homily speech) ïa ki paidriewngeit, ula mait phang shaphang ka jingieid jong U Blei ïa ki briew bad u ong “ba U Blei U long kum ka Jar kaba tong ïa ki briew da ka jingieid ban ieid bad ban mane ïa U".
Nangta u ong ba kane ka dei ka Aiom jingpynkhreh (Advent) na ka bynta ka jingkynmaw ïa ka jingwan longbriew jong U Jisu, U khun jong U Blei sha kane ka pyrthei ban pynim ïa ki khun bynriew, kumta ka dei ka kamram jong uwei pa kawei ban pynkhreh ïalade bad ban pynmynta ïa kane ka jingwan longbriew jong U Blei sha kane ka pyrthei bad ban pdiang da ka jingkmen,ym da ka jingkmen kaba tang shipor kaba tang ha ka por Khristmas, hynrei da ka jingkmen kaba neh shilynter jingim kum U Blei, U Kynrad bad U Nongpynim jong ki.
Ha ka por nohphaisngi la pynlong ïa ka jingïaid Proseshon Iukharist kaba la sdang na Madan ïalehbol Marianhill Higher Secondary School shapoh sor Jowai da kaba ïaid lyngba ki Dong jong ka sor kata, Iawmusiang, Tpep-pale, Dulong, Iongpiah, Mission Compound bad wan phai biang bad pynkut ïa ka Iukharist proseshon ha Madan ïalehbol Marianhill.
Ka proseshon ka long kaba shongkun shongblei, kaba don akor don burom ha ryngkat ki jingruwai jingïaroh ïa U Blei.
Ha shwa ban ïoh ïa ka jingkyrkhu pynwai da ka Sakrament bakhuid tam ka Duwan, la ïoh ïa ka sneng ka kraw ka kyntu ka kynpham da u Phadar Lakhontre Dkhar.
U Phadar Lakhontre haba kren ha kane ka sngi, u ong bad tip shaphang U Jisu kam long mkaba suk, ka, long ba tang shu mar ïakynduh la ithuh noh ïa u, hynrei ka shim por ban ithuh bha ïa u kum U Blei bad U Nongpynim lada ym shongslem.
U Phadar Lakhontre ban batai shuh shuh ïa kane ka phang, u da shim da ka nuksa jong ki arngut ki Synran kiba mih na Jerusalem ban leit sha Emous.
U Phadar Lakhontre u ong kine ki synran ki la ïa ïaid lynti ryngkat ryngkat bad u Jisu ,hynrei pat kim ithuh ba u dei U Jisu, tat ynda ki la ïashongslem bad U ki sa ithuh ba u dei U Jisu.
Kumta ruh ha ka jingim jong ki khun Khristan ki ïa kynduh ïa U Jisu ha ka Iukharist bakhuid bad haba pdiang ïa ka Iukharist bakhuid ym dei tang shu pdiang ban mihnoh shabar hynrei hap da shongbha hala ki jaka shong bad duwai bad ha kata ka jingshongslem bad duwai jong ki, hangta kin sa sngewthuh ba u Jisu U dei U Blei bad U Nongpynim jong ki.
La pynkut ïa kane ka sngi da ka jingkyrkhu da ka Sakrament bakhuid tam jong ka Duwan na kti u Phadar Ferdinand Dkhar, Diocesan Administrator ka Jylla ñiam Jowai (Diocese Jowai).
Nongpoh, Nohprah 12: Namar ka jingud jingnam jong ki paidbah halor ka jingpynsahteng u kontraktor ban siang rong pyndep ïa u surok na Umsning shaduh Zero Point, ki nongïalam jong ka RBYF Kyrdem Kulai Circle mynta ka sngi kila leit ban pynlong ka jingjurip ïa ki bynta ba sahteng jong utei u surok kaba la pynsyrtok shikatdei ïaki paidbah haka leit ka wan namar ka khohruh khohram.
Ha katei ka jingleit jurip la lamkhmat da u Bah Borning Nongbsap Assistant Finance Secretary kla RBYF sengkmie haka jingdonlang ki nongïalam jong ka Kyrdem Kulai Circle kiba la pynpaw ka jingsngewkhia kaba jur halor ka jingpynsahteng u kontraktor ban siang rong pyndep ïa u surok mynta la kham slem ba um pat lah ban pyndep bad ieh sah haduh kine ki sngi.
U Bah Borning Nongbsap, u la ong ruh ka jingjngai jong utei u surok ka don kumba 10 km, ha kaba la dep ruh ban siang rong katto katne bynta, hynrei kaba sngew lyngngoh ka long ba u kontraktor ba pyntrei ïa katei ka kam u la ieh noh bad pynsah sa kumba 2 km khlem pyndep shuh haduh mynta kaba la buh jingeh ïaki paidbah haka leit ka wan namar ka jingsniew palat jong u surok, khamtam ha katei ka thaiñ ki bun ki ophis sorkar, ki jaka jngohkai pyrthei.
Namarkata naka liang ka seng kala kyntu ïaka tnad PWD bad khamtam ïa u MLA ka thaiñ u Bah Jason S Mawlong ba u dei ban shimkhia ban kren sha u kontraktor ba pyntrei ïa utei u surok ba u dei ban pyndep noh mardor naka bynta ban pynsuk ïaki paidbah haka leit ka wan, bad lada kam lah ban pyndep naka liang ka seng kan sa shim pat da kiwei ki lad ki lynti.
Shillong, Nohprah : U MLA ka Mawlai u Bah PT Sawkmie ha ka 8 tarik mynta u bnai u la pynpaw ka jingsngewkmen ba u la lah ban pynïoh skhim pynroi kiba dei ki surok na ka bynta ka shnong Mawkynroh-Umshing bad na ka bynta ka Dong Riattamdong, Mawlai Mawtawar.
Ha kaba ia dei bad kane u bah Sawkmie bad ki heh PWD ryngkat ki nongialam shnong ki la leit jngoh ïa kine ki surok ha Mawkynroh bad ha Riattamdong, Mawtawar ban khmih ïa ka jingshna ba kin ïaid sted bad ban shna bha ïa ki.
Haba ai jingkren u bah Sawkmie u la pynpaw ka jingkmen ban ïohi ba ka skhim shna surok ba 3 klur tam eiei ha Mawkynroh-Umshing ki la ïaid shaid shaid bad kumjuh ka Jal Jeevan Mission ka skhim sam kor um ïing ba 2 klur tam.
U MLA u pyntip ruh kin sa shna noh ïa ka surok ha kawei na ki kyntoit ha Mawkynroh, lynti Mawlai bye pass.
Na ka liang u secretary shnong ka Mawkynroh-Umshing u bah L.Diengdoh u pynpaw ka jingsngew nguh ïa u MLA ba wan jngoh, ba ki kam kin ïaid sted hadien ba la ioh jingud jingnam na ki nongshong shnong.
U pynpaw ba ka shnong ruh ka la shimkhia bha ha kaba ïa dei bad kane ka surok.
Kumjuh na ka liang jong u bah Hubert Kharkongor, rangbah dong ka Riattamdong, u ruh u la ai khublei bad pynpaw ka jingsngewnguh ïa u MLA uba la shimkhia ha kaba ïa dei bad ka surok ha dong jong ki.
N alor kata ula pynpaw ruh ba ka dong ka la ïoh ar tylli ki surok mynta ka kynti ha ka jinglong MLA u bah PT Sawkmie.
Shillong, Nohprah : Ka Seng Khasi Diengpasoh kan pynlong ïa ka “Seng Kyrsiew Banyngkong" jong ka Tnat Seng Khasi Diengpasoh hapoh ka shnong Diengpasoh ha ka 18 tarik mynta u bnai ka ban sdang ha ka por 10 baje mynstep.
Ka Nguh ka Blei ka Dem Blei hashwa jong ka prokram Seng Kyrsiew kan sdang ha ka por 8 baje mynstep.
Kumta ka Seng Khasi Diengpasoh ka ïawer sngewbha ïa baroh ki Kur ki Kha jong ka Seng Khasi ban wan ïashim bynta lang ha katei ka Seng Kyrsiew.
Ha katei ka sngi kan don ruh ka jingkren na ki nongïalam jong ka Seng Khasi bad pynbud pat da kiwei pat ki prokram bapher bapher.
Kane ka long katkum u kyrwoh lyngba I Kong Meradalin Kharumnuid, Secretary Seng Khasi Diengpasoh.
Nongpoh, Nohprah 12: Kum ka jingput turoi ban pynkhlaiñ ïa ka party Trinamool Congress (TMC) hapoh ka jylla Meghalaya sa tang da ki bnai ban poi sha ka jingjied ban pynthymmai ïa ki nongmihkhmat sha ka ïing Dorbar Thaw Aiñ ka jylla, ka khliehduh jong ka party TMC bad kaba dei ruh ka Myntri Rangbah jong ka West Bangal mynta ka sngi ka la wan poi ha ka jylla Meghalaya ha kaba ki nongïalam ka TMC bad ki nongkyrshan na ka jylla Meghalaya ki la pdiang burom ïa mynta ka sngi hadien ba ka la wan poi ha Umroi Airport.
Ïa kane ka khliehduh jong ka party TMC, ka Mamata Banerjee kaba la wan ban iuh kjat sha ka jylla Meghalaya ha ka sien kaba nyngkong la synran lang ruh da u National General Secretary ka TMC, u Abhishek Banerjee bad la pdiang burom ïa ka hadien ba ka la wan poi ha Umroi Airport da u State President ka TMC, u Bah Charles Pyngrope ha ka jingdon lang u myntri barim ka jylla, Dr.Mukul Sangma, u State Vice president bad MLA ka Umroi, u Bah George B.Lyngdoh ryngkat kiwei kiwei ki nongïalam ka party TMC na Ri Bhoi District bad na ka jylla.
Kane ka khliehduh ka party TMC ïa mynta ka sngi kan nym don kano kano ka prokram kiba ïa dei bad ka party ne ban kynduh ïa ki paidbah bad kan bteng ïa ki prokram bapher bapher naduh ka sngi Baar jong ka taiew bad khamtam ban ïa kren bad ban ïaphylliew jingmut halor ki kam election bad ruh ban pynkhlaiñ ïa ka party da ki prorkram bapher bapher ba kan sa leit ban shim bynta ha kane ka jingwan iuhkjat ha ka sien kaba nyngkong eh sha Meghalaya shuwa ka election 2023 hapoh ka jylla.
Kumba la ïathuh da ka party TMC, ha ka sngi baar, kan sa don ka jingïalang ha U Soso Tham bad ha Windermere resort, ba kane ka khliehduh ka party TMC, ka Mamata Banejee kan ïa kynduh ïa ki nongïalam ka party bad ban ïa kren halor ki kam ka party shuwa ka election 2023 bad kane ka khliehduh ka party TMC kan shim bynta ruh ban rakhe lypa ïa ka Chirstmas ryngkat ki khynnah khunswet na ki jaka ri khunswet bapher bapher, kan ïa kynduh ruh ïa ki khlieh nongsynshar, ki nongïalam jong ka imlang ka sahlang ban pynpaw halor ka nongrim jong ka TMC.Haba kren sha ki nongthoh Khubor hadien ka jingwan poi katei ka khliehduh ka party TMC ha Umroi Airport, u Myntri Rangbah barim ka jylla, u Dr.Mukul Sangma bad u State Vice president bad MLA ka Umroi, u Bah George B.Lyngdoh ki la ong ba kum ki nongïalam bad ki nongkyrshan ka party ki da sngewkmen haduh katta katta ba kane ka khlieh duh ka party ka la wan poi ha ka jylla ha ka sien kaba nyngkong eh bad baroh ki nongïalam bad ki paidbah ki la ioh lad ruh ban ïa kynduh ïa kane ka nongïalam ba hakhliehduh ka party kaba wan sha ka jylla Meghalaya na ka bynta ban ioh ban ïa phylliew jingmjut bad ki paidbah shuwa ban kynjoh sha ka jingpynkhreh ban ïa khun ïa ka election 2023 hapoh ka jylla Meghalaya.
Ki la ong ruh ba kane ka jingwan iuhkjat katei ka khliehduh ka party ha ka jylla ka la ai mynsiem shibun ïa ki nongïalam ka party bad kumjuh ruh ïa ki paidbah nongkyrshan bad na ka liang kane ka khliehduh kan ïoh lad rurh ban ïa kynduh ïa ki paidbah na ka bynta ban pynshai halor ki nongrim ka party bad ruh ka thong kaba ka party ka don ban pyntreikam ha ka jylla Meghalaya.
Shuh shuh, la ong ruh ba ka sa don ruh ka jingïalang kyrpang ban ailad ïa ki paidbah ban pynsngew ïa kiei ki jingsngew jongki hakhmat kane ka khliehduh ka party bad kum ka khliehduh ka party kan sa kren ruh halor shibun ki nongim ka party khamtam ban pynkhlain ïa kane ka party shuwa kane ka election 2023 ha kaba lada wan ha ka bor shibun ki jingkylla kin sa wan hapoh ka jylal Meghalaya.
Shillong, Nohprah: Ka Dorbar Shnong Mawlai Mawtawar, Shillong kan pynlong ka jingpynkhuid shnong ha ka 20 tarik u Nohprah 2022 (Sngi ba Ar) kaba sdang naduh ka por 9 baje mynstep.
Ha u kyrwoh lyngba u Bah KS Nongdhar Secretary Shnong ka pyntip ba kan pynlong ka jingpynkhuid ïa ki sawdong sawkun jong ki jaka jong ki shwa ka 20.12.2022 na ka bynta ka jingkhuid khamtam na ka bynta ka jingshngaiñ ki Jaka/ki puta jong ki, kumjuh ruh la wer kyrpang ïa baroh ki paidbah nongshong shnong ba kin nang pynkhuid lypa ïa ka sawdong sawkun jong ka Shnong shwa katei ka sngi ba la buh bad la kyntu ruh ban ïa mih ryntih ha katei ka sngi bad ka por ïa kaba ka shnong ka la pynbeit.
Na ka bynta ka Jingtip ba kham bniah lah ban phone ha kine ki number harum:9485005034/9774750878.
Ka Dorbar Shnong Qualapatty, Shillong ha ryngkat ka Qualapatty Social And Cultural Club kala rai ban pynlong ka jingpynkhuid shnong ha ka 17 tarik mynta u bnai ka ban sdang naduh ka por 8 baje mynstep.
Kumta la kyrpad ïa baroh ki nongshong shnong ban ïa mih ryntih kumjuh ruh ïa ki dukan kiba don hapoh u pud u sam jong ka Dorbar Shnong Qualapatty ba kin khang ha katei ka sngi ban ïashim bynta lang ha ka jingpynkhuid naduh katei ka por ba la buh, bad yn ym shah ïa ki kali kiba nabar shnong ba kin wan rung shapoh shnong ha katei ka sngi katba ym pat dep ka jingpynkhuid shnong.
Kumta la kyrpad ïa ki nongshong shnong bad ki nongñiah kali ban ïai shah shipor halor kane ka kam.
Kane ka long katkum u kyrwoh lyngba u Bah I.Lakiang, President ka QSSCC.Shillong, Nohprah 13 : Ka NPP Shillong North ha ka janmiet sngi Nyngkong ka la pynlong da ka jinglehkmen Kristmas bad ki 200 tylli ki longïing kiba don ha ka thaiñ Nongmali da kaba sam ïa ki nep kup syaid bad ki jingai sngewbha.
Ha katei ka jingïalang lehkmen shwa ban poi ka Kristmas, na ka liang u kyrtong ka NPP Shillong North, Bah Ransom Sutnga u la ïathuh ruh ba na ka liang ki nongïalam ka party ki la jied tang ïa ki longïing kiba kham duna ka ïoh ka kot bad ruh kiba don jingthut ha ki dkhot met kynthup ïa kito kiba la noh ka rta ban ïoh ïa kitei ki jingai sngewbha.
“Kane ka long tang kum ka dak ban ïoh lehkmen lang bad phi ki nongshong shnong ka thaiñ ha shwa ban poi ka Kristmas kaba ngi la ïoh biang ban lehkmen hadien ka jingpynthut ka khlam COVID," u la ong.
Ha kajuh ka por, u Bah Ransom u la ong ruh ba ha kum kane ka por ba ki paidbah ki pynkhreh ïa ka jingwan ka Kristmas dei ban buh shwa ïa ka ishu politik sharud bad ban pynphuh ïa ka jinglehkmen.
Ha kane ka sngi, u Bah Ransom ryngkat ka jingtrei lang bad ka Women’s Wing hapoh ka jingïalam jong i Kong Eldora Betsy Lyngdoh ba dei ruh i kurim jong u, ki la ïathuh ba katei ka jinglehkmen bad ki longïing ba duk kan ïai bteng tad haduh ka Kristmas.
“La kumno kumno ngi kwah ban leh kmen lang bad kumba 1500 – 2000 tylli ki longïing kiba kham duna ka kamai kajih, kiba don jingthut ha ki dkhot met bad khamtam eh bad ki nongshong shnong kiba la noh ka rta," u la ong.
Na ka jingkhih ki Sanla ha kine ki sngi halor ka jingkyrduh kam kyrduh jam bad ka jingmih ki Sengbhalang ban dawa na ka sorkar ban pynmih kam, kawei na ki lad kiba ka sorkar ka kham donlad kadei satang ka Tourism ne ka kam jngohkai pyrthei.
Ka kam jngoh kai pyrthei kadei kawei na ki kam ba ka sorkar ka ju ïai pynbna na ka por sha ka por ba kan shim khia ban pynkylla ïa ka kum ka kam karkhana ban pynioh kam ïoh jam ïa ki samla hapoh ka jylla ba kin nym shaniah tang ha ki kam sorkar hynrei ba kin lah ban ïeng ha la ki jong ki kjat da katei ka kam.
Hooid ym lah ban len ki la don bun shisha kiba ïoh jingmyntoi na kane ka kam hynrei kaei kaba donkam ka long ba ka sorkar jylla lyngba ka tnad kam jngohkai pyrthei (Tourism) ka dang donkam shuh shuh ban dang pynbha bad pynjanai ïa kane ka kam bad jaka jngohkai kiba don ha kane ka jylla.
Ka jingpynbha ïa ki jaka jngohkai kam dei eh ban leh tang shisien leh la biang hynrei ban peit bad maramot bad pynbit pynbiang ïa ki kat kum ki jingdonkam bad dawa jongka por.
Ban kyntiew ïa kane ka kam ka donkam ka jingiatrei lang ruh jong kiwei kiwei ki tnad jong ka sorkar bad ka tnad kam jngohkai.
Kata kum ka tnad PWD, PHE, Power, Industries and Commerce , Art and Culture bad kiwei kiwei de ki tnad.
Balei ba donkam ka jingiatrei lang namar ban leit sha ki jaka jngohkai donkam ban don ki surok bad ki lynti ki syngkieng kiba bha.
Ha kito ki jaka ba don ki dam ring um dih kum ha Mawphlang lada pyni tynnad shuh shuh kan long kum kawei na ki jaka jngoh kai ba ithiang tam.
Nalor kata kum ha Umiam, ka Nehru Park, lada don ka jingiatrei lang ka tnad pynmih bor ding bad ka tnad kam jngohkai lah ban shna ïa ki jingpyni tynnad shuh shuh ia katei ka park da kaba buh sa ia ki light bapher bapher ki ban khring ïa ki nongwan jngohkai.
Nalor kane kum ka tnad kam karkhana ki don bun ki tnad shna jingshna kiba don hapoh jongka kiba lah ban die sha ki nongwan jngohkai kumjuh ruh ka tnad art anc culture ka don ka bynta kaba khraw namar ym tang ban pyni ia ka kolshor sha kiwei hynrei lah ruh ban leh shibun ki kam ban kyntiew ïa ka tynrai jong ngi.
Ka sorkar ka dei ban shim khia bha halor kane namar ka donkam ban don noh da ka kynja committee kaba heh ka ban khmih ka jingiatrei lang jong baroh ki tnad sorkar ban kyntiew ïa ka kam jngoh kai hapoh ka jylla.
Ym lah ban len lada la lah da shisha ban kyntiew ïa kane ka kam kan long ka jingmyntoi kaba khraw ïa ka jylla namar ka jingioh lum khajna ruh kan long da ki klur bad phew klur ha ka shisnem tang na kane ka kam.
Nalor kata lada shim khia hi ka sorkar ban kyntiew ïa ki briew jong ngi ka pisa kan neh hapoh ka jylla bad kan ym tuid satia shawei namar ym lah ban len kat haduh mynta ka pisa ka dang tuid beit shabar ka jylla.
Lada ai nuksa wat tang ki kali kiba wan kit ïa ki nongwan jngohkai sha kane ka jylla ruh kiba bun ki dei beit na Assam.
Nalor kata ki don ki nongwan jngohkai ki bym don ki jaka sah kiba biang kumta ki hap ban leit phai bad sah sha Assam ne sha Guwahati.
Kumta tang na kine ruh ka jylla ka dang duh nong bun bah ha ka shisnem shisnem.
Kumta kaba kongsan hi ia ka sorkar ka long ban shim khia bha ban bishar bad jurip kumno ban kyntiew da shisha ïa kane k kam kaba dei ka kam ba riewspah tam ha ka jylla namar lada kane ka kam ka kiew ki khun samla kim donkam shuh ban phai sha ki kam sorkar namar ki la ïoh ïa ki kam bapher bapher na kane ka kam jngohkai pyrthei.
Lada ka sorkar ka shim khia da shisha ïa kane ka tnad ka la dei ban pynlong kum kawei na ki tnad ba heh hapoh ka sorkar khnang ba ki myntri ne ki ophisar kiba dei peit ïa kane ka tnad ruh kin shim khia bha namar kumba long mynta kam pat da don kata ka jignshim khia kaba haduh katta katta ban kyntiew da shisha ïa kane ka kam jngohkai ha ka jylla.
ñiuma mynta ha kine ki arsnem ba la pynwit ka jingpang khlam, ka kam jngohkai pyrthei ka la hiar.
Hynrei ynda la hiar ne jah noh kane ka jingpang, kyrmen ba ka kam jngohkai pyrthei kan kiew biang bad kan long ka jingkyrkhu kaba khraw ïa ka jylla.
Nongstoiñ, Naiwieng 7: Ki paidbah Khasi bad Garo ki la pynpaw ka jingeh jong ki ban ïaid lynti ban leit sha ki iew ba kham jan ha ki shnong ba don ha East Garo Hills, namar ba la bun bun snem mynta ki la hap ban ïaid na ka surok khyndew bad ka jingkieng ba la shu shna hi tang da ki dieng.
Ki paidbah kane thaiñ ki la mad ïa shibun ki jingeh la ha ki por lyiur ne por tlang ruh, namar lada ki wan ne leit sha ki iew ha East Garo hills kum ha iew Nengkram, Mangsang (Bamil), Rongjeng, (East Garo Hills), ki la hap ban kit bad bah da u briew ban ïaid lyngba katei ka jingkieng ba la shu shna hi da ki dieng,Ki shnong khasi ba ju leit iew sha Garo Hills ki long kum ka Nongkabur, Nongjri, Nongumkap bad kiwei kiwei.
Ki paidbah ka thaiñ ba shong markhap ki ar District kiba im jakpoh da ka rep ka riang.
Hynrei da ka jingbym biang ka surok, ki la hap ban die tad dor ïa ki mar rep kong ki bad kane ka la ktah shibun ïa ka ïoh ka kot bad ka roi ka par jong ki.
Halor kane ka jingeh ki paidbah, ka HANM Mawshynrut circle ka la phah jingthoh sha u Engineer jong ka PWD (R) East Garo Hills, ban pynïasoh ïa ka surok bad jingkieng lyngba ka Nongdambur West Khasi Hills sha ka shnong Ronga Agal East Garo Hills, khnang ba ki nongshong shnong jong ki ar District kin suk ha ka leit ka wan bad ka kit ka bah.
Ka tnad ba dei peit ka la kular ruh ban shimkhia halor kane bad ban ïa kren sngewthuh ruh hapdeng ki ar tylli ki District.
Nongstoiñ, Naiwieng 7: Ka jingïalehkai Invitation Knockout Football Tournament 2022-23 jong ka New Nongstoiñ Sports Socïal and Cultural Club, ka la bteng biang hynne ka sngi ha madan New Nongstoiñ, ha kaba ka MLP FT na nongbah Shillong ka la hiar madan bad kheit ïa ka nam jop da ar kol la nod pyrshah ïa ka Golden Lion Rymbai.
Ha kane ka jingïalehkai kaba ar jong ka lympung kaba la sakhi da ki hajar ngut ki paidbah ka sor Nongstoiñ, la sakhi ïa ka sur ïalehkai kaba mar katjuh bor hapdeng ki arliang mamla.
Hynrei, ka jingïapher ka long ba ym shym la don satia kita ki snar thep kol kiba tbit.
Hapdeng ka jingïakhun ka MLP FT lyngba ki katto katne ki kabu ba paka ba ka la ïoh, khlem pynlehnohei ka la pynurlong ha ka kylla miet lyngba u Vikram Chetri ha ka minit kaba 61 bad na u Pynshailang Lyngkhoi ha ka minit kaba 71.
Na ka liang ka Golden Lion hadien ka jingshah thep kol, ka la pyrshang ban sei ki buit ki sap katba don ban ïoh pynphai, hynrei tad haduh ka minit kaba khatduh jong ka jingïalehkai kam shym la lah satia ban pynphai wat tang kawei ruh.
Kumta ha kaba kut ka MLP FT ka la jop noh da ar kol bad jam syndon ïalade sha ka quarter final jong kane ka lympung phutbol ba mynta.
Ka khusnam rang ïalehkai ba kynsai ha kane ka janmiet ha madan New Nongstoiñ, ka leit sha u Vikram Chetri jong ka MLP.Ka jingïalehkai kaba lai jong ka pre quarter final kan long ha ka 15 tarik mynta u bnai hapdeng ka Mawlai FC Shillong ka ban ïakhun pyrshah ïa ka PSA Guwahati.
Mawkyrwat, ‘Naiwieng 7: Ka kong Victorealness Syiemlieh kaba dei kawei na ki nongtrei ha ka tnad ka koit ka khiah (nurse) bad kaba la bat ruh kum ka Assistant Director jong ki Nurse hapoh Directorate of Health Services (DHS), Shillong (ba la shongthait) kaba na ka shnong Rangthong, South West Khasi Hills District mynta ka 7 tarik u ‘Naiwieng, 2022 ka la leit ban pdiang ïa ka khusnam na ka kti jong ka President ka Ri India, ka Droupadi Murmu ha ka jingïalang ba la pynlong ha Darbar Hall, Rashtrapati Bhawan, New Delhi.
Ka jingïoh pdiang jong ka kong Victorealness Syiemlieh ïa ka khusam kaba la tip kum ka, “National Florence Nightingale Award 2021" ka dei halor ki kam ba ka ka la pyni bad ai ka jingshakri lyngba ki jingïarap ïa kiba bun bah ki briew la ka long na ka bynta ki briew kiba donkam ka jingïarap ha ka pang ka shitom bad kumjuh ruh ha ka imlang ka sahlang.
Halor katei ka bynta, khyndiat shaphang ka jingïaid lynti jong ka kong Victorealness Syiemlieh kum ka nongtrei ha ka tnad ka koit ka khiah (Nurse): ka la sdang nyngkong eh ïa ka kam ha u snem 1984 ha ka Regional Collage of Nursing, Guwahati kum ka BSc Nursing Student.
Kum ka staff nurse pat ka la sdang ha u snem 1990 hapoh Civil Hospital Shillong hadien kata la pynkynriah noh hapoh Mawkyrwat CHC ha u snem 1993.
Nangta, ha u snem 1994 la kyntiew kyrdan kum ka Public Health Nurse (PHN) hapoh Mawkyrwat CHC hi bad kum ka Assistant Matron ha u 2011 hapoh Civil Hospital, Nongstoiñ.
Shuh shuh kum ka Nursing Superintendent ha u snem 2016 bad kum ka Assistant Director Nursing ha u snem 2020 hapoh ka Directorate Health Services (DHS), Shillong bad ka la shongthait na ka kam ha ka 31 tarik u Jymmang, 2021.
Haba ïa kren bad u nongthoh khubor, ka kong Victorealness Syiemlieh ka la ïathuh ba kane ka jingïoh pdiang ïa kane ka khusnam “National Florence Nightingale Award 2021" ka long hadien ba ka la ïoh ban pyni ïa shibun bah ki kam kiba ma ka ka la leh na ka bynta ban ai ki jingïarap ïa ki briew kiba donkam, kaba ïa dei ha ka pang ka shitom kham kyrpang eh ban leit sumar ïa kiba ar met bad pynkha ruh ïa ki khun ha ki ïing namar ka jingbym ïoh lad jong ki longkmie ban poi ha ki jaka sumar bad kumjuh ruh ban leit sumar ïa ki briew kiba thiah pang ha ïing ki bym lah shuh ban khih ne pang ïap shiliang.
Shuh shuh ka la ong ruh ba ha ka jingïaid lynti jong ka ha kane ka kam ka la mad shibun ki jingeh bad don ruh ki por ba ka la hap ban ïaid da ka kjat lyngba ki lynti ba khoh ruh khoh ram tang ban poi ha ki longïing kiba donkam ka jingïarap ha ka liang ka koit ka khiah, hynrei watla hapdeng kita ki jingeh ka khlem kynran dien pynban bad ka tur shaphrang ban leh ïa kaba bha tam na ka bynta ki briew kiba donkam ka jingïarap.
“Kane ka khusnam ba nga la ïoh pdiang mynta ka sngi na ka kti jong ka President ka Ri India, ka Droupadi Murmu, ka sakhi bad ithuh ïa ki jingtrei shitom jong nga ha ka por ba ka dang don ha ka kam bad lyngba ka jingtrei shitom jong nga kiba bun ki briew ki la ïoh jingmyntoi shibun eh", ong ka kong Victorealness.
Namarkata, lyngba kane ka jingïoh pdiang jong ka ïa kane ka khusnam kan long ruh ka nuksa kaba bha bad ka jingaimynsiem na ka bynta ki longdien kiba trei ha kane ka kam ban shakri ïa ki para briew kham kyrpang kiba trei ha ki jaka sumar ba kin long borabor kiba trei shitom, trei hok ïa ka kam ba ki bat, kin trei da ka mynsiem jong ka jingaiti lut, kin trei da ka mynsiem jong ka jingkmen, kin pyndonkam hok ruh ïa ka por bad khamtam eh ba kin sngewthuh ba haba ki shakri ïa ki para briew ka long ruh kum shibynta jong ka jingsakri ïa U Blei.
Nalor ki kam kiba ïa dei ha ka liang ka koit ka khiah, ka kong ka Victorealness Syiemlieh ka la ju long ruh ka President jong ka Seng Kynthei Shnong Rangthong (SKSR), ka Secretary jong ka Village Water Sanitation Committee (VWSC), Shnong Rangthong bad dkhot jong ka Juvenile Justice Board (JJB), South West Khasi Hills bad kiwei de.
Nongstoiñ, Naiwieng 7: Ka jingpyntrei ïa ka surok Nongstoiñ-Rambrai-Kyrshai-Chaygoan ïa ka bynta kaba nyngkong (phase 1) ïa kaba la pyntrei da ka Kompani Spaica na Jharkhand, ka la ïaid shait shait mynta khamtam ha kaba ïadei bad ka jingpynheh ïa ka surok ban ot bad puh ïa ki lum ki wah.
Na ka liang jong u bah u bah Robertson Bamon u ba dei u Site Engineer ka NHIDCL, u la ïathuh ba ka jingot bad puh ïa ki lum na ka bynta ban pynheh ïa ka surok, ka la dep kumba 75 na ka 100 bad mynta ka sah sa tang ha ki katto katne tylli ki bynta hapoh ki shnong ha sor Nongstoiñ ban pyndep.
Shuh shuh, u la ong ruh ba la khmih lynti ba la kumno kumno ha u snem ban wan yn ïoh sdang noh ban sïang maw bad siang rong ha ki katto katne tylli ki bynta jong katei ka surok.
U la ïathuh ruh ba nalor ka jingpyntrei surok katei ka Kompani ka ïarap ruh ha kiba bun ki jingdonkam jong ki shnong ki thaw.
Kumba ka paw mynta, katei ka Kompani ka la ïarap ruh ban pyntheh khyndew hapoh ka Madan shnong Tiehsaw bad ban shna pynbha ruh ïa katei ka madan, khlem kano kano ka jingsiew nalor kiwei kiwei de ki kam ïarap da katei ka Kompani.
Ha kaba ïadei bad ka jingling la kloi jong katei ka Kompani ban ïarap shna pynbha ïa ka Madan shnong Tiehsaw na ka liang jong ka Dorbar Shnong Tiehsaw kala pynpaw ïa ka jingsngewkmen bad sngewnguh ïa ka katei ka Kompani kaba nalor ka jingpyntrei ïa ka surok ka la leh ruh ïa ki kam ba bha na ka bynta ki shnong ki thaw.
Na ka liang jong u Sordar ka shnong Tiehsaw u bah M.Dkhar, u la ong ba lada ka shnong ka pyntrei hi ïa katei ka Madan, ka jinglut kan kot palat 30 lak tyngka.
Hynrei lyngba ka jingïarap lang katei ka Kompani kaba pyntrei surok, ka la long ka jingkyrkhu ïa ka shnong ka thaw baroh kawei.
U bah Dkhar u la kyntu ruh ïa ki khun shnong khun thaw ba kin ai ka jingïatreilang bad katei ka Kompani, khnang ba katei ka project shna surok kan long kaba ïaid beit ïaid ryntih bad ba kan ym don kano kano ka jingpynthut ïa ka shongsuk shong shngaiñ jong ki nongtrei katei ka Kompani.
“Ngi la sakhi lyngba ki lad pathai khubor ba haba ki Kompani ba na bar ki wan ban pyntrei ïa kino kino ki project ha kane ka Jylla, ki don kiba shah pyndik shah byrngem bad shah thang ki kali.
Kumta ter ter hynrei kane ka jingleh sniew kan wanrah pynban ka jingduhnong ïa ngi hi bad kan long kumba ngi leh beiñ lajong ïala jong", u la ong.
Ha kawei pat ka liang, u bah M.Dkhar u la pynpaw ruh ka jingsngewnguh kaba khraw ïa u MLA ka Nongstoiñ u bah Macmillan Byrsat, u ba la ïakhun ban pynneh ïa kane ka surok naduh ka 0 kilometer haduh 5 kilometer, kaba ka la don ka jingpynkynriah ban lait noh na kane ka surok bah ar laiñ kaba ïaid lyngba ki saw tylli ki shnong hapoh ka sor Nongstoiñ.
Nongstoiñ, Naiwieng 7: Ka Hynñiewtrep Youth’s Council (HYC) Lai Lyngdoh Circle, ha ka sngi saitjaiñ ka la hiar ha ka Shnong Mynni Mawbri, West Khasi Hills District ban ïarap ïa ka ïing ka kong Kyntiewfully Kharbani kaba la pluh ha ka 3 tarik mynta hi u bnai ha ka por kumba 11:30 mynstepHa kane ka jingleit ïarap la ïoh ban pynlong duwai bad ka jinglang lyngkot ban pyntngen ïa ka ïing ka sem kaba la mad ïakane ka apot.
La pynïaid ïa ka jingïalang da u Samla Karnes Sohshang Vice Presidents HYC Lai Lyngdoh Circle, la ïoh jingduwai na u Samla Primal Thongni dkhot HYC Nongklung unit.
La ïoh ka jingkren lyngkot na u Samla Wandapynkmen Marweiñ President HYC Lai Lyngdoh Circle, u la ong, “Ka seng kam lah ban ïarap da ka bor bah, hynrei da kaba rit ngi pynpaw ban donlang bad phi hapdeng kine hynrei wat khuslai u Blei un ïarap ïa phi".
U Samla Lumlang Kharsyiemlieh President HYC West Khasi Hills District, u la on, “Ngi wan hangne ban pynpaw ka dak kaba rit ban ïadonlang bad ki parathaiñ paradoh parasnam ha ka shitom ka shipa.
Ka election ka la jan lehse don kiwei kiba wan ïarap ïa phi kiba khmih lynti ban ïoh eiei kylliang na phi.
Hynrei ka seng HYC ka wan ban ïarap naduh mynsiem ym ban ap ei ei na phi".
“Ngi wan ban kitbok ïa phi, ban ai mynsiem ïa phi bad ban duwai lem na ka bynta jong phi, kumba ka ktien u Blei ka ong ‘suk kiba duk ha ka mynsiem na ba jong ki long ka hima ki bneng’.
Kane ka pynpaw ba u Blei tip ïa ngi watla ka long kumne, u ïohi phi la jynjar hynrei phi phai ha u Blei ka mut phi duk ha ka Pyrthei phi jan ja U Blei.
Ngi ka seng ngi kitbok ïa phi phin ïoh bun ki jingkyrkhu ba kham bun shah".
Na ka liang u Samla Lumlang President ryngkat ki dkhot ka HYC Lai Lyngdoh Circle, ki la aiti ïa ki ki tiar bam, ki tiar pyndonkam ha ïing bad ka pisa ba la synïang da ki dkhot ka seng HYC.Naka liang ka kong Kyntiewfully Kharbani ka la pynpaw ka jingsngewnguh da kaba ong ba phi ong kiba rit hynrei kine ha nga bad ka ïing ki dei kiba khraw eh.
Ha katei ka sngi la donlang ki Riew rangbah kum u Secretary Shnong Mynni Mawbri bad ki dkhot kylleng kylleng ka Circle.
Nongpoh, Naiwieng 07: Ka seng samla Nongpoh Proper kala pynlong ka jingkynduh lang bad lehkmen haka sngi Saitjaiñ hadien ba kum ka seng samla kala kynjoh ïa u mawmer ba 32 snem ka jingïaid lynti bad ka jingshakri ha kiba bun ki liang kum ka kynhun ki samla haka shnong Nongpoh bad ka imlang ka sahlang.
Naka liang ki nongïalam jong ka seng Samla ba kynthup ïa u Anthony Suchiang President bad Heroi Nongrum Secretary kila pynpaw ba kum ka kynhun ki samla ka shnong Nongpoh kila shim ïaka siejam ban lehkmen bad kynduh lang khrui ha katei ka sngi, ka long ban kynmaw ïaka sngi bala seng ïaka Seng Samla Nongpoh Proper, bad khamtam ïa u synñiang u bynhei jong ki nongprad lynti bad ki nongïalam barim kiba naduh mynshuwa haduh kane ka khyllipmat kiba la pynwan dur ïaka seng bad ban lum ban lang iaki khun Samla jong ka Shnong Nongpoh kum shipara.
Kila ong ruh ba kum ka kynhun ki samla ki don ka jingangnud ban pynrhem ïaka mynsiem shakri ha ki khun samla jong ka shnong la ka seng Samla bad kano kano ka bynta kaba ki don ba kin shakri naduh mynsiem khamtam ban long ki nuksa jong ki hep barit hapoh shnong poh thaw.
Katei ka jingkynduh lang ki samla ka shnong Nongpoh ka long ruh ban dang pynkhlaiñ ïaka mynsiem jong ka jingshakri khamtam ban don ka jingïajan, ka jingïa ieid kum shipara haba trei kano kano ka kam naka bynta ka bha ka miat jong ka shnong, ban khamtam ban kyntiew shalor ïaka burom jong ka shnong.
Mawkyrwat ‘Naiwieng 07: Ka Deputy Commissioner, South West Khasi Hills District, Mawkyrwat ka la pynmih ia ka jingpynbna paidbah bad ka hukum ba baroh ki ophis sorkar, ki Revenue bad Magisterial Courts bad ki jaka pule puthi hapoh South West Khasi Hills District kin khang khyrdep ha ka 30 tarik ‘Naiwieng, 2022 (Sngi Balang) kaba dei ka sngi jong ka jingrakhe kynmaw burom ia ka sngi “U Sngap Sing Syiem Day".
Jowai, Naiwieng 07: Ka Additional eputy Commissioner (Supply) jong ka Amlarem Civil Sub –Division kala pynbna paidbah ba ïa u Khaw u ba hap hapoh ka PMGKAY Scheme na ka bynta u bnai November, 2022 la pyllait sha baroh ki longïing kiba hap hapoh ka NFSA (AAY & PHH) naduh mynta ka sngi haduh ka 15 tarik u bnai November, 2022.
La pyntip ba ïa une u khaw yn sam kat kum kine ki kyndon harum na ka bynta ka bhah jong u khaw AAY yn sam maw 5 kilo shi khlieh ym donkam ban siew pisa, ïa ka bhah jong u khaw PHH ka long mar 5 kilo shi khlieh ym donkam siew pisa.
Ha kaba ïadei bad kane lada don kino kino kiba shim da ka pisa ne ki bym ïoh ïa ki tei ki mar jong ki, ki lah ban ujor sha ka ophis jong ka Addl.Deputy Commissioner (Supply), i/c Amlarem Civil Sub-Division da ka ba thoh shai ïa ka kyrteng bad ka shnong khnang ba yn lah ban pynshitom ïa ki.
Ki nongïoh myntoi ki lah ruh ban ujor ha kine ki Number harum Sub-Inspectors- 8414806738/9436110184/8731025753 lene Email: sdo_amlarem@outlook.
com.
Amlarem, Naiwieng 07: Ka Office jong ka Electoral Registration Officer, 7-Amlarem (ST) Assembly Constituency, ka la pyntip paidbah ba ka Election Commission jong ka ri India, kala hukum ban pynbiang ïa ka Draft Photo Electoral Roll jong ka 7-Amlarem Assembly Constituency ha ka Sub-Division kat kum ka tarik 01-01-2023.
Halor kane kito ki nongshong Shnong kiba la dap 18 snem ka rta katkum katei ka Tarik bad kumjuh ki bym pat don kyrteng ha ka Draft Photo Roll ki lah ban pynrung kyrteng ïalade ha ki Polling Station ba ki shong ki sah, kumjuh ruh ban ot kyrteng ruh ia kito kiba la ïap ne phet Shnong bad ïa ki jingbakla ruh yn pynbeit ha kane ka por.
Ha ka jingïadei bad kane, ïa ka Draft Photo Rolls yn pynmih ha ka 09-11-2022 ha ka ophis jong ka Electoral Registration Officer, lane ka Office jong ka Sub-Divisional Officer (Election) Amlarem Sub-Division bad lyngba ki Booth Level Officers (BLOs) ha ki Polling Station.
Ïa ki jingtyrwa bad jingdawa ne jingujor kyrteng yn pdiang naduh ka 09-11-2022 haduh ka 08-12-2022.
Ka office jong ka Electoral Registration Officer, 7-Amlarem (ST) Assembly Constituency, ka pyntip paidbah ba ki briew sorkar (Booth Level Officers) kin wan ha ki Polling Station ban trei na ka bynta kine ki kam naduh ka 09-11-2022 haduh ka 08-12-2022.
Kumta la kyrpad ïa ki nongshong shnong ban leh ïa kine harum kata ban ai ïa ki Kyrteng jong ki Nongthep Vote kiba la ïap ne kiba phet Shnong, khnang ba yn lah ban ot noh ïa ka kyrteng jong ki ha ka Electoral Roll.
Ban ai jingïarap lem ïa ki briew sorkar (BLOs), da kaba bishar sani ïa ki kyrteng bad ki dur la ki ïa hap ne em bad ka rta jong u/ka nongthep vote, ka ïahap ne em bad ka dur khmat kaba la mih ha ka Draft Photo Electoral Rolls, khnang ba kan nym mih ka jingkulmar ïa ki kyrteng bad ki dur.
Lada lap ïa ki ba kum kine sngewbha ban pyntip mar mar sha u Electoral Registration Officer lane sha u Booth Level Officer jong kato ka Polling Station hapoh ka shnong jong ki.
La kyrpad ruh ban pyllait ïa ka ïing skul/Community Hall (Polling Station) ha kitei ki sngi na ka bynta kane ka kam.
Kumjuh ruh ban ïarap ïa ki briew sorkar (Booth Level Officers) ha kino kino ki bynta kiba donkam ynda ki poi sha ka shnong jong ki.
Katkum ka jingbthah ka Election Commission jong ka Ri India, la kyrpad ïa ki Rangbah Shnong ban pynbna paidbah hapoh ka Shnong jong ki ban peit bniah bad bishar sani bha ïa ka Draft photo Electoral Roll, khnang ban ym don kano kano ka jingbakla.
Nalor ka 01.01.2023 kum ka tarik bal ah ban pynrung kyrteng thymmai ha ka Electoral Roll, kat kum ka kyndon aiñ Registration of Electors (Second Amendment) Rules, 2022 “ lada don kito ki ban sa dap 18 (khadphra snem) ha u snem 2023 kat kum ki tarik 01.04.2023, 01.07.2023 bad 01.10.2023 ki lah ban nang ai lypa (advance) ïa ki application jong ki bad ïa kum kine ki application yn sa leh bad peit (process) kt kum ki tarik ba ïadei jong ki.
"Kin sa don ruh ki sngi ba kyrpang (Special Campaign Dates) ha ka 18th & 19th bad 25th & 26th November, 2022 kiba dei ki Friday & Saturday (Sngi Thohdieng & Sngi Saitjain) ha kaba ki Booth Level Officers (BLOs) kin don baroh shi sngi ha ki Polling Stations, kumta la kyrpad ïa ki nongshong shnong ban leit mih sha ki Polling Station jong phi.
Ïa ka jingtip kiba kham bniah lah ban phone ha kine ki number kiba long ki tollfree nos: 94854-32400 lane 18003453802.
Nongpoh, Naiwieng 07:Ka Hynniewtrep Youth Council, Nongpoh Circle hapoh ka jingïalam jong u Samla Richard Diengdoh President bad u Samla Tony Shylla Secretary ryngkat ki dkhot mynta ka sngi kila leit ban phah khang ïaki ophis treikam jong ki Bank bapher bapher ba don ha sor Nongpoh ki bym burom ïaka lehñiam ‘Shad Nongkrem’ kumba la pynbna shuti da ka sorkar.
Ka daw bala pynlong ïa kitei ki nongïalam ban leit phah khang ïaki Bank ka dei namar ba bun naki Bank haka thaiñ Nongpoh kila plie bad kim shym la burom ïa kane ka sngi lehñiam ba kyrpang bala tip ruh kum ka Pomblang lane ka Shad Nongkrem, bad ha katei ka sngi naka liang ka seng kala phah khang mardor ïaki Bank bad kyntu ruh ba dei ban ai shuti khamtam ïaki trai muluk.
Naka liang ki nongïalam ka seng kala kyrpad ruh sha ka sorkar ba ka dei ban bthah bad pynbna shuti ruh ïaki bank kam ka dak ka jinburom lang ïa katei ka sngi.
Khliehriat Naiwieng 7: U Electoral Registration Officer jong ka 5-Sutnga Saipung Constituency bad u Electoral Registration Officer jong ka 6- Khliehriat Constituencu, East Jaiñtia Hills District, ki la pyllait paidbah ïa ki kyrteng jong ki nongthep vote, ha kaba ïa ki dur jong ki electoral roll la pynbit pynbiang katkum ka Registration jong ka electoral roll jong u snem 1960, kumta lada don ki polling station kiba kwah ban peit bad pynbeit ki lah ban wan ha ka ophis jong ki Electoral Registration Officer bad ong ruh ba ka jingpynbit pynbiang kan kut haduh ka 1 tarik u kyllalyngkot 2023.
Hapoh jong ka ktei ka 1 tarik u kyllalyngkot (Qualifing date) lada don mano mano kiba kwah ban pynbeit, lane lada don kano kano ka kwah ban pynrung kyrteng, lada don kano kano ka jingujor ha kaba ïadei bad ka jingthep kyrteng ki lah ban pyndap ha ka form 6, 6A, 7, 8 ha lane shwa ka 8 tarik u nohprah 2022, lane lah ruh ban wan mih sha ophis jong u Electoral Registration Officer jong ka 5 Sutnga Saipung (ST) Assembly Constituency bad jong ka 6-Khliehriat Constituency, lane ban kynduh ïa ki Booth Level Officers ha ki polling station, lane ki lah ban pyn poi ruh lyngba ki post office sha ophis jong ki Electoral Registration Officer ha lane shwa katei ka tarik.
Na ka bynta kito kiba la kynjoh pura ïa ka 18 snem kyrta ki lah ruh ban pynrung kyrteng noh ha ki electoral roll.
Shillong, Naiwieng : Ka CMC Laitlum, Mawlai Mawtawar ka la ïoh pdiang da ki tiar pynsawa (PA System) na u MLA ka Mawlai u Bah PT Sawkmie ha ka 4 tarik u Naiwieng, 2022 ba la aiti ha ka jingdon ryngkat u rangbah Balang bah Shalenstar Mukhim, president seng rangbah bah Charles Marbaniang, ki longkmie bad kiwei kiwei.
Haba ai jingkren ha ka jingïalang ba lyngkot u Bah PT Sawkmie u la pynbna ba shen un sa ai sa ar tylli ki tynghung (horn), khnang ba kin ioh pyndonkam ha ki jingïaseng heh jong ki.
U kyntu ruh ia ka CMC, haba don kano kano ka jingdon- kam kin sngewbha ban pyntip sha u, la ka long kaba rit ne baheh ruh.
Na ka liang u Rangbah Balang, bah Shalenstar Mulhim haba ai jingkren ha kane ka sngi u la pynpaw ka jingsngewnguh bad ai khublei ïa u MLA uba ju pyrshang katba lah ha i bor barit jong u ban leh eiei ïa ka Mawlai bad kumjuh ïa ki kynhun balang bapher bapher.
U la ong ba kum ki riewngeit Khrsitan kin ïai buh jingduwai ha ka jingïakhun MLA jong u ha u snem 2023, khnang ba un ïaineh kum u nongmihk hmat jong ki bad ban nanglah ban trei kham bha ïa ka thaiñ hi baroh kawei.
Ha ka juh ka por na u President seng rangbah CMC Laitlum, bah Charles Marbaniang, ma u ruh u la pynpaw ka jingsngew kmen ïa ka jingshah skhor jong u MLA ïa ka jingkyrpad jong ki bad uba ïai don ryngkat barabor bad ki.
Nongpoh, Naiwieng 07 : U Samla Albert Maring naka shnong Pahamdumu ha Ri-Bhoi u la mih shakhmat ban pynpaw ïala ka jingsngew bad ka jingiohi ïaka jinglong bad ka jingtrei ki nongïalam ha Ri-Bhoi ha kaba u la pynpaw ba napdeng 5 ngut ki nongmihkhmat (MLA) ha Ri-Bhoi, dei tang u Bah Mayral Born Syiem MLA ka Nongpoh bad u Bah George B Lyngdoh MLA ka Umroi, kiba dei shisha ki nongïalam kiba tbit, ki don shisha ka sur ban kren ban ïasaid naka bynta ki paidbah jong ka them Ri-Bhoi.
U la pynpaw ruh ba kine ar ngut ki rangbah ki la dei shisha ki nongïalam ki ba shem phang kiba iohi jngai bad kiba nud ban kren halor ki mat ki ishu bapher bapher na ka bynta ki paidbah ka them Ri Bhoi bad ka jylla hi baroh kawei, wat la ki dang jop elekshon ha ka sien kaba nyngkong hynrei ki la pyni bad sei ïa ki sap nongïalam jong ki.
Kine ar ngut ki rangbah nongmih khmat na Ri Bhoi kila dei ki nongïalam kiba don ka sap nongïalam kiba nud ban kren ban ïa said ha iing Dorbar thawaiñ ka jylla, ki bym ju salia bad ki bym ju kynran dien ban kren ïaka jingshisha, bad haba phai ïaka jinglong nongïalam jong ki, kim dei shuh ki nongïalam tang haki constituency ba ki mihkhmat hynrei ïaka dong Ri Bhoi bad ka jylla baroh kawei, bad ka Ri Bhoi ka don kam shibun ki nongïalam kum kine ki Rangbah ban long ki sim pah sim song, ki rang kynih ki rang phawer ki ban ïa said ïa thir ha iing dorbar thawaiñ naka bynta ka sur u paidbah la pynpaw utei u rangbah.
Shuh shuh ki paidbah ki donkam ban jied bad ai lad biang ia kine ki rangbah khnang ba kin lah ban nang kham pyn janai ïa ka sap jinglong nongialam nongmih khmat jong ki ba kin lah ban ai ka jingshakri kaba kham bha na ka bynta ki paidbah, namar kine ki rangbah ki dei kiba don ka sap ban shakri ïa ki paidbah kiba don ka bor bad kiba bit wat ban ïalam ïa ka jylla ban long myntri rangbah jong ka sorkar jylla ruh.
Kumta ki paidbah ki dei ban jied ïa ki ban pynjop biang ha ka election 2023 na ka bynta ka burom jong ka Ri Bhoi bad ka jylla hi baroh ka wei.
Ban long ki nongmih khmat paidbah kiba don ka sap ban shakri ïa ki paidbah kiba don ka sur ban kren ban ïasaid ki nong thaw aiñ ka jylla , kam pher wat la ki don ha kano kano ka political party ki nongïalam kiba stad bad kiba tbit ka don la ka jong ka dor.
U Samla Albert Maring u la pynpaw ruh ba um don kano kano ka jingïadei kyrpang haka politik bad kitei ki nongmihkhmat hynrei ka dei ka jingiohi ba kidei ki nongïalam kiba shait mih shakhmat naka bynta ki paidbah.
Khliehriat , Naiwieng 7: Ka ophis jong ka District Agriculture Officer East Jaiñtia Hills District, ha ryngkat ka jingïatreilang bad ka KVK kumjuh ruh bad kiwei kiwei ki tnat, kum ka ATMA bad ka tnat Vetrrinary, myn ha ka 4 tarik mynta u bnai ka la pynlong ïa ka prokram ai jinghikai lane ka awareness ïa ki paidbah nongrep jong ka shnong Thuruk kaba hap hapoh ka Saipung C&RD Block, kane ka prokram ka long halor ka jingthmu ban pynurlong ïa ka jingbuh thong ka sorkar pdeng ban kyntiew ar shah ïa ka jingïoh jong ki nongrep kata kat haduh u snem 2030.
Haba kren sha ki paidbah, ka District Agriculture Officer, East Jaiñtia Hills District, ka kong M.J.Shylla, ka la pynshai halor ka jingthmu ka sorkar ban kyntiew ar shah ïa ka jingïoh ki paidbah nongrep haduh u snem 2030, kumta ka la ong ba ka long kaba donkam ban pynlong ïa ki prokram ai jingpynshai sha ki paidbah ba kin tip ïa ki rukum ban rep bad ri jing ri khnang ban kyntiew ïa ka jingïoh ha ka kamai kajih ka ban long ka jingioh nong ïa ki.
Ka DAO, ka kong Shylla, ka la ïathuh ruh ba ka tnat treikam jong ka KVK ka la shim ïa ka bynta ba ha khmat ha kaba ai jingpynshai sha ki nongrep bad pynshai ba ki donkam ban shim ïa ki lad ban rep ïa ki jait jingrep kiba mih kloi bad kiba pynmih shibun ha kaba ïadei bad ka kamai kajih, ka tnat ka la wanrah ruh ïa u doctor uba na ka tnat ri jingri ne Veterinarian Doctor kiba la ai jinghikai ïa ki paidbah kumno ban ri jingri, kumno ban ai injek vacine ïa ki jingri bad kumno ban pynkha roi kloi ïa ki jait jingri kum ki syiar, ki sniang, ha kajuh ka por ka la pynshlur bad ai jingumut ïa ki paidbah nongrep jong ka shnong Thuruk ba ki dei ban shim ruh ïa ka kam ri jingri khnang ba ka ïoh ka kot jong ki kan kiew kaba long ka jingmyntoi ïa ki ha ka kamai ka kajih.
Katei ka heh sorkar jong ka tnat ka rep ka riang, ka la kyntu ïa ki paidbah kiba la ïa poi sha kane ka awareness prokram ba kin sngewbha ban pynsaphriang lem sha kiwei pat ïa ki jingtip ba ki la ïohlum na kane ka prokram ai jinghikai ba ki la ioh ha kane ka sngi.
Na ka liang ka ophis jong ka District Agriculture Office kan nang ïai bteng ban pynlong ïa kum kane ka prokram ai jingpynshai sah kiwei kiwei ki shnong ruh bad pynshlur bad ai jingmut , ai jingpynshai bad ai jinghikai ïa ki paidbah ha ka kam rep bad ka kam ri jingri.
Shillong, Naiwieng : Ka Dr H.Gordon Roberts Hospital, Jaïaw dang shen rakhe ïa ka jingdap 100 snem ban ai jingshakri ïa ki paidbah ha ka liang ka jingai jingsumar ha ka koit ka khiah.
Kane ka hospital kaba la pynïaid da ka Khasi Jaiñtia Presbyterian Assembly Synod ka la long ka shlem ai jingsumar kaba pynsuk haduh katta katta ïa ki paidbah ym tang hapoh ka nongbah Shillong hynrei wat ïa ki paidbah jong ki shnong nongkyndong.
Ha kane ka jingrakhe ïa kane ka jingdap 100 snem ka “Ktiews Trust" ka la pynkynmaw ïa kaei kaba ka la noh synñiang sha kane ka Hospital kaba la ai ka jingshakri sha ki paidbah ka jylla ban ai lem ka kti kamon kti kadiang bad ban ai kyrshan da ka jingïarap pisa kaba la kot jin 2 klur tyngka.
Ki kato katne kiba ka “Ktiews Trust" ka la noh synñiang sha kane ka Hospital ki long ka jingkyrshan ïa ka COVID Wards, ka ARI Clinic, ki mashin ban pyndonkam ha kamra kha khunlung, ka jingkyrshan ha kaba shna ïa ka iing ban pynkha khunlung, ka Advance Life Support Ambulance bad kiwei kiwei ki jingkyrshan.
Kine ki jingai jingïarap da ka Trust ïa kane ka Hospital ka la long ka jingkyrkhu kaba khraw ym tang ïa ki nong-pynïaid hynrei khamtam eh ïa ki paidbah kiba shah sumar ha kane ka Hospital.
U Bah Michael Kharsyntiew uba dei uwei na ki dkhot jong ka Ktiews Trust u la ong ba kine ki jingai jingïarap jong ka Trust sha ka Hospital ka long kum shi bynta ban ai ïa ka jingkyrshan sha ka Hospital kaba la ai ka jingshakri ïa ki paidbah ka jylla.
Shillong, Naiwieng :Ka General Meeting jong ka Meghalaya Upper Primary School Teachers’ Association (MUPSTA), East Khasi Hills District Unit kaba la long ha ka 29 tark u Risaw ba la dep hapoh Community Hall Mission, Shillong kala ïoh ban jied ïa ki nongkitkam bathymmai jong ka na ka bynta ka samoi treikam 2022- 2025, bad la ïohruh ban pynsngew ïa ka report treikam jong ka seng naduh u 2017 -2022.
Kine ki nongkitkam bathymmai ki kynthup ïa u Bah P.Khongstid President, Bah PR Kharumnuid vice president, BK Samiam General Secretary, D.Mukhim Asstt Secy, Finance Secretary Kong EL Nongbri, Treasurer Kong B Pathaw, Organising Bah I Shylla, Publicity Kong R.Nongbet, Auditors Kong B.Kharthangmaw bad Bah R.Kharpran, Adviser Bah R.Rynjah.
La pynïaid ïa kane ka jingjied nongkitkam da ki arngut ki nongïalam ka Central Body,kaba kynthup ïa u Bah SO Lamare (Genl Secretary), bad Bah D.Wahlang (Organising Secretary).
La pynskhem ïa kine ki nongkitkamda u General Secretary ka Central Body u Bah SO Lamare.
Kane ka long katkum u kyrwoh lyngba u Bah B.K Samiam, Genl Secy.
MUPSTA East Khasi Hills District.
Shillong, Naiwieng 07 : U MLA ka Shillong North, Bah Adelbert Nongrum ha ka sngi Nyngkong u la ong ba ka jingpynbiej ban ïoh vote mynta kam dei shuh tang ha ka constituency jong u hynrei ka la ïaid kylleng ki constituency namar baroh ki kwah ban pynlong business ïa ka hok jied nongmihkhmat ha ka jylla.
Halor ka jingdon bun ki kyrtong kiba pynkhreh mynta ban aireng na Shillong North, u Bah Adelbert u la ong, “Nga mih ban ïakhun ïa ka elekshon ym da ka bor pisa hynrei kadei beit da ka nongrim kaba khuid bad kaba shai.
"Nalorkata, da kaba kdew ba ka don ka jingïapher kaba jur haba ïadei bad ka elekshon ha u 2018 bad kane ka elekshon, utei u nongmihkhmat paidbah u la ong ba mynta ka kynti ki paidbah ki dei ban long kiba stad bad kiba shemphang ïano kin jied bad ïano kin pynjop kum u MLA jong ki namar bun ki wan tang ban pynbiej.
“Kiba bun ki wan tang na bynta ka jingmyntoi shimet jong ki.
Ka jingpynbiej ban ïoh vote kam dei shuh tang ha constituency jongnga namar ka daw hi kadei ba ki kwah ban pynlong kam khaii wat ïa ka kam saiñhima sima ruh," u la ong haba kren bad ki lad pathai khubor hadien ba la wai ka jingïalang.
Ha kajuh ka por, u Bah Adelbert u la pyntikna ruh ba shen un sa pynïasoh noh sha ka Voice of People’s Party (VPP) bad ïa kane un sa leh ha ka por kaba biang tam.
“Nga hap ban ap ïa ka por kaba biang tam bad mynta baroh ki nongkyrshan jongnga ki la tip ba ngan sa leit pynïasoh sha ka VPP."Ka Shillong North kadei kawei na ki consti tuency kaba jan baroh ki party ki mih lut ban ïakhun kynthup naduh ka UDP, NPP, BJP bad ruh ka Congress.
Shillong, Naiwieng, 07: Kum shi bynta ban weng noh ïa ka jingeh kaba khraw ha ka thaiñ Sohra kaba ïadei bad ka jingbret ïa ki ñiut ki ñier uba mih na manla ki kyntoit ka thaiñ Sohra, ka kynhun Roral Enfield (Eicher group Foundation) na Nongbah Delhi, ka Kompeni kaba heh ha India ka la iuhkjat ban jurip ïa ka jaka kaba don ha Mawkyrdup, Sohra ha kaba yn sdang ban tei noh ïa ka Scientific Waste Recovery and Waste Treatment Plant, ka jaka ha kaba yn lum yn lang shipor, pynïakhlad ban pyndonkam biang ïa ki ñiut ki ñier ha la ki bynta bynta khnang ba ki kyntoit bad ki shnong bapher bapher kin ym leit shuh ban bret lane thang ïa ki niut jong ki ha ki lum, ki krem bad ki rudnong jong ka shnong lane thang kumba leh mynta.
Kane ka projek kaba la ïapynbeit hadpeng ka Clean Sohra Campaign bad ka ophis jong ka Deputy Commissioner, Shillong la sdang ban ïapyrkhat naduh u snem ba la lah bad ïa ka Detail Project Report (DPR) la pynkhreh da ka Swach Bharat Gramin Meghalaya.
Ha ki bnai ba la dep ïa ka DPR ladep phah sha ka Royal Enfiled Eicher Group kaba long ka kopeni ka ban bei tyngka ïa ki jinglut jingsep katkum ka DPR ba la shna da ka Swach Bharat Gramin, MeghalayaKiba la wan jurip na ka liang jong ka Royal Enfiled (Eicher Group Foundation) ki long u Vigyat Singh, ka Hoinu Hazel bad ka Aveespa Gogoi ha kaba la ïadon lang ruh u Bah Alan West Kharkongor uba long u Chairman ka Clean Sohra Campaign, ki nongkitkam ka CSC, u Syiem Khynnah ka Hima Sohra, u Myntri Laplad Kynta bad u Bah Wanpher Shadap ka Urban Affairs Department jong ka Sorkar jylla.
Kumba ka long mynta ka Sohra ka ïakynduh ïa ka jingeh kaba khraw ha kaba ïadei bad ka jingbret ïa ki ñiut ki ñier kiba la sdang ban jyllei na ka daw jong ka jingroi sted ki shnong ki thaw bad ka jingroi jong ka kam jngoh kai pyrthei.
Dang shen u Syiem ka Hima Sohra u la aiwai kumba 2 akar ka jaka ha Mawkyrdup sha ka Clean Sohra Campaign na ka bynta katei ka jingthmu da ka jingsngewthuh ba la donkam ban leh kyrkieh ban weng ïa kane ka jingeh.
Na ka liang jong u Vigyat Singh u la pynpaw ïa ka jingsngewhun hadien ba u la ïohi hi da la ka jong ka khmat ïa katei ka jaka bad ong ba lada ki kam baroh ki ïaid beit ïaid ryntih, ha shuwa ban kut une u snem yn sa lah ban sdang noh ïa ka jingtei ïa katei ka Waste Recovery and Waste Treatment Plant ha Mawkyrdup.
Kum ban shu pyntip ba kane ka projek kam dei kaba shu lum lymmuh ïa ki ñiut ki ñier, hynrei ka kynthup ïa ka jingpynïakhlad ïa ki barih ha la i jong i jong, ka jingpyndonkam biang ïa kiba lah, ka jingpynkylla sboh ïa ki ñiut, ka jingylliat ïa ki bad ka jingphah ruh ïa ki bym lah ban pyndonkam sha kiwei pat ki jaka kiba lah ban pyndonkam ïa ki.
Kumtei katei ka projek kam dei ka ban shu lum ïa niut ha kawei ka jaka kumba long mynta hynrei leh ha kata ka rukom katkum ka jingstad saïan ka juk mynta.
U Bah Alan West Kharkongor u la ong ba ka don ruh ka jingthmu ban pynkylla ïa katei ka jaka sha ka Waste Park ha kaba yn lah ban buh ïa ka Waste Museum, ka Kper Syntiew bad Kper jhur ha kaba yn pyndonkam da ka sboh kaba mih nangne bad “Waste to Art space" ha kaba yn ailad ïa ki Artist ka thaiñ Sohra bad kiwei pat ki jaka ban pynohdur ïa ki katto katne ki mar ba la bret sha ki jingoh dur bakyrpang kiba wat ki nongjngokai pyrthei ruh ki lah ban wan peitkai.
Shillong Naiwieng 07: Ka tnad Public Works Department (Roads) shen kan sa pynbha noh ïa ki surok ba la sniew ha Mawlai hadien ba ka tnad Public Health Engineering (PHE) ka la pyndep ïa ka jingpyndait ïa ki pipe na ka bynta ban pynpoi um sha katei ka thaiñ.
Haba pyntip ïa kane, u Symbud Myntri Rangbah ka Jylla,Bah Prestone Tynsong u la ong ba ka sorkar ka la dep ban mang ruh na ka bynta ban siang rong ïa ka surok baroh kawei naduh Mawlai Petrol Pump haduh FCI ter ter naduh mynshem snem.
Shuh shuh u la pyntip ruh ba ka sorkar ka la dep ruh wat ban mang pisa na ka bynta ban pynitynnad ia ki lynti ïaid kjat ha shi lynter katei ka surok ruh.
Shuh shuh u la ïathuh ruh ba shwa ban sdang ka jingmaramot ia ka surok ka tnad ka la ïoh pdiang ïa ka jingkyrpad na ka tnad PHE ban ailad shwa ïa ki ban pynpoi bad pyndait ïa ki pipe ban pynpoi um ha katei ka thaiñ.
“Ngi la ong haoid ïa ka PHE hynrei ngi la phah pynstet ïa ka kam khnang ba ngin lah ban sdang noh ïa ka kam," u la ong.
Ha kawei pat ka Liang u Symbud Myntri Rangbah u la ïathuh ba shen kin sa sdang noh ïa ka jingmaramot ïa ka surok National Highway – 6 naduh Mawryngkneng ter ter haduh Jowai.
U Bah Prestone u la ïathuh ba ïa ka DPR ka National Highway Authority of India (NHAI) ka la dep ban phah sha ka Ministry of Road Transport and Highways (MoRTH) na ka bynta katei ka surok kaba sdang na Mawryngkneng ha East Khasi Hills shaduh Jowai kaba ha West Jaintia Hills district.
“Shen ngin sa ïoh ïa ka mang pisa bad mar ïa ïoh yn sa khot noh ïa ka tender bad nga Kyrmen ba hapoh khyndiat bnai ngin sa lah ban pynbha ïa katei ka surok," u la ong.
U Bah Prestone u la ïathuh ruh ba ka DPR ka kynthup lang ruh wat ïa ka Jowai Bypass sha 4th Mile kaba la sniew bha.
Shillong, Naiwieng 07 : U MLA ka Shillong North, Bah Adelbert Nongrum u la ong ba lada baroh kiba sah ha Them-iewmawlong ba lada baroh kiba sah ha Them-iewmawlong ki dei ki nongtrei sorkar kumta kam don jingeh ei ei ban pynkynriah noh ïa ki sha ki quarter jong ka sorkar hi.
“Lada kito kiba sah hangtei kidei kiba trei ha ki tnad sorkar bapher bapher dei ban pynkynrïah noh ïa ki sha ki quarter jong ka sorkar.
Hynrei, nga imat ki don kiba wan sah beaiñ ruh.
Lada ym dei kumta balei pat ban shu pynslem?.
Kane ka pynti ba ka sorkar ka tlot watla ka don ïa ka bor ban pyni ïa kito ki bym kohnguh ban ïa trei lang bad ka sorkar," ong u Bah Adelbert haba kren bad ki lad pathai khubor.
Shuh shuh u ong ruh ba lada na ka liang u Symbud Myntri Rangbah ka jylla, Bah Prestone Tynsong u ong ba ym don satia kiba sah beaiñ, u la dei ban phah pynkynriah mardor ïa ki nangtei.
Utei u MLA u la pynpaw ruh ïa ka jingbynñiaw ba ka sorkar naduh kaba sdang kam shym la kynthup lang ïa u ha ka High Level Committee kaba ïadei bad katei ka ishu pynkynriah ïa ki briew kiba sah ha Them-iewmawlong sha kawei pat ka jaka.
U ong ruh ba ka sorkar mynta ka la dei ban sdang ban pynkynriah noh ïa ki nongtrei jong ka kiba sah hangtei sha ki iing sorkar kiba la don lypa ha ka ophis treikam barim jong ka Shillong Municipal Board.
U ong ruh ba kum nongmihkhmat paidbah na katei ka thaiñ watla ka elekshon ka la jan um kwah pat ban ïapein ïa ka ishu na ka bynta ka bit ka biang lang jong baroh.
Shillong, Naiwieng 07 : Ka kynhun kiba don jingthut ha ki dkhot met hapoh ka lama jong ka Meghalaya Deaf Association (MDA) ha ka sngi Nyngkong ki la lehkmen lang da kaba pynkup burom ïa u samla Alexander Lyngdoh uba la ïoh ban khur ïa ka takma rnong na ka World Arm-wrestling Championship kaba dang shu leh shen ha Turkey.
Ha katei ka jingpynkupburom kaba la pynlong ha Bethany Society nalor ki dkhot jong ka MDA la donlang ruh u MLA ka Shillong North Bah Adelbert Nongrum kum u Kongsan kumjuh u Executive Director ka Bethany Society u C Noronha kum u Symbud Kongsan bad ruh ki bahaiing ha sem.
Ka MDA ka la pynkup burom lang ruh ïa u Bah Hubert Paliar uba la leit ban aireng ha katei ka lympung hynrei um shym la lah satia ban jop.
U Kongsan haba kren ha katei ka jingïalang u la ong ba ka jingjop jong utei u samla na katei ka lympungbah jong ki ri ka pyrthei ka pyni sha baroh ba kaei kaba kiwei kim lah hynrei ki pat ki lah tang namar ki shaniah dalade ïalade.
“Haba don ka mon ka lynti ruh ka don hynrei donkam pat ban aiti lut ïalade ban poi sha ka thong," u la ong.
Na ka liang u Noronha pat ha ka jingkren ba lyngkot u la pynkynmaw ïa ka jingkmen ban ïohi ba kitei ki arngut kiba heh ba san ryngkat ha katei ka jaka, ki kylla long mynta ki nongmihkhmat ïa ka Ri bad khur takma ruh na katei ka lympung bah.
U samla Alexander ha ka khubor kaba u pashat lyngba ki dak kren jong ki, u la kyntu ïa baroh ba kin mih shakhmat ban ïakhun ha kino kino ki lympung ban pyni ïa ka sap kaba ki don.
U la ai burom ruh ïa baroh kito kiba la don bynta lang bad u ha ka jinghikai bad tad haduh ba un da poi shaduh katei ka kyrdan kaba u don mynta.
Shillong, Naiwieng 7 : Lashai ka sngi la dap saw snem ka jingthmu dkhat jubor ki runar khaïi dewiong beaiñ ïa ka jingim jong i kong Agnes Kharshiing bad ka Amita Sangma bad halor kane kine ki arngut ki la pynpaw ka jingsngewnguh ïa U Blei uba la ailad biang ïaki ba kin dang im haduh mynta bad khamtam ïa kito baroh kiba la ïadon ryngkat bad ki ha katei ka jingïakynduh ïaka jingjia ba kthang tam.
“ Ngi ai nguh ïa U Blei ba u la ai biang ha ngi sa shisien ban ïoh im bad dei da ka jingdon ryngkat bad jingïada jongu ba ngi dang im mynta saw snem hadien ka jingshah bom ha ki runar khaïi dewiong beaiñ ha ka 8.11.2018.
Ngi ai khublei ruh ïa baroh ki paralok parajor, kiba haïing hasem bad ïa baroh hi kiba la ïai buh ïa ngi bad ki ïing ki sem jongngi ha ki jingduwai ha kum kato ka por ba ngi hap ban ïaid ïa ka lynti kaba kthang tam" ong I kong Agnes bad Amita.
“Ngi ruh ngin ïai buh ha ki jingduwai ïa baroh lang katba ngi dang im ha kane ka pyrthei shong basa ba itynnad tam kaba U Blei ula ai ha ngi baroh.
Ngin ïai don ryngkat bad ïai ïarap ïa kito kiba donkam ïa ka jingïarap jong ngi.
Ngi ai khublei ïa kiba haïing hasem bad ka ïing ka sem jong ngi kiba la don ha syndah jongngi ha kato ka por ba ngi mad ïa ka jingbym tip briew bad ngi duwai ba U Blei un ïai theh ki jingkyrkhu halor jong phi baroh" ong biang ki arngut.
Ha katei ka 8 tarik Naiwieng 2018 I kong Agnes bad ka Amita ki la shah bom ha ki riew runar khaïi dewiong beaiñ ha Shohshrieh ha kaba kitei ki runar ki la mut beit ba ki la iap namar la shu bret ïa ki sharud surok, hynrei da ka jingdon ryngkat U Blei ki la ïoh ka jingsumar kaba biang tam ha NEIGRIHMS bad ki la ïoh pat ïa ka jingkoit jingkhiah.
Kine ki arngut ki la shah bom namar ki ïeng pyrshah ïa ka jingkhaïi dewiong beaiñ ha katei ka thaiñ East Jaintia Hills.
Kane ka jingjia ka la jia ruh ha ka por ba ka NGT ka la khang sbak ïa ka jingtih bad khaïi dewiong beaiñ ha ka jylla Meghalaya kaba long naduh ka 17 tarik Iaiong 2014.
Shillong, Naiwieng 07 : Ka sorkar jylla mynta ka la kyntiew sha ka 5.30 lak tyngka ka jingkyrshan pisa bai sumar na ka bynta kito kiba don ïa ki card Meghalaya Health Insurance Scheme na ka 5 lak kaba ka treikam baroh shi katta.
Ïa kane la pynbna da u Myntri ka tnad ka Koit ka Khiah ka sorkar jylla, James K Sangma ha ka jingïalang buh ïa u mawnongrim ban tei ïa ka Bajengdoba Community Health Centre hynne ka sngi Nyngkong.
“Kane ka jingkyntiew naka 5lak sha ka 5.30lak na ka bynta uwei uwei u nongpang ka kynthup ruh wat ïa kito kiba shu leit shim dawai hapoh katei ka skim," ong u Myntri ka Koit ka Khiah.
La pynbna ruh ba ka kynhun ba nyngkong jong ki doktor na ka jylla shen kin leit sha Tamil Nadu ban leit shim bynta ha ka jingshah hikai hadien ba ka sorkar Meghalaya ka la dei ban soi ïa ka soskular bad katei ka jylla na ka bynta ban pynjanai shuh shuh ïa ka rukom ai sumar khamtam eh ha ki jaka sumar kiba don ha kyndong jong ka jylla.
Ki stad doktor na Tamil Nadu kin ai ka jingïarap ïa ka jylla Meghalaya ha kiba bun ki jaka sumar jong ka jylla bad na ka lïang u Myntri ruh u la kyntu ïa ki nongshong shnong ba kin ai ka jingïatrei lang bad kitei ki doktor kiba wan na katei ka jylla.
U Myntri u la pynpaw ruh ïa ka jingkmen ba hadien 32 snem ba la lah ban kyntiew kyrdan ïa katei ka PHC kaba don ha Bajengdoba.
Ha katei ka jingialang buh mawnongrim la donlang ruh naduh u MLA ka Bajengdoba u Pongseng Marak, Symbud Lamphang bad MLA ka Resubelpara u Timothy D Shira, MLA ka Kharkutta, u Rupert Momin, bad kiwei kiwei ki MDC.Shillong, Naiwieng 7 : Wat la hap ban ïaid hapdeng bun ki jingeh bad jingïaleh, hynrei ka thong ba hakhmat duh jongka sorkar ka long ïa ka pule puthi kumno ban pynphyrnai ïa ka jylla lyngba ki khynnah skul bad ki samla pule.
“ Lada ngi lah ban thaw da ki polisi kiba biang bad ïoh ruh ban treihok ïa ka kam khlem kano kano ka jingpynthut khlem pep ngin poi beit sha ka thong, hooid ka lah ban kham shim por hynrei ngin sa lah ban pynphyrnai ïa ka jylla bad kan long ka nuksa ïakiwei ruh da kaba ïoh ban pynrung ïa ka jingnang jingstad naduh ki khynnah skul haduh ki samla pule ha ka rukom kaba dei" ong u Mytnri Rangbah u Conrad K Sangma haba kren kum u kongsan ha ka jingrakhe jong ka St Thomas Higher Seconadary School Mairang ïa ka jubili ksiar jongka mynta ka sngi.
U la ong ka jylla Meghalaya ka la rung sha ka lynti ba kan long kawei na ki jylla ba kiew tam ha ka ri bad halor kane ka la buh thong ba ka pule puthi kan long kaba hakhmat tam.
U la ong ba ki don bun ki jingeh bad jingïaleh ha kane ka bynta tangba da ka jingïai pyrshang bad trei shitom kiei kiei baroh kin sa kylla sha ka lawei ba phyrnai.
“Ka pule puthi kam dei ka kam kaba suk ban trei.
Ki jingeh kiba ïa kynduh ki long kiba bun.
Kan shim por ban wanrah ki jingpynkylla hynrei ngin ïai pyrshang bad ngin ïai bteng ban phai khmat sha kane ka bynta da kaba buh thong ban kyntiew naduh sor shaduh ki thaiñ nongkyndong.
Ka long ka kam kaba eh hynrei ngin ym kynran dien ngin ïai ïabeh beit sha ka thong" ong u Myntri Rangbah.
U la ïathuh ha u 2018 ka kyrdan jongka jylla haka liang baroh ka dei shatrai duh hynrei mynta ka la nang kiew naduh ka roi ka par, ka ïoh ka kot bad ha kiba bun ki bynta, la ïoh ruh ka jingithuh ym tang na ka ri hynrei wat na kiwei ki ri ka pyrthei ruh.
“Ka jylla ka long shatrai duh ha ka liang ka jingai injek ha u snem 2018 hynrei hapoh ki sawsnem na ka kyrdan ba 27 ka la wan sha ka kyrdan kaba 2.
Ngi trei ban wanrah ki jingkylla ha ki bynta baroh bad dei na kane ka daw ka la kiew mynta la ka dei ha ki kam jngohkai pyrthei, ki kam seng kam seng jam ne wat ha ka koit ka khiah ruh" ong u Conrad.
Ha kane ka jingleit sha Mairang u la plie ruh ïa u maw nongrim naka bynta ban tei ïaka Gallery jongka madan ïalehkai phutbol ka St Thomas.
U la plie ruh ïaka Computer Labnoratory ka Mairang Presbyterian Science College kaba la mang pisa na ka Chief Minister Special Development Fund ha ka jinglut ba 6.77 lak tyngka.
ïa kane ka pisa ba la mang na ka bynta ka college la pynlut hok ban pynbiang ïa ki jingdonkam jong ki samla pule ïa ki kor computer namar kane kan long sa kawei ka subjek ka ban kyntiew ïa ki khynnah skul, ong biang u myntri rangbah.
U la leit ruh ban ïadon lang haka jingpynkut ïa ka College Week ka Khadsawphra College ha Mairang.
Kane ruh ka long kawei na ki college kaba la kiew bha ha katei ka thaiñ kaba la ai ka jingshakri ba biang bha ïaki samla ka thaiñ.
U la plie ruh ïa ki kamra klass ba thymmai ba la pynheh shuh shuh jongka college bad kumjuh ruh ïaki bus jongka college.
Ula pynbna ruh ban ai 20 lak tyngka na ka CMSDF ban pyndep ka jingtei ïa kitei ki kamra klass ba la nang pynheh shuh shuh.
Shillong, Naiwieng 7 : Balei haduh mynta ka sorkar pdeng kam ai jingpynshai la kan ai ne em a ka Inner Line Permit (ILP) ïa ka jylla Meghalaya, kawei na ki daw bah ka long ba ka sorkar MDA ka khlem bud dien thikna ïa kane ka kam lait noh tang katto katne sien eh hadien ba la ai ïa ka Resolution sha ka sorkar pdeng, ong u bah P.T Sawkmie MLA jongka Mawlai Constituency.
“ Haka jingshisha la jan man la ka taiew bad bnai u Myntri Rangbah u Conrad K Sangma bad u Symbud Myntri Rangbah u bah Prestone Tynsong ki poi beit sha Delhi khru shi khru hynrei ym ju ïohi khubor ne kim ju ïathuh satia ba ki leit pynkynmaw ïa ka ILP.Lait noh tang hadien shisien ne arsien ba la dep ai ïa ka Resolution hadien kata la kynjah jar bad kam don ka jingbud dien kaba thikna.
Dei na kane ka daw ka sorkar NDA ha Delhi ruh ka sngap jar bad ka buh sha kyndong ïa kane ka kam" ong u bah Process T Sawkmie.
“ Lada ka sorkar MDA kam shim khia imat sa tang ka sorkar thymmai ha u 2023 kaba lah ban pynurlong ïa kane ka ILP ha ka jylla bad lada ïoh ban ïalam lei lei ïa ka sorkar da ki Seng Riewlum kin shim khia ban bud dien namar ki sngewthuh ïa ka jingdonkam jongka ILP ban ïada ïa ki jaidbynriew trai ri trai muluk naka jingwan tuid kyrthlep jong ki mynder sha ka jylla" ong u bah Sawkmie.
U la ong “Ha ka jingshisha ka sorkar MDA ka la dei ban suk bha ban shu leit pynkynmaw sha Delhi kumba bud dien ïa ka Resolution ba la mynjur da ka ïing Dorbar Thawaiñ ka jylla hynrei ka khlem leh satia ïa kata na kata ka daw ki seng bhalang kim banse ban ïai ïakhih na ka por sha ka por ban ïai pynkynmaw ïa ka sorkar halor kane ka mat tangba imat wat la katta ruh kam don satia ka jingshimkhia namar dei na kata ka daw ba u symbud myntri rangbah ruh u ong ba kin sa pynkynmaw biang ïa kane ka mat ha ka jingwan jong u Myntri kam pohïing ka ri u Amit Shah sha Meghalaya katba une ruh ym pat thikna la un wan ne em mynta namar nga la ïoh jingtip ba u lah ban ym wan hi ruh".
Kumta u kyntu jur ïa ka sorkar khamtam ïa u Myntri Rangbah, u Symbud Myntri Rangbah bad u Myntri kam pohïing ba kin shim khia ban bud dien thikna ïa kane ka kam ban ïashai kdar shwa ban ïaleit sha ka election 2023.
Shillong, Naiwieng 7 : U Symbud Myntri Rangbah ka jylla u bah Prestone Tynsong u la pynpaw ba um pat nang ban ong haduh katno ka sorkar jylla kan lah ban pynkohnguh bad pynbor ïa ka sorkar pdeng ban phai dien biang halor ka Instrument of Accession (IOA).
“ Ngam tip shuh haduh katno ngin (sorkar jylla) lah ban pynkohnguh ïa ka sorkar pdeng halor kane ka mat.
Nga tharai kane ruh ka dei ka subjek kaba ngin dang hap ban ïatai sani bha" ong u bah Prestone.
U la ong ïa kane halor ka jingdawa jongka seng KSU ba ka sorkar pdeng ka dei ban burom ïa ka IOA ba la ïasoi bad ki 25 tylli ki hima khasi ha ka 17 tarik Nailar 1948.
Nalor kata ula ong kat haduh mynta ka sorkar kam pat ïoh pdiang da ka jingthoh halor kane ka jingdawa.
Haba u pynpaw ïa ka jingsngew jongu shimet, u la ong “ Lada ïakren ïa ka hitori, ha ka por ba thaw ïa ka Riti Synshar ka ri India uwei na ki nongïalam ba radbah na ka jylla u Rev JJM Nichols Roy u dei u dkhot jongka Drafing Committee bad dei ruh ma u uba la wanrah ïaki District Council ha ka jaka jongka IOA".
Ha ka 21 tarik Risaw ka KSU ka la shim 7 tylli ki rai hadien ka jingïathir ïamir jingmut halor ka Standstill Agreement bad ka Instrument of Accession, Annexed Agreement bad ka Sixth Schedule bad kiei ki lad ki lynti ban pynneh pynsah ïa ka kolshor ka jinglong tynrai bad ban kyiar na ki aiñ ki polisi ka sorkar pdeng.
La shim rai ban ai da ka jkingthoh sha ka sorkar pdeng halor kitei ki mat khamtam halor ka IOA, Standstill Agreement bad ka Annexed Agreement.
U President ka KSU u samla Lambokstarwell Marngar ha katei ka jingïathir ïamir jingmut u la ong “ Nalor ka Sixth Schedule ka sorkar pdeng ka dei ban pynkup bor ruh ïa ka bnri u Hynniewtrep da kaba pyntreikam ïa ka Article 371 (A) & (G) kumba laleh ha kiwei ki jylla Nagaland bad Mizoram".
Shillong, Naiwieng 07: Ka shad niam Nongkrem ne ka shad Pomblang jong ka Hima Khyrim ha ka sngi Nyngkong ka la kut noh hapdeng ka jingphuh jingphieng ryngkat ka jingwan shim bynta ki khun ki hajar ka hima bad kumjuh ki nongwan shim bynta na kiwei pat ki hima jong ka Bri u Hynñiewtrep kaba la long ha madan shad ha phyllaw jong ka Ïingsad ha Smit.
Haba ïakren bad u Syiem ka Hima Khyrim u Pa’iem Dr Balajied Syiem u la ong ba kane ka Pomblang bad ka shad niam mynta u snem ka long kaba kyrpang namar hadien ar snem ba ki khun ki hajar kim lah ban wan shim bynta paidbha shuh kin lah ban wan shim bynta ban wan sakhi lang ïa kane ka lehniam bad ka shad ka kmen ka hima.
U la ïathuh ruh ba ka lehniam ka hima ka long kaba don jingkyrmen ïa ka bha ka miat ka hima kat kum ki dak ki shin ba ki pynpaw ha ka kñia ka khriam.
“Ki dak ki shin ha ka kñia ka khriam naduh kaba sdang ki long kiba bha bad kiba don jingkyrmen ïa ka hima bad ki khun ki hajar baroh ba u Kynrad un thehsei shibun eh ki jingkyrkhu", u la ong.
U la ïathuh ruh ba ha kane ka shad ki poi ki nongshad kiba wan shim bynta kim duna ïa ka 300 ngut na kylleng ka hima bad na bar hima ruh.
Haba kylli halor ki jingpoi ki blang kiba ki raid bad ki shnat raid ki pynpoi sha kane ka niam u Pa’iem Balajied u la ong, “Ki raid bad ki snat raid kiba wan bujai blang kim duna ïa ka 40 tylli".
Haba ïakren bad uwei napdeng ki Basan jong ka Hima u Dr Firmly Lyngdoh uba dei u Basan Raid Mawlieh u la ong ba kane ka niam jong ka hima ka long ban ainguh ïa u Blei Trai Kynrad bad ban kyrpad kyrpon ïa ka jingkyrkhu jong u ïa ki khun ki hajar ka Hima bad jong ka ri hi baroh.
Haba kylli halor ki blang kiba na ki shnat raid kiba hap hapoh ka raid Mawlieh ki bujai blang u Dr Firmly u la ïathuh ba kumba long mynta ki shnat raid kiba dang bujai blang bad u Syiem ki don kumba 12 tylli bad na kata ka daw la ju khot tuh kum ka 12 blang u la ïathuh.
“Ki raid kiba hapoh ka jingpeit jingkhmih jong nga kiba dang bujai blang bad u syiem ki long 12 blang kata na ka Raid Mawlieh, Raid Wahkhen, Raid Nongkhlieng, Raid Nongblai, Raid Mawja, Raid Mukertila, Raid Hynriewkur, Raid Nongshken, Raid Lting-Nongsohphan, Raid Nashaiñ, Raid Shatwait, Raid Pyrjan," u la bynrap.
U la ïathuh ruh ba kane ka niam jong ka Hima kam dei tang na bynta u Syiem hynrei na bynta ka hima bad ki khun ki hajar baroh ba kin bit ki biang ka shait ka khlaiñ, ka kamai kajih jong ki, ka rep ka riang, kin roi parum pareh da ka jingkyrkhu u Blei Nongbuh Nongthaw.
Haba kylli mano pat ban lah ban wan bujai blang, u Dr Firmly u la ïathuh ba tang ki raid bad ki shnong ba la leh naduh mynshuwa kiba lah ban wan bujai blang hynrei ki khun ki hajar jong ki shnat raid baroh ki lah ban snoh kti lang bad kata ka raid jong ki ha kane ka lehniam da kaba ki noh lang ïa u synñiang u bynhei na bynta ban thied blang ban ai sha u Syiem u Kmie.
“Ki khun ki hajar ki lah ban ngeit ha kawei pat ka jingngeit niam hynrei ki dang dei ki khun ki hajar ka hima bad ka sad ka sunon ruh ka dei kajuh, namarkata ki lah ban ai lang ïa u synñiang u bynhei sha ki raid ne ki shnong jong ki ban thied blang na bynta ban bujai blang bad u Syiem ha Tyngkong Ïingsad.
Ha kane ka sngi na ka liang u Myntri Rangbah ka jylla u Conrad K Sangma u la wan sakhi lang ïa kane ka shad niam ha ryngkat ka jingaiti ïa ka cheque kaba 2 klur tyngka na bynta ban pynbha ïa ka Madan Shad ha u Lum Pomblang na bynta ban pynbha ïa ka jaka shad bad ka jaka shong ki Lyngdoh ki Basan, ki sordar, ki nongshad, bad ki paidbah nongpeitkai ruh.
Haba kren ha kane ka sngi na ka liang u Myntri Rangbah u la ai ka jingïaroh ïa ka jinglah ka Hima Khyrim ban bat ban ksoh la ka niam bad ki riti bad kyntu ruh ba horkit hordang kim dei ban klet noh ïa kane.
Ha kane ka sngi la sakhi ba kiba bun ki heh ki haiñ ki kynrem ki lyndan ki la wan ban shim bynta lang ha kane ka shad ba kynthup ïa u Chief Justice ka Meghalaya High Court u Justice Sanjib Banerjee, u Lamphang ka Ïing Dorbar thaw aiñ ka jylla u Bah Metbah Lyngdoh, ki myntri sorkar ba kynthup ïa u Bah Sanbor Shullai, u Bah Renikton Lyngdoh Tongkhar, u Bah Dasakhiatbha Lamare, u CEM jong ka KHADC u Bah Titosstarwell Chyne bad kiwei kiwei.
Shillong, Naiwieng 07: Ki lai ngut ki nongïalam jong ka Hynñiewtrep Youth Council ha ka sngi Nyngkong ki la shah khot hajir ha ki pulit ka Sadar Police Station halor ka jingleit tur jong ki shah Secretariat ha u snem 2021.
Kine ki nongïalam ka HYC kiba la shah khot hajir ki kynthup ïa u Vice President u Bah Donboklang Kharlyngdoh, Assistance General secretary u Bah Issac Basaiawmoit bad u President ka Shillong City u Bah John Lyngdoh.
Haba kren sha ki lad pathai khubor hadien ba la mih na Sadar Police Station u Bah Donboklang Kharlyngdoh u la ïathuh ba na ka liang ki pulit ki la pynngat kyndon ïa ki haduh 5 tylli kyndon aiñ kata hapoh ka kyndon 353, 341, 506, 34 jong ka Indian Penal Code bad ka kyndon 6A ka Meghalaya Maintenance of Public Order Act namar ka jingleit tur jong ki sha Secretariat ban pynkynmaw ïa ka sorkar halor ka jingleh klet jong ka ïa ka ILP bad ka jingbym buddien jong ka wat hadien ba ka ïing dorbar ka la mynjur ïa ka Resolution dawa ILP ban phah sha ka sorkar pdeng.
“Ki pulit ki la ïathuh ïa ngi ba la khot hajir katkum ka ejahar ba ki la ujor ha u snem 2021 namar ngi tur sha Secretariat ha ka por ba ngi leit pynkynmaw ïa ka sorkar ïa ka mat jingdawa ILP bad na ka liang ki pulit ki la kylli shibun bah ki jingkylli hynrei tang kawei ka jubab ba nga ai ka long ba lada ngim leit ban pynsngew ïa ka sur jong ngi ha Secretariat shaei pat ngin leit pynsngew" u la ong.
U la ong ruh ba ka jingbym banse jong ki ban leit tur Secretariat ha u 2021 ka dei namar ka jinglehklet ka sorkar halor ka ILP wat hadien ba la dep ban mynjur da Resolution halor ka ILP namar kam don kao kano ka jingbud dien bad ka sorkar pdeng halor kane ka mat khnang ban pynïoh LP noh ha ka jylla.
Haba la kylli la ka HYC kan randien noh halor ka jingdawa ILP, u Bah Donboklang u la ong ba da leilei kin ym kynriah noh hynrei ki long kiba la kloi ban shah pyngnat ha kino kino ki kyndon aiñ, ban shah kem ne wat ban shah siat ha ki kuli ruh hynrei ka jaidbynriew ka dei ban im u la ong.
“Ha u snem 2019 ha ka por ba don ka jingleit tur sha ïing u Lat u kuli u lait salit na nga bad ngam randien bad mynta ka kynti ruh ngi baroh laingut ngin ym randien hynrei ngin leh kham tyngeh bad ka jingshah pynngat kyndon lei ka nang pynskhuiñ kumba ong u SJ Dunncan", u la bynrap.
U la ong ruh ba na ka liang ka seng kan ym kynran dien noh ban dawa ïa ka ILP wat lada dei ban shah set phatok ne shah siat ïap ruh ki dkhot ka HYC ki long kiba la kloi na bynta ban ïakhun ïa ka jaidbynriew.
Shuh shuh na ka liang jong u u ola ong ba ki 60 ngut ki MLA ki la leh pop namar kim shym la budien ïa ka Resolution kaba ki la dep mynjur lang ha u 2019.
U la ong ruh ba kum ka seng kin nang kham leh tyngeh ban dawa ïa ka ILP khang ba kan ym kut tang ha ka resolution, “ngi kyrpad ïa ki para ri baroh ba kin snoh kti lang bad ngi bad lada kim lah ban wan shim bynta sha ki jingïakhih ruh nga kyrpad ba phin duwai na bynta kine ki 60 ngut ba kin kylla kaba mut ba lakumno kumno shuwa ban wan ka ilekshon 2023 ngin ïoh ILP", u la ong.
Tura, Naiwieng 7 : U Nongïalam ka Liang Pyrshah u Dr Mukul Sangma u la dap ka mynsiem haba u kren halor ka prokram treikam kaba u la seng nongrim haka jylla kaba long kum ka pliang ja ïa ki long iing longsem ba duk kata ka Integrated Basin Development Livelihood Programme (IDBLP) hynrei ula kynnoh ba kane ka sorkar MDA pat mynta ka la pyndonkam bakla ïa kane ka prokram.
“ Nga sngewthuh ïa ka jingdonkam jongkane ka prokram IDBLP.Namar nga dei u khun jong u nonghikai, kumta nga hap ban ïaksaid ha la ka jingim namar tang na ka tulop u kpa hap ban ïa im ja baroh shi ïing.
Nga tip haduh katno ka eh bad nga dei uba wan na ka ïing ba duk" ong u Dr Mukul.
ïa kane ula kren mynta ka sngi ha ka jingplie ïa ka ophis ka AITC ha Tikrikilla, West Garo Hills.
U la ther tyngeh ïa kane ka sorkar MDA halor ka jingpyndonkam bakla ïa ka pisa u paidbah.
U la ïathuh “ Nga la pyrshang ban wanrah lai tylli ki tyllong bei tyngka ki ban kyrshan ïa kane ka IDBLP na ka bynta ki paidbah.
Ka sorkar pdeng kam lah satia ban ïarap kumta nga la wad jingïarap na ki tnad bei tyngka shabar ri kum ka Asian Development Bank, ka World Bank bad ka JICA.U la ïathuh shuh shuh ba u la seng haduh 117 tylli ki tnad pule ha ka jylla lyngba ka Human Capital Development Fund ba la ai da ka Asian Development Bank.
Hynrei kane ka sorkar MDA kam shym la lah ban ai ïa ki Utilisation Certificate sha ka ADB kumta la shu duh ei ïaka fund.
U la ong “ Kynmaw tang kawei ngi lah ban don ha kino kino ki seng saiñ pyrthei hynrei ngi dei baroh ki nong Meghalaya.
Ka TMC ha ka jylla ka buh hakhmat ïa ka jaidbynriew.
Namar da kaba pynkhlaiñ ïa ka party ka long kumba pynkhlaiñ ïa ka ri, bad ka lawei jong ki paid nongshong shnong ka dei ka niam jong ngi".
Kiba la ïadon lang haka jingialang ki long ka Dikkanchi D Shira MLA ka Mahendraganj, MLA ka Chokpor u Lazarus M Sangma, u MDC ka Kharkutta u Cherak W Momin bad kiwei kiwei ki nongïalam.
Mawkyrwat, Naiwieng 08: Kum shibynta ban pynsah jingkynmaw ïa u Nongmihkhmat barim jong ka Mawkyrwat Constituency, u (L) bah Rowell Lyngdoh (bam kwai ha dwar U Blei) uba la bat teng ruh kum Symbud Myntri Rangbah jong ka jylla Meghalaya, na ka liang ka All India Trinamool Congress jong ka Mawkyrwat Block ka la pynlong ïa ka jingialehkai kynjatbol ba la tip kum ka Football Tournament 2022 ha Shiliang Um Zone ha ryngkat ka jingïatrei lang jong ka Mawkyrwat Constituency Socio Economical and Political Awareness Committee (MCSEPAC).
Ha kane ka sngi la pynïalehkai sdang da ka Mawthawpdah Sports Club pyrshah ïa ka Shngimawleiñ Sports Club ha kaba ka Shngimawleiñ SC ka la jop noh da 4 – 0 kol.
Lah ban kdew ba ha kane ka lympung ïalehkai kynjatbol ki la don kumba 32 tylli ki kynhun kiba la wan ban ïashimbynta na kylleng ki shnong.
Shuh shuh la ong ba ka MCSEPAC kan pynlong ïa kum kine ki lympung ïalehkai ha ki 4 tylli ki zone ha kaba ki ar tylli ki zone ki la ïaid shaid shaid kaba la tip kum ka Rangbalang Zone bad ka Shiliang Um Zone kaba dang sah ka long ka Riwar Zone bad ka Mawkyrwat Zone.
La ïoh ban plie pyrda ïa ïa ka lympung ïalehkai kynjatbol ha Shiliang Um Zone da u bah Sounder S.Cajee u ba long ruh u kongsan bad ha kajuh ka por kum u President jong ka MCSEPAC uba long ruh u kyrtong na ka TMC u ban sa ai reng ha kane ka elekshon MLA 2023 na Mawkyrwat Constituency ha ka jingïadonlang u babu Phrinly Wanniang, bah Bursing Syiemlieh, u samla Benjohnson Lyngdoh, President jong ka MCSEPAC Youth Wing, ki nongkitkam jong ka MCSEPAC Woman Wing, lem bad kiwei kiwei de ki ‘riew rangbah.
La pynshit pynshngaiñ ruh ïa kane ka program da ka drama lyngkot na ka NKD Wans YouTube Channel na shnong Mawlangwir.
Shillong, Naiwieng 08 : Ka Meghalaya State Kick-boxing Association (MSKA) ka la ïoh ban khur haduh 14 tylli ki takma na ka lympung ïalehkai jong ka Indian Open International Kickboxing Tournament kaba long ha Talkatora Indoor Stadium, New Delhi naduh ka 02-06tarik mynta u bnai ba la pynlong hapoh ka lama jong ka WAKO IF Italy.
Kitei ki 14 tylli ki takma ki kynthup ïa ki 7 tylli ki takma ksiar, 4 tylli ki takma rupa 3 tylli ki takma rnong.
Barohlang lada kheiñ naduh u Nailur 2017 haduh u Naiwieng 2022, ka MSKA ka la ïoh ban khur haduh 68 tylli ki takma ksiar bad 64 tylli ki takma rnong ryngkat bad ki 33 tylli ki takma na ki lympung ïakhun bar ri.
Ki nongïoh ïa kitei ki takma ksiar ki kynthup ïa ka Medariphylla L Nongbri ha ka thup kiba hapoh 52 kilo, ka Evangel Pohplet na ka thup kiba hapoh 48 kilo, u Pynskhem Kshiar na ka thup kiba hapoh 51 kilo, u Banpynkhraw Warshong na ka thup kiba hapoh 48 kilo, u Thangoulian Manlun na ka thup kiba hapoh 71 kilo, u Winningstar Lyngdoh Nonglait na ka thup kiba hapoh 45 kilo bad u Teibor Marbaniang na ka thup kiba hapoh 48 kilo.
Kiba khur takma rupa pat ki kynthup ïa Babit Kharsahnoh, Elbring Umbah, bad Lumjingsuk Ïawphniaw.
Kiba khur takma rnong pat ki kynthup ïa u Johny Ryntathiang (2tylli), Emdor Blah bad Dajied Kyrpang Synjri.
Shillong, Naiwieng 08 : Ka Nongkhyriem ka la ïoh ban khur ïa ka song pisa kaba 20,000 kum ka lahduh hadien ba ka la lah ban pynliem noh da 3-1 kol ïa ka Madanrting ha ka lympung ïalehkai Platinum Jubilee Football Tournament 2022 ba la pynlong da ka Nongthymmai Sports & Cultural Club kum shi bynta ka jingrakhe ïa ki 75 tylli ki snem ka jingïaid lynti ka club.
Ha katei ka jingïalehkai kaba la pynlong ha Madan Nongthymmai Lawjynriew, ka kynhun ki thei ïalehkai jong ka Pohktieh pat ki la lah ban pynliem noh ïa ka kynhun jong ka Umpling da 4-3 kol lyngba ka tie breaker hadien ba ka jingïakhun ha madan ka la kut noh khlem don mano mano ba ïoh ban thep kol.
Haba phai sha ka jingïalehkai jong ki shynrang, ka jingïakhun ha ka kylla step ka la kut noh khlem da don mano mano ruh ba ïoh thep kol hynrei dei tad ynda la poi ka kylla miet ba ka jingïakhun ka la kham shongshit haduh ba ka Nongkhyriem ka la ïoh ban khur ïa ka nam lahduh da kaba ïoh ban thep haduh 3-1 kol.
Ïa ka kol kaba nyngkong ha katei ka jingïakhun la ïoh ban thep da u Youngmin Khriam bad tang hapdeng 1 minit ka Shnong Madanrting kala pynïakhaid noh lyngba ka kol bala thep da u Mark Augustine Wanswett bad katba nang ïaid ka jingïalehkai, ka shnong Nongkhyriem kala ïoh ban thep sa 2 kol lyngba u Ïarbok Kshiar bad jop syndon ïa ka jingïakhun da 3 -1 kol.
Nalor ka song pisa sha ka lahduh bad ka kynhun kaba wan ba ar, ki la sam ruh ïa ka khusnam shimet la ka long naduh ka khusnam nongïalehkai ba kynsai, ba thep bun kol eh, nongap kol ba tbit bad kiwei kiwei.
La ïadonlang ruh ha kane ka sngi u nongsaid aiñ ba paw ka jylla, Bah V.G.K.Kynta ba dei u Senior Advocate ka Meghalaya High Court kum u Kongsan bad kumjuh u Bah RV Dkhar, Adviser jong ka Synjuk ki Nongsynshar Shnong kum u Symbud Kongsan nalor ki nongïalam jong ka Club, u Rangbah Shnong ka Umpling, Bah S Pyngrope, Rangbah Shnong Madanrting Bah Hollando Kharkongor, Rangbah Shnong Lumbatngen u Bah M.S.Bareh, Rangbah Shnong Nongkhyriem u Bah B.Khyriem uba long ruh u President ka Sports Club ryngkat kiwei ki Nongkitkam bad kiwei kiwei ki nongshah khot sngewbha.
Lah ban kdew hangne ba ïa kane ka lympung ïalehkai la pynlong kum shi bynta ban pynphuh ïa ka jingrakhe jingdap 75 snem ka club kaba la bteng biang ban pynlong ïa ki lympung ïalehkai hadien ka jingsangeh noh kaba 2 snem da ka daw ka khlam Covid-19.
Na ka liang ki bor pynïaid ki la pynbna ruh ba ïa katei ka jingrakhe yn pynhap pyrda noh ha u bnai Nohprah mynta u snem.
Nongstoiñ, Naiwieng, 8: Ha kine ki sngi ki kyrtong jong ki lai constituency jong ka West Khasi Hills ba kynthup ïa ka Nongstoiñ, Mawshynrut bad Rambrai Jyrngam ki la duh thiah duh dem bad ki la durut khait ban tur sha ki shnong ki thaw ban ïakynduh ïa ki paitbah nongshong shnong, ban thaw ïa ki shnat treikam ba la tip kum ki primary unit naduh ki rangbah, ki longkmie bad ki samla na ka bynta ba kin trei shitom ban pynjop ïa ki ha ka election ban wan.
Napdeng ki lai tylli ki constituency haduh mynta ka Mawshynrut ka dei ka constituency kaba dang don tang lai ngut ki kyrtong kata u bah Methodius Dkhar na ka HSPDP, u bah Gigur Myrthong na ka NPP u ba long ruh mynta kum u MLA bad u bah Justine G.Momin na ka Trinamool Congress.
Haba pyrshang ban twad jingmut na ki paitbah jong ka Mawshynrut Constituency kaba ïadei bad ka election ha u snem ban wan, ki la ong ba ka jingïaleh ka long kaba khluit haduh katta katta, hynrei kumba ka long mynta u kyrtong ka HSPDP u don ka jingkyrmen kaba skhem ba un jop namar ba ki paitbah ki la ngiah ïa u MLA ba mynta.
U bah Kodang Rashir u nongïalam ba satar jong ka Consgress uba la wan ban pynïasoh bad kyrshan ïa ka HSPDP u la ong ba ha ki snem ba la dep baroh ki paralok Garo kim ju kyrshan ïa ka HSPDP namar kim pat sngewthuh.
Hynrei ha kane ka election ban wan ki don palat hajar ngut ki paralok Garo kin wan ban kyrshan ïa ka HSPDP.Ha kaba ïadei bad ka Nongstoiñ constituency pat ka haduh mynta ki la don ki la don haduh hynriew ngut ki kyrtong u bah Macmilan Byrsat na ka NPP uba long ruh u MLA ba mynta,u bah Makmilan Kharbani na ka All India Trinamool Congress AITC , u bah Polestar Nongsiej na ka UDP, u bah Gabriel Wahlang na ka Congress, u bah Sanjiedkynsai Shangrit na ka HSPDP bad u bah Boby Kharchandy kum u kyrtong shimet bad lah ban dang don ruh sa uwei na ka BJP wat la ym pat pynbna ruh.
Haba pyrshang ban twad jingmut na ki paitbah jong ki shnong bapher bapher jong ka constituency la ong ba ha ki snem ba la dep ki paitbah ka Nongstoiñ constituency baroh kawei kim pat kheiñkor ïa ka UDP hynrei ha kane ka kynti pat katba nangmih ki sngi ka UDP ka la nang ïoh mynsiem na ka jingwan pynïsoh jong ki paitbah.
U bah L.G Nongsiej haba ïakren bad u nongthoh khubor u la ong ba haduh mynta tang ki nongkitkam jong ki Primary Unit ba kyntup naduh ki rangbah, ki longkmie bad ki samla ki la poi palat hynriew hajar ngut bad katba nang mih ki sngi kiba wan pynïasoh sha ka UDP kin nangkham bun.
Haba phai pat sha kiwei ki kyrtong u bah Makmilan Kharbani jong ka TMC ruh haduh mynta u la ïoh ban thaw palat 42 tylli ki shnat trei kam bad tang ki nongkitkm bad ki dkhot kiba la wan ban pynïasoh ki la don palat arhajar ngut.
Na ka liang ka NPP, Congress, UDP bad HSPDP haduh mynta ym pat ïoh jingtip haduh katno tylli ki shnat trei kam ka la lah ban thaw, hynrei haba pyrshang ban wad jingtip na kylleng ki shnong palat marshiteng na ki shnong hapoh ka Nongstoiñ Constituency ki la khih khohreh bha.
Haba phai pat sha ka Rambrai Jyrngam consti-tuency haduh mynta ki kyrtong kiba la dep pynbna ki dang don tang saw ngut kata u bah K.P.Pangñiang na ka HSPDP u ba dei ruh u president rangbah jong ka party, u bah Kimfa S.Marbañiang uba dei ruh u MLA ba mynta u ba la jop na ka party Congress, hynrei uba la shah suspend noh hadien ba u la leit ban ai jingkyrshan ïa ka sorkar MDA ba la ïalam da ka NPP bad u ba la rung noh shi syndon sha ka NPP, u bah Goldenstar Nonglong na ka Congress bad u bah R.G.Momin u kyrtong shimet.
Nalor kata ki ar tylli ki party ka AITC bad ka BJP kim pat pynbna ïa ki kyrtong hynrei kat kum ki jingtip ba la ïohlum la ong ba ka BJP ka don arngut ki ragbah ki ban aplai u bah S.Nongrem uba dei ruh u Chiefe Organiser jong ka party ha Rambrai Jyrngam bad u Francis Pondit R.Sangma MLA barim ka Mawshynrut uba la trei shitom bad duh thiah duh dem ban tur sha ki shnong ki thaw ban pan jingkyrshan na ki paitbah.
Nalor kata ka All India Trinamool Congress ruh ka don arngut ki ban sa aplai tiket u bah Fernandes Dkhar u ba long ruh u State Youth President jong ka Meghalaya Pradesh Trinamool Congress bad ka kong Aicyful Kharmu-sulman.
Kitei baroh ar ngut ki la trei shitom bad ki la tur ha kylleng ki shnong ban pan jingkyrshan na ki paitbah.
Ym lah ban len ba ka election ha u snem ban wan kan dei ka election kaba khluit tam na ki election baroh kiba la dep long bad ka saiñ pyrthei kan kylla bak ly bak na kaba ju long baroh shi katta.
Ka jingpynbeit ïa u pud u sam ka long ka kam kaba kongsan tam hapdeng ki ar jylla kata ka Meghalaya bad Assam bad donkam ka jingïatrei lang jong baroh ki seng saiñ pyrthei ym ban shu ïalap miet ka jingïakynnoh bad ïa kawang ktieh namar kane kam poi shano shano ruh.
Sanphew tylli ki snem ki la ïaid naduh ba la ïoh ïa ka jylla Meghalaya ba pura, hynrei haduh mynta ym pat lah ban ïa pynbeit ïa u pud u sam.
Ka sorkar Meghalaya ka la pyrshang na ka por sha ka por ban ïakren bad ka Assam hynrei kaba khatduh ka sahkut tang ha ka jingïakren khlem lah ban pyndep da ka kam.
Ngi kynmaw ba ïa kane ka kam la shim khia bha da I Bah E.K Mawlong (Bam Kwai ha Dwar U Blei) ha ka por ba i long Myntri Rangbah ïa ka jylla Meghalaya bad ïa ka Assam pat da u Prafulla Kumar Mahanta.
Ha katei ka por la ïa leit jurip da ki ar myntri rangbah sha kylleng ki bynta khappud jong ki ar jylla da ka helikopter.
Hynrei sniewbok ba wan poi noh ka election ha Assam bad ba u Prafulla u khlem wan phai shuh ha ka bor kumta kane ka kam ka la sahteng biang noh.
Ban da dei ba u dang jop biang tharai naduh kato ka por la ïa beit u pud u sam namar u Prafulla ruh u kwah bha ban pynbeit ïa u pud u sam kata da kaba ïa ai bad ïashim mar mylliang.
Hadien kane la wan noh ka jingsynshar ka seng Congress ha Assam bad ha Meghalaya ruh.
Hooid ki Myntri Rangbah naduh u S.C Marak, Dr D.D Lapang bad u Dr Mukul Sangma ki la leit ïakren halor u pud u sam hynrei ka kut noh tang ha ka jingïakren khlem da lah ban pyntrei da ka kam.
Dei tad ha kane ka sorkar MDA hapoh ka jingïalam u Conrad K Sangma kum u Myntri Rangbah bad une u Myntri Rangbah ka Assam u Himanta Biswa Sarma ba kila shim khia biang ban pynbeit ïa kane ka jingïakajia pud hapdeng ki ar jylla.
Ka bynta kaba nyngkong la dep ïa pynbeit bad kumba la rai naduh ki por ba mynshwa ban pynbeit ïa u pud da kaba ïa ai bad ïashim mar kylliang kumta ruh la ïaleh hi mynta tangba lada kheiñ kaba ïoh jingmyntoi bha ka dei ka Meghalaya namar kumba 90 % ki jaka puta ki la wan phai biang sha Meghalaya bad tang 10 % kiba leit sha ka Assam.
Hynrei ban shu ïa kynnoh khlem nongrim kam long kaba sngew tynnad.
Ki nongïalam ka TMC ki dei ban tyngkan noh ïa ka ktien ka thylliej jongki ban ym pynheh nia hana ba ka sorkar MDA ka la ai lut ïa ki jaka puta sha Assam.
Ym lah ban lait na kata ka jingïa ai bad ïashim mar kylliang hynrei kam long pat kumba la kynnoh bad ïalam bakla ïa ki paidbah.
Ha ka jingshisha kaei kaba donkam ka dei ka jingiatrei lang khlem da buh ïa kata ka saiñ pyrthei ne ka politik hakhmat.
Namar lada ym lah ban pynbeit mynta kane ka kam kan sa sahteng biang sa da ki phew snem bad ki ban mad ïa ki jingeh ki dei ki paid khappud.
Ngi kiba im ha ki jaka bym ïa kajia bad ha sor ngin leh aiu namar ngim sngewthuh ïa kaei kaba u shiah u thar hynrei kito kiba pli ki paid khappud keiñ kiba mad ïa ki jingeh bad jingshah pyndik ha ki pulit ka Assam bad kiba shah klun jaka na ka por sha ka por kiba mad ïa ka jingkthang tam ha ka jingim jongki.
Lada dei ban duh khyndiat khynsoit ka jaka ruh kam lei lei ban ïa kaba ïai shah klun bad ïai shah knieh jubor namar bym don u pud u sam.
Lada don u pud u sam bad lada jia ba don ba kyntur na Assam ka aiñ ka don ban tehlakam namar la don la u pud u sam hynrei kumba long mynta ka long laitlan bad lada ka Assam ka kyntur pud ruh ym lah ban leh ei ei ruh em.
Kumta kaba kongsan hi ka long to ïatrei lang halor kane ka kam da kaba buh shwa ïa ka party shadien bad buh ïa ka jaidbynriew hakhmat ban lah ban pynbeit ïa u pud u sam bad ba ki paid khappud kin lait na ki jingeh kiba khraw ba ki ïa kynduh na ka por sha ka por.
Namar haba ym don u pud ki kynhun shim kabu ki bun ym tang ki pulit hynrei wat ki riew kieng atiar ruh ha ki thaiñ Block I bad II kumta to ai ka kti ka mon ka diang khang ba kane ka kam kan beit noh syndon shi rta junom.
Namar ka Bynta kaba Ar jongka jingïapynbeit pud ka la sdang ban iaid shakhmat mynta ha kaba la dep ban thaw ia ki Regional Committee.
Nongstoiñ, Naiwieng, 8: Ka jingbym hun jong ki paitbah khappud halor ka soskular pynbeit pud kaba la dep ïasoi hapdeng ka Meghalaya bad Assam, kam dei ban long mawjynthut na ka bynta ka jingpynbeit ha ka wat kaba ar ïa ki hynriew tylli kiwei pat ki jaka kiba dang sah, ong ki riew rangbah jong ki shnong kiba don ha ki jaka ki bym pat sdang ïa ka jingïapynbeit kum ka Langpih sector.
Halor kane kajuh ka phang, ki nongïalam jong ka Federation of Khasi Jaiñtia and Garo People, ka la mih shakhmat ban dawa na ka sorkar ba ka dei ban da bishar bniah bha shuwa ban sdang ïa ka jingïakren pynbeit pud.
U bah Serbilin Lyngdoh President ka FKJGP Langpih area unit haba ïakren bad u nongthoh khubor, u la ong ba u Chairman jong ka Regional Committee on Border Dispute, u dei ban khot lang ïa ki nongsynshar hima bad ki rangbah shnong, ha ka por ba ki pynlong ïa ka jingïakren.
U la ong ba ka Committee ka dei ban khot lang shuwa ban sdang ka jingpynbeit ban ïa phylliew jingmut bad ban ïatai sani, khnang ba kan ym pynklumar jingmut ïa ki paitbah nongshong shnong, kumba ka long ha ka jingpynbeit ïa ka wat ba nyngkong, kat haduh ba ki la mih shibun ki jingkynthoh pyrshah ïa ka sorkar bad ïa ki Regional Committee.
U la ong ruh ba ki jaka kiba la dep ïasoi ïa ka soskular pynbeit pud ha ka wat ba nyngkong da ki ar ngut ki Myntri Rangbah, kim dei satia ki jaka kajia pud bad lada peit kat kum ka map ruh dei, tang ka Langpih sector kaba hap ha ka jaka jingiakajia pud.
Katba kiwei kiwei kum ka Tarabari, bad Gizang sector pat ki dei tang ki jaka kiba mar khap kiba ka Assam ka la wan kam trai.
Utei u nongïalam ka seng u la ong ruh ba ka jingpynbeit pud ha ka wat kaba ar, kam dei satia ban khynñiat ïa ki shnong kiba hap ha ka Langpih sector sha ka Assam.
Hynrei baroh ki shnong kiba don ha katei ka sector ki dei ban shah kynthup ha Meghalaya.
U la ong ruh ba wat la ka jingïasoi ïa la soskular pynbeit pud jong ka wat kaba nyngkong ka la dep ruh, kam dei ban don kano kano ka jingpynthut ïa ka jingthmu ban pynbeit ha ka wat ka ba ar, namar lada kan thut noh ka jingpynbeit pud, kan sah kut biang da ki spah snem bad ka jingkyntur pud jong ka Assam kan nang khraw.
Nalorkata lada phai ha ka jinglong jingman jong ki paitbah kiba shong ha ka Langpih sector, na ka liang ki Khasi ki lah ban don katto katne ki ar maloi, namar ki dei kiba la shu pynrung kyrteng thok da ki briew ka sorkar Assam ïa ki katto katne ki riew shim kabu na ka thaiñ kiba la shu leh khlem ka jingtip jong ki trai, tang namar ba ki kwah ban ïoh jingmyntoi ïalade.
Hynrei ha kaba ïadei bad katei ka phang ki briew ka aiñ ki dei ban shimkhia bad ban tohkit bniah, khnang ban lait na kino kino ki jingeh hadien habud.
Nongstoiñ, Naiwieng 8: Ka election ka dang jngai sa kumba katto katne bnai, hynrei ka lyer jong ka jingïalap ban pynksan ïa la ki seng ka la sdang ban beh kat shaba lap bad ha man la ki shnong ki thaw, ha kaba la ïoh sngew bad ïohi ruh ba shibun ki briew ki la sdang khohreh ban pynkhreh ne shut pynnep ïa la ki reng ban mih madan ha u snem 2023 na ka bynta ka election MLA.Haba pyrshang ban buddien la lap bad ïoh jingtip kyllum lang ba na baroh kawei ka jylla ka don shisha shibun ki jingkylla, ha kaba ki briew ki rung ki mih na kawei ka sem sha kawei pat.
Khamtam eh ki nongïalam kiba kham hakhmat na man la ki seng Saiñ pyrthei bad ka la long ruh kaba eh ban ïa bishar la mano ban dang neh bad mano ban kyllon, mano ban poi sha ka thong bad mano ban pulom.
Namar ha kane ka kynti kat haduh mynta haba pyrshang ban khmih la shem ba ka la kham pher shisha bak ly bak haba ïa nujor bad ki election kiba mynshuwa ha ki snem kiba lah dep.
Haba ïadei bad kane ka phang, u Ma Vincent H.Pala MP ka Lok Sabha na ka Shillong Seat, u la ong nga ïohi ba ki briew mynta ki phai khmat sha ka Congress.
Kiwei te ki dei tang ki para jong ka BJP ban long tang ‘ñiang kohnguh.
“Ki paidbah ki klumar namar ka jingïakhaïi ïa ki nongïalam jong ki seng saiñ pyrthei na kawei ka seng sha kawei pat.
Hynrei haba nga tur sha ki shnong ki thaw nga ïohi ba ki briew ki phai sha ka congress, khamtam lada ka dei ha ka synshar khaddar ne ha ka suk ka saiñ kum ka law and order, khamtam eh ïa ngi ki khristan kiba dei tang ki rit paid ha ri India", u la ong“Lada ka Congress ka khlaiñ ka don ka jingshngaiñ bad ka jingshaniah ka don ha ka Congress ban ïa kiwei pat kum ka NPP ne ka UDP ki long kiba tieng eit kim ju long ba la pynkhreh ban ieng hapdeng ki jingeh.
Tang shu mad jingeh ki lah pyndem tdong, namar balei kawei ka long ba kim pat tbit ban long nongsynshar ne nongïalam bad kim don ka mynsiem ban shakri paidbah.
Ki don beit thik tang ka mynsiem kumno ban kamai ban khaïi ïa u paidbah ha kum kane ka juk kaba dap da ki kor ki bor mashin kaba ngi ong ki social media", u la ong“Hynrei, nga ngeit ba bun ki la sngewthuh shai bad ki briew ki lah stad bad shemphang wat ki nongkyndong ruh, ba kine ki party ki wan ki pynjot namar lada ka tlot ka rukom synshar haba ki nongsynshar ne ki ophisar ki long kiba bamsap ka jot ka jaidbynriew dei kane ba u drok ruh u jyllei ha ka imlang sahlang.
Nga ngeit ba kan wan ka jingkylla ha u 2023", u la ong.
Nongstoiñ, Naiwieng, 8: Ki paid nongshong shnong jong ka shnong Umrïang Mawïamsyiem bad ka Mawblang Mawïamsyiem, ki la shah pynduh noh ïa ka hok ban thep vote ha ka jylla Meghalaya naduh u snem 2007 bad haduh mynta ym pat lah ban tip na kaei ka daw.
Ïa kane la pynpaw da u bah Jinarson Marak Headman ka shnong Umriangkona ba ju thoh ruh Amrengkona Raidmynsaw Rambrai Syiemship katkum ka Epic bad u bah Histing Sangma u ba dei u second President ka shnong Mawblang Mawïamsyiem, ha ka jingïakren bad u nongthoh khubor.
La ong ba kitei ki ar tylli ki shnong ki hap hapoh u pud u sam jong ka West Khasi Hills District, kaba dang dei ruh hapoh ka jingsynshar jong u syiem Phlowel Syiem, Syiem ka Hima Nongmynsaw Syiemship.
Katei ka thaiñ ka don ha ki khappud hapdeng ka jylla Meghalaya bad Assam bad ka dei ruh ka shnong kaba dang don ha ka jingshongsuk shong shngaiñ haduh kine ki sngi khlem ka jingïakajia khappud.
Kitei ki nongsynshar shnong ki la ong shuh shuh ba na ka liang jong ki kum ki nongsynshar jong katei ka thaiñ, ki da angnud bad thrang dik dik ban pynhap ïa ka shnong jong ki ha ka jylla Meghalaya lada ki ar tylli ki sorkar jylla ki don ka jingïapynbeit pud.
Kitei ki ar tylli ki shnong ki don kumba 150 tam ei ei ki tnum ïing bad kumba 1000 ngut ei ei ki paid nongshong shnong haba kheiñ kyllum lang ha ka jingbun paid.
Kitei ki nongsynshar shnong ki la pyni ïa la ki epic barim ka pyni shai ba ki dei ki nong Meghalaya bad ki la kynnoh ruh ba u MLA, ha ki snem 2007 u ba na katei ka Rambrai Jyrngam konstitwensi u la pynduh jubor ïa ki epic jong ngiHaba ïadei bad ka jingeh jong kitei ki shnong, na ka liang jong ka kong Aicifull K.Musulman ka longkmie kaba thmu ban ïakhun ïa ka election ha u snem 2023 na ka seng TMC, ka la kular ban ïarap ïa kitei ki shnong ban pynïoh biang ïa ka hok ban thep vote biang ha jylla Meghalaya.
Mawkyrwat, ‘Naiwieng 08: Ka Meghalaya State Skill Development Society (MSSDA) jong ka Labour Department ka Sorkar Meghalaya ha ryngkat ka jingïatreilang bad ka District Administration, District Skills Committee, South West Khasi Hills District lyngba ka jingkyrshan jong ka Deen Dayal Upadhyaya Grameen Kaushalya Yojana (DDU-GKY) ki la ïoh ban pynlong ïa ka prokram ai jinghikai halor ka kumno ban kyntiew ïa ka rukom treikam la ka long ha ka kam rep kam riang ne wat ha ki rukom ban sdang ban trei ïa ki kam la jong bad lyngba ki lad jingshah hikai bapher bapher na ka Sorkar ha shnong Madan, South West Khasi Hills District.
Ha kane ka prokram la ïoh ban ïadonlang naduh u bah Allfond Kharsyntiew, Secretary ka Hill Farmers Union (HFU) jong ka Central Body kum u kongsan, u bah Lister Warjri, District Project Manager ka DDU-GKY, Mawkyrwat Block lem bad kiwei de kiba la shah khot sngewbha kiba dei na ki tnad treikam jong ka sorkar naduh ka Basin Development Prime Project, Mawkyrwat, Skill Development Office, Adhaar kiba la wan ban ai jingpynshai ha kane ka sngi.
U bah Allfond Kharsyntiew, General Secretary ka Hill Farmers Union (HFU) Central Body kum u kongsan haba kren ha ka jingïalang u la pynpaw ka jingsngewkmen ban ïoh ban ïadonbynta ha kane kaba kum kane ka jingïalang ba ïadon ne ïatreilang bad ki tnad treikam jong ki ophis sorkar ka South West Khasi Hills District kiba la long ka jingaimynsiem bad jingkyrshan lyngba ki jingpynshai ha ki paidbah nongrep halor bun ki mat treikam ba ki paidbah nongrep ki dei ban tip.
U bah Allfond u la ong ba kum ki nongïalam jong ka HFU u la ong ruh ba mynta ki don hapdeng ka jingïaksaid kumno ban wanrah ki jingkylla ha kiba bun ki liang bad kumno ban wanrah ruh ïa ki kam ki jam ha ki khun samla lyngba ka rep ka riang.
U la pynshai shuh shuh ba ha kaba ïa dei bad ki mar rep kiba bun, kum ki nongrep kim dei ban shu pynleh noh ei kai hynrei ki dei ban wad ki lad ki lynti kumno ban pynïaid ïew, da kaba u la ai nuksa kum u sohmrit khlaw ba kim dei ban shu die kumto ha ki kilo bapher bapher hynrei ki dei ban tip ruh ba na une u mar rep lah ban shna ki kynja dawai kiba khlaiñ bor ban pynjem ïa ki jingpang.
Namarkata, ka HFU kum shibynta ban pynshlur ïa ki nongrep lyngba u sohmrit khlaw ka la dep ban thoh sha ka ‘State Medicinal Plan Board’ ba ka dei ban pynshlur ïa ki nongrep ban ki rep kham bun ne kham pynheh ïa ka jingrep ïa u sohmrit khlaw da kaba u la ai nuksa ba hapoh Mawsynram, Pynursla bad kiwei de ki jaka ba ha kine ki sngi ki la sdang ban pynkharoi kham bun ban ïa kaba ki ju rep man ka por.
U bah Allfond u la kren ruh khyndiat shaphang ka jingpynïaid ïew ïa u synsar ba katno ngut napdeng ki nongrep kiba tip ban pynïaid ïew ïa u, namar kumba la tip ba bun ki thaiñ war ki ju long ki nongpynmih bun bha ïa u synsar hynrei ha kaba ïa dei bad ka dor pat ki long ha la ka jong ka jong, kumta kane ka long kaei kaei kaba pynduh mynsiem bha ïa ki nongrep.
Hynrei mynta ka sngi u la wan ban pynshai ba lada baroh ki nongrep ha thaiñ Manad San Shnong Area ki long kiba ïa tylli ki lah ban buh hi ïa ka dor katba kum ka jinglah jong ki, ym ba kiba wan thied kin buh dor ïa u mar ba ki nongrep ki la pynmih.
Ha kajuh ka por u la wanrah ruh ka nuksa ba lada ki nongrep ki kwah ban pynïaid ïew ha ka rukom kaba dei ïa synsar ym shuh da kaba die kilo da u jingteh ne jingkhum uba heh hynrei kum u synsar ba la long ban pyndonkam ban sar ïing, u la pyni nuksa ba kawei ka kompani ba dang shu dep pynmih ka ‘BASUBA BROOM’ kompani kaba don hapoh Bhoi, Rymbong Block ka la leh ïa kaba dei eh ban pynïaid ïew ïa u synsar uba la dep thaiñ ha ka dor kaba biang bad ïa une u synsar la dep ruh ban buh ha ka Online lyngba ha ‘Amazon’ ha ka dor kaba T.280/-.
Kumta u la buh ka jingkyrpad na ka bynta ki paidbah nongrep ba lada ki kwah ban pynïaid ïew ïa u synsar uba ki la dep ban thaiñ ka long kaba suk, nyngkong kin hap ban wad shwa ïa ki lad jinghikai kumno ban thaiñ namar ban shu thaiñ kumba thaiñ manla ka por kam long kaba dei bad lada ki kwah u bah Allfond u kular ban sa phah ïa ki briew ne phah ïa ki nonghikai ban hikai ïa ka rukom ban thaiñ khnang ba un long uba ryntih.
“Ha kaba ïa dei bad ka ïew pat, nga ngan sa leh ïa kaba donkam ban pynïarap bad pynïaid ïew ïa ki synsar ba la dep thaiñ", ong u bah Allfond.
U la batai ruh ba ïa u synsar uba la dep thaiñ u dei ban don 250 gram bad ha ka shi kilo u synsar lah ban thaiñ haduh 4 tylli ki synsar ha ka dor kaba katkum ka jingbuh jong ki hi.
Namarkata, u la buh ka jingkyrpad na ka bynta ki nongrep ba nangshakhmat ki dei ban long ki briew kiba ïatylli, ïalong kawei ha baroh ki liang khnang ban lah ban kyntiew ïa ka kam rep kam riang kham shajrong.
Katba ha ka jingkren jong u bah Lister Warjri, District Project Manager (DPM) ka DDU-GKY, Mawkyrwat Block u la batai khyndiat shaphang ka jingthmu jong ka DDU-GKY ne ka Deen Dayal Upadhyaya Grameen Kaushalya Yojana kaba peit kyrpang na ka bynta ki khynnah samla shynrang bad kynthei kiba don hapdeng ka karta 18 haduh 35 bad kiba kwah ban trei ha ki jaka bapher bapher lyngba ki lad jingshah hikai ne training ba ki ki la ïoh.
“Kane ka DDU-GKY ka peit kyrpang na ka bynta ki khun samla kiba la ieh noh ïa ki jingpule na ka daw jong ka jingbym ïoh lad shuh ban bteng namar ki daw ha ïing ha sem", ong u bah Warjri.
U la pynshai ruh ba ki lad jinghikai na ka bynta ki samla kiba don jingthmu ban pynrung kyrteng kin sa don shibun bah ki bynta ha kaba ki jinghikai kin long khlem jingsiew, ki uniform, ka bam ka dih, ki jaka sah bad haduh ban da pynïoh ne pynpoi ha ki jaka ba kin leit ban trei ym hapoh ka Jylla Meghalaya hynrei shabar jong ka Jylla bad lada ki khun samla ki kwah ki jingtip kiba kham shai shuh shuh ki lah ban leit mih ha ophis treikam hajan Block Development Office.
Kiwei pat kiba la ai jingpynshai ki long ka kong Merryjane Lyngdoh Maw-long, Central Manager napoh ka Basin Develop-ment Prime Project, Mawkyr-wat, ka kong U.Kharlyng-doh, Skill Development Officer, Meghalaya State Skill Development Society (MSSDA), ka kong Ibarisha Lyngkhoi kaba la pynshai halor ka jingdonkam jong u Adhaar Number bad hadien kane la pynbud sa ka jing-pynrung kyrteng Adhaar haduh 20 tam.
Khliehriat naiwieng 8: Ki shipai ïada khappud jong ka Border Security Force kiba don ha East Jaiñtia Hills District, ki la dep shna ïa kawei ka jingkieng kaba da ki siej hapoh shnong Huroi, East Jaiñtia Hills District bad ïa kane ka jingkieng la plie paidbah da u DIG, SHQ BSF Jowai, u Sandeep Rawat bad u Deputy Commissioner ka East Jaiñtia Hills District, u Abhilash Banarwal, IAS ha ka jingia don ryngkat lang u Commandant, 172 Bn BSF, u Sanjay Sharma lem bad ki nongshong shnong jong ka shnong Huroi.
Katkum u kyrwoh khubor ba la phah na ka tnat BSF, la ong ba kane ka jingkieng kan ïarap shibun ïa ki nongshong shnong ka thaiñ ha ka leit ka wan ka ban pynïasoh bad kiwei kiwei ki shnong kiba marjan, na ka liang ki nongshong shnong ki la pynpaw ka jingsngew nguh bad sngew kmen halor ka jingïoh ïa kane ka jingkieng bad ki la ai ruh ka jingïaroh ïa ka tnat shipai BSF kaba la shim ïa kane ka synjam ban shna jingkieng da ki siej bad ki la kyntu ïa ka tnat shipai bad kan sngewbha ban shna shuh shuh shibun kum kine ki jingkieng ha kiwei kiwei ki jaka ruh, ha ki jaka kiba don ki wah rit ban pynsuk ïa ki ban jam sha shiliang.
La ong ruh ba na ka liang ka tnat shipai BSF, kata lyngba ka CSR ka la don jingmut ban kyntiew shuh shuh sa ïa ka ïoh ka kot jong ki paidbah jong ka thaiñ da kaba pyntreikam ïa ki project bapher bapher ki ban kyntiew ruh ïa ka kamai kajih, ka ïoh ka kot jong ki longiïng jong ki paidbah ha ki shnong khappud.
Jowai, Naiwieng 8: Ka ophis jong u Deputy Commissioner (Election), West Jaintia Hills, ka la pyntip ba kan don ka Special Summary Revision jong ka Photo Electoral Roll katkum ka 01.01.2023 kan sdang naduh ka 09.11.2022 na ka bynta ka 1-Nartiang, 2- Jowai, 3- Raliang bad 4- Mookaiaw Assembly Constituency.
La ïathuh ba ka Election Commission jong ka Ri India ka la ailad ïa ki nongshong shnong ban pyndap ïa ki Form bapher bapher naduh ka 09.11.2022 haduh ka 08.12.2022.
Ki samla kiba la dap 18 snem katta katkum ka 01.01.2023, ki lah ban pyndap ïa ki Form ban pynrung kyrteng ïalade ha ka Electoral Roll.
Shuh shuh la ailad ruh ïa ki nongshong shnong ki ban sa dap 18 snem ka rta katkum ka 1 tarik u April, 1 July bad 1 October ba kin phah lypa (in advance) ïa ki Form ban pynrung kyrteng bad ïa ki Form jong ki yn sa bishar yn da la dei ka por katkum ka jingbthah ba ïoh na ka Election Commission ka Ri India.
Ki nongshong shnong kiba kwah ban weng noh (delete) ïa ka kyrteng jong ki ba haïing hasem jong ki kiba la khlad noh ki lah ban pyndap ïa ka Form 7 hapoh kitei ki tarik ba la kdew haneng.
Kumjuh ruh ban weng kyrteng ïa kiba don artylli ki Vote, lane kiba la transfer vote sha kawei pat ka jaka.
Kumjuh kito kiba kwah ban rah kyrteng na kawei ki Polling Station sha kawei pat (Transfer) bad kiba kwah ban pynbeit ïa ki jingbakla (correction) ha ki EPIC jong ki, ki lah ban submit form ha kitei ki tarik ba la buh.
La ïathuh ba ïa ki Form bapher bapher lah ban submit ha ki Booth Level Officer (BLO) kiba don ha man la ki Polling Station.
Ki tarik ba kyrpang (Special Campaign Dates) ha kaba ki BLOS kin don ha ki Polling Station ki long 18 bad 19 November 2022 (1st Round) bad 25 & 26 November 2022 (2nd Round).
ïa ki Form lah ruh ban submit online lyngba ka NVSP/ Voter Helpline App.
U Deputy Commissioner (Election) u la kyntu ïa baroh ki nongshong shnong jong ka West Jaintia Hills District ban shimkhia bad ban ïatreilang bad ka ophis khnang ban ïoh ïa ka E-Roll kaba khuid kaba suba.
Nongpoh, Naiwieng 08: Kum shi bynta ban pynsngewthuh paidbah ïaka jingkordor ka khuid ka suba haki shnong ki thaw khamtam ban pynrung haka jingmut jingpyrkhat jong ki briew, ka Ri Bhoi Youth Developmental and Social Organization (RBYDSO), 20mer Circle mynta ka sngi kala pynlong ïaka prokram ai jinghikai halor ka khuid ka suba sha kumba 6 tylli ki shnong bad ioh ruh ban sam ïaki jaka thep ñiut.
La wan ruh ban shim bynta ha katei ka prokram da u Bah Mayral Born Syiem MLA ka Nongpoh, Bah Balajied Ranee MDC, Bah Arnol Syngkli President rangbah ka (RBYDSO) u samla Iaikyrshan Jynthem President RBYDSO 20mer Circle, ki nongkitkam shnong, ki dkhot ka RBYDSO 20mer Circle ki khun samla lem bad ki longkmei naki 6 tylli ki shnong kiba naka thaiñ 20mer kaba la ai jingmyntoi ïaki paidbah ha katei ka sngi.
Haba kren ha katei sngi u Bah Mayralborn Syiem u la ong ba ka khuid ka suba ka long kaba donkam naka bynta ki paidbah khamtam ban ioh ïaka koit ka khiah bad ka jingitynnad jong ka mei mariang, ban kiar naka jingpyndonkam ïaki plastic bad ban bret ïaki ñiut bad ki jaboh haki jaka bala buh bad ki jaka ba dei ban bret.
U la kyntu ruh ïaki paidbah ba ki dei ban long ka nuksa sha man la ki shnong ban pynphriang halor ka jingdonkam ka khuid ka suba kaba dei kawei naki mat bala ju ïakren haka pyrthei baroh kawei ban pynjyrngam biang sa shisien ïaka mei mariang kaba la duh noh ïaka jingjyrngam naka jingpynjot u bynriew.
Nongpoh, Naiwieng 08: U MLA bad MDC jong ka Nongpoh Constituency u Bah Mayral Born Syiem bad Bah Balajied Ranee MDC haka sngi nyngkong jong ka taiew kila leit ban plie paidbah ïa 6 tylli ki kam pynroi haki 3 tylli ki shnong ha Nongpoh Constituency ba kynthup ïaka shnong Umklai, Nongtyrlaw bad ka shnong Pahamshken.
Kitei ki 6 tylli ki kam pynroi ki kynthup 4 tylli naka skhim SRWP bala plie da u Bah Mayral Born Syiem ba kynthup ïaka se map kali haka shnong Umklai bala tei haka jinglut ba 1 lakh jong u snem 2019-20, ka Graveyard shed jong ka Balang Katholik kaba la tei haka jinglut ba 1 lakh jong u snem 2019-20, ka kynroh iing Dorbar jong ka Shnong Pahamshiken haka jinglut 1.50 lakh 2021-22 bad ka Graveyard Shed jong ka Shnong Nongtyrlaw haka jinglut 1.50 lakh jong u snem 2021-22.
Bad naka liang u MDC u Bah Balajied Ranee u la plie paidbah 2 tylli ki kam pynroi haka shnong Umklai ba kynthup ïaka paiñkhana paidbah haka ba latei haka jinglut kaba 1.30 lakh jong u snem 2020-21 bad ïaka kynroh jong ka iing mane balang katholik kaba la tei haka jinglut 5 lakh.
Hadien jong katei ka jingplie ïa kitei ki kam pynroi haki shnong, la ioh ruh ïaka jingïalang paidbah ha kaba la ïashimbynta lang da ki rangbah shnong ki dkhot jong ki committee shnong ki seng longkmie, ki khun samla bad kiwei kiwei ki riew rangbah.
Nongpoh, Naiwieng 08: Hapdeng ka jingiphuh iphieng, ki samla pule jong ka Ri-Bhoi College kawei naki shlem ai jinghikai kaba la rim tam ha Ri-Bhoi mynta ka sngi hapdeng ka jingiphuh iphieng kala sdang ïaka taiew lehkmen ki samla pule bala tip kum ka 36th Annual College Week bala wan ban plie pyrda da u Ma Lakmen Rymbui myntri ka tnad pule puthi bad kam pohiing ka jylla kum u kongsan.
Ha katei ka prokram lehkmen ki samla pule ka Ri-Bhoi College la wan ruh ban don ryngkat lang da ka kong WK Blah Secretary ka Governing Body jong ka Ri-Bhoi College kum ka symbud kongsan, u Giri Prasad Superintendent of Police ka Ri-Bhoi, Bah R Kharbihkhiew ADC ka Ri-Bhoi, u Bah SSR Bamon Principal ka Ri-Bhoi College, u Samla Jayson Lennox Nongrum President ka Ri-Bhoi College Student Union, ki nonghikai lem bad ki samla pule jong katei ka college.
Ha katei ka sngi naka liang ka College kala ioh ruh ban pynlait paidbah ïaka kot thup sah kynmaw (Souvenir) haka sien ba nyngkong eh bala pynlait paidbah da u Ma Lakmen Rymbui bad kiwei kiwei ki riew rangbah lem bad ki nonghikai.
Naka liang ki samla pule kila shimbynta ruh haka rwai ka siaw, ka shad ka kmen bad kumjuh ruh ki jinglehkai bad ki jingïakop bapher bapher ha katei ka sngi, kaba dei ruh shibynta jong ka jingim ki samla ban heh ban san ban don ka por lehkmen nalor ka jingpule kaba ki pynlut por man ka sngi.
Haba kren ha katei ka sngi naka liang u Ma Lakmen Rymbui u la pynpaw ba ka por ban lehkmen ka long kaba donkam haki samla, hynrei ka dei ban don pat ka por, namar dei tang ki samla kiba trei shitom, kiba durut, bad kiba minot kiba poi shaka thong bad ka ki kliar lum jong ka nam haka jingim jong ki khlem da ai daw.
U la ong ruh ba kum ki samla pule ki dei ban long kiba iaishah ïaka jingeh, bad ki jingtynjuh haka jingim, namar shibun ki jingpynshoi bad ki jingtynjuh ki wan, hynrei kita kim dei ban long ki daw ka jingshah rem, namar ka pyrthei kaba ngi im ka dap tang ki jingïaleh bad tang kiba ïakhun kiba ioh ïaka jingjop da kaba ai mynsiem ruh ïaki samla pule ba kim dei ban pynlong daw ïaka jingduk jingkyrduh hynrei ban trei shitom kumba ka sorkar ka ïarap lyngba ka scholarship kaba ki khynnah kim dei ban pynlut kai hynrei ban ioh pat ban kyrshan ïaka bai pule jong ki, u la bynrap.
Khliehriat Naiwieng 8: Na ka bynta ban kyntiew shuh shuh ïa ka kam jngohkai pyrthei hapoh ka district, ka ophis jong u Deputy Commissioner ka East Jaiñtia Hills District, ka la pynkup bor ha ka East Jaiñtia Adventure,cultural and Tourism Society (EJAC&TS) ban pynbit, pynbiang bad ban peit ïa ki kam kiba ïadei bad ki nongwan jngohkai pyrthei kiba wan hapoh East Jaiñtia Hills District.
Katei ka Society kan shim ka jingkitkhlieh ïa ki nongjngohkai pyrthei bad kumjuh ruh ïa kito kiba wan ban wad bniah lane ban leh research bad kito kiba wan ban leh ïa ki docmentary film, ha kajuh ka por ka Siciety kan pynbit pynbiang ruh ïa kito kiba wan ban leh treking, kiba kiew ïa ki lum lane ki rock climbing, ki scuba diving, kayaking, kiba leh paragliding, rafting, parachuting, hand gliding, gliding, paramotoring, hiking, kiba rung krem (caving), kiba ñiah cycle, kin peit ruh ïa ki cultural prokram bad kiwei kiwei kiba ïadei bad ki kam jngohkai pyrthei.
Ha kajuh ka por ka East Jaiñtia Adventure, Cultural and Tourism Society kan shim ïa ki jingkitkhlieh ban ai ïa ki lad jingïada bad jingshngain ki nongwan jngohkai pyrthei kiba wan sha East Jaiñtia Hills District, kane ka Society kan ai ruh ïa ki jingtip kiba paka ha kaba ïadei bad ki jaka jngohkai pyrthei kiba don hapoh ka district bad kumjuh ruh ki khana pateng ha kaba ïadei bad kino kino ki cultural prokram, kan pynwandur itynnad ïa ka jinglong jingman jong ka thaiñ bad kan wanrah ïa ka jingsngew shngaiñ mynsiem ha kiba wan ban peitkai ïa ki jaka kiba don hapoh ka district, kan pynbit pynbiang ruh ïa baroh ki jingdonkam jong kiba wan bad kane ka Society kan wanrah ruh ïa kata ka mynsiem bad ieid bad ban burom ïa la ka ri.
Katei ka Society kan ai jingtip ruh ha kaba ïadei bad ka leit ka wan, ka jingjngai jong ki jaka jngohkai pyrthei kiba ha ki kilo mitar, kan pynbit pynbiang kyrpang ruh na ka bynta kito kiba wan bad ki khynnah, ki khyllung, ïa kito kiba don jingduna ha ki dkhot met bad ïa ki tymmen ki san, ha kajuh ka por, kan shim ruh ïa ka jingïatreilang bad ki Dorbar Shnong bapher bapher.
Na ka liang ki nongïalam jong ka EJAC&TS ba kynthup u Adviser, u bah Chibor Wahlang, u President, u bah Jespar Bareh, u Secretary, u bah Vimol Lyngdoh, Assistant Secretary, u bah Sambor Wahlang, ki pynshai ba ka jingtreikam kane ka Society ka long ruh ban wanrah ïa ka jingiohnong ïa ka East Jaiñtia Hills District bad ïa ka jylla Meghalaya, kumba long lem kiwei kiwei ki jylla kiba ïoh ban lum khajna na ka kam jngohkai pyrthei bad ha kajuh ka por kane ka wanrah ruh ïa ka lad ïohkam ïohjam jong ki briew jong ka thaiñ bad la khmih lynti ba kane ka Society kan wanrah ïa ka jingkiew irat kaba pura bha ha ka kam jngohkai pyrthei ym tang hapoh ka district, hynrei ha ka jylla hi baroh kawei, ka ban wanrah jingmyntoi ruh ïa ki paidbah ka thaiñ.
Na ka liang ka EJAC&TS, ka buh ka jingkyrpad ïa baroh kito kiba wan ban jngohkai ïa ki jaka ha East Jaiñtia Hills District ba kin sngewbha ban da pyntip shwa sha ki nongïalam bad ki dkhot jong ka Society, khnang ba ka Society kan tip bad kan shim ïa ka jingkitkhlieh ha kaba ïadei bad ki jingpynbit pynbiang ïa ki bad la ong ruh ba kino kino kiba wan khlem ka jingpyntip, ka Society ruh kan nym shim ïa ka jingkitkhlieh lada jia kumno kumno ïa ki.
Shillong, Naiwieng : U MLA ka Mawlai u bah PT Sawkmie ha ka 05 tarik u Naiwieng, 2022 (Sngi Saitjaiñ) u la aiti ïa ka kali lur lyngkha (Power Tiller) sha ka seng ki nongrep ka Hills Farmer Union, Mawlai Circle ha ka prokram kaba la pynlong ha shnong Mawsiatkhnam.
Nalor ka kali lur lyngkha u MLA u la ai ruh ïa ki jaiñ kup syaid sha ki longkmie ka thaiñ kiba donkam ïa kum kine ki jaiñ kup.
Ha kane ka prokram la ia don lang u president ka HFU, Mawlai Circle, bah C Kharumlong, ki nongkit kam HFU, u rangbah shnong Mawsiatkhnam bah Shemphang Wahlang, ki nongkitkam shnong, ki heh UDP na Mawlai, ki longkmie bad kiwei kiwei.
Haba ai jingkren u Bah PT Sawkmie u la kubur kumba ong kiwei ki nongkren ba hashuwa, ba tang kawei ka power tiller kam pat biang bad ki donkam shuh ïa ka, kumta u la pynpaw ba kam don jingeh.
Ym tang ïa ka Power Tiller hynrei wat ki symbai bad kiwei ki jingdon ruh ban pynbiang ïa ki.
U Bah PT Sawkmie u la pynpaw ruh ïa ka jingsngewkhia ha kaba ïadei bad ka jingshah ot kilo ïa ki marrep haba leit die ïa ki sha ïewduh bad u la ong, lada wan Myntri Rangbah da u jong la jong na ka UDP ha u 2023 un kyntu ïa u Myntri Rangbah ban pynmih hukum ban phah sangeh bad phah kem ïa kito kiba ot kilo ia ki mar rep ba ju leit die sha Iewduh.
Ha kane ka sngi la ïoh ruh ia ka jingkren na u general secretary ka UDP Mairang u bah Tyros Warjri uba la ther tyngeh ïa ka NPP hapoh ka jingialam jong u Conrad Sangma ba ki tuh ki thiem im im peit peit na la ka jong ka jylla ban pynkhlaiñ ïa la ka parti bad ban leit theh pat sha kiwei ki jylla.
U la ong ruh ba ki paidbah na baroh ki thaiñ ki ïohi ïa ki kam u MLA Mawlai, kumta u la buh jingkylli kumno keiñ ki nong Mawlai kin pynrem ia kum une u MLA uba trei bad ïarap ïa ki paidbah, khamtam ha ka por covid ba khangdam.
Ha kane ka sngi la ïoh ruh ïa ka jingkren na u bah Teibok Kharkongor, secretary ka UDP Mawlai Circle, na u Bah Wanseng Jyrwa, Working President ka UDP Mawlai, na u rangbah shnong Mawsiatkhnam, na u nongai buit ka HFU Mawlai u bah KW Lynrah bad kiwei kiwei.
Nongpoh, Naiwieng 08: U Myntri ka tnad pule puthi u Ma Lakmen Rymbui mynta ka sngi haka jingleit ïuh kjat ha Ri-Bhoi College, u la leit ruh ban jurip ïaka jingtei ïaka Auditorium kaba la shu sah khongreng mynta la bun snem hadien ba ki samla pule jong ka College hapoh ka lama ka Ri-bhoi College Student Union kila pynpaw hakhmat jong u myntri halor ka jingdonkam ban don noh ka Auditorium ha katei ka college naka bynta ka jingdonkam ban pynlong ïaki prokram bapher bapher.
Ha katei ka jingleit jurip la don ryngkat ruh da u Bah SSR Bamon Principal ka Ri Bhoi College, u Samla Jayson Lennox Nongrum President ka RBCSU, u Bah R Kharbihkhiew ADC ka Ri-Bhoi bad ki nonghikai.
Kumba la ioh lum jingtip, ïa katei ka Auditorium la sdang ban shna naduh u snem 2012-13 bad la dep ruh ban mang pisa ruh kumba 4 klur eiei lyngba ka NEC Scheme, hynrei kaba sngew lyngngoh ka long ba haduh mynta la shu pynieng tang ki paia bala sop da ki sañium bad kylla iingjah.
Naka liang u Bah Lakmen Rymbui u la pynpaw ba um don jingtip eiei shaphang katei ka jingtei ïaka Auditorium hynrei ka dei tang lyngba ka jingpyntip jong u President ka Union u Samla Jason Lennox Nongrum bad bthah ïaki bor pynïaid jong ka College bad kumjuh ka Union ban leit ïakynduh ïa u Deputy Commissioner ba yn lah pat ban pyndep ïa ka jingtei ïa katei ka Auditorium lyngba ka District Mineral Fund.
Naka liang u Samla Jayson Lennox Nongrum President ka RBCSU u la ong ba la 38 snem ka Ri Bhoi College kala ai ka jingshakri ban long kum ka shlem hikai kaba dei kawei naki College bala trim tam ha Ri-Bhoi, hynrei sngewsih ban pynpaw ba ka College haduh mynta mynne kam pat lah ban pynbiang ïa ki jingdonkam ba hakhmat bad khamtam ka bha ka miat jong ki samla pule katei ka College.
Ka RBCSU ka kren da kaba shai ba kam kwah ba ka ka jingmyntoi jong ki khynnah pule yn leh Politik da mano re mano, kane ka dei ka hok jong ki samla pule kumno haduh mynta dang hap ban dawa? Bad shaei jah la pisa bala dep mang? Ka Union ka la dep ban rai ba lada ym lah ban sdang biang ïa kane ka kam, kam banse wat ban pynlong da ka jingïakhih ba tyngeh.
Ka Union ka kyntu wat ïa ka Governing Body ban kyrshan ïa ka Union ha kane ka kam ban pynurlong ïa ka jingdawa bad shen kin sa leit ban ïakynduh ïa u Deputy Commissioner ka Ri-Bhoi District katkum ka jingai jingmut jong u Myntri.
Shillong, Naiwieng : Ka Seng Samla Wahingdoh, Shillong kala pynlong ïa ka General Meeting jong ka ha ka 5 tarik mynta u bnai ha kaba la ïoh ruh ban pule ïa ka ‘Annual General Report’ bad ka ‘Annual Financial Report.
’Ha kane ka juh ka sngi la pynkut noh ruh ïa ka samoi treikam jong ka body barim bad la jied ruh ïa ki nongkitkam bathymmai na ki samla jong ka shnong na ka bynta ka samoi treikam 2022-2025.
Kine ki nongkitkam ba la jied ha katei ka sngi ki kynthup ia u President Bah Anthony ES Lyngdoh, Vice President bah Banlurlang Lyngdoh, Genl Secretary bah Wanhunlang Suting, Asstt GS Ha U Pasiang Khariong, Finance J.Khongwir, Education Kong MB Syiemlieh, Organising Bah I.Mannar, Sports B.Thabah, Social & Cultural Secy IS Myrthong, Disciplinary D.Nongkhlaw bad kiwei kiwei.
Katba ki nongmih khmat jong ki block ki kynthup ïa u Bah Bateilang Nongbri, Kong Bahun Kharbani, Kong Clareen Diengdoh, Kong Syrpai Marbaniang, Bah Banteilang Suting bad Bah Daryl Jarain.
Kane ka long katkum u kyrwoh lyngba u General Secretary ka Seng Samla Wahingdoh, Meghalaya, Shillong.
Shillong, Naiwieng 8 : U myntri rangbah duh ka ri U NarendraModi un sa plie paidbah ïa u logo ne ka shap, ka theme ne matpdeng bad ka website jong ka jingïalang India’s G20 Presidency ha ka 8 tarik U Naiwieng 2022 ha ka por 4:30 janmiet lyngba ka video conferencing.
Ka shap, ka matpdeng bad ka website kin pyni ïa ka jingïohi jngai jong ka India bad ki thong kiba khraw kiba don ha khmat eh na ka bynta ki snem ban wan.
Ka India kan sa pynlong ïaka jingïalang jong ka G20 Presidency naduh ka 1 tarik u Nohprah, 2022, bad lam khmat ha ki jingïatai kiba ïadei bad ki jingeh ha kine ki sngi.
Kane ka jingïalang jong ka G20 2023 Summit kaban sa long kan long kaba kyrpang bad ka kabu kaba khraw na ka bynta ka India ban pyni ïa ka jingaiti jong ka bad ka jinglam khmat halor ki mat kiba kongsan ha ka pyrthei baroh kawei.
Ha ka jingïalang jong kane ka Presidency, ka India kan pynlong haduh 200 tylli ki jingïalang ha ki 32 tylli ki jaka pynlong jingïalang kiba don ha ki bynta bapher bapher jong ka India, bad kan pyrshang ban ïoh ïa ki jingïamynjur lang ïa ki lad ki lynti ban ïaleh pyrshah ïa ki jingeh ba bun ha ka pyrthei.
Ka G20 kadei ka jingïalang kaba heh bha na ka bynta ban ïoh ïa ka jingïatreilang ki ri ka pyrthei ban kyntiew ïaka ïoh ka kot kaba long kumba 85% jong ka GDP ka pyrthei, palat 75% jong ka jingïakhaïi ha ka pyrthei, bad kumba ar na ka lai bynta jong ka jingdon paid ha ka pyrthei.
Ka jingïalang jong ka G20 Summit kaba yn sa pynlong kan dei kawei na ki jingïalang kaba khraw ïa kaba yn sa pdiang da ka India.
Tura, Naiwieng, 08: Palat 13 hajar ngut ki khynnah pule na ki skul bapher bapher ka jylla ki la ïohlad ban pynpaw pyrthei ïa la ki sap ki phong da ka jingïashim bynta ha ka Aspire Meghalaya District Talent Events, 2022.
Na kine ki khatlai hajar tam, tang 36 ngut ki khynnah skul ki la shah jied kum ki nongïashim bynta kiba kham tbit.
Ïa kane ka rynsan ïakop pyni sap kaba la sdang naduh u Lber, 2022 ka dei ka jingthmu jong ka Aspire Meghalaya ban pynshlur ïa ki samla khnang ba kin dup lah ban pynpaw pyrthei ïa la ka sap ka phong kaba ki don.
Ïa kane ka rynsan ïakop pyni sap la pruiddak da ka Directorate of Sports & Youth Affairs ka Sorkar Meghalaya ba la kyrshan da ka State Education Mission Authority Meghalaya (SEMAM) bad la pyntreikam da ka AVENUES na kane ka jylla Meghalaya.
U Chief Advisor jong u Myntri Rangbah ka Jylla u Thomas A Sangma uba long ruh u MLA jong ka North Tura Constituency haba kren ha ka rynsan ïakop pyni sap kaba la long ha Tura ha ka sngi Baar ula ong, “nga la ïoh lad ban sakhi ha ki lai tylli ki rynsan pyni sap ha kine ki ar bnai ba ladep bad nga la ïohi haduh katno ka sap ka phong kaba ki khynnah skl ki don.
Kane ka dang dei tang ka jingsdang.
Ban ieng ha rynsan ka dei tang ka kylla kaba nyngkong.
Ka pyrthei ka dei ka rynsan jong phi bad phi dei ban pyndonkam ïa ka.
"U la ai khublei ïa u Myntri Rangbah uba la wanrah ïa kine ki prokram ha kaba ki samla kiba dang khie dang san ki la ïoh ïa ka lad ban pyni ïa ka sap ka phong jong ki khnang ban pynshlur shuh shuh ba kin long ki nongkynti jong ka Jylla bad ka ri baroh kawei.
U Deputy Commissioner jong ka West Garo Hills District u Swapnil Tembe haba kren ha kane ka jingïalang u la ong, “nga la shang kylleng ka ri bad nga la ïohlad ban ïakren bad ki samla na kylleng ki jylla, bad nga ngeit ba ki samla jong kane ka jylla Meghalaya ruh ki dei kiba don ïa ka sap ha ka jingïohi jong nga.
Nga sngew ba ka ri India bad ka pyrthei kim pat ïohi ïa kine ki jingshisha.
U Mikaya R, Marak, u samla uba dang pule ïa ka Class-XI ha Dalu Government Higher Secondary School ula ong, “kum u samla lud ngi la mad ïa ki jingshah tynjuh ban kren hakhmat ki paidbah bad ban ïakren bad ki bahalor.
Kane ka rynsan ka la ai jinghikai ïa ngi ïa ka jingkordor jong ka jingim.
Kane ka rynsan ka la ai jinghikai ai ngi ban kham nang kren bad ban don ka jingsngew skhem halade.
Na ki 348 ngut ki riewdonsap ba la shah jied na kine ki rynsan yn sa jied sa 3 ngut kiba kham paw da ka District Talent Committee na ki district bapher bapher.
Ka District Talent Committees ka kynthup ïa ki ophisar na ka Sports & Youth Affairs bad ka tnat Pule Puthi bad kiwei kiwei.
Kum ban shu pyntip hangne ba ki 36 ngut ki riewdonsap ba la shah jied na ki District kin sa ïakynduh lang ha ka State Summit ka ban as long ha u Nohprah, 2022, ha kaba kin sa ïohlad ban pyni ïa ka sap kaba kham kyrpang khnang ban shah jied kum ki Aspire State Star.
Shillong, Naiwieng 08: Ka Department of Expenditure, tnat Finance, mynta ka sngi ka la pyllait ia ka bynta jingsiew kaba 8 kaba man ka bnai jong ka Post Devolution Revenue Deficit (PDRD) Grant kaba T.7,183.42 klur sha 14 tylli ki Jylla.
La pyllait ia kane ka grant katkum ki jingai jingmut jong ka Fifteenth Finance Commission.
Ka Fifteenth Finance Commission ka la ai jingmut ia ka Post Devolution Revenue Deficit Grant kaba T.86,201 klur sha 14 tylli ki Jylla na ka bynta u snem mang tyngka 2022-23.
Ia kane ka grant kaba la ai jingmut la pyllait da ka Department of Expenditure sha ki Jylla ba la jied ha ki 12 tylli ki bynta jingsiew ba man ka bnai.
Lyngba ka jingpyllait ia ka bynta jingsiew kaba 8 jong u bnai Naiwieng, 2022, ki Revenue Deficit Grant baroh ba la pyllait sha ki Jylla ha u 2022-23 ka la kiew sha ka T.57,467.33 klur.
La ai ia ki Post Devolution Revenue Deficit Grant sha ki Jylla hapoh ka Article 275 jong ka Riti Synshar.
La pyllait ia ki grant sha ki Jylla katkum ki jingai jingmut jong ki Finance Commission ban pyndap ia ki jingduna ha ki Revenue Account jong ki Jylla hadien ka devolution.
Ka jingioh lad ki Jylla ban ioh ia kane ka grant bad ka quantum of grant na ka bynta ka samoi naduh u 2020-21 haduh 2025-26 la rai da ka Fifteenth Finance Commission da kaba buh nongrim ha ka jingiapher hapdeng ka jingpeit ia ka jingioh jingkamai bad ka jingpynlut jong ka Jylla hadien ba la peit ia ka devolution ha kane ka samoi.
Ki jylla kiba ka Fifteenth Finance Commission ka la ai jingmut ban ioh ia ka Post Devolution Revenue Deficit Grant ha u 2022-23 ki dei ka: Andhra Pradesh, Assam, Himachal Pradesh, Kerala, Manipur, Meghalaya, Mizoram, Nagaland, Punjab, Rajasthan, Sikkim, Tripura, Uttarakhand bad West Bengal.
Shillong, Naiwieng, 08: U Myntri Rangbah ka Jylla u Conrad K.Sangma ha ka sngi Baar u la plie paidbah ïa ka C&RD Block ba tymmai ha Siju, South Garo Hills ban pynurlong ïa ka jingangnud kaba la slem jong ki paidbah.
U Myntri Rangbah haba kren kum u Kongsan ha kane ka sngi u la ong, ba kane ka ophis jong ka Block ha Siju kan long ka jingai burom ïa u Captain Williamson A.Sangma, uba long u Myntri Rangbah banyngkong eh ka Jylla, uba long u nongshong shnong jong ka Siju.
“U Captain Sangma u dei u briew uba don ka jingieid ba kyrpang ïa ki riewlum, uba la lamkhmat ban pynïoh ïa la ka jong ka jylla.
Mynta ka sngi, ngi rakhe ïa ka Jubili Ksiar jong ka Jylla bad kan long ka jingsah kynpaw pateng pakit na ka jingplie ïa ka C&RD Block ha kane ka jaka," ong u Myntri Rangbah.
Haba pynpaw ba ka jingdap 50 snem jong ka jylla ka dang sahdien bha haba ïanujor bad kiwei kiwei ki jylla u Sangma u la ong, “ngi la pynkhreh ïa ki Plan na ka bynta ki 50 snem ki ban sa wan bad ban pyntreikam katkum ba la thmu khnang ban pynthikna ba ka jingrakhe ïa ka jingdap 100 snem kan long ka jingrakhe ïa ka jingïaid shakhmat jong ka Jylla ha baroh ki liang.
" Ha kane ka jingïalang, la sakhi ïa ki hajar ngut ki paidbah kiba la wan sakhi lang ha kaba la synran lang da u Deputy Speaker jong ka Meghalaya Legislative Assembly u Timothy D Shira, ki MLA kiba kynthup ïa u Rakkam Sangma, u Marcuise Marak, u Jim Sangma, u Rupert Momin bad u Chief Executive Member jong ka Garo Hills Autonomous District Council ha ka jingplie ïa u mawnongrim ban tei ïa ka ophis jong ka C&RD block ba thymmai.
Ki kynrem ki lyndan ki la leit jngoh ruh ïa ka ophis ba shipor jong ka Block kaba la shna ha Siju.
Ka jingshna ïa ka C&RD block Building ba thymmai kan sa sdang shen.
U Myntri Rangbah shuh shuh u la ong ba jingplie ïa kane ka C&RD Block ba thymmai ka dei namarba ka Sorkar MDA ka angnud ban ïoh pyntreikam kham bha ïa ki skhim bad ki prokram bapher bapher ka sorkar.
U la ong ruh ba kane ka Block ba thymmai kan pynthikna ruh ba ki paidbah nongshong shnong kin nang kham kiew ha ka khih ka kamai da ka jingpyntreikam ïa ki prokram bapher bapher ka Sorkar.
Ha kane ka jingleit sha Siju u Sangma u la aiti ïa ki FOCUS plus Card sha ki nongïoh bha bad aiti ruh ïa ka Cheque sha ki Self Help Group kaba kot T.28 lak hapoh ka Meghalaya State Rural Livelihoods Society (MSRLS).
U la sam ruh ïa ki symbai khun sniang lyngba ka Rural Backyard Piggery and Poultry scheme-PROGRESS, ha kaba 1392 tylli ki khun sniang la sam sha ki 348 ngut ki nongri sniang bad 2500 tylli ki Syiar kuroiler la sam sha ki 50 ngut ki nongri syiar.
Ha kajuh ka por u Myntri Rangbah u la aiti ïa ka song pisa kaba T.1 lak ha ki kynhun seng samla lyngba ka YESS Meghalaya program.
Hadien kane u la plie paidbah sa ïa ka Collective Marketing Centre jong ka Gangga Awe IVCS ha Siju ba la bei pisa da ka Meghalaya Livelihood Access to Market Project bad plie ruh ïa ka Cold Storage Unit na ka bynta ban buh ïa ki mar rep ba kin ym pyut.
Katkum u kyrwoh, u Myntri Rangbah ka Jylla un sa leit plie paidbah sa ïa ka Rambrai C&RD Block ha ka shnong Rambrai, West Khasi Hills District ha ka sngi Balang ha kaba yn sa ïadonlang u Myntri ka tnat C&RD Block u Bah Hamletson Dohling, ki MLA ba kynthup ïa u Bah Kimfa S.Marbaniang bad u Bah Macmillan Byrsat.
Sa kawei pat ka C&RD Block ban leit plie da u Myntri Rangbah ka jylla u Conrad K Sangma kadei ka Lumshnong Community and Rural Development Block (C&RD) ha ka 26 tarik mynta u bnai Naiwieng 2022.
ïa kane la ïathuh da ki nongïalam ka Narpuh Border Area Joint Action Committee (NBA-JAC) hadien ba ki la dep ïa kynduh ïa u Myntri Rangbah ha ophis treikam jongu mynta ka sngi.
“ U Myntri Rangbah ula ïathuh ba un plie noh ïa kane ka Block ha ka 26 tarik.
Ka sorkar ka la rai ban mang pisa na ka bynta ban thung briew bad shna ïa ka ophis jongka Block ym tang ban plie ïa u maw nongrim" Iathuh u Chairman ka JAC bad u MDC ka Narpuh u ma Emlangky Lamare.
Haba ai khublei ïa ka sorkar MDA kaba la pynurlong ïa kane ka kam kaba la sahteng bad thrang da ki paid ka Narpuh Elaka , u la ïathuh ba ïaka jaka ruh la dep tyrwa ban ai ei na ka bynta ban shna ïa ka ophis jongka Blolck.
“ Ngi la buh ruh ïa kawei ka ïing ba kane ka Block ophis kan treikam shipor" ong u ma Emlangky.
U la ïathuh kumba long mynta ka Narpuh ka sahdien bha ha baroh ki liang nalor ba kane ka thainñ ka dei kaba synniang bun eh ka khajna sha ka sorkar.
Ki don haduh kumba 40 tylli ki shnong ki ban hap hapoh kane ka Lumshong C&RD Block.
U la ong kane ka Block ba thymmai kan long ka jingkyrkhu kaba khraw ïa ki paidbah namar mynshwa ki hap ban ïaid haduh 120 Km na Malidor shaduh Wapung C &RD Block wat la hap ban ai tang i shithi ba rit eh ruh.
Kham mynshwa ka NBAJAC ka pynpaw ka jingpyrshah jur ïaka jingpynkynriah ïaka Block na Lumshnong sha Wapung bad halor kane la ïakiew ïing lieh ïing saw ruh.
Halor kane u Chairman u la ong ba ka rai ba la shim da u Dr Mukul Sangma ka dei tang ka buit pynbiej election ïa ki paidbah.
“ Ka dei ka rai kaba la shu thoh ha ka kotsada.
Ki paid ka Narpuh ki kwah ïa ka roi ka par na kata ka daw ki la shaniah ha ka sorkar u Dr Mukul Sangma hynrei haba ngi la bud dien ngi lap ba ka dei tangka buit pynbiej election ïaki paidbah" ong biang u MDC.U la ong ba kane ka sorkar MDA ka la pynshisha ïa ki paidbah da kaba ai ïa kane ka Lumshnong C & RD Block khlem da leh politik ei ei ruh em hynrei ban ïarap ia ki paidbah ban jan sha ka synshar khadar ka sorkar.
Shillong, Naiwieng 08: Ki nongïalam ka Sur Ka Bri U Hynñiewtrep (KSKBUH) ha ka sngi Ba-ar ki la leit ban buddien da kaba ïa kynduh ïa u Dy SP ka Shillong City u Subir Sangma uba dei ruh u Investigation Officer(IO) ïa ka ejahar ba ki la mudui pyrshah ïa ki Pulit kiba donkti ban siat ïap ïa u nongïalam barim ka seng kieng atiar Hynñiewtrep National Liberation Council (HNLC) u Bah Cheristerfield Thangkhiew ha ka jingleit khynra ïa ka ïingsah jong u ha ka step synñïa jong ka 13 tarik, Nailar, 2021.
Haba kren sha ki lad pathai khubor hadien ba la dep ban ïakynduh bad u Subir Sangma, u Bah VG Lapang u la ïathuh ba ka jingïakynduh jong ki bad une u heh pulit ka long kaba ym don jingseisoh eiei namar ki la shu shah pynshad shrieh ban kynduh ïa uei u ophisar sha uwei pat bad na kawei ka thanat pulit sha kawei pat.
“Na ka liang u IO u la ïathuh ba um don bor eiei ban ïakren bad ngi bad u la ai jingbthah ba ngin leit ïakynduh bad u SP ka East Khasi Hill u Bah Sylvester Nongtnger ne u SP City u Bah Vivek Syiem namar dei tang ma ki ba don bor ban kren halor kane" u la ong.
Shuh shuh u la bynrap ba na ka liang jong ki ki dawa ba ym dei ban dang pynslem ban kem ïa ki pulit ba shim jingim u Bah Cheristerfield kumba ki kem ïa u Bah GK Ïangrai hadien ba mih ki jingkynnoh bamsap ïa u.
“Lada ngi pynïap wat ïa ki mrad mynta ngin shah kem hynrei ïa ki nongpynïap briew pat haduh mynta kim pat leh eiei namarkata, ngi dawa ba ka sorkar ka dei ban kem mardor ïa kito ki Pulit bad ban sei paidbah ruh ïa ka kyrteng kito kiba donkti ban dkhat ïa ka jingim jong u Bah Chersiterfield" u la bynrap.
U la ong ruh ba lada ki pulit kim leh eiei ïa kane na ka liang jong ki kin duh jingshaniah syndon ha ki Pulit bad kin ym ai shuh ruh ka jingïatreilang bad ki.
Tura, Naiwieng 8 : Hadien ba da ki phew snem lynti ba kawei na ki Civil Sub Division kaba la rim tam ha ri lum Garo ka la treikam khlem da don wat tang kawei ruh ka Ambulance ha CHC mynta ka sngi u myntri ka koit ka khiah u James K Sangma ula pyllait ïa ka Ambulance kaba la shna kyrpang bad pyndait lang bad ka Advanced Life Support (ALS) na ka bynta ka CHC Dadenggre.
Kane ka ambulance kan long ka jingkyrkhu kaba khraw ïa ki paidbah kane ka sub division.
Ka Dadenggre ka dei ka Constituency jong u myntri ka koit ka khiah hi.
Kane ka CHC ka la treikam da ki bun bun snem mynta khlem ka ambulance kumta ki briew kiba wan phah sumar kin hap ban wan beit da ki kali ba shu wai bad kali kamai nalor ba ka surok ka sniew bad ka surok ruh ka khim bha.
ïa kane ka ambulance la noh synniang sha ka sorkar da ka seng treimon sngewbha ka Hans Foundation.
“ Ka Ambulance ka long kaba kongsan bha na ka bynta ka koit ka khiah bad khlem ka ambulance ki doktor, ki nurse bad ki nongtrei baroh ki long kumba don ka jingduna dkhot met.
Da ki snem lynter kane ka CHC kam don ambulance hynrei wat la katta ruh ki doktor bad ki nurse ki aibeit ka jingshakri hok ïa ki paidbah" ong u James K SangmaHaba phah sha kine ki jingeh u myntri u la ai khublei ïaka Hans Foundation kaba la ïatrei lang bad ka sorkar ban ïarap ïa ki paidbah.
U Myntri u la leit jngoh ruh ïaka CHC hadien ba la wai ka jingïalang pyllait paidbah ïa kane ka ambulance.
Shillong, Naiwieng, 08: Ki Pulit jong ka Sadar Police Station ki la bteng ban khot hajir ïa ki nongïalam jong ka Federation of Khasi Jaiñtia & Garo People (FKJGP) hadien ba ka la mih ka jingshah thombor jong ki nongïaid lynti na ka jingpynlong ïa ka rally pyrshah ïa ka jingkyrduh kam ha ka 28 tarik u Risaw 2022.
Ka tnat Pulit ka la register case ïa ki nongïalam ka FKJGP hapoh Sadar Police Station bad ha Laitumkhrah Police Station halor ka jingshah shoh ki nongïaid nongieng ha ka thaiñ Police Bazaar, Malki bad Dhankheti bad ka jingshah pynjulor ki kali ha ki nongïaid rally ba la pynlong da ka FKJGPMynta sa u Vice President ka FKJGP u Bah Kitboklang Nongphlang bad u Chief Organising Secretary u Bah Khrawkupar Nongsiej ki la shah khot hajir ha ki Pulit hja Sadar Police Station ha kaba la pynngat ïa ki ha kijuh ki Case ba la pynngat ïa u General Secretary u Bah Eldie N.Lyngdoh bad ïa u Senior Vice President u Bah Elton Cliff Warjri.
Ïa u Bah Kitbok Nongphlang la phah wan hajir ha ka 10 tarik mynta u bnai ha Sadar Police Station ha ka por 10 baje mynstep katba ïa u Bah Khrawkupar Nongsiej la phah wan hajir ha ka por 2 baje nohphai sngi.
Ha ka sngi Lah sngi U Blei bad ha ka sngi Baar mynta ka taiew, ki Pulit ka Sadar Police Station ki la khot hajir ïa u Chairman jong ka Awakening Indian Movement (AIM) Meghalaya Chapter u Bah Banshai Marbaniang bad ïa u President jong ka Ri Bhoi Youth Organisation (RBYO) u Bah B.G Lapang ha kaba ïadei bad ka jingïashim bynta lang jong ki ha ka jingleit tur paidbah jong ki nonghikai skul Kontrak sha ophis Main Secretariat ha ka 6 tarik u Risaw, 2022 kaba la pynlong ïa ki Pulit ban kawang da ki bom pynsat khmat.
Ha ka jingïakren bad ki lad pathai khubor hadien ba la mih na Sadar Police Station, kine ki arngut ki nongïalam sengbhalang ki la kyntu ïa ka tnat Pulit ba kan pyndep noh kham kloi ïa ka jingtohkit khnang ba ki nonghikai skul kontrak kin dup ïoh ïa ka jingbishar kaba hok halor ka jingshah kawang da ki bom pynsat khmat ha ka jingleit tur sha ophis main Secretariat ryngkat bad ki khun ki kti.
Shillong, Naiwieng 08: U jumai bah uba la khie ha Ri Khasi ha u snem 1897, kata 125 snem mynshuwa, ym tang ba u la wanrah ka jingjot jingpra jong ki ïing sorkar bad ki ïing briew, hynrei u la wanrah ka jingphet ne ka jingkynriah shnong jong kiba bun tylli ki Shnong.
Kawei na kine ki Shnong kaba ki nongshongshnong ki la kynriah ban leit shong shnong noh ha kawei ka jaka kadei ka Shnong Tyrna, kaba long ka Shnong kaba don ha ki thaiñ Riwar Sohra.
Mynta ka Shnong ne ka Elaka Tyrna kan rakhe ïa ka jingdap 125 snem kane ka jingphet shnong na ka Shnong rim sha ka Shnong thymmai, kaba ka jingïajngai kawei na kawei ka long tang kumba shiteng kynta da ka kjat.
U Bah Andreas Wansai, Sirdar jong ka Elaka Tyrna, u la ïathuh ba ka Shnong ban rakhe ïa ka jingdap 125 snem jong kane ka jingleit pynlong shnong sha ka Shnong Tyrna ba mynta ha ka 7 bad 8 tarik u Nohprah 2022.
“Kane kan long ka jingrakhe ban pynsah kynmaw ïa ka jingphet ki briew na ka shnong rim sha ka shnong thymmai namar ka jingshah pynjot ha u jumai bah ha ka snem 1897", la ong u Sirdar haba ïakren bad ki nongthoh khubor ha Shillong Press Club mynta ka sngi.
U Bah Andreas u la ïathuh ba katkum ka jingïathuh khana pateng, la ong ba ka shnong rim ka la shah pynjot ha utei ku jumai ba bna nam ha u 1897 bad ki briew ki la ïaphet noh sha ka jaka ba kham shaneng namar ka kham biang bad khamsuk ka leit ka wan.
Hynrei ki dak ki shin jong ka shnong rim ki dang sah haduh mynta kum ki kynroh ïing ki jaka shongkai bad kiwei kiwei.
Na ka liang u Sirdar u khot u wer ïa ki nongshongshnong jong ka Elaka kiba la sah ha kylleng kylleng ki jaka jong ka Ri Khasi Jaiñtia ban ïawan lang sha kane ka jingrakhe.
Ha kajuh ka por ka Shnong lyngba ka Tourism Management Committee ha kitei ki arsngi kan pynlong ruh ïa ka Living Roots Festival kaba ar.
Ha kane ka Festival nalor ki prokram ba bun jait, kum ki marathon, ki jingpyni nam ïa u soh u pai, ka jingïalehkai puh syiar, ïaleh maw point, tan tyllai, fancy dress kan don ruh ka Miss Living Roots, ha kaba ki nongïashim bynta kin long ki Samla Kynthei ba la palat 18 snem shaneng bad tang kiba hap hapoh Shella Constituency.
Ka Miss Living Roots kan ïoh rah ïa ka khusnam da ka pisa 30,000 tyngka ryngkat ki jingai sngewbha, ka First Runners Up kan ïoh 15,000 tyngka bad ki jingai sngewbha bad Second Runners Up kan ïoh 10,000 tyngka ryngkat ki jingai sngewbha.
U Chairman jong ka Living Roots Festival, u Bah Donborlang Marbañiang, u la ïathuh ba ïa kane ka Festival la pynlong ryngkat ka jingïatreilang ka tnad Tourism jong ka sorkar jylla bad kumjuh ruh ka sorkar pdeng.
U Secretary ka Living Roots Festival, u Bah W.Majaw, u la ïathuh ba ha Elaka Tyrna ki don artylli ki jingkieng thied ba im, kiba la jan kot sha ka shispah snem ka rta bad kaba kham jrong kadei ka kaba 85 phut bad kadei ruh kaba ar ha ka jingjrong ha jylla Meghalaya.
U la ïathuh ruh ba haduh mynta ka shnong lyngba ki briew kiba tip bha ïa ka rukom sumar bad pynneh pynsah ïa kine ki jingkieng ka dang sumar bad pynbha ïa kine ki jingkieng kiba ladon naduh ka por u mymbarim.
Shillong, Naiwieng 08: U myntri Rangbah ka Assam uba dei ruh uwei na ki nongïalam ba paw khmat jong ka BJP u Himanta Biswa Sarma u la kob ba ka BJP kan jop ym tang ïa ki jylla kiba ka la synshar lupa mynta hynrei wat ha ka jylla Meghalaya, Tripura bad Nagaland ha ka ilekshon MLA ban long ha u snem 2023.
U la ong ba ha ka sien ba nyngkong eh ba ka BJP ka jop ïa ka ilekshon ha ka thaiñ Shatei Lam Mihngi ka ri baroh ki kam ba ka dei kaba shu jia ryngkhat hynrei u ong ba ha ka jylla Assam bad Manipur ka BJP ka la jop la arsien lynter ki ilekshon.
“Ki ilekshon ban wan nangne shakhmat ki long kiba kongsan haduh katta katta ïa ngi kum ka Party, ngi la jop ha Assam bad Manipur bad nga sngew skhem ruh ba ngin jop ha ka jylla Tripura, Meghalaya bad Nagaland bad ngin ïoh synshar ïa kine ki jylla marwei," u la ong.
U la ong ruh ba lada ki paidbah ki sngewthuh ïa ka jingkordor ka roi ka par ym don da kiwei pat ki lad palat ban ïa kaba jied ïa ka BJP ban ïalam ïa ka jylla.
Shillong, Risaw 08: Ki samla pule jong ka Lady Keane College ki ïathuh ba ki don ki shynrang kiba ïeng thad lad ha ka lynti ba noh na Keating Road ban poi sha ka kolej jong ki ba ki ju shah leh kynshleiñ ha kaba kine ki shynrang ki siaw bad khynñiat ruh ïa ki para shynrang ba kin poi tyngkhuh bad kine ki samla pule kynthei kiba ïaid lyngba.
Haba kren bad ki nongthoh khubor kine ki samla ki la ïathuh ba bunsien ka long kaba her syrngiew ban ïaid lynti na kane ka jaka namar bun sien ki shynrang ki wan dih kyiad bad kynja da ki bun bun ngut ha kane ka jaka wat mynsngi mynshai ruh kim don jinglehraiñ shuh.
Na ka liang ka HITO hadien ba ka la ïoh ia ka jingujor na ki nongbuh dukan bad ki paidbah halor ka jinglyngkar kane ka jaka ka la ai jingtip sha ki bor synshar district bad ha ka sngi Ba-ar na ka liang ka bor synshar District hapoh ka jingïalam Magistrate u Bah Ronnie Wahlang ryngkat ki dkhot ka HITO ki la leit ban jurip da lade ïa katei ka jaka.
Haba kren sha ki lad pathai khubor hadien ba la wan jurip ïa kane ka jaka, u President ka HITO u Bah Donbok Dkhar u la kyntu ïa ki bor khmih ba kin leh eiei ïa kane bad ban buh ki CCTV camera ba kan long ka jingshngaiñ ïa ki nongleit nongwan khamtam eh ïa ki samla pule.
“Ngi kwah ban kyntu ïa ka Shillong Contonment Board bad ïa ki bor district ba kin shim khia halor kane khnang ba kan wanrah biang ïa ka jingsngew shngaiñ ha ki samla pule ka kiba hap ïaid da kane ka lynti", u la ong.
Shuh shuh u la maham ruh ba nangne shakhmat lada ka seng lada ka ïoh biang kum kane ka jingujor ba ki dang don kiba shong thadlad ha katei ka jaka lada dei u Khasi ne bar jylla kam map satia kan leh da kaba tyngeh.
Haba ïadei bad ka jingpynïeng ar shaka ki briew ha kane ka jaka na ka liang ka HITO ka la ai jingmut ba ym dei shuh ban shah pynïeng lait tang kiba wan pule ne kiba wan buh bad shaw skul na kane ka jaka pule.
Shillong, Naiwieng 08: U State President jong ka NPP uba dei ruh u MP Rajya Sabha u Dr WR Kharlukhi u la ong ba ka jingleit pynïasoh u Dr Mukul Sangma sha ka TMC ka dei ka jingleh kaba u la bakla jur.
U la ong ruh ba u Dr Mukul kumba long mynta u la kylla long tang u nongkyrshan jong kiwei pat ba kin ïoh shong ha ka khet.
“Mynba u dang don ha ka Congress u dei uwei napdeng ki nongïalam uba don jingkyrmen ban ïoh shong ha ka khet hynrei mynta u hap hun ban shu kylla long tang u nongkyr shan kiwei pat ba kin ïoh shong ha ka khet" u la ong.
U la ong ruh ba ka jingleit pynïasoh jong u Dr Mukul ka dei ka jingleh bakla kaba khraw bha.
“Dang shen nga la ong ba u Dr Mukul u dei u riewsaiñ pyrthei uba la ih bha ka rta bad uba yn ym bakla jam bad nga la ong ruh ba u Bah Vincent u dei ba la ih ka rta bad un ym ai lad ba u Dr Mukul un leh bakla hynrei kaei kaba la jia mynta ka long pynban mar khongpong ïa kaba nga kren," u la bynrap.
Sohra, Naiwieng 08: Ka Seng Trinamool Congress Meghalaya ha ka 5 tarik mynta u bnai, ka la hiar sha Sohra na ka bynta ban pan jingkyrshan ïa u Kyrtong jong ka Seng, u Bah Harold Khongsit.
Ïa ka jingïalang la pynlong ha Maraikaphon ha kaba u President jong ka TMC Meghalaya, u Bah Charles Pyngrope u la don lang.
Nangta la don lang ruh u Bah George B.Lyngdoh, MLA jong ka Umroi, ki nongïalam jong ka Mahila Trinamool Congress Meghalaya bad kiwei kiwei.
Haba kren ha kane ka jingïalang, u Bah Charles Pyngrope, i la ong ba um sngewthuh balei ba ki don kiba kynnoh ba ka TMC kadei ka Seng dkhar, haba ka la shim pat ïa ki ishu kiba donkamn bha jong ka jylla Meghalaya.
Kum ka jingithuh noh ïa ka ktien Khasi ha ka khyrnit kaba phra jong ka riti synshar ka ri India.
“Ki MP jong ka TMC ki la pynlong ka jingïakhih wat ha Parliament ban dawa na ka sorkar India ban ithuh noh ïa ka ktien Khasi", la ong u Bah Charles.
U la ong ruh ba ka TMC kadei kawei ba ki Party kiba don bun ki MP ha Parliament bad ka jingdon jong ki kan ïarap shibun ban pynsngew ïa ki jingeh ka jylla Meghalaya ha Parliament.
U Bah George ha ka jingkren jong u, u la ong ba ka Sohra kadei ka thymmei jong ka jingnang jingstad ka thoh ka tar bad ka pule puthi, ka donkam ban sei ïa ki nongmihkhmat kiba lah ban ïakren bad ïasaid ha Ïingdorbar Thawaiñ.
“Lada ki nongmihkhmat kim lah ban ïasaid ha ïingdorbar ne mano pat ban ïasaid na ka bynta ki jingeh jong ki?", la ong u MLA ka Umroi.
Shuh shuh u la ong ba ka TMC kan ïakhun pyrshah ïa ka jingsynshar donbor ka BJP ha Delhi, ha kaba ïa kine ki kam leh donbor jong kane ka Seng ba bat ïa ka jingsynshar ha ri India, ha kaba ïa ki kam leh donbor jong ka, ki paidbah ki la sdang ban sngewthuh haduh kane ka jylla ruh, naduh ha ki shnong ki thaw bad wat ha ki ïing ki sem bad ki jingmane blei ruh.
U Bah Harold Khongsit, uba la shongthait kum u Assistant u la ong ba naduh ba u dang khynnah u la bam ïa ki lyer pyngngad kum jong ka ri Sohra bad um sngew nongwei shuh wat lada bun snem u la jah na la ka shnong namar ka jingleit shakri jong ki ha ka kam sorkar.
U la ong ruh ba kum u shakri sorkar u la pyrshang katba lah ban shakri ïa u paidbah.
Hynrei mynta ba u la shongthait na ka kam sorkar u la kham ïoh por ban shakri khambha ïa ki paidbah khamtam jong ka thaiñ Sohra.
U la ong ba ka Sohra ka dang donkam shibun ki kam pynroi naduh ki surok, ki lynti ki syngkien, ka umsam umdih bad kiwei kiwei.
Shillong, Naiwieng 8 : U MP jongka Rajya Sabha u Dr W.R Kharlukhi mynta ka sngi u la ong ba ka sorkar pdeng ka la dei ban shah ban bteng ka tih dewiong liewkhnai ha jylla Meghalaya kumba long naduh mynshwa lada ym pat lah ban sdang ïa kata ka rukom tih da ka stad saian ba mynta.
“ Ngan sa rah ïa kane ka mat hapoh ka Parliament lada ka sorkar kam lah ban sdang tih kat kum ki kor ki bor saian mynta namar balei ba ki paidbah jongnga kin jynjar tang na ka daw ba pulom ka polisi treikam" ong u Dr Kharlukhi.
Haba kylli halor ka jingktah jongkata ka jingtih dewiong liew khnai ïa ka mariang, u MP u la ong “ Hynrei ki don ki khep pat ruh kiba ngi dei ban phai kaei kaba kham kordor ka jingim briew ne kiwei pat.
Lada phi ong ba ka jingim briew kam long kaba kordor kata ka biang bad lada phi ñiew ba ki jaidbynriew riewlum kim long kiba kordor ruh ka biang hynrei kynmaw wat shu pynsah umdum ïa ki briew jong ngi"U la ong naduh u snem 2014 ba ka NGT ka la khang dam ïa ka jingtih dewiong liew khnai ha Meghalaya, ka sorkar pdeng bad sorkar jylla kim shym la leh ei ei ruh ban sdang da kata ka rukom tih kat kum ki kor ki bor saian ba mynta haka jingshisha ki la dei ban pyni ba ki shim khia halor kane ka kam.
“Nga ïohi ba la shu pynjynjar bad pynsohsat ïa ki briew nalor ba ngi khlem leh bakla ei ei ruh.40 snem ka jingtih dewiong liew khnai ka la ïaid hynrei dang tang mynta la ïohi ba ka ktah ia ka mariang.
Balei kim tip ne ïohi ïa kata ka rukom tih dewiong liew khnai kaba la bteng ha Meghalaya da ki phew snem" ong u Dr.Kharlukhi.
Haba kren bynniaw halor kane u Dr.Kharlukhi u la ong “ Naduh u snem 2014 haduh mynta kata ka rukom tih dewiong kat kum ka jingstad saian kam pat sdang.
