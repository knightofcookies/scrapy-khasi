Nongbri (54kg 13-14years), Bryansing Marboh (51kg under23 years), Blansing Kurbah (60 kg above 23-40 years), Comford L.Mawlong (60 Kg Under 23 years), Johnronald Sangriang (51 kg Under 23 years), Ebrest Lyngdoh (48 kg 16-17 years) bad u Rufolf Lyngdoh (37 kg 11-12 years).
Kiba la khur ïa ka takma ksiar ha ka Wai Kru ki long ka Mary Christine Wriang (16 years) bad u Arnold Kharbyngar (13 years), ïa ka takma rupa la khur da u Alphonsa Zinia Wriang (15 Years) bad ka Anita Rai (19 years) ka la khur ïa ka takma rnong.
Ki khlur nongïalympat kiba kynthup ïa ka Sakshi Malik, Bajrang Punia bad ka Vinesh Phogat ha ka Lah Sngi U Blei ki la kyntiat mardor halor ki khubor ba ki la ai jingmut ban weng noh na ka jingïakhih pyrshah ïa u nongïalam ka WFI u Brij Bhushan Singh, hynrei ki la bynrap da kaba kin ïai bteng ban ïakhun tad haduh ban da ïoh ïa ka rai kaba hok.
Hynne ka sngi ki la mih shibun ki khubor kiba la kam ba kitei ki nongïalympat ki la weng noh na ka jingïakhih bad ki la leit bteng sha la ka kam hadien ka jingïalang bad u Myntri ki kam pohïing ka Sorkar Pdeng u Amit Shah ha ka sngi Saitjaiñ.
Hynrei kitei ki nongïalympat ki la ai jingpynshai da kaba ong ba ki la bteng ïa ki kam Officer of Special Duty (OSD) hapoh railways, hynrei ki la ong ba ki long tang ki khubor hamsaïa halor ka jingai jingmut ban pynkut noh ïa katei ka jingïakhih.
Kat kum ki khubor, kitei ki nongïalympat ki la bteng ban leit phai sha la ki kam naduh ka taiew ba la lah.
Kat kum ki khubor ki la paw hapoh ki rynsan social media, ka Sakshi bad u Bajrang kim shym la weng na katei ka jingïakhih bad kin ïai bteng tad haduh ban da ïoh ïa ka hok.
“Ngi la ïakynduh u Myntri ki kam pohïing u Amit Shah ha kaba ka jingïakren ka la long kaba shai.
Ki don tang kawei ka jingdawa bad kata ka long ban kem ïa u Brij Bhushan Singh.
Ngam shym la sangeh na ka jingïakhih bad nga la bteng ïa ka kam ka jong nga kum u OSD hapoh Railways.
“Nga kwah ban pynshai ba ngin ïai bteng ban ïakhih tad haduh ban ïoh ïa ka hok.
Ngin ym kynran dien.
Ka khynnah kynthei kam shym la shim noh ïa ka FIR kine baroh ki dei kiba shu pynthame bad kim long kiba shisha," la ong ka Sakshi.
“Ki khubor kiba pynpaw ba ngi la weng noh ïa ka jingïakhih ki dei tang ki khubor hamsaia.
Kine ki khubor ki la saphriang tang ban pyntieng ïa nga namar ngim pat shym la weng na ka jingïakhih.
Ki khubor ba ka khynnah ïalehkai ka la shim noh ïa ka FIR ka long kaba bakla.
Ka jingïakhun kan dangïai bteng tad haduh ban da ïoh ïa ka hok," la ong u Bajrang.
Ki khlur nongïalympat kiba kynthup ïa u Bajrang, Sakshi bad ka Vinesh Phogat ki la long napdeng kiwei pat kiba la dawa ban pynshitom ïa utei u khlieh duh ka WFI u Brij Bhushan Sharan Singh halor ka jingshah kynnoh don kti ha ban jrong kti ïa ki khynnah kynthei.
Dangshen ha ka 28 tarik u Jymmang, kitei ki nongïalympat ki la shah kem ha ki pulit ka nongbah Delhi.
Hadien kitei ki khlur ïalehkai ki la leit sha Haridwar da kaba kam ba kin pynngam noh ïa ki takma ha ka wah Ganga.
Hynrei lyngba ka jingkyrpad na kiba bun, ki la rai ban bat biang ïa kitei ki takma ba ki la khur jingjop.
Na ka liang ki pulit ka Delhi ki la pynrung kyrteng  ïa ar tylli ki jingujor ejahar pyrshah ïa u Brij Bhushan kaba kynthup ruh ïa ka jingujor na u kpa jong kawei ka khynnah ïalehkai ban pynngat ha ka Protection of Children from Sexual Offences (POCSO) Act ka ban long haduh hynñiew snem.
Lai ngut ki rangïakura ka Green Heart Boxing Club (GHBC) ki la shah jied ban mihkhmat ïa ka Jylla sha ka 66th National School Games (boxing competition) ka ban long ha Bhopal, Madhya Pradesh naduh 6 haduh 9 tarik mynta u bnai.
Kine rangïakura ki long u Monfill Marweiñ, Mack L.Marshillong bad u Bashemphang Shullai.
Na ka liang ka GHBC ka pynpaw ïa ka jing-sngewsarong bad ai ruh ka jingkyrkhu kyrdoh ïa ki nongïakura ka klob kiba la ïoh ïa kane ka lad ban leit shim bynta sha katei ka rynsan ïakura.
Kat kum ka kyrwoh ba la pyllait da u President ka GHBC u Bah Larry Kharpran, la ong ba ka klob ka ai khublei ruh ïa baroh ki khynnah kiba lah shah jied bad mihkhmat ïa ka Jylla ba kin poi sha ka thong jong ka jingjop bad ruh ban wanrah ka burom ïa ka Jylla.
Ka shlem treikam u District Sports Office (DSO) bad ka West Jaiñtia District Sports Association ha ka 3 tarik u Jylliew ki la pdiang burom ïa ki nongïalehkai Athletic kiba wan ïashim bynta ha ka Chief Minister’s Inter School Athletic Meet 2023, ba la pynlong da ka tnat ïalehkai ha SAI Training Centre kaba ha NEHU.Ha kane ka lympung, ka West Jaiñtia Hills District ka la rah ïa ka nam lahduh hadien ba ïoh khur haduh 23 tylli ki takma ba kynthup 14 tylli ki takma ksiar, 6 tylli ki takma rupa bad 3 tylli ki takma rnong.
Ka West Jaiñtia Hills ka la rah ruh ïa ka nam nongjop ha ka U-16 jong ki khynnah shynrang hadien ba ïoh ban khur 15 tylli ki takma ba kynthup 9 tylli ki takma ksiar, 5 tylli ki takma rupa bad kawei ka takma rnong.
Katba na ka liang ki kynthei ka la wan ha ka kyrdan ba-ar hadien ba ïoh khur 8 tylli ki takma ba kynthup 5 tylli ki takma ksiar, 1 tylli ka takma rupa bad 2 ki takma rnong.
Ka Himonki Khaii kaba ïalehkai ha ka Under-18 ka la ïoh rah ruh ïa ka nam ba kynsai tam ha kane ka lympung.
La pdiang burom ïa kine ki nongïalehkai kynthei bad shynrang kaba sdang na Challam Syngkon Petrol Pump da ki dkhot jong ka WJDSA bad ka shlem treikam u DSO bad pynbud da ka jingïaid kjat na kane ka jaka haduh ka madan Kiang Nangbah Stadium ha kaba la pynlong ïa ka jingïalang pdiang burom ïa ki.
Ïa ka jingïalang la pynïaid da u Vice President WJDSA, u Bah Patrick Lamare ha kaba la ïoh ïa ki kyntien sngewnguh, ïaroh bad ai mynsiem ïa ki ba kin dangïai trei shitom nangne shakhmat ha ka kam ïalehkai.
La ioh ruh ïa ki kyntien sneng kyntien kraw na u General Secretary ka WJDSA u Bah Lammat oo Laloo, na u dkhot ka WJDSA Bah S.K Lato, Working President Bah EMH Passah bad na u Assistant Director Bah Khroobok Passah u ba dei ruh u DSO jong ka West Jaiñtia Hills District.
Katkum ka khubor ba lah ioh lum ka iathuh ba u Digvijay Chautala u lah shah jied mynta kum u nongialam bahakhliehduh uba thymmai jong ka synjuk Handball Association of India (HAI) bad u Jagan Mohan Rao kum u Secy.
Genl jong u.
Kumta ha kaba iadei bad katei ka kam, ka khubor ka iathuh ba ka jingialeh baroh shi katta na ka bynta ban nang iai kyntiew ia kata ka jait jingialehkai ka lah poi mynta sha ka bynta kaba lah ban seisoh biang sa shisien hadien ba ka synjuk baroh kawei mynta ka lah ioh da utei u nongialam ba thymmai hadien ba ka synjuk ka lah dep ban mad ruh ia ka jingshah tuklar ha ka Indian Olympic Association.
Ka khubor ba lah ioh lum  ka iathuh ruh ba naduh mynta ka Handball Federation of India (HFI)  bad ka Handball Association India (HAI) ha ka jingiadonlang ruh ka nongialam bahakhliehduh jong ka Indian Olympic Association ka PT Usha  ki lah shim ia ka rai na ka bynta ban iatyllilang kawei na ka bynta ban  wanrah bad kyntiew shuh shuh ia ka jingialehkai bad kaba lah jied ruh mynta ia u Digvijay Chautala kum u nongialam ba thymmai jong ka HAI.Kumta kitei ki lai kynhun ki lah shim ruh ia ka rai na ka bynta ka jingiatreilang ka jong ki na ka bynta ban iai pynbha bad pynjanai shuh shuh ia katei ka jait jingialehkai ha ka ri India baroh kawei.
Kumta na ka liang jong ka HAI ka lah ai khublei ruh ia ka IOA halor ka jingpyntyllun jong ka ia ka kam ba ka dei ban leh na ka bynta ban pynkut noh ia kiei kiei ki jingiakynad ba lah mih bad kaba lah buh ruh ia ka jingkyrpad na ka bynta ka jingiatreilang.
Kumta ka long kaba donkam bha mynta na ka bynta ban pynkut noh ia kino kino ki jingiakynad, naba ka long kaba donkam bha ia ka kynhun ialehkai jong ka ri ban pynkhreh bha ha kaba iadei bad ka jingshimbynta ha ka lympung ialehkai Asian Games mynta u snem ha Hangzhou.
Ka jingkylla ka suiñ bneng kaba ngi sakhi da ka jingbym don slap, jingshlei um, jingkiew ha ka jingshit kyrang, jinghap slap khlem pat dei ka aïom, bad kiwei, ka dei ka jingma bakhraw tam ïa ka koit ka khiah u khun bynriew satlak ka pyrthei.
Kane ka long katkum ki kaiphod bad jingthoh ba la pynmih da ka United Nations.
Kane ka kynhun synrop jong ki Ri ka pyrthei ka la ong ba man la u snem, 13 million ngut ki briew ki khlad na ka daw kiba ïadei bad ka jinglong jingman ka mariang la ka long ka jingshit kyrang lane ka jingshlei um lane ka jingduna ka bam ka dih.
Ka la ong ruh ba palat 90 na ka 100 ki nongshong shnong ki ring mynsiem da ka lyer kaba jaboh, bad ha u snem 2018, ka tdem jaboh na ka jingthang kum ïa u dewïong bad kiwei, ka la wanrah ïa ka jinglut kaba haduh $2.9 trillion na ka bynta ban pynbiang ïa ki lad jingsumar bad kiwei, bad ha ka shi sngi, ka jinglut ka long haduh $8 billion.
Kiba bun ki riewshemphang ki la pynpaw ba ka por kam long shuh ban dang ïa pynsuki ban shim ïa ki lad ki lynti ban ïada na ka jingshah ktah jur ha ka jingkylla ka suiñ bneng bad ka jingkiew ka jingkhluit ha ka pyrthei.
Ha u snem 2015 ha nongbah Paris, France, ka la don ka jingïalang bah ha kaba ki Ri ki la kular ban pynduna ïa ka jingpynkiew ïa ka jingkhluit ka pyrthei da hapoh 2 Degree bad ban trei na ka bynta ban pynhiar da ka 1.5 Degree, ban shim ïa ki lad ban ïada na ka jingshah ktah jur ha kine ki jingkylla bad kumjuh ruh ban bei tyngka na ka bynta ban poi sha ki thong ba la buh.
Nalor kine, ki la don sa kiwei pat ki mat ki jura kiba ki Ri ki la ïamynjur ban leh khnang ban ïarap lang ha ka jingïakhun.
Hynrei, ki riewshemphang ki la batai ba kiba bun na ki Ri ki khlem trei bha na ka bynta ban pynduna ïa ka jingkhluit ka snieh pyrthei da 1.5 Degree katba ka por ba la buh ban poi sha kane ka thong ka la jan kut.
Ym tang katta, wat ki nongrep ki shah ktah jur na kane ka jingkylla bad namarkata ka jingpynmih ïa ka bam ka sa ruh ka shah ktah lang.
Kane ka long kaba ma shikatdei.
Lada wan ka jingkyrduh bam bad ka um, ngim tip kaei ka ban jia.
Ki don ki riewshemphang kiba la batai kham mynshwa ba ka Thma Bah III kan mih namar ka jingïaknieh ïa ka umbam umdih hapdeng ki pyrthei bapher-bapher.
Kane ka lah ban long shisha namar kumba ka long mynta, ngi ïohi ïa ka jingrang tyrkhong ha kylleng.
Khlem ka um bad ka bam, ym don jaka ïa u khun bynriew ha kane ka sla pyrthei.
U briew u lah ban don ka pisa kaba byllai, hynrei un leh aïu ïa ka spah ka phew lada ym lah ban thied shuh ïa ka um bad ka bam? Na ka por sha ka por, ki Ri ka pyrthei ki ju ïakynduh ban ïakren halor kumno ban pynduna ïa kane ka jingshah ktah na ka jingkylla ka suiñ bneng.
Ki ju don ki rai kiba ki ïa shim.
Hynrei haba ngi peit sani bha, kam don kano-kano ka jingpyntreikam kaba tyngeh ïa kita ki rai.
Ngim lah ban len ba ka jingshit ha Meghalaya ruh ka la nang kiew.
Mynshwa, ki briew na ri thor ki ju smat ban wan her sha kane ka jylla ban lait na ka jingshit kyrang ha ka por lyiur.
Hynrei mynta, wat lada kam pat da shit than kumba long sha ri thor, ngi ïohi ba kam long shuh kumba 30 snem mynshwa.
Ka jingpyngngad ka Meghalaya ka long kaba la ïoh nam bad ka dei kawei na kita ki ‘Hill Station’ kiba ki briew ki ju smat ban wan shang kai pyngngad.
Sngewsih ba kito ki por kin ym wanphai shuh.
Ki khlaw ki la nang syllen, ka um ka la nang kyrduh, ki surok ki la nang khapngiah, ki shnong ki thaw ki la nang bun.
Ka jingbun palat ki kali ha sor Shillong ruh ka pynkiew ïa ka jingkhluit jong ka suiñ bneng namar ka tdem ba ki pynmih.
Na ka sngi sha ka sngi, ngi sakhi ïa ka dheng kali ha kylleng ka sor Shillong bad kane kam long satia ka dak kaba bha.
Ngi ïa ud ïa nam ïa ka jingshit, hynrei ngim leh eiei pat ban pynduna ïa ka.
Ngi kynmaw ha ka por ba don ka khang dam.
Ka lyer ka khuid, ki um ki wah ki khuid, bad ka don ka jingpyngngad.
Watla ka khang dam ka la wanrah ïa ka jingkordit kaba shyrkhei ïa baroh, hynrei ka mariang ka la ïoh lad pat ban pynkhie im ïalade hadien ba u khun bynriew u la leh sat da ki kam bapher-bapher.
Ka mariang ka la lah ban khie lung biang sa shisien.
Lehse kato ka dei ka jingbha ha ka por ba don ka jingkhang dam namar u khun bynriew u khlem ïoh lad ban leh sat ïa ka mei mariang.
Ka mariang, kumba long ki briew, ka donkam ban shongthait bad ka dei ban ïoh lad ban pynkhie im biang ïalade.
Lada ngi lehbeiñ lehkhoh ïa ka mei mariang, khlem pep ka jingtim kan bud nadien.
Mynta ka shong sa ha ngi ki nongshong shnong kaei kaba ngin leh kum u synñiang ban pynduna ïa ka jingshah ktah na ka jingkylla ka suiñ bneng.
Ka por kam ap ïano-ïano, bad ngin hap leh noh kloi hashwa ba ka kordit ka nang jur.
Ha shwa ban ia poi sha ka phang kaba nga don jingmut ba ngin ia phai biang khyndiat sha ka State Reservation Policy (SRP), jong ka jylla ka jong ngi.
Te katba kane kawei ka liang ka sngewdei ban ‘review’ ne ban ia shong pyrkhat thymmai ia kane ka SRP ba kitai kiwei pat de ki sngewdei ban dang iai pynneh ia kane ka SRP, thik kumne kumba ka long.
Ki Hynñiewtrep kiba kham heh paid ki sngewdei ban ‘review’ ia ka ym tang halor kane ka jingnoh shiliang ka jong ka, kaba naduh mynnyngkong ka sngi, hynrei halor ka nongrim ba ka la noh shiliang ruh mynta la palat ia ka 51 ki snem.
Ki ngeit ba la ia kano kano ruh ka ‘policy’ dei ban ‘review’ ia ka hadien man la ka 10 snem.
Ki ngeit ba kane ka SRP ka lah long ‘outdated’ ne ba ka lah rim shaba palat ne ba kam iahapshuh kat kum kane ka i ia kaba mynta.
Ki A’chik kiba kham duna paid, pat kim pdiang ia kane ka jingtyrwa ban ‘review’ ia kane ka SRP.Kim kwah ban ‘review’ ia ka halor ka nongrim ba haduh mynta mynne ruh ki dang ia idei kiba dang kham sah dien na baroh.
Ki ngeit ba dei namar ka jingiaisah dien ka jong ki ba kim shym la iohlad ban shim kabu ia kane ka SRP, myn ha kine ki 51 tylli ki snem kiba la dep.
Te mano shisha kita kiba kham sahdien na kiba sahdien, hato kham sah dienshisha kita ki A’chik ban ia ki Hynñiewtrep? Kaba kumno kata ka jingsahdien ka jong kita ki A’chik,kat ba kin iai kam haduh mynta mynne ba ki dei kiba da kham sah dien ban ia ki Hynñiewtrep.
Ym lah ruh khlem da kylli ba balei ba ki dang iai sahdien wat hadien 51 tylli ki snem.
Pynban ia kata ka jingiai sahdien ka jong kiba kim don hok ban tei pap la iano iano ruh hynrei ialade hi.
Ki A’chik, halor kata ka jingsahdien ka jong ki, ba kin hap ban kynnoh kynthoh beit thik tang ialade hi bad ym ia u paid Hynñiewtrep.
Kim dei ban kynnoh kynthoh ia u Hynñiewtrep hynrei ia ki jong ki nongmihkhmat ki jong ki, kiba ki hi ki la jied hi da la ka jong ka mon kaba laitluid ka jong ki.
Ki nongmihkhmat ki jong ki hi, kiba bunsien ki dei hi ruh ki jaitbynriew (A’chik) ki jong ki hi.
Kum ka jingpynkynmaw baki jaitbynriew A’chik ki don haduh 24 ngut ki nongmihkhmat ki jong ki, ha kane hi ka ingdorbar thawain jong ka jylla kaba don baroh 60 ngut ki nongmihkhmat.
Ki A’chik kim dei ban klet ba wat ki A’chik ki jong ki hi ruh ki la ju ioh lad ban mihkhmat wat ia ki ‘State Legislative Assembly Constituencies’ kiba hap hapoh u pud u sam jong ka bri U Hynñiewtrep.
Kim dei ruh ban klet ba kiba bat ia ka kyrdan ‘Chief Minsitrer’ ne ‘Myntri Rangbahduh’, ha kine ki 15 ki snem kiba dang shu dep shen, ki dei ki A’chik bad ym ki Hynñiewtrep.
Wat kumne mynta ruh une U Chief Minister u dei u A’chik bad ym u Hynñiewtrep.
Ngin hap pat de ruh ban pdiang ba ka SRP kam dei ka jingpynthikna ne ka ‘assurance’ ia ka jingioh kam Sorkar.
Ki khun samla ki dei ban tip shai ba ka kam Sorkar kan dang iai kyrduh wat lada yn ‘review’ lane yn pynkylla thymmai, kumba ki angnud, ia kane ka SRP.Ka jingdon jong kiba ap kyrmen (aspire) ia ka kam Sorkar kannangkiew bad kiew ruh da kham bun shah ban ia ka jingdon kaba bad ka jinglait (vacancy) jong ki kam Sorkar.
Ngi dei ruh ban ia kubur noh ba ka long kaba bakla ban shim ia ka pule puthi tang kum ka lad ban ioh kam Sorkar.
Nga ngeit kam long kaba bakla ban ong ba ka long kaba bakla ban ong ba “lah pyndep naduh mynno ia ka pule puthi tang ba haduh mynta mynne ruh ym pat ioh ia ka kam Sorkar".
Te hato ka long mo kaba bakla ban ong ba ka SRP ka dei pynban kawei na ki daw ki dong jong ka jingiai sahdien lane ka jingbym don ia ka mynsiem jong ka jingiapyrshang (competitive spirit), la ha kano kano ruh ka bynta bad ym eh tang ha ka liang jong ka jingminot ia ka pule puthi?Ngin iaieh noh shwa ia ka SRP ban ia phai pat de sa sha kane kawei ka phang bad kata ka dei ka jingdheng kali.
Kum ka jingpynkynmaw ba naduh kumba 30 snem shwa la dep ban mana lypa ba ka Sor Shillong kansa mad ia kaba kum kane ka jingdheng kali, kat shaba ngi phai.
Kaba kham palat liam ia ka ne ngin jin da ia mad lada dei ba kawei pa kawei ka ing kaba hangne ha Sor ka dei kaba lait ban rung bad mih ka kali.
La dep mana ba ngin sa mad ym tang ia kaba kum kane ka jingdheng kali hynrei naduh ia ka jingeh ha ka liang jong ka jinglah ban sumar ia ka jingkhuid ka jingsuba ne ka ‘solid & liquid waste management’ bad ruh ia ka jinglah ban pynbiang, ia man la ka thliew ïing, ia ka um bam ka um dih, kaba khuid kaba suba.
La dep pynkynmaw ba ngin sa mad ia kitei ki jingeh wei ba kam shym la shat ha ka jingmut ka jingpyrkhat (conceptualized) ka jong kiba ha shwa ba ka Shillong kan heh kan iar kumne bad ruh haduh katne katne.
Kam shym la shat hi ruh wat ha ka jingmut ka jingpyrkhat ka jong kita kiba shimti hadien.
Ngi la ‘fail’ naduh mynnyngkong ka sngi & tad haduh mynta mynne ha ka liang ka ‘Town & Country Planning’ ba kumta kane ka Sor Shillong lem bad ki khap Sor ki jong ka ruh ki la shu iai heh bad iar pyiar kumne ha la ka jong ka mon, kata, kumba heh bad kumba iar uta u ‘tumor’.
Ka long lehnoh ei ia ngi kiba mynta ba ngin ia ud ngin ia nam ia kane ka jingdheng kali kaba namar kane ka jingkhim than eh ka jong ki lynti ki synkien wei ba naduh nyngkong ka sngi kiba ha shwa jong ngi ki ia hun ia ki lynti ki syngkien kiba iar tang kumba 10-12 phut.
Mynnor, uba bun lei te u da ia hun eh wat tang ia i lynti iba iar tang kumba 4 phut.
Ka long kumta wei ba um ju ia khmih lynti hi ruh ba un ia don la ka jong ka kali.
Lah ban ong ba ha kita ki por uba bun um da sngewdonkam hi ruh ban da don la ka jong ka kali.
Wat ngi kiba dang hynnin hynne ruh ngi dang kum iahun ia i lynti iba iba iar tang kumba 12 phut, la kumba yn dei i ‘private driveway’ i ba ngin pyndonkam beit thik tang ma ngi shimet.
Pynban kam long kumta bad ia kynduh jingeh ynda hamar ka shiteng lynti poi ban ia kynduh dngungmar khmat, ia kiwei pat.
Ynda kumta ba mih sa ka jingiathan, kata, mano ban ran shwa shadien lane mano ban pynlait shwa iano.
Tang ki jingeh wei ba ngi la ia kum bakla naduh na sdang, kumba la kum ia bakla ia ka SRP.Kane ka long ka jingiohi haba bishar ia ka rukom ai jait khein jait kaba noh shiliang kaba shu shim tang na ka kmie ha ri Khasi jongngi kan sa kylla ha kawei ka sngi.
Balei, namar katkum ka jingngeit ki mynbarim ka ai jait sha u kpa ne shynrang kan sa jop ha kaba khadduh.
Namar wat ha ka jingngeit Khristan ruh u Blei u la thaw nyngkong eh ia u shynrang bad hadien ia ka kynthei.
Te da lei lei ka kynthei kam lah ban long halor u rangbah lano lano ruh.
Ka dei ka hok ia u rangbah ban bat ia ka jait ka khong.
Namar kane ka ai jait sha ka kmie ka dang mih hadien ba la wanrah ia ka Sixth Schedule ka ai kyrpang ban iada ia ki riewlum rit paid.
Hynrei shuwa ia kane ki tymmen kiba la khlad noh ki iathuh ba ym ju don ba kylli phi ai jait ha u kpa ne ha ka kmie.
Ki ia ai jait katba ki sngew bit ban ai.
Kumta ka sa don kane ka jing-ai jait kpa katba ki sngew bit ban ai.
Kumta ka sa don kane ka jingai jait kpa naduh mynshuwa.
Dei ynda la ioh ia ka District Council ka sa don ka jingthew ia ka ain ba ia ka jait ka khong yn ai noh ha ka kmie ym ha u kpa.
Kane ka rukom ka long ruh ka jingleh shiliang ia ki khun shynrang ka Bri u Hynñiewtrep ban ym shah ne ban shim ia ka jait u kpa.
Dei hadien ba la thaw ia ka District Council.
Lada ka long ha kane ka rukom ka bha ban pynduh noh ia ka District Council ruh.
Namar kam lah ban pynioh ia ka hok ia baroh khlem ka jingleh shiliang la ia u shynrang ne kynthei kumjuh.
Namar ban ai jait Khasi ia ki khun na ki kpa bym dei Khasi ka long sang ha ka jaitbynriew ka Bri u Hynniewtrep, katba ia u symbai Khasi paka la kyntait bym ai lad ban shim ia ka jait kum ka dustur ka riti ka jaitbynriew.
Kane ka dei ka jing-leh bym  khein briew ia ki rangbah ka jaitbynriew Khasi -Pnar.
Ka rel kaba kyrpang kaba la kit ïa palat 100 ngut ki briew kiba la lait im na ka jingjia ïatakhuh jong ki rel kaba shyrkhei kaba la jia ha Odisha ki la wan poi ha ka jaka sangeh rel jong ka Chennai ha ka por 4.30 baje jong ka step sngi U Blei, la ïathuh ki heh ba dei khmih.
“Baroh ki nongleit jingleit kiba la poi ki dei kiba la lait im na ka jingjia.
Ki la don kumba 7 ngut napdeng jong ki kiba la shu mynsaw malu-mala," la ong u Myntri ka tnat ka koit ka khiah jong ka Tamil Nadu u M Subramanian.
La pynkhreh ïa ki kynhun ai jingsumar bad ki kali kit nongpang ha ka jaka sangeh rel, bad baroh 137 ngut ki nongleit jingleit ki la shah khmih bniah, la ïathuh u heh ba dei khmih.
Ki la don kumba 13 ngut ïa kiba la shah phah sha Rajiv Gandhi Government Hospital na ka bynta ka jingshah sumar, hynrei ha ka por shiteng sngi ki la shah pyllait noh lait noh uwei u nongñiah trok ïa uba la tip kyrteng kum u Dharani, la bynrap u heh ba dei khmih.
U Dharani u la wanphai da ka rel Coromandel Express ka ban leit sha Chennai hadien ba u la dep ban leit buh ïa ka trok ha Bangladesh.
"Ki la don shibun ngut ki briew kiba la duhnoh ïa ki kti bad ki kjat jong ki," la ong u Dharani.
Une u la don ha ka S1 Coach ha kaba kane ka la julor bha.
Uwei napdeng kiba la lait im ha ka jingjia, ïa uba la tip kyrteng kum u Pranav Vignesh, u la ong ba u la pyrta da ka sur kaba jam ban ai dak hashwa katei ka jingjia.
“Nga la ïohsngew ïa ka jingwan ïaid jong kawei pat ka rel na katei ka lynti rel.
Nga la sheptieng bha," la ong u Vignesh uba dei u khynnah pule.
“Ngam shym mynsaw ei ei, hynrei nga la hap ban pynpait ïa ka ïit jong ka jingkhang ïit ka rel ban mih shabar.
Ka kamra ha ka rel ba nga shong ka la kylla.
"Ka sorkar Tamil Nadu ka la pyntip ba ki la don baroh 119 ngut ki briew kiba don da ka kyrteng jong ki nong Tamil bad ki jaka sah ha ka jylla kiba la shah pynshisha ba ki la lait im, ha kaba ym shym don mano mano ruh ki ban ïap na ka jingjia.
“Ym don mano mano ruh na Tamil Nadu ki ban ïap ha ka jingjia," la ong ka jingthoh ba la phah da ka sorkar jylla.
Ka kynhun Central Bureau of Investigation (CBI) ka la kem ïa uwei u dkhot jong kawei ka kompeni ha Mumbai ha kaba ïadei bad ka jingklop ïa ka pisa kaba la kot sha ka T.280 klur na ka Bank.
Une u briew uba na South Mumbai, u dei uba la tip kyrteng kum u Harresh Mehta jong ka kompeni Rohan Lifespaces Ltd, u la shahkem noh ha ka kynhun Economic Offences Wing (EOW) jong ka kynhun CBI.Ka kynhun EOW Mumbai Unit jong ka kynhun CBI ka la buh jingmudui halor kane ka jingjia da ka jingmudui ba la ïohpdiang na ka Bank jong ka Thane Branch pyrshah ïa ki Director jong ka RRL kiba kynthup ïa u Vijay Gupta bad u Ajay Gupta.
U Mehta ïa mynta u dang shah set na ka bynta ka jingshah tohkit.
Katkum ka jingmudui ejahar jong ka kynhun, ka jingtohkit ka ïadei bad ka jingjia kaba la jia ha u snem 2016 hadien ba la ïohpdiang ïa ka jingmudui pyrshah ïa ki Director jong ka kompeni ba la tip kum ka Rajput Retail Ltd (RRL).
Ka jingmudui ka la ong ba ki Director jong ka RRL ki la ïoh jingmyntoi na ka pisa ba la sei na ka SBI (State Bank of India) bad ki la thok ïa ka Bank haduh T.280 klur.
Ka jingmudui ka la ong ba ka RRL bad ki Director jong ka ki la ïadonktilang bad une uba la shah kynnoh, kynthup ïa ki nongtrei sorkar ki bym lah ban ithuh bad ki la ïoh jingmyntoi na ki 3 tylli ki Loan halor ki bynta bapher bapher na ka Bank.
Une uba la shah kynnoh u la leh thok ïa ki kot donkam bad thok ïa ka pisa kaba haduh T.280 klur.
Ha u Naitung jong u snem 2018, ka kynhun CBI ka la buh jingmudui ha kaba ïadei bad ka jingjia.
Na ka jingpynlong ïa ka jingtohkit, la ïoh jingtip halor ka jingdonkti jong u Harresh Mehta jong ka kompeni Rohan Lifespaces Ltd, bad ka Rohan Constructions Ltd.
Ki la don ki jingleit khynra ha ki jaka treikam bad ki jaka sah jong u Mehta bad ka Ruby Mills Ltd da ka kynhun kaba la pynlong ïa ka jingtohkit.
Na ka jingpynlong ïa ka jingtohkit, la lap ba ïa ka Loan la mang na ka bynta ban thied ïa ka jaka kaba don lai mala ka ïing, ka The Ruby, ha ka dor kaba T.149 klur bad kawei pat ka Short-Term Loan kaba T.16 klur sha ka RRL ha u Naiwieng jong u snem 2011.
Ka Loan baroh kaba T.155 klur ka dei kaba la pdiang da ka Ruby Mills Ltd ha u Rymphang jong u snem 2012.
Ïa ka jingpynbiang ha kaba ïadei bad ki surok bad ki lynti ki synkien na ka bynta ka Amarnath Yatra la aiti sha ki BRO naduh u bnai Nailur jong u snem 2022 na ka bynta ban khmih bniah bad ban pynbha ïa ki.
Hashwa ïa ka lynti ban pyndonkam na ka bynta ka Yatra na Baltal sha Holy Cave la pynbit pynbiang da ka PWD (R&B) bad kawei kaba na Chandanwari sha Holy Cave la khmih bniah da ka Pahalgam Development Authority.
Ki kam kiba hakhmat eh ha kaba ïadei bad ki  jngpynbit pynbiang ïa ki jngdonkam ha ki surok bad ki lynti ki synkien, ki la long ka jingpynkhuid ïa ka ïor, ban pynheh bad pynïar ïa ka surok ne lynti ïaid, ka jingbuh ïa ki jingkieng kiba don bad ki jingker bad ka jingshna ïa ki kynroh ba la ker harud surok.
Ka kynhun BRO ka la dei ban pyndep ïa kane ka jingtrei ha ka 15 tarik, Jylliew, 2023 hashwa ban sdang ka Yatra ha ka 1 tarik, Naitung, 2023, la ong u DG BRO.Ka jingpyntreikam ïa ki lynti ïaid ka la sdang ha u Lber jong une u snem hadien ba la poi ka pisa ba la phah na ka bynta kane sha ka BRO da ka sorkar UT.Ka BRO ka la shah bthah ba ka la dei ban pyndep noh ïa kane ka jingpyntreikam ha ka 15 tarik, Jylliew, 2023 naba ïa ka Yatra la rai ban sdang ha ka 1 tarik, Naitung, 2023.
Kumba ka long mynta, la ong ba ki la don kumba 8 tylli ki kali puh shilum bad kumba 1100 ngut ki nongtrei kiba la don bynta ban trei na ka bynta ban pynbha ïa ki lynti ïaid, ki Helicopter ki la don bynta ban rah ïa ki jingdonkam sha ki lynti ba dei ïaid riewblei ha kaba la ong ba ka jinghap jong ka ïor ha u ne u snem ka la kham jur haba ïanujor bad kiwei pat ki snem kiba la leit.
U nongïalam jong ka seng JD(U) bad u Myntri Rangbah jong ka Bihar u Nitish Kumar ki la shim ïa ka lad na ka bynta ban ai jingkren ha ka por ba la don ka jingïalang bad ki heh nongïalam jong kiba bun ki seng nalor ki nongïalam jong ka seng Congress, Aam Aadmi Party, bad ka kynhun Left kum shi bynta ban wanrah ïa ka jingïatylli jong ki seng ka liang pyrshah na ka bynta ban ïakhun pyrshah ïa ka seng BJP ha ka ilekshon Lok Sabha 2024.
Ka jingïakynduh lang jong baroh ki seng ka liang pyrshah, ïa kaba la thmu ban pynlong ha Patna ha ka 12 tarik, Jylliew, la pynkynriah noh, la ïathuh ka tyllong khubor ha ka sngi U Blei.
Naba u nongïalam jong ka seng Congress u Rahul Gandhi bad ki katto katne ngut ki nongïalam kiba hakhmat eh kim lap ban don bynta ha ka jingïalang ha ka tarik ba la buh, ka la don ka rai na ka bynta ban pynkylla tarik noh ïa ka kham shadien, khnang ba baroh kin ïalait lut ban ïadon bynta ha ka jingïalang.
Kumba la ïathuh ka tyllong khubor, la ong ba u Presidnet jong ka seng Congress u Mallikarjun Kharge bad u nongïalam jong ka seng DMK bad u Myntri Rangbah jong ka Tamil Nadu u MK Stalin ki la pynpaw ba ki shem jingeh ban ïadon bynta ha ka jingïalang kumba la pynbeit ba kan long ha ka 12 tarik, Jylliew na ki daw bym lah kiar.
U Gandhi ïa mynta u don ha US.U Myntri Rangbah jong ka Bihar u Nitish Kumar bad u Myntri Rangbah jong ka Delhi u Arvind Kejriwal hashwa ki la pynpaw ba ki la kwah ban wanrah ïa ka jingïatylli jong ka liang pyrshah na ka bynta ban ïakhun ïa ka seng BJP ha kaba u nongïalam jong ka seng JD(U) u la ïakynduh ïa u nongïalam jong ka seng AAP ha ka jaka sah jong u bad ki la rai ban nang bteng shuh shuh ha ka jingai jingkyrshan ïa u ha kaba ïadei bad ka jingthmu ban ïakhun pyrshah ïa ka sorkar kmie naba ka la la leh donbor ha ka synshar ka khadar.
Dang shen, u nongïalam jong ka seng Congress u  Rahul Gandhi ha ka jingai jingkren jong u ha Washington u la ong ba ka seng BJP kan sa shah kyndang noh ha ki jingïakhun ïa ka ilekshon Assembly ha ki lai ne saw snem ban wan ha ka seng Congress, ha kaba ka la paw ba ki seng ka liang pyrshah ki donkam ban pynrem noh ïa kane ka sorkar kaba bat ïa ka jingsynshar naba kam ju ai ka jingkyrshan na ka bynta uba bun balang ha ka ri.
Kaba sngewtynnad ka long ba kiba bun na ki seng ka liang pyrshah ki la don kajuh ka jingmut ha kaba ki la ai ka jingkyrshan halor ka jingthmu ban ïakhun pyrshah ïa ka seng kaba bat ïa ka jingsynshar.
Kumba la sakhi, la ong ba ka jingïatylli jong ki seng ka liang pyrshah, ka la paw ha ka sngi ba la pynbam smai ïa u nongïalam jong ka seng Congress u Siddaramaiah kum u Myntri Rangbah bad u DK Shivakumar kum u Symbud Myntri Rangbah ha Bengaluru, ha kaba ha kane ka sngi la ïohi ïa u Myntri Rangbah jong ka Tamil Nadu u M K Stalin bad kiba bun kiwei pat ki nongïalam kiba la don bynta ban sakhi lang ïa katei ka sngi ha kaba ki la wan ban ïasnohktilang na ka bynta ban ïatylli bad ïatreilang na ka bynta ka ilekshon Lok Sabha 2024.
Kumba la ïathuh ka kaiphot, la ong ba u Nitish Kumar u la pynlong ïa kum kine ki jingïalang bad ki nongïalam jong ka liang pyrshah ha u bnai ba la lah.
U Kumar bad u Symbud jong u u Tejashwi Yadav ki la ïakynduh ïa u heh nongïalam jong ka seng Shiv Sena (UBT) u Uddhav Thackeray ha ka jaka sah jong u kaba don ha Matoshree, ha Mumbai.
U la ïakynduh ruh ïa u Chairperson jong ka seng Trinamool Congress (TMC) bad ïa ka Myntri Rangbah jong ka West Bengal ka Mamata Banerjee, ïa u President jong ka Samajwadi Party (SP) u Akhilesh Yadav, u Myntri Rangbah ka Odisha u Naveen Patnaik, ha ryngkat ka jingïakren bad ïamir jingmut bad u heh nongïalam jong ka seng NCP u Sharad Pawar.
Ki bor pulit jong ka jylla Assam ki la pyntip ba ha ka sngi Saitjaiñ kaba la dep ki la ïoh ban kem ïa uwei u dkhot jong ka seng kieng atiar Kamtapur Liberation Organisation (KLO) na kawei ka shnong kaba don ha ka thaiñ Sivasagar district.
U dkhot ka KLO u ba la shah kem ha katei ka sngi u dei u ba la tip kyrteng kum u Mridul Barman – u nongshong shnong ka thaiñ Charaideo.
Kat kum ki jingïoh lum khubor la ïathuh ba u Barman u dei ruh u dkhot seng kieng atiar u ba don ïa ka jingïadei kaba ïajan bha bad ka seng United Liberation Front of Asom-Independent (ULFA-I).
Na ka liang ki bor pulit jong ka jylla ki la pyntip ba mynta ki dang pynlong ïa ki jingtohkit kiba bniah ban lap la u Barman u don sa ïa kiwei kiwei ki jingïadei bad kiwei kiwei ki seng kieng atiar jong ka jylla bad kumjuh ruh jong ka thaiñ shatei lam mihngi.
Kum ban shu ïathuh hangne, ka seng Kamtapur Liberation Organisation (KLO) ka dei kawei na ki seng kieng atiar kaba trei kam ha ka thaiñ shatei lam mihngi jong ka ri India – khamtam ha ka jylla Assam bad kumjuh ruh ha ki katto katne ki bynta jong ka jylla West Bengal.
Ka mat trei kam kaba hakhmat eh jong ka KLO ka dei ban ïoh ïa la ka jong ka jylla kaba la tip kyrteng kum ka Kamtapur ka ban kynthup ïa ki katto katne ki bynta jong ka jylla Assam bad West Bengal.
La seng ïa ka ha u snem 1995.
Ha ki snem kiba la leit noh, ki dkhot jong ka KLO ki la don bynta ha ki kam beaiñ ba bun jait, kunthup ruh ïa ki kam thombor pyrshah ïa ki bor pahara, kam pynbthei bom bad kumjuh ruh ha ki kam dawa pisa beaiñ.
Na ka liang ka Sorkar India ka la kheiñ beaiñ ïa ka seng KLO kat kum ki kyndon kiba hapoh ka Unlawful Activities (Prevention) Act.
Ki bor pulit jong ka jylla Assam na ka thaiñ Cachar ha ka sngi Saitjaiñ kaba la dep ki la leit ban pynlong ïa ki jingkhynra kiba jur pyrshah ïa ki kynhun khaïi drok bad ha katei ka jingleit khynra ki la ïoh ban kurup ïa haduh 2.2 kilo u drok Heroin ba la song bad thep bha ha ki 143 tylli ki synduk sabon rit.
Ïa utei u drok, ki bor pulit ki la ïoh ban kurup na ka thaiñ Silchar.
Ha katyei ka jingleit khynra jong ki, ki la ïoh ruh ban kem ïa 2 ngut ki runar kiba la tip kyrteng kum u Faizal Laskar bad u Hakimul Barbhuiya.
La ïoh ban kem ïa ki na ka shnong Katagashtal, Silchar.
Kat kum ka jingpyllait kyrwoh jong ka tnat pulit, la pyntip ba dei hadien ba ki jingïoh ïa ki jingtip kiba bniah ba ki bor pulit ki la leit ban pynlong ïa ka jingkhynra ha ka ïing sah jong u Faizal Laskar bad dei na katei ka ïing ba ki la ïoh ban kurup ïa u droks.
Hadien katei ka jingjia, la ïathuh ba na ka liang u Myntri Rangbah jong ka jylla – Himanta Biswa Sarma u la pyllait ïa ka kyrwoh ban ai ïa ka jingïaroh ba khraw ïa ka tnat pulit jong ka thaiñ Cachar bad kyntu ruh ïa ka tnat pulit ba kan dang ïai pynbteng ïa ki kam khynra pyrshah ïa ki nongkhaïi drok ha kylleng ki bynta jong ka jylla.
Ka tnat pulit jong ka jylla Tripura ka la pyntip ba ha ka 4 tarik mynta u bnai ki la don haduh 6 ngut ki dkhot jong ka seng kieng atiar National Liberation Front of Tripura (NLFT) kiba la wan ban pyndemwait noh ïalade hakhmat ki bor pahara jong ka jylla.
Kat kum ka jingpyntip jong ka tnat pulit, ka la ïathuh ba kitei ki 6 ngut kiba la wan ban pyndemwait ha katei ka sngi ki dei ki samla kiba dang shu leit ban ïasoh bad ka seng NLFT.Ki 6 ngut ki dkhot jong ka NLFT ki la leit ban pyndemwait noh ïalade hakhmat ki bor pahara jong ka tnat shipai Border Security Force (BSF), Tripura.
Ki 6 ngut ki dkhot ka NLFT kiba la wan ban pyndemwait ha katei ka sngi ki kynthup ïa u Ramanjoy Tripura, Khorsamohan Tripura, Madan Mohan Tripura, Alajoy Tripura, Meturam Tripura bad u Barmita Tripura.
Baroh kitei ki 6 ngut ki dei ki nongshong shnong ka thaiñ Wakhiram Roajapara bad Thalcherra – ki thaiñ kiba don ha Dhalai district jong ka Tripura.
Kat kum ki jingïoh lum jingtip la ïathuh ba kitei ki dkhot ka NLFT ki la wan ban pyndemwait noh ïalade lyngba ka jinglah jong ka tnat shipai ban ïasyllok bad pynsngewthuh ïa ki; bad kumjuh na ka jinglah ban kyrpad ïa ki ba kin wan ban phai biang sha ka lynti jong ka jingsuk khnang ba kin lah ban pynsdang biang ïa ka jingim kaba thymmai kaba dei na ka bynta ka bha ka miat bad ka shong suk shong saiñ jong ka imlang sahlang.
U Symbud Myntri Rangbah jong ka jylla Mizoram, u Tawnluia ha ki khyndiat sngi kiba la leit noh u la pyntip ba ka sorkar jylla da ka jinglah ban pyntrei kam janai ïa ka skhim Jal Jeevan Mizzion (JJM) jong ka Sorkar Pdeng ka la lah ban pynbiang ïa ki kor umdih sha ki 86% ki longïing longsem kiba na ki thaiñ nongkyndong jong ka jylla.
Na ka liang u Myntri u la pyntip ba haduh 316 na ki 728 tylli ki shnong rit la lah ban pynbiang ïa ki kor umdih lyngba ka jingpyntreikam ïa ka skhim JJM.U la ïathuh shuh shuh ba ki don haduh 1.33 lak tylli ki longïing na ki thaiñ nongkyndong ha ka jylla Mizoram, bad ka sorkar ka la lah ban pynbiang ïa ki kor umdih sha palat 1.14 lak tylli ki longïing nongkyndong lyngba ka prokram Functional Household Tap Connection (FHTC).
Na ki 728 tylli ki shnong nongkyndong, ki la don 316 tylli ki shnong kiba la pyntreikam hapoh ka skhim JJM.Ha ka jingïalang bad ki lad pathai khubor, na ka liang u Myntri u la pyntip shuh shuh ba ïa ki kor umdih la lah ruh ban pynbiang sha ki 2,013 tylli ki skul bad sha ki 1,526 tylli ki Anganwadi centre kiba don ha ki thaiñ nongkyndong jong ka jylla.
Na ka liang u Myntri u la pyntip shuh shuh ba ka Sorkar Jylla ka don ïa ka thong ban pynbiang ïa ki kor umdih sa sha ki 22,485 tylli ki longïing nongkyndong ha une u snem u ba mynta (4,318 tylli ki longïing kiba la dep ban ïoh lypa ïa ki kor umdih).
Ha ka jingïalang, na ka liang u Myntri ula pyntip shuh shuh ba ka thaiñ Mamit – ka thaiñ kaba don markhap bad ka ri Bangladesh bad jylla Tripura dang shen ka la ïoh ruh ban rah ïa ka “National Award" ha ka kyrdan kaba nyngkong kum kawei na ki distrik kaba la lah ban pyntreikam pura ïa ka skhim JJM.Nalor ka thaiñ Mamit, u Myntri u la pyntip shuh shuh ba ka thaiñ Kolasib district ka la ïoh ban khur ïa ka khusnam ha ka kyrdan kaba lai bad ka thaiñ siaha District pat ka la ïoh ban khur ïa ka khusnam ha ka kyrdan kaba san.
Wat ka MP election ne ka jingjied ïa u kyrtong sha ka Lok Sabha ruh kam slem shuh.
Kum ka jylla Meghalaya ba ka don tnoit tang 2 (ar) tylli ki Parliamentary Constituencies.
Ka Shillong Parliamentary Constituency ïa kaba la mihkhmat da U Vincent H Pala (INC) bad ruh ka Tura Parliamentary Constituency, ïa kaba la mihkhmat da ka Agatha Sangma (NPP).
Ka por ne ka ïa ka jong ki, kane kan sa kut noh shen.
Te kumta baroh ki seng saiñ pyrthei ki ïa angnud da kumno ba kin ioh ban ïa shim bynta ha kane ka MP election da kaba ki sei madan ïa la ki jong ki kyrtong.
Kin nym lah ban leh kumta lymda ki don shwa ïa la ki jong ki ‘riew kynsai kiba katba kin ibit ba kin sei madan.
Ka NPP ka don  jingthmu ban sei madan ïa la ki jong ki kyrtong, ba kin ïa aireng, ha man la ki Parliamentary Constituencies jong kane ka thaiñ Shatei Lammihngi jong ka Ri India.
Kane ka thaiñ Shatei Lammihngi, kaba kynthup ïa ka Sikkim, ka don baroh haduh 25tylli ki Parliamentary Constituencies.
Ka NPP ka da pynpaw shai ruh de ba ka don jingkyrmen ba kan jop la kumno kumno haduh 20 na kitei ki 25 tylli ki parliamentary Constituencies.
Kane namar kata ka dei ka ïa jong ka jingpynthame ne ka jingkhroh ka jingkjor ïa u paid uba shida jinglong.
Ka NPP ka sdang ïa ka jingpynthame ka jong ka da kane ka jingbym banse ka jong ka ban pynpaw ba ïa mynta kane ka Sorkar MDA-2.0, ba la lamkhmat hi da ma ka, kam pat lah ban shim ïa kano kano ruh ka rai halor ka jingthmu jong ka Sorkar pdeng NDA ban pynpoi ïa ka Rel ne ïa ka Railway tad haduh ha Shillong.
Te wat la ka NPP ka dei ka dkhot jong ka NEDA bad ruh ka dkhot jong ka Sorkar Pdeng NDA pynban ïa mynta kam nud ban kren shai kdar lada kan mynjur na kan pyrshah jur ïa katei ka lynti Rel ne ka Railway ba la tyrwa kyrpang da ka Sorkar Pdeng.
Ngim dei ban sngewphylla ïa kane kaei kaei wei ba ka election MP kam slem shuh.
Ka bapli ka NPP kam nud ban kren shai ba ka pyrshah jur ïa ka Railways naba ka tip shai ba ka jingpyshah ka jong ka ïa ka Railway kan pynthut pynsngewsih ïa ka Sorkar Pdeng NDA.Kam nud pat ruh ban kren shai ba ka mynjur ïa kata ka lynti Rel wei ne ka Railway naba ka tip shai ba kata ka jingkyrshan ka jong ka ïa ka Railways kan pynthut pynsngewsih pat de ïa u paid jong ka jylla, uba ïai pyrshah jur khlem nongrim ïa ka Railways.
Ka NPP kan nym nud ban kyrshan ïa ka Railway naba kam kwah ban duh lehnohei noh ïa ka ‘vote’ ka jong u paid uba pyrshah ïa ka Railway, ïa uba ki nongïalam ki jong ki ruh ki lah dep kren shai ba kin nym pdiang da lei lei ruh em ïa ka Railways katba kum ka jylli ngim pat lah ban ioh shwa ïa kata ka ILP.Ka NPP ka la kren shai biang sa shisien ba ka da pyrshah jur bha ïa ka Sorkar Pdeng halor kato ka jingkhang pyshah ka jong ka ïa ka rukom kaba ngi tih bad ngi lum thup ïa u dewiong.
Ka da kynthoh jur ne pynrem biang sa shisien ïa katei ka jingleh jong ka Sorkar India.
Ka da kynnoh kynthoh ruh de ba ka dei ka jingleh laplah kaba shu kyndit kyndit kumba iuhtdong bseiñ.
Ka da kynthoh tyngeh ruh de ba ka Sorkar India ka lah dei ban mang bad ban pynbiang kyrpang ïa ka bai lutskan ne ka bai buria ne ka ‘compensation’ ïa baroh kiba hap ban sangeh noh mar dor ïa kato ka rukom kaba ki ju tih bad khlong ïa u dewiong.
Hana ba katei ka jingleh jong ka Sorkar India ka da ktahjur bah ïa ka ioh ka kot ka jong baroh ki kyndoi ja kpoh kiba im ja na ka kam tih dewiong.
Ka election MP ruh kam slem shuh ba kumta ngim dei ban sngewphylla ïa kane ka jingsngewmyllung ka jong ka NPP ïa kito baroh kiba dang ïaidon bynta ha kata ka kam tih be-aiñ bad khaii be- aiñ ïa u dewiong.
Ka jingkylli mynta ka long ïano mo ka NPP ka thmu ban sei madan, kum u kyrtong u jong ka, ha kane ka MP election nangne na Shillong Parliamentary Constituency, khamtam haba la mih madan kumne sa ka VPP ? Ym lah pat ruh khlem da sngewsynnei ïa ka bapli ka BJP kaba ka ruh haduh mynta mynne kam pat lah ban rai la kan sei madan ne em la ki jong ki kyrtong, na ka bynta ban ïa aireng ha kane ka MP election, ban sa wan.
Ka la nang paw shai ruh de ba ka BJP kam don ïa ki riewkynsai kiba kat ba kin ïa mih madan ban ïa aireng kum ki kyrtong ki jong ka.
Ka bapli kaba tip shaikdar ba wat lada kan don bad kan sei madan ïa la u jong u kyrtong nangne na Shillong Parliamentary Constituency ruh kan dang ïai long leh-nohei wei ba uba kham bun napdeng u paid riewngeit Khristan un dang ïai kyntait mardor ïa ka.
Ka bapli kam pat lah wat ban rai lada kan ïatehlok lypa ne em naduh mynta bad kita kiwei pat ki seng saiñ pyrthei kiba don lem bad ka ha kane ka kynhun Sorkar MDA.Imat wat ka UDP bad ka HSPDP, ki seng saiñ pyrthei trai jylla ba la kham rim, ki jong ngi, ruh kin shem shitom ban ioh ïa ki riewkynsai kiba kat ba kin mih madan ban ïa aireng ha kane ka MP election, ka ban sa long shen.
ïa ka HSPDP lei teng i lah dei ban shu ïa klet beit noh, kum ïa ka PDF.Wat ka UDP ruh kan sa shem jingeh ban seimadan ïa la u jong u kyrtong uba kynsai.
Shwa ba kansei madan kan hap ban da pyrkhat bha wei ba ka dang ïaidei hi ka dkhot jong ka SorkarMDA-2.0, ba la lamkhmat da BJP lem bad ka NPP.Ka UDP kan hap ban husiar bha ioh ba kane ka jingïadei ka jong ka, kaba kumne mynta, bad ka NPP kan sa thut pat de hadien habud.
Ym lah len ba ka VPP ka la pynktha khlieh ktha maloi biang sa shisien ïa baroh kitei ki seng saiñ pyrthei.
Ka pynktha maloi tyngeh naduh ïa ka INC haduh ïa ka TMC.Ki nongïalam jong ka seng BJP na ka jylla Tripura ha ki khyndiat sngi kiba la leit noh ki la pyntip ba u National President jong ka BJP – JP Nadda un sa wan ban jngoh ïa ka jylla Tripura ha ka 18 tarik mynta u bnai ban leit ïashim bynta ha kawei ka jingïalang paidbah jong ka seng kaba la buh ban pynlong ha ka thaiñ Santirbazar.
Kat kum ki jingïoh lum khubor la ïathuh ba na ka liang u Myntri Rangbah jong ka jylla – Dr.Manik Saha lem bad u State President ka BJP – Rajib Bhattacharjee ki la dep ban pynlong ïa ki jingïalang abd ki nongïalam jong ka seng ban ïasyllok halor ki kam kiba ïadei bad ka jingpynkhreh na ka bynta katei ka jingïalang paidbah – kaba dei ruh shi bynta na ka jingpynkhreh jong ka seng ïa ka ilekshon Lok Sabha ka ban sa long ha u snem u ban wan.
Kum ban shu ïathuh hangne, ha ka jylla Tripura ki don ar tylli ki ‘parliamentary constituency’ – kawei ha ka ka thaiñ Tripura West bad kawei pat ha ka thaiñ Tripura East.
Ha ka ilekshon kaba la pynlong ha u snem 2019, ki kyrtong jong ka BJP ki la ïoh ban rah ïa ka nam jop na kitei ki 2 tylli ki thaiñ.
Ha ka jingïakren bad ki lad pathai khubor, na ka liang  u State President jong ka seng BJP u la pyntip ba u JP Nadda un sa wan ban jngoh ïa ka jylla Tripura ha ka 18 tarik mynta u bnai bad leit ruh ban ai jingkren ha ka jingïalang paidbah kaba la buh ban pynlong ha ka thaiñ Santirbazar, South Tripura district.
U la pyntip shuh shuh ba ïa katei ka jingïalang paidbah la buh ban pynlong kum shi bynta ban rakhe ïa ka lyngkhuh dap 9 snem jong ka Sorkar Pdeng hapoh ka jingïalam jong u Myntri Rangbahduh jong ka ri – Narendra Modi.
U la pyntip shuh shuh ba ha katei ka jingïalang, kan sa don ruh ka jingpyni paidbah ïa ki sienjam kiba ka sorkar BJP ka la shim naduh u snem 2014 na ka bynta ban pynbiang ïa ki lad jingïarap na ka bynta ki duk ki rangli.
Na ka liang u State President u la pyntip shuh shuh ba ka seng BJP ka la shim ïa ki sienjam kiba kyrpang na ka bynta ban pynkhlaiñ shuh shuh ïa ka seng ha ka jylla Tripura.
Ha ka jingïalang bad ki lad pathai khubor, na ka liang u Bhattacharjee u la pyntip shuh shuh ba ïa baroh ki prokram jong ka seng BJP ha ka jylla Tripura la pynsangeh ha ka sngi Saitjaiñ ba la dep kum ka dak ban kynmaw burom ïa ki lanot kiba la ngat ha ka jingjia ïatakhuh rel kaba shyrkhei kaba la jia ha Odisha.
U la pyntip ba ïa ki prokram bapher bapher jong ka seng BJP ha Tripura la lah ban pynbteng biang ha ka sngi U Blei ba la dep (4 tarik, Jylliew, 2023).
U briew u dei hi u briew la u long u Patsha, u Syiem, U Phadri, u Pastor, U Phadar, u nongrep, u nongkhaii uba duk ne uba riewspah u nongkhrong ne u nongbylla sngi baroh ki ioh kajuh ka jingai bad jingkyrkhu na u Blei bym lah iohi.
Kynmaw ngi dei ban don ka mynsiem sngewrit bad ïa ïeit para briew namar kane ka long kaba kongsan tam eh ha pyrthei.
Ka jingbishni bad pihuiñ para briew ka wanrah ïa ka jingjot ïa ka imlang ka sahlang ha pyrthei.
Namar u Blei um ju peit shiliang iano iano ruh kum mangi ki briew.
U Blei u ieit ïa baroh ki jait jingthaw hapoh khrum ka bneng bad ha pyrthei bad hapoh duriaw.
U Blei u don ka bor kaba mangi ki briew ngim lah ban snem ne tip ïa ka jingthmu jong u Blei.
Dei tang u Blei uba lah ban pynïapher ïa ngi ki briew kumba long ïa u shynrang bad ka kynthei.
Ngi ki briew ngim donbor ei ei namar ngi lah ban khlad noh na kane ka sla pyrthei ha kano ma kano ka por kaba u Blei u la buh.
Kumta to ngin phai sha u Blei ym ha ki jinghikai khyllah jong kane ka pyrthei.
Kane ka long ba phin suk phin saiñ hapoh ka mynsiem jongnga bad jongphi.
Ka South Garo Hills District Cricket Association bad ka Shillong Cricket Association ki la khur ïa ka jingjop ha ka lympung ïalehkai U-19 Girls Inter District Cricket Tournament ba la pynïaid da ka Meghalaya Cricket Association ha lah sngi U Blei.
Ka jinglah ban kamai ka Jayshree Singh (105 not out) ka la pynlong ïa ka SCA ban pynliem noh ïa ka West Jaiñtia Hills DCA da 149 run ha Umbuda kaba ha Ri-Bhoi ha ka Zone 1 (Group-B), katba ka SGH ka la jop da 8 wiket ïa ka North Garo Hills DCA ha Salpara jong ka Zone 2.
Ha kane ka jingïakhun ka Jayshree ka la ïoh ban khyrwit haduh 17 tylli ki ‘four’ ha kaba ka la pynlong ïa ka Shillong CA ban kamai 227/5 ha ki 29 over.
Ki nongkawang bol ka liang pyrshah kiba la lah ban pynhap wiket ki long ka Sawakahi Syngkon (2/44) , Yoolang Suting (1/39) bad ka Doliza Lyngdoh (1/49).
Haba wan beh ïa ka thong, ka WJH ka la lah ban kamai tang 78 run hadien ba ka la shah pynkhyllem baroh ki nongtied ha ki 23.3 over.
Ka Mercia Able Dhar ka la long ka nongtied kaba la ïoh bun da kaba kamai 11 run.
Ki nongkawang bol SCA kiba la lah ban pynhap wiket ki long ka Natasha Rabha (4/20), Monica Singh (3/7) bad ka Jennyfer Fancon (2/17).
Ha kawei pat ka jingïakhun, ka NGH kaba la shimti ban tied nyngkong ka la kamai 66 run bad shah pynhap wiket baroh ki nongtied ha ki 25.2 over.
Ka Dianchidora N Sangma (2/5) bad ka Rikmanchi M Sangma (2/7) ki la khur mar ar wiket na ka bynta ka SGH.Haba wan beh ïa ka pali kaba ar, ka SGH ka la lah da kaba suk ban kynjoh sha ka thong ha ki 13.5 over.
Ka Jaylynn R Marak (11 not out) bad ka Janicka R Marak (11) ki la lah ban noh synñiang ha kaba tied.
Katba ki nongkawang bol ka NGH kiba kynthup ïa ka Jessica Marak (1/14) bad ka Chigame Marak (1/18) ki la khur mar shi wiket.
Ha ka sngi Ba-ar kan dei ka jingïakhun kaba kaba khatduh jong kane ka jingïalehkai (group).
Ha ka Zone 1 (Group-A), ka East Khasi Hills CA kan ïakhun pyrshah ïa ka Ri-Bhoi DCA, katba ha ka Zone 2 ka SGH kan ïakhun sa ïa ka East Garo Hills DCA.Ha ka 25 tarik Nailar, ka Kynhun Myntri ka Sorkar Jylla ka la ai jingmynjur ïa ki kyrteng jong ki dkhot ka Expert Committee na ka bynta ban khmih bniah biang ïa ka bhah thungkam ha Jylla.
Kane ka kynhun ki riewshemphang kan ïoh por ban pyndep ïa ka kam kaba la bynshet hapoh 12 bnai.
Ki kyrteng kiba la mynjur ki long u nongbishar ba la shongthait ka Madhya Pradesh High Court u Justice Moolchand Garg kum u chairman ka expert committee bad kiwei pat ki dkhot ki long u nongbishar ba la shongthait ka Allahabad High Court, u Dr Satish Chandra, nalor kiwei pat ki dkhot ki long u Prof.DV Kumar, Department of Sociology, NEHU, Shillong (expert member in sociology), Prof.Chander Shekhar, Department of Fertility and Social Demography, IIPS, Mumbai (expert member in population studies), bad Prof.Subhadip Mukherjee, Assistant Professor, Economics and Public Policy, IIM Shillong (expert member in economics).
Ki bynta kiba ka Expert Committee kan peit bniah ki long ban pule bniah ïa ka bhah thungkam kaba la don mynta ryngkat ki jingai jingmut ban pynbeit thymmai, ban shim ki jingmut bad jingïasyllok kiba ïar bad baroh kiba dei ki nongdonbynta, bad ka Committee kan leit jngoh ruh sha kylleng ki jaka ha Jylla ban shim ïa ki jingmut na baroh kiba donbynta.
Ka bhah thungkam ka dei kaba la bhah lang hapdeng ki Khasi Jaiñtia bad Garo kaba long 40 la 40 bad ïa kane la pyntreikam naduh u snem 1972.
Kaba lyngngoh ka long ba ïa kane ka bhah thungkam la pyntreikam ha ka 12 tarik Kyllalyngkot, 1972 katba ka Meghalaya ka la ïoh ïa ka jylla bapura ha ka 21 tarik Kyllalyngkot, 1972.
Ngim tip shuh balei ki nongïalam ka jylla ha kato ka por ki khlem ap tat haduh ban da ïoh ïa ka jylla bapura hashwa ban pyntreikam ïa kane ka bhah thungkam.
Ha kaba ïadei bad katei ka Expert Committee, ngi sngew ba ka jingaipor kaba haduh shi snem ka la long shaba palat.
Ka jylla jong ngi ka dei ka barit bad kan ym bam por than ïa ki dkhot kane ka kynhun ba kin leit ïasyllok bad ki nongshong shnong la ki dei kiba sah ha ki jaka sor ne ha nongkyndong.
Lada dei pynban ba ka Meghalaya ka ïar kum ka Uttar Pradesh, ngi dang lah ban sngewïahap ïa ka jingaipor kaba shi snem.
Nalorkata, kaei kaba kane ka Expert Committee kan ai jingmut, kam dei satia kaba kut namar kan shong sa ha ka sorkar jylla la kan pdiang ne em ïa kita ki jingai jingmut.
Ïoh lehse ha kata ka por, ka sorkar kan thung sa da kawei pat ka kynhun ka ban peit bniah ïa ki jingai jingmut jong ka Expert Committee! Ngim lah ban ong namar ka sorkar ka sngewtynnad ban thung Committee kawei hadien kawei pat.
Bad ngin hap ban ïa ap sah da ki snem ban ïohi ïa kata ka jingkylla.
Ki seng bad ki kynhun bapher bapher ha ka jylla kiba la dawa ban pynkylla ne peit bniah ïa ka bhah thungkam, ki dei ban mih shakhmat ban dawa na ka sorkar ba kan pynduna noh ïa katei ka jingaipor ïa ka Expert Committee bad ban pynhiar la kumno kumno sha ka 6 bnai bad ym palat nangta.
Ngi la ap la katta ban ïoh ïa kata ka jingpdiang ne jingbym pdiang da ka sorkar ïa ki jingai jingmut jong ka Expert Committee, ngin sa ïa khmih hadien habud ynda kane ka kynhun ka la pyndep ïa la ka kamram.
Hynrei kaba kongsan mynta ka long ban bthah ïa ka Committee ba kan aiti ïa ka kaiphod bad ki jingai jingmut jong ka, hapoh hynriew bnai bad ym palat na kata.
Katba ki sngi bad ki snem ki nang ïaid bad mareh sted, ki jingkylla ha ka ri bad ka jaitbynriew ki nang ïai jia kawei hadien kawei pat, bad kine ki jingkylla ki dei kiba ngim ju poi pyrkhat ha ki phew snem kiba la leit noh.
Ngi iohi ïa ki jingkylla ha ka roi ka par, ka ioh ka kot, ka jingnang jingstad la ka long ha ki nongkyndong ne ha sor ruh.
Hapdeng kine ki jingkylla kiba ngi iohi da la ki jong ki khmat don napdeng kine ki jingkylla kiba don jingkyrmen ïa ka lashai lashisngi.
Haba bishar kyllum halor kine ki jingkylla ha kine ki sngi ha kibe bun ki liang, sngew sa tang ban shu ong, sa kaei pat lashai ne lashisngi.
Napdeng kine ki jingkylla kiba jia ha kine ki sngi, kawei ka jingkylla kaba ishyrkhei eh ka dei ka jingbym ioh kam ioh jam ki samla ba lanang la stad.
Kane ka jingbym ioh kam ki samla ba la nang la stad ka la kylla long kum ka jingpang ka bym i lah shuh ban pynkhiah.
Hynrei ka jingkylli ka long, hato ym lah shuh shisha ban pynkhiah? Halor kine ki jingeh, une u nongthoh u kwah ban kdew katto katne ki jingshisha ha ka jingiohi kaba lyngkot eh jong u, ioh lehse ka long ka jingkyrsiew thiah iano ne iano ki jingshisha ha ka jing-iohi kaba lyngkot eh jong u, ioh lehse ka long ka jingkyrsiew thiah ïano re ïano ban ïarap lem ban weng ïa kane ka jingpang, namar ym lah ban shu ngeit kulmar haba khlem pat don ka jingpyrshang kaba shisha (serious attempt).
Ngi ju iohsngew na ka por sha ka por ïa ka jingong ba ki kam sorkar ki la tyrkhong ha ki ophis sorkar bad ym don lad shuh ban dang phohsniew ban ioh kam sorkar wat lada phi don ka kyrdan pule kaba heh katno katno ruh.
ïa kane ka jingong la ju pynsngew wat da ki nongmihkhmat badonburom jong ngi haba ki leit ban attend ïa ki function kiba pher bapher.
Lada ym don lad shuh ban ioh kam sorkar, kaei pat kaba lah ban ioh kum ha ka State jong ngi ka bym i ban don da kiwei pat ki lad.
Une u nongthoh um ngeit ia kaba kum kane ka jing-ong.
Ka jingshisha ka long ban pahuh kam sorkar kum ha ki phew snem kiba la leit noh te ym pahuh shuh da shisha ban ioh kam sorkar, hynrei ban ong ba ym don shuh, kam dei ka jingshisha.
Lada ka dei ia ngi ki riew paidbah ban ngeit ïa kaba kum kane ka jingong, ki briew kiba don ha ka bor ki la dei ban pyni da ki jingshisha (facts) khnang ba ngi lah ban ngeit.
Lymda kumta ka jingkylla kaba mih nangne ka long, jia aiu ïa kito kiba bun tylli ki post jong kito ki shakri sorkar kiba la shong-thait na ka kam.
Ki don ruh ki kam sorkar kiba la lait thylli ki post jong kito ki shakri sorkar kiba la shong-thait na ka kam.
Ki don ruh ki kam sorkar kiba la lait tylli ki post jong kito ki shakri sorkar kiba la shongthait na ka kam.
Ki don ruh ki kam sorkar kiba la lait thylli noh namar ka jingkhlad shiteng por jong kino kino ki shakri sorkar, don ruh katto katne na ki shakri sorkar, kiba na kino re kino ki daw shimet jong ki, ki resign noh.
Nangta ka sorkar badonburom ka ju ai lad ïa ki shakri sorkar ba kin kiew kyrdan ruh katkum ka por bad ka jingtbit jong ki.
Jia aiu ia kito ki post kiba la thylli noh namar ka jingpynkiew kyrdan ïa ki shakri sorkar.
Katba lah ban sngewthuh, kitei baroh ki kam kiba la kiba la lait thylli namar kitei ki daw ba la kdew haneng ki dei kita kiba ju khot ia ki, ‘Ki sanctioned post.
" Lada ka long kumta don jingeh aiu ïa ki tnat sorkar bapher bapher ban pyndap noh wut wut ha kitei ki sanctioned posts khnang ban lah ban weng ia ka jingpang bym ioh kam ioh jam jong ki samla katkum ka jinglah bad ka kyrdan pule ba ki don.
Une u nongthoh u la pyrshang ban kylli na ki katto katne ki ophisar rangbah kiba don ka jingsngewthuh bha ïa ka kam, ioh don kano kano ka jingeh ban thung kam ïa ki samla ha kum kitei ki jait vacancy, bad ka jubab ba u ioh ka long ba ym don jingeh eiei bad kaba donkam ban leh ka long, ban shu pynbna paidbah, khot interview sa thung pat katkum ka jingmih na ka interview.
Kiba kum kine ki jinglait kam ki don ha kylleng ki ophis sorkar, la ka dei ha ki ophis rit ne ki ophis kiba heh kumjuh.
Ka jingbym thung nongtrei ha kitei ki post kiba lait ka labuh jingeh wat ia ki nongtrei kiba don ha ka service ruh namar uwei u nongtrei u la hap ban kit 4 bad 5 byrni ha ka jaka shi byrni bad kane ka ktah wat ia ka jingkoit jingkhiah ruh ban kit lalot palat ia ka bor.
Ka jingkylli mynta ka long, mano keiñ ban sei ia kine ki jingdawa kiba kyrkieh khnang ba ki samla ba la nang la stad kin dup ioh ban phuh samrkhie?Kawei pat ka jingshisha ka long ba ha ki snem kiba la leit noh, ka jingdawa ban pyntrei ïa ki kam pynroi pynpar ka dang long kaba rit bad ka jingdonkam ïa ki nongtrei ruh ka dang khyndiat.
Na ka bynta ban pynïaid ïa ki kam kiba ka sorkar ka don na ka bynta ban kyntiew ïa ka imlang sahlang, donkam ïa ki nongtrei kiba la don ka jingnang ne ka jinglah ha ka kyrdan pule katkum ka jingdawa ka kam.
Kano kano ka kam, kam lah ban urlong lymda don da ki pyntrei ki ban pyniaid shaphrang ia ka kam.
Lada 30 snem mynshuwa, donkam Rs.1,00,000  ban pyntrei ïa kino kino ki kam pynroi ha ki shnong nongkyndong, ka sorkar ka thung haduh 15 ngut ki nongtrei tang ha ki kyrdan kiba kham rit, lait na kawei pat ki ophisar kiba kham halor, katei ka Rs1,00, 000.00 mynshuwa ka la kylla long ar bad lai klur mynta.
Lada ka long kumta ka jingdonkam ïa ki nongtrei ruh ka la dei ban nang kiew bun shah.
Kane ka dei tang ka nuksa kaba rit.
Hynrei sngewsih ban ong ba ka jingdon ki nongtrei ha kiba bun ki khep ka neh kumjuh.
Kane ka la ktah shibun eh ia ka jingiaid shaphrang jong ki kam ha kawei ka liang bad ka la khanglad ruh ïa kiba bun ki samla kiba la pyntbit ban ioh ïa ki kam kiba ki angnud ban ai ka jingshakri.
Khlem artatien kane ka dei ruh kawei ka daw bah kaba pynlong ïa kiba bun ki ophis sorkar ban pynphai noh ia kaba bun ka pisa ha kaba kut ka snem namar ba ym lah shuh ban pyntreikam ïa ki bad kane ka la wanrah ia ka jingduh nong ia ki paidbah nongshong shnong bad ka la khanglad syndon ia ki samla jong ngi ban ioh ïa la ka hok (Right to employment).
Sngewtynnad ïa ka jingleh jong ka sorkar ban pynjan ïa ka synshar ka khadar sha u paidbah.
Hynrei kaba sngewlyngngoh pat ban tip ka long kine ki jingplie thymmai kiba don ruh ïa ki jingthmu kiba bha kin poi hi ne em sha u paidbah haba kiba bun kiba kum kitei I kumba ki long tang ka rong phong ban kyntiew skong iano re bad ki shu sah tang ka kyrteng khlem don nongtrei.
Haba plie ia kitei ki unit jong ka synshar ka khadar kiba u paidbah u da donkam shisha ka sorkar ka la dei ban pynbiang wut wut ïa ki nongtrei ruh khnang ba u paidbah un ioh jingmyntoi bad ki samla jong ngi ruh kin ioh ïa ka lad ban ai ïa ka jingshakri kaba ki dei hok ban ioh bad kan weng ruh ïa ka jingpang bym ioh kam ioh jam.
Donkam,namarkata ban thaw (create) shuh ïa ki kam ha kitei baroh ki kam kiba donkam khnang ba ka roi ka par kan sted katkum ka jingdawa ka por bad kane kan ïarap ruh ban weng ïa ka jingpang bym ioh kam ioh jam ki samla.
Kawei pat ka bynta kaba donkam ban pyrkhat ka long ba ioh lehse ym pahuh shuh ka kam sorkar ban pynbiang katkum ka jingdawa namar ba la bun eh ki samla ba la nang la stad bad la dei ban pyrkhat da kiwei de ki lad, kata da ki kam la jong.
Hynrei hangne ruh kam long kaba suk ban pyrkhat ban seng kam la jong lada ym don ia ka jingtbit.
Lada shu tur ïap kulmar, ioh poi pynban sha ka jingkordit kaba kham shyrkhei.
Namarkata ban seng kam lajong, ngi sngewthuh ba kaba nyngkong ka long ba donkam ia ka jingtbit ban nang ban trei ne ban pynïaid ïa ka kam.
Hynrei nangno keiñ yn ioh ïa ka jingnang jingtbit (skill) ? Ym don uwei ruh u briew uba la kha ha ka pyrthei ryngkat bad ka jingtbit.
Donkam ïa ka jinghikai bad shisien ba la hikai ym don uwei ruh u briew u ban ym nang.
Mano ba lait ban kren.
Namarkata la donkam kyrkieh eh ïa kata ka skill development (inclusive) kaba ka sorkar ka ju pyrta na ka por sha ka por.
Ka la dei eh ka por ba ki bor sorkar kin shim khia ïa kane ka bynta, khnang ba ka jaitbynriew kan lah ban nang kiew shaphrang bad ki samla kiba don ïa ka jing-angnud kin dup lah ban ïeng ha la ki jong ki kjat.
Ban ai daw ïa ka sorkar ka don hapdeng ka jingtyr-khong pisa (Financial crisis) kaba sa pynlong ïa ka sorkar ban ym lah shuh ban kner ïa ki kti sha ki samla khlem kam,ym lah ban ngeit.
Shano ka leit ka revenue kaba ka sorkar ka ju lum na ki paidbah ha ka dur jong ki khajna kiba pher bapher ? Kane ka dei ka pisa jong u paidbah bad ym lah ban pyndonkam bakla mano manor uh.
Ka jingong ba kyrduh pisa ka sorkar ka pyni pynban ïa ka jingbieit jong ka sorkar ba kam nang ban pynïaid ïa ka pisa jong u paidbah.
La ju don ne em kiba peit thuh ïa ka jinglait kai ka pisa paidbah kaba dei ban leit sha ka pla tyngka jong ka sorkar, haba wat tang ka bai pynïeng (parking fee) ruh bun ba khlem ai receipt ? Kane ka dei tang ka nuksa kaba rit eh, ioh don pynban ka jinglait ei ka revenue kaba kham shyrkhei lada don ka jingbuddien kaba kham thikna, kaba la pynlong ia ka sorkar ban kylla duk.
Ka jingeh kaba ma ngi ki riew paidbah ngim lah shuh ban sngewthuh ka long pynban ba ngi iohi ïa ka jingkiew lynnong lynnong ha ka ioh ka kot ne ka ioh kam ioh jam.
Kiba riewspah ki la nang riewspah, kiba duk, ki la nang duk.
Haei kein kata ka jingïasam mar katjuh ha ki liang baroh ? (equi – distribution of wealth and property).
La donkam eh ban sei madan ïa baroh ki jingshisha khnang ba kiba dei hok ban ioh, kin ioh noh ïa la ka jong ka hok, khlem don kano kano ka jingbuhrieh.
Tang kawei ka jingshisha ka long ba ka don ka jingud kaba jur ha ka ri namar ka jingdum ka tap ia lawei ki khun samla ba la nang la stad bad ym iohi ban don mano mano tad haduh mynta kiba mon ban pynkoit ïa kane ka jingpang.
Ki Seng Bhalang kiba don ruh ïa ki Employment cell, kim iohi mo ïa kane ka jingma kaba ap ïa ka lawei jong ki khun samla ? Lada ym dei ma phi, mano pat?.
Ha kawei ka jingjia la ong ba kawei ka trok ka la leit kum tynrah bakla ia ka kynhun ki nongleit ontep briew hapoh ka thaiñ Shathie-mihngi jong ka nongbah Kahramanmaras ka Turkey.
Ha kane ka jingjia 5 ngut ki briew ki la khlad noh bad 25 ngut pat ki la mynsaw bad pynkit noh sha ki jaka sumar kiba don ha katei  ka nongbah.
Katkum ki tyllong khubor ba la ioh lum, la ong ba ka ‘Brake’ jong katei ka trok ka la thud bad kumta kam shym lah shuh ban pynsangeh ha katei ka por ba ka la leit rung sha u lum jingtep uba don hapdeng ka jingiaid lynti jongka bad dei ha katei ka por ba ka la kum leit rat beit- beit ia kitei ki briew kiba dang leh burom khatduh ha katei ka jaka.
Tat haduh jong ka step Lah Sngi U Blei, la ioh jingtip ba ka jingiap jong kitei kiba ngat ha kane ka jingjia ka dang neh hi 5 ngut, ha kaba 25 ngut pat ki dang shah sumar bad don ruh katto- katne ngut kiba la mynsaw jur bad kiba don hapdeng ka jingma.
Katkum ki dur ba la pyn saphriang da ka tnat DHA jong ka Turkey, la iohi ia katei ka trok kaba la kylla lyndang bad leit ban pat ia kawei ka kali kaba don ha katei ka jaka.
Ka Russia ha ka Sngi U Blei ka la leit thombor dusmon ia ka Ukraine haduh 32 tylli ki drone kiba ka la phah shi miet- shi miet bad kiba bun na kitei ki drone ki dei kiba thmu ban leit thombor shapoh jong ka nongbah kaba pdeng.
Ka tnat iada jong ka Ukraine ka la pyntip ba napdeng kitei ki drone ba la phah da ka Russia, 25 tylli la ioh ban siat pynhap noh da ki shipai ka Ukraine.
Katei ka jingleit thombor jong ka Russia ha kane ka por ka long ruh hadien ba ka Ukraine ka la kyrpad ia ki para ri ba marjan na ka thaiñ West ba kin ai jingkyrshan lem ha kane ka sien iakhun ba tyngeh jong ka Ukraine pyrshah ia ka Russia.
U heh ka tnat shipai ka Ukraine u la iathuh ba ha katei ka miet, ka Russia ka la phah haduh kumba 32 tylli ki drone ban leit thombor sha katei ka nongbah, ha kaba ki shipai ka Ukraine ki la ioh ban siat pynhap noh 25 tylli.
La ong ba kitei ki drone ki la leit ban rung sha katei ka nongbah da ki kynhun- kynhun shi sien rung bad ki leit rung na kylleng ki bynta jong katei ka nongbah.
Kumta la ong ruh ba bun tylli ki distrik kiba la julor bad shah ktah jur na katei ka jingleit thombor jong ka Russia ha katei ka miet.
Ha u bnai ba la lah, ka Ukraine ka la ioh ban siat pynhap ia kumba 20 tylli ki drone bad ki ‘namding ba la phah leit thombor da ka Russia ha ka sien thombor kaba jur bha ba ka Ukraine ka la mad ha utei u bnai.
Kumta, u Myntri ka tnat iada ba thymmai jong ka Ukraine- u Rustem Umerov u la kyrpad ia ki para ri ba marjan naka bynta ki jingiarap khnang ba ka Ukraine kan lah ban tehlakam ia kitei ki jingleit thombor jong ka Russia.
Namar u la ong ruh ba ka Ukraine ha kane ka por ka donkam da ki tiar kiba kham khlaiñ bor bad kiba iahap bor bad ki tiar thma jong ka Russia.
U President ka Ukraine, u Vododymyr Zelensky u la ong ba ka jingslem ban ioh ia ki tiar iakhun thma na ki ri ba marjan, ka la pyn troiñ pat ia ka Ukraine hapdeng ka jingïaleh jongka ban iada bad ban iakhun pyrshah ia ka jingleit thombor jong ka Russia ha kine ki sngi.
U heh Deputy Intelligence- u Vadym Skibitsky ha ka Sngi Saitjaiñ u la ai jingkheiñ antad ba da kumno- kumno ki shipai jong ka Russia ki don kumba 4,20,000 ha ki bynta East bad South jong ka Ukraine, kynthup lang ia kiba don hapoh Crimea.
Bad u la ong ruh ba ka Russia mynta la kumba shi bnai, ka ju phah hiar thma ia ki shipai jongka napoh Crimea, kaba long ka nongbah ba ka Russia ka la ioh knieh na ka Ukraine naduh u snem 2014.
Ha ka Sngi U Blei, la ong ba uwei u lum mih ding ‘Volcano’ uba don ha Kilauea, u la bthei kynsan hadien ar bnai ba um ju bthei ne mih ding shuh.
Katei ka jaka ka long ka jaka kaba jur bha ka jingbthei ki lum mih ding bad la iohi ruh ia ki dpei ding ba mih na utei u lum sha jngai na ki thaiñ ba shong briew ha katei ka dew lynnong.
Ka Hawaii Volcano Observatory ka la iathuh ba utei u lum mih ding uba don ha Kilauea, u la bthei ha ka por shiteng sngi.
Katkum ki khubor la ong ba ki tnat iarap jong ka Morocco tad haduh ka Sngi U Blei, ki dang iakhun shitom ban ioh sei bad ioh pyllait im lada dang don kiba im bad sahkut hapoh ki ïingmala kiba la julor bad ha ki jingtei kiba la khyllem ha kylleng ki bynta jong ka ri, da kaba pyndonkam ruh ia ki jait tiar kiba khlaiñ bor ban lah ban kyndang bad sei ia ki briew kiba sahkut hapoh ki kynrum- kynram ba la twa bad julor.
Kumta ruh la ong ba ki para ri ba marjan ki la phah ia ki tnat iarap jongki ban leit iarap sha katei ka ri kaba don sha ka phang North jong ka dew Africa  ha ka jingioh mad jong katei ka ri ia utei u jumai uba khlaiñ bad uba jur tam, ha kaba 2,122 tam ki la khlad bad kumba 2,400 tam ruh kiba la ngat bad mynsaw ha utei u jumai.
Utei u jumai uba la khñiuh ha ka Sngi Thohdieng jong ka taiew ba la lah, u la don kumba 6.8 Magnitude bad u la pynkhñiuh ruh ia kumba 72 kilometre lane 45 miles jong ka thaiñ Southwest baroh kawei bad baroh ki shnong kiba don ha katei ka thaiñ lum jong ki lum Atlas ki la um lut ha une u jumai ha katei ka sngi.
Ha katei ka Sngi U Blei ruh, u jumai uba 4.5 Magnitude u la pynrah mynsiem biang ia ki paidbah jong katei hi kajuh ka thaiñ kaba mad ia utei u jumai, hynrei une u jumai u la shu iaid lynti bad um da jur shuh kumba long ha ka Sngi Thohdieng bad ym shym don kiba ngat ne mynsaw eiei ha utei u jumai uba ar.
La ong ba ka shnong ba shajrong lum jong ka Tefeghaghte, kumba 60  kilometre na Marrakesh, ka la julor bad um lut thiaw ha ka jing lynshop jong utei u jumai bah ha katei ka jingjia, ha kaba ki don sa tang iwei- ar tylli ki iing briew kiba dang neh ban ïeng.
Bun na kitei kiba don ha katei ka shnong, ki la khlad noh na ka jingshah ban ha ki iing ba ki shong ki sah.
Kumjuh ruh ka shnong Amizmiz, kaba don hajan ka Tafeghaghte, ka long ka thaiñ kaba la shah ktah jur bha ha utei u jumai bad kine ki 2 tylli ki shnong ki dei kiba ioh mad ia bun tylli ki jingiap kumba 1,351 ngut kiba khlad tang napoh jong kitei ki 2 tylli ki shnong.
Katkum ka kaiphod ba la ioh lum, la shem ba palat 18,000 tylli ki longiing kiba la shah ktah ha utei u jumaiKi paidbah nongshong shnong ka Morocco ha ka Sngi U Blei, ki la leit mareh sha ki jaka sumar bapher ban leit ai snam ia kito kiba donkam snam bad kiba la mynsaw na utei u jumai ha katei ka ri.
Ka tnat iada jong ka Spain, ka la pyntip ba la phah ia ka liengsuiñ A400 kaba la mih na Zaragoza ha ryngkat 56 ngut ki briew jong ka kynhun iarap bad 4 tylli ki ksew bud dien badn leit poi sha Marrakesh naka bynta ban leit khyllie bad wad ia kiba sahkut ha kito ki jaka ba la twa.
Ïa ka seng ‘Janhit Party’, ka kynhun ka ban don bynta hapoh ka kam saiñ pyrthei la dep ban pynbna da u dkhot barim jong ka RSS.Ka seng ka la don jingthmu ban nang pynbun ïa ki seng saiñ pyrthei khnang ban lah ban nang pynbha shuh shuh ïa ka jingsynshar hashwa ka ilekshon ka ban sa long ha bakut artad une u snem ha Madhya Pradesh.
Ka seng haduh mynta kam pat pynrung kyrteng ïa kane ka kynhun hynrei ka la khmih lynti ban lah ban pynbun ïa ki vote na ki nongbud ba shitrhem jong ka seng BJP.Ka kynhun jong ka kam saiñ pyrthei jong ka Madhya Pradesh ka la thmu ban wanrah sa kawei ka lad naba ka kynhun barim jong ka seng Rashtriya Swayamsevak Sangh (RSS) ka la pynbna ïa ka rai jong ki ban thaw ïa ka kynhun bathymmai ha ka kam saiñ pyrthei ka Janhit Party.
Kane ka jingpynbna ka la long hashwa ban pynlong ïa ka ilekshon hashwa ban kut une u snem ha Madhya Pradesh bad la khmih lynti ban wanrah ïa ki jingkylla ha kaba ïadei bad ki rukom pyntreikam ha ka kam saiñ pyrthei ha ka thaiñ.
“Ngi la wanrah ïa ka seng Janhit Party naba kiwei pat ki seng saiñ pyrthei ki long pyrshah ïa ka tynrai jong ka synshar paidbah.
Baroh kim shym lah ban leh ei ei halor kane," la ong u Abhay Jain, uba long u nongïalap barim jong ka RSS, ha ka por ba u la ai jingkren ha ka jingïalang bad ki nongthoh khubor bad ki para dkhot barim ha Misrod, hajan ka nongbah Bhopal.
Ym slem hadien ka jingshahkem jong u Myntri Rangbah barim  ka Andhra Pradesh u Chandrababu Naidu ki nongkyrshan jong u ki la khot pynlong da ka jingïakhih kaba jur ha ka sngi ba la khot pynlong da ka jingïakhih ban pyrshah halor ka jingshah kem bad ka jingshah set patok jong u.
U Naidu  u la shahkem ha ka kynhun Criminal Investigation Department (CID) ha kaba ïadei bad ka jingshah kynnoh donkti ha ka kam bamsap kaba la mih na ka  Skill Development Corporation.
Ka kynhun CID ka la kem noh ïa u Naidu ha Nandyal, la ïathuh ka seng Telugu Desam Party (TDP) ha ka sngi Saitjaiñ.
U Naidu u la dei ban shong along da kumba 14 sngi kumba la rai pynshitom da ka Vijayawada ACB Court.
Ka ïingbishar ka la buh shwa halor ka jingkyrpad ban set along hapoh ka ïingsah jong u heh ka nongïalam jong ka seng TDP.Ha kaba ïadei bad kane ka jingshahkem jong u nongïalam, ka seng TDP ka la khot pynlong da ka jingïakhih hynnin ka sngi ha Andhra Pradesh.
Ha kane ka sngi kumba la sakhi, la ong ba ki nongkyrshan ki la thang ïa ki shaka kali, ki la pynjulor ïa ki bos paidbah bad kumjuh ruh ïa kiwei pat ki kali ha ka por ba don ka jingïakhih.
U MLA jong ka seng Congress bad u heh jong ka Congress Campaign Committee u Kantilal Bhuria u la ong ba ïa ki Yatra la ju pynlong na ka bynta ban pyntip bad pynbha sha ki paidbah shaphang ka jingbym donkam-donjam, ka jingdon jong ka kam bamsap, bad ka jingdon jong ka jingban beiñ ïa ki riewlum bad ïa ki Dalit ha ka jylla ba synshar ka sorkar BJP.Ha kaba ïadei bad ka jingïohi jngai halor ka  ilekshon Assembly ha ka jylla ka Madhya Pradesh Congress kan sa pynlong ïa 7 tylli ki ‘Jan Aakrosh Yatras’ ha ki 7 tylli ki thaiñ bapher bapher, la ong ki heh ba dei khmih jong ka seng.
Ka jingpyntreikam na ka bynta kan eka la ïai bteng.
Ïa ki Yatras la pynlong kum shi bynta ban nang pynkhlaiñ  shuh shuh ïa ka ‘Jan Ashirwad Yatra’, da ka seng Bharatiya Janata Party (BJP) ha  ka jylla Madhya Pradesh ka ban pynlong ïa ka ilekshon.
Ka seng BJP ka la pyllait paidbah ïa ka ‘Jan Ashirwad Yatra’ na  Neemuch ha ka lah sngi U Blei jong ka taïew ba lah lah.
U Bhuria u la ong ïa ki Yatra yn sa sdang ban pynlong ha ka 15 tarik, Nailur.
Ki 7 ngut ki nongïalam jong ka seng Congress ki kynthup ïa u Kantilal Bhuria na Mahakaushal, u nongïalam jong ka liang pyrshah ha ka Ïingdorbar ha ka jylla u Dr Govind Sing na Gwalior Chambal, u Jitu Patwari na Malwa, u Ajay Singh Rahul na Bundelkhand, u Arun Yadav na Nimad, u Suresh Pachauri na Narmadapuram bad u Kamleswar Patel na Vindhya, kin sa lamkhmat ïa ki 7 tylli ki Yatra, u la ong.
Kawei ka longïing kaba don ha Kathua jong ka Jammu & Kashmir ka la kynnoh ba ki pulit jong ka Punjab ki la rung jubor hapoh ka ïingsah jong ki.
Kumba la pynshisha la ong ba kane ka jingjia ka la jia ha ka sngi U Blei ha kaba kane ka longïing ka la kynnoh ba ki pulit ki la rung jubor hapoh ïing bad leh tohmet ïa ki dkhot jong ka longïing khlem jingsalia.
Ha kaba ïadei bad ka jingkynnoh ki heh pulit ka jylla ki la khmih bniah halor ka jingjia bad sdang ban pynlong ïa ka jingtohkit hadien ba ki dkhot jong kane ka longïing ka la leit ban ïakynduh ïa u Senior Superintendent of Police, jong ka Kathua, u Shivdeep Singh bad ïathuh bniah ha u shaphang ka jingjia, la ïathuh ki heh pulit.
Kumba la ïathuh la ong ba u khliehduh jong ka longïing u Rajesh Kumar, u la ong ba ka kynhun jong ki lai ngut ki dkhot jong ki pulit ka Punjab ba la lamkhmat da u Assistant Sub-Inspector ki la rung jubor hapoh kane ka ïing kaba don ha ka shnong Tafar Sangi ha ka por 3 mynstep bad sdang ban leh donbor pyrshah ïa ki dkhot ka longïing khlem daw.
U Kumar u la pynshisha  da kaba ong ba ka longïing jong u ka don ïa ka Tractor Trolley kaba la treikam hapdeng ka Kathua bad ka Punjab bad ki pulit na ka jylla ba marjan ki la dawa pisa na u na ka bynta kane.
U la ong ba katba kane ka longïing ka dang shah leh donbor ha u ASI, arngut ki pulit kiba kham hapoh jong u ki la phet bad ki la wanphai bad ka kynhun jong ki Commando ha kaba ki la ïalam noh ïa u heh pulit.
Kham hadien, ka longïing ha ryngkat ka jingsynranlang jong katto katne ngut ki para marjan, ki la leit sha ka jaka sah jong u SSP Kathua bad ïathuh ha u shaphang baroh kaba la jia.
U Kumar u la dawa ruh ba la dei ban pynbiang ka kynhun pahara ban buh jingshngaiñ na ka bynta ka longïing jong u halor ka jingshah leh donbor ha ki pulit ka Punjab, la ïathuh ki pulit ka jylla.
Ar ngut ki pulit na ka jaka treikam ki pulit ki la leit jurip bniah ïa katei ka jaka ba lajia ka jingjia bad ki la rah ïa ki tiar ba ki la lap na katei ka ïing, kynthup ka jaiñspong ïa kaba la ieh da ki pulit, la ïathuh ki heh pulit.
Kan long ka sngi sah kynmaw ïa ki nongshong shnong ka shnong Ïalong khamtam ki nongrep namar ïa ka jingkieng doi-doi kaba la shna halor ka Wah Myntdu la plie paidbah ïa ka ha ka Sngi Saitjaiñ.
Kane ka jingkieng ka ban kam sha shiliang ka Wah Myntdu la tip ïa ka kum ka Ïalong Um-Dalong Footbridge (?along Suspension Footbridge) kaba don ha ka wah kaba ka shnong ka pynlong kum ka ‘Fish Sanctuary’.
Ïa katei ka jingkieng la wan ban plie paidbah da u MLA ka thaiñ, u Bah Wailadmiki Shylla ha ka jingdonlang u MDC ka Musiang-Rangat, u Bah Phasmoon Dkhar kum u Symbud Kongsan, ki ophisar Sorkar lem bad kiwei-kiwei.
U Waheh Shnong ka Ïalong, u Bah T.Ram Phawa ha ka jingkren u la ong ba kane ka jingkieng dei kaba la sahteng naduh u snem 2016 bad hadien ka jingshimti jong ka Executive Committee kaba thymmai ha ka jingïalam jong u, kum u Waheh Shnong la sdang biang ban pyntrei ïa ka ha u snem 2021 ha ka jinglut kaba T.65 lak.
U la ong ba ka jinglah ban pyndep ïa katei ka jingkieng kan kyrkhu ym tang ïa ki nongshong shnong bad nongrep hynrei ka long ruh ka jingmyntoi ïa ki nongshong shnong ha kaba ïadei bad ka kam jngohkai pyrthei.
U BDO ka Thadlaskeiñ, u Dr.Brightstar Langbang u la ong ba ïa ka jingtei la bei lyngba ka skhim Mahatma Gandhi National Rural Employment Guarantee Act jong u snem 2015-2016 kumba T.45 lak 50 hajar na ka tnad MBDA kumba T.16 lak 25 hajar na u synniang shnong T.3 lak 25 hajar, skhim MP, T.8 lak bad na ka Chief Minister Fund T.10 lak.
U Bah Wailadmiki Shylla ha ka jingkren u la ïaroh ïa ki nongïalam shnong bad ïa baroh ki nongshong ka Ïalong kiba don ka mynsiem ïatreilang na bynta ka bha ka miat bad ka roi ka par jong ka shnong.
U MLA u la pynsngew ruh ïa ka jingkular jong u Myntri Rangbah ka Jylla, u Conrad K.Sangma ban mang kumba T.20 klur na bynta ban pynbha pynmiat ïa ki surok, ki lynti synkien bad ban pynlong ïa ka shnong Ïalong kum ka ‘Model Village’ ha kine ki 5 snem ban wan.
Ïa ka jingialang la pynïaid da u Bah Masan War, Secretary Shnong Ïalong bad la ïoh ki kyntien pdiang na ka Kong Shimti Pale bad la pynphuh pynphieng ïa ka jingïalang da ki jingshad na ki longkmie, ki khun samla bad ki hep barit jong ka Dorbar Shnong Ïalong.
Ka seng Congress kaba long ka liang pyrshah ha Manipur ka la kynnoh ïa ka seng BJP kaba bat ïa ka jingsynshar ha ka jylla ba ka lamkhmat da u Myntri Rangbah u N Biren Singh ba kam lah ban leh eiei ha kaba ïadei bad ka jingai jingïada ïa ki riewpaidbah.
Ha ka jingïakren bad ki nongthoh khubor, u President jong ka seng Congress ha Manipur u K Meghachandra u la buh ka jingkylli ïa ka seng BJP ha kaba ïadei bad ki sienjam ba ka la shim na ka bynta ban pynshitom pyrshah ïa kito ki shipai kiba la shah kynnoh donkti ha ka jingïap jong arngut ki riewpaidbah bad ka jingmynsaw jong palat 80 ngut ki briew ha kaba kham bun na kine ki dei kiba ha Meira Paibis, kaba don ha Pallel ha ka jingjia kaba la jia ha ka 8 tarik, Nailur ha Manipur.
Ka seng Congress ha Manipur ruh ka la dawa  da ka jingtohkit ka ïingbishar halor ka jingïap bad ka jingmynsaw jong ki riewpaidbah ha Pallel.
Ka North East Adventist University (NEAU), Khliehtyrshi ha ka 8 tarik Nailur ka la rakhe ïa ka ‘World Physiotherapy Day’ halor ka phang ‘Arthritis’ ne ka jingpang mat kaba la pynlong ha Sub-Centre Mukhla, West Jaiñtia Hills District.
Ka ‘World Physiotherapy Day’ ka dei ka sngi ban kynmaw burom ïa ki nongtrei kiba long kum ki ‘Physiotherapist’ halor ka jingdon bynta jong ki ban wanrah ïa ka koit ka khiah bad pynbiang ruh ïa ka rukom im kaba laitluid.
La sdang ïa ka jingkynmaw burom da ka jingïaid ‘Rally’ ki khynnah skul na North East Adventist University (NEAU) pynbud sa ka jingïalang pynsngewthuh paidbah ba ïadei bad ka jingpang mat.
Hadien ka jingïalang, la pynlong ïa ka ‘Free Medical Check Camp’ na bynta ki nongshong shnong ka Mukhla bad la don 25 ngut ki nongshong shnong kiba la ïoh jingmyntoi.
Ka Seng Kynthei Mawkhar Welfare Organisation (SKMWO) ha ka Sngi Saitjaiñ ka 9 tarik u Nailur, 2023 ka la pynlong ïa ka jingïadie ïathied bam bad ki tiar ki tar ïa kaba la tip kum ka ‘Carnival Festival’ kum shibynta ban ïoh pynmih pisa na ka bynta ki kam bad ki projek kiba ka seng kynthei ka thmu.
Ha katei ka sngi ka la don ka jingïadie ïathied ïa ki bam kiba bunjait, ki tiar ki tar bad ki la don ruh ki jingïalehkai kiba pynbyrngia ïa ki hep barit bad ki rangbah ruh kumjuh.
Ka kongsan ha katei ka sngi ka dei ka Kong Roshan Warjri kaba dei ka nongmihkhmat barim jong katei ka thaiñ ha ryngkat ka jingdonlang jong u Rangbah Shnong ka thaiñ, u Bah Arwan S Tariang, u Bah Ransom Sutnga bad ki nongkitkam jong ka shnong.
Haba ai jingkren ha katei ka sngi, ka Kong Roshan Warjri ka la pynpaw ïa ka jingsngewnguh bad ka jingsngewkmen kaba khraw bha ban ïa don bynta lang ha katei ka sngi ha ryngkat ka jingnoh ïa u synñiang kum ka dak ka jingsngewieid ïa ka seng kynthei kaba la shakri met bad mynsiem ïa ka shnong hi baroh kawei.
“Nga kitbok kitriang ba kan long kaba jop kum ka jingthrang bad ka jingangnud jong ka seng kynthei hi baroh kawei", la ong ka Kong Roshan.
Haba ïoh ban ïakren bad ka Kong Careen Khongwir kaba dei ka Assistant General Secretary jong ka Seng Kynthei Mawkhar Welfare Organisation, ka la ong ba ka jingpynlong ïa katei ka ‘Carnival Festival’ ka long ban pynmih pisa na ka bynta ki kam bad ki projek kiba bun kiba ka seng kynthei ka leh mynta.
Ka la ong ba kawei ka projek kaba kongsan tam ba la leh da ka seng kynthei ka dei ka Lasara Play School kaba don hapoh ka Community Hall jong ka Dorbar Shnong ha kaba dei ka jaka kaba ju peit bad ri ki heprit khnang ban pynsuk ïa ki kmie ki kpa ha ryngkat ka jingai jinghikai bad ka jingshngaiñ ha ka por kaba ki kmie ki kpa kim don.
Shuh shuh ka Kong Khongwir ka la ong ba nalor ka Lasara Play School, ka seng kynthei ka ju ai khusnam ïa ki khynnah kiba pas bad leh bha ha ki eksamin bapher bapher kiba shong ba sah hapoh ka shnong Mawkhar.
“Kiba bun kiwei kiwei kiba ngi lah ban ïarap na ka seng kynthei, ki kam hapoh ka shnong kiba khia kiba bun, kumta ngi lah pynlong ïa kane ka Carnival da ka jingthmu ba ngin pynmih pisa na ka bynta kita ki projek ki jong ngi", la ong ka Kong Khongwir.
Ka Khadar Daloi Law College (KDLC), Jowai kaba dei tang ma ka marwei ka jaka pule ba ïadei bad ka aiñ ha Ri-lum Jaiñtia, ka la pynkup burom ïa ki samla pule kiba la wanrah nam ïa ka kolej ha ka risol LLB ba la pynbna da ka North Eastern Hill University (NEHU) ha ka 18 tarik Nailar, 2023.
Na ki 15 ngut kiba ïakhun ïa ka LLB ‘6th Semester’ 2023, 7 ngut dei kiba rung ha ka thup Top 10, 12 ngut kiba la wan ha ka kyrdan ‘1st Division’ bad u Wanbhalang Buam na kane hi ka kolej u la ïoh ïa ka nam ‘Topper’.
U Rapborlang Kharbihkhiew uba dei u MSC uba la wan ha ka kyrdan ba hynñiew, katba u Hame Shaniah Suiam, u khlur ïalehkai Kick Boxing ka Ri-lum Jaiñtia u la wan ha ka kyrdan kaba san.
Ha kane ka jingpynkup burom la donlang ka MLA ka Sutnga-Saipung, ka Kong Santa Mary Shylla, u MDC ka JHADC, u Phasmoon Dkhar, u President Governing Body, Dr.P.M.Passah, President ka Society For the Study of Law (SFCL), R.Lamarr, u Secretary ka SFSL J.B.Laloo bad kiwei-kiwei.
Ka Kong Santa Mary Shylla ha ka jingkren ka la ai khublei ïa baroh kiba la wan shakhmat bad pynshlur ruh ïa ki ban ïaid shaphrang ha ki kam ba bha jong ki.
Ha kajuh ka por, ka pynpaw ka jingsngewsih ba kane ka kolej ka neh bad long kumjuh khlem jingkylla.
Kumta ka la kyntu ïa ki bor pynïaid ka kolej ban ai da ka jingthoh sha ka khnang ban ïarap katba lah ïa ki jingdonkam jong ka kolej katba ka dang don ha ka Sorkar.
Ki pulit jong ka Guwahati ki la ïoh ban kurup ïa kumba 198 tylli ki synduk sabon kiba don ïa u drok Heroin uba don ka jingkhia 2.527 kilo ha ka thaiñ Jorabat, ha ki bynta ba marjan jong ka Guwahati, ha ka miet jong ka sngi U Blei bad ïoh ban kem ïa lai ngut ki briew, la ong ki pulit.
Ïa ka jingleit khynra drok la pynlong ha ka por ba la ïoh ïa ka khubor halor kane ka jingdon jong ki nongkhaïi drok.
Ïa ki briew kiba la shahkem la tip kyrteng kum u Md Amir Khan, Md Yakup, bad u Md Jamir, kine baroh ki dei ki nongshong shnong jong ka Manipur.
U Diganta Borah, uba long u Commissioner of Police, jong ka Guwahati, u la ong, “Ïa ka jingleit khynra la pynlong hadien ba la ïoh jingtip kaba buhrieh halor ka jingdon jong kine ki briew bad na kane ka jingpyntreikam la ïoh ban kurup ïa 198 tylli ki synduk sabon ba la don ïa u drok uba la kot sha ka jingkhia kaba 2.527 kilo ha kaba la antad ba ka dor jong u ka la long kumba T.21 klur.
" “Ngi la ïoh ban kem ïa lai ngut ki briew ïa kiba la tip kyrteng kum u Md.
Amir Khan, Md.
Yakup bad u Md.
Jamir.
Kine baroh ki dei na Manipur," la ong u Diganta Borah.
Kum shi bynta jong ka ‘World Suicide Prevention Day’, ka ophis District Mental Health Programme, East Khasi Hills ha ka Lah Sngi U Blei ka la pynlong ïa ka prokram halor ka “World Suicide Prevention Day" halor ka  phang, “Creating Hope Through Action" ha U Soso Tham Auditorium, Shillong.
U Dr.Pakha Tesia, President, Indian Psychiatrist Society u la long kum u kongsan ha katei ka prokram.
Haba ai jingkren ha ka jingïalang, u Dr.Tesia u la ban jur halor ka bor jong ka jingïatreilang ha ka ban kiar na ka jingshim noh ïa ka jingim lajong ba ka lynti kaba biang tam ka long ban kiar na ki jingmut kaba ïalam sha katei ka bynta da kaba pynlong ïa ki prokram pynsngewthuh paidbah ha ka imlang-sahlang, kumjuh ban thaw ïa ka lad jingkyrshan hapdeng ki khynnah pule.
U la ban jur halor ka jingdonkam ban kyrpad jingïarap ha ki liang bapher-bapher.
Ha katei ka prokram, i Dr.B.Sohkhlet, Consultant Psychiatrist, District Mental Health Programme, East Khasi Hills i la ai ka jingbatai bniah halor ka ‘World Suicide Prevention Day’.
Na ka liang u kongsan u la sam ruh ïa ki khusnam sha ki nongjop jong ki jingïakob bapher-bapher.
Ka North East Indigenous Peoples’ Forum (NEIPF), Shillong Chapter ba kynthup ïa ka seng FKJGP, RBYF bad HNYF, kaba la shong jingïalang ha ka 9 tarik mynta u bnai ka la rai ban pynpaw ïa ka jingpyrshah kaba jur halor ka jingthmu jong ka Sorkar National Democratic Alliance (NDA) ban pynkylla kyrteng noh ïa ka ‘India’ sha ka ‘Bharat’.
Ha u kyrwoh ba la phah sha ki lad pathai khubor lyngba u Nongaiktien ka NEIPF, u Bah Dundee C Khongsit, ka Forum ka sngew ba ka kyntien ‘Bharat’ ka dei kaba mih na ka Sanskrit bad ka dei kaba don jingïasnoh bad ka niam Hindu.
Ka sngew ba kane ka jingthmu ka dei tang ka buit ban tyllep ïa kiwei pat ki niam kiba don ha kane ka Ri.
Ka Ri India ka dei ka ri kaba ïakhleh bun ki Jaidbynriew bad bun tylli ki Niam bad ngi ngeit ba ka jingpynkylla ïa ka India sha ka Bharat kan sa ktah jur ïa kane ka jinglong ba kyrpang jong ka Ri India.
Ha kane ka jingïalang, ka Forum ka la rai ruh ban pyrshah jur halor ka jingpyntreikam ïa ka Uniform Civil Code (UCC) hapoh ka Jylla bad ka thaiñ Shatei Lam Mihngi ka Ri bad ka don jingsngew ba kane ka sienjam jong ka Sorkar Pdeng kan sa ktah jur ïa ki rit paid bad ki riewlum ha ka kolshor, ka jinglong tynrai, ka riam ka beit bad kiwei kiwei, ha kaba ka por kan sa poi ba kin ym sngew trai shuh ïa la ka jong ka Ri.
Halor ka jingjyllei jong u drok, ka NEIPF, ka la ïatai sani bha bad ka la rai ban dawa ïa ka Sorkar Jylla ba kan pyntreikam noh ïa ka Prevention of Illicit Traffic in Narcotic Drugs and Psychotropic Substances, (PIT- NDPS) Act 1988 ha ka jylla ban rat dyngkhong ïa une jingdih pynbuaid uba pynjot ïa ki samla, ki ïing ki sem bad ka imlang sahlang.
“Ngi la sakhi ïa ka jingkiew ki kam sniew khamtam ki kam tuh kam thiem ha man la ki shnong ki thaw.
Ki kam tuh ki la jia man la ka sngi ha man la ki shnong haduh ba ki paidbah ki la hap thiah siar ïalade ha ka miet ka ïong.
Ka daw hi ka dei namar ba tuh ban ïoh thied drok.
Ka por kan sa poi ba lada kim ïoh tuh shuh da kaba suk, kin sa poi sha u pud ban rah da ki tiar bad rung jubor sha ki thliew ïing.
Kaba sheptieng eh ka long ba suki-suki, kane ka kam drok ka lah ban pynkha ïa ki kynhun nongkhaïi ki ban sa pyndonkam da ki kor ki bor ka juk ban lah pynïaid ïew ïa u drok," la ong u kyrwoh.
Ka NEIPF ka dawa ruh ban pynkha noh da ka tnad ba pura jong ka Anti Narcotics Task Force (ANTF) kumba long ka SB, CID ha Jylla, ka ban khlieh da u Heh Ophisar ba bat ïa ka kyrdan Inspector General (IG) ka ban peit thik tang ïa ki kam khaïi drok ha ka Jylla.
“Ka Jylla ka la don ïa ki Anti Narcotics Task Force (ANTF) ha man la ki District ka Jylla bad ïa kine ki kynhun la khlieh da ki Superintendent of Police (SP), kiba ïakhun ïa u drok ha la ki jong ki jong ki District, hynrei ka Jylla ka la donkam da ka tnad ba pura jong ka ANTF ka ban pynïaid na Headquarter ka tnad Meghalaya Police," la bynrap u kyrwoh.
Ha kane ka sngi ka NEIPF ka la pynthymmai ruh ïa ki nongkitkam ba kynthup ïa ka FKJGP, HNYF bad RBYF bad ka la jied biang ïa u Bah Wellbirth Rani kum u Chairman ka Shillong Chapter, u President ka RBYF Bah Bipul Thangkhiew kum u Vice Chairman bad u Asst GS ka FKJGP Bah Kitboklang Nongphlang kum u Vice Chairman, President ka HNYF Bah Sadon K Blah kum u General Secretary, Vice President ka FKJGP Bah Eldie N Lyngdoh kum u Asst General Secretary lem bad u Bah Augustin Sten, President ka FKJGP Bah Dundee C Khongsit kum u Nongaiktien ka forum, u nongïalam ka RBYF Bah Wanpher Wahlang kum u Joint General Secretary ha ryngkat u Bah Shanbor Rapsang.
U State President ka Bharatiya Janata Party (BJP), Bah Ernest Mawrie ha ka Lah Sngi U Blei u la ong ba jingpynbeit pud hapdeng ka Meghalaya bad Assam ka la poi sha ka 60%.
Haba kren sha ki lad pathai khubor, u Bah Mawrie u la ong ba hadien ba u Narendra Modi u la shimti kum u Myntri Rangbahduh ka ri ha ka sien kaba ar, u la ban jur halor ka jingpynbeit pud hapdeng ki Jylla ka Thaiñ Shatei Lam Mihngi.
U la ong ruh ba u Myntri ka tnad kam pohïing ka Sorkar Pdeng, u Amit Shah u la bthah ïa ki Myntri Rangbah ka thaiñ ba kynthup ïa u Myntri Rangbah ka Assam ban pynbeit ïa ki jingkajia pud bad ki Jylla ba marjan ha ryngkat ka jingbuh por.
U President u la ong ruh ba wat la ka Congress ha kine ki 50 snem ba la dep ka la synshar ha Meghalaya bad Assam bad wat ha ka Sorkar Pdeng, ka kren ïa ka mat halor u pud u sam tang na bynta ka jingmyntoi saiñ pyrthei.
Haba pynpaw ka jingsngewnguh ïa u Myntri Rangbah ka Jylla, u Conrad K.Sangma lem bad u Myntri Rangbah ka Assam, u Himanta Biswa Sarma, u Bah Mawrie u la ong, “Ha ka por kaba lyngkot eh, la lah ban pynbeit ïa 6 na 12 tylli ki jaka hapdeng ka Assam and Meghalaya.
"Ha kajuh ka por, haba kubur ba ki dang don ki jingïakajia barit baria ha katto-katne ki jaka, u la ong ba ki nongïalam na baroh 2 Jylla ki trei minot bad pynbeit noh shi syndon ïa kane ka mat.
“Kumta ngi lah ban ong ba 60% na ki jingïakajia pud hapdeng ka Assam bad Meghalaya la dep ban pynbeit bad nga khmih lynti ba hapoh une u snem, ka Assam bad Meghalaya kin sa lah ban pynbeit noh 100% ïa ka jingïakajia pud hapdeng jong ki," u la ong.
Halor ka jingbymhun ka jingpynbeit pud ha ka kylla banyngkong, u Bah Mawrie u la ong ba ka Sorkar ka la ai por ha shuwa ba kan shim rai haba ïadei bad ka kylla banyngkong bad kumta ki paidbah ki la dei ban wan shakhmat ban ai jingmut bad pynsngew sha ka Sorkar ha katei ka por.
“Mynta ïa ka soskular la dep soi, ai ba ka Sorkar kan rai.
Ngi la ai jingmut ïa ka Sorkar ba kan shim ruh ïa ki kot ki sla, dulir bad ha kaba kut, na ka liang ki 2 ngut ki Myntri Rangbah ki la ong ba lada dei ka jaka ba shong ki briew ka Meghalaya, kan dei ka Meghalaya bad da ki shong ha Assam, kan dei jong ka Assam.
Ngin hap ban don kata ka jing-ïa-ai bad jing-ïa-shim markylliang," u la ong.
Shuh shuh u la bynrap, “Dei tang kane ka Sorkar kaba la shimkhia ban pynbeit ïa u pud u sam.
Palat 50 snem la ïaid, ki Sorkar barim kim shym la shimkhia, ka long tang ka mat ilekshon ba ki kren halor u pud u sam.
".
Ka West Khasi Student Union (WKSU) Sengkmie ha ka 8 tarik u Nailur, 2023 ka la leit ban aiti da ka dorkhas sha u Mission Director ka NHM ban dawa plie noh mardor ïa ki ar tylli ki jaka ai jingsumar sha ki paidbah kiba la shu pynsahteng haduh mynta wat hadien ba ka tnat ka koit ka khiah ka la dep ban pynkhreh.
U President ka WKSU, Bah D Sun u la ong, ki ar tylli ki jaka ai jingsumar sha u paidbah kiba haduh mynta ki la shu sahteng ki kynthup ïa ka Urban Health and Wellness Centre kawei ha ka shnong Mawkhlam Nongpyndeng bad kawei ha Pyndengrei Nongstoiñ.
Shuh shuh u Bah Sun u la ong, “Ha ka jingshisha ha ka 22 tarik u Nailar 2023, ïa kitei ki centre la dei ban plie noh bad wat ïa ki prokram ruh la dep shna da ka tnat ka koit ka khiah bad naduh ki mawnongrim ruh la dep ban thoh bad pyndait hynrei sngew lyngngoh ba la buhteng noh na ka liang ka NHM ban pynurlong ha katei ka por ba la dep pynkhreh nadong shadong da ka tnat ka koit ka khiah kaba don ha Nongstoin.
U la ong ruh ba ka WKSU ha kaba ïadei bad kane ka kyrpad ïa u Mission Director jong ka NHM ban plie noh mardor ïa kitei ar tylli ki jaka ai jingsumar ïa u paidbah jong ka thaiñ.
Lada ka sorkar bad katei ka tnat ka dang buhteng ban plie noh, na ka liang ka WKSU kam banse ban shim da ki sienjam kiba tyngeh.
Uwei u nongkhaïi na Assam, uba la don ha lynti ban leit sha ïew ba shisien shi taïew ha Rongrikimgre kaba don hajan ka shnong Dumnikura kaba hap ha thanat Chokpot ha South Garo Hills, u la shah shoh ha ka step Lah Sngi U Blei ha ki lai ngut ki runar kiba la rah bad ki tiar pynmynsaw.
Katkum ka khubor na ki pulit, katei ka la jia ha ka por 4 baje mynstep ha ka por ba utei u nongkhaïi ba la tip kyrteng kum u Abdul Nur na Mankachar, Assam, u la shah pynsangeh ha kitei ki runar.
Hadien kata, ki runar ki la lute T.25,000 na u bad ka shoh ka dat.
Nalorkata, ki pulit ki la ong ba ha ka por ba shah shoh utei u nongkhaïi, u nongñiah bad nongbud ka kali ki la don lang, hynrei ki khlem leh eiei namar ki runar ki la pyni da ki tiar pynmynsaw.
La ong ba kata ka kali ka la kit ïa ki jhur ki jhep ban leit die ha katei ka ïew ba shisien shi taïew.
Na ka liang ki pulit ki dang pynlong ïa ka jingtohkit halor katei ka jingjia.
Ka sorkar jylla ha ka Lah Sngi U Blei ka la pyntip ba kumba 75 na ka 100 jong ka surok hapdeng ka Thadlaskeiñ bad Mihmyntdu kaba long shi bynta na ka Jowai Bypass la dep ban maramot.
Katba ïa ka kam kaba dang sah ka jingpyntrei ka dang ïaid.
Na ka liang u nongmudui ïa ka mukotduma, u Kynjaimon Amse, u khlem woh daw halor katei, hynrei u la kdew sha ka nongrim jong ka mukotduma kaba ktah ïa ka surokbah (National Highway) baroh kawei haduh Ratacherra.
U Bah Amse u la pyni da ki dur ki dar ha kaba ïadei bad ka jinglong jong ka surok ha Lumshnong bad kiwei ki jaka.
Ïa kine ki dur ki dar la shon ha ka por mynsngi jong ka 1 tarik Jylliew, 2023.
“Ka long ka bym lah satia ban pdiang ba wat ha shwa ba ka aïom slap kan wan, ki don bun bah ki bynta jong ka surok ha Meghalaya kaba pynïasoh sha ka Barak Valley kiba la julor kumba la ïohi na ki dur ki dar wat la ka la don ka jingmaramot," la ong ka High Court.
Na ka liang ka NHAI ka la pan por ban ai jubab, bad ka jingbishar kan sa long biang ha ka 13 tarik Jylliew, 2023.
Kumta ka High Court ka la kyrmen ba ka surokbah baroh kawei ha ka jylla bad haduh Ratacherra, kynthup ka Jowai Bypass, kin long kiba biang wat la ka aïom slap ka lah ban sdang hapoh ki saw taïew ban wan.
Ka Meghalaya High Court ha ka Lah Sngi U Blei ka la pynsangeh shwa shipor ïa ka jingpyntreikam ïa ka rai jong ka Meghalaya Lokayukta ban mudui lane ‘chargesheet’ ïa 10 ngut ki MDC barim ka Garo Hills Autonomous District Council (GHADC).
Kane ka jingpynsangeh shwa ïa ka hukum ka Lokayukta ka long hadien ba u CEM barim ka Garo Hills Autonomous District Council (GHADC), u Boston R Marak, lem bad kiwei pat, ki la leit mudui sha High Court pyrshah ïa ka Lokayukta hadien ba ki la shah mudui lane ‘chargesheet’ halor ka jingkynnoh ba ki la donkti ha ki kam bamsap.
Lah ban kdew ba ha ka sien kaba nyngkong ha ka jylla, ka Meghalaya Lokayukta ka la ‘chargesheet’ lane mudui ïa 10 ngut ki MDC barim ka Garo Hills Autonomous District Council (GHADC), u Secretary barim ka Council bad arngut ki kontraktor halor ki kam bamsap bad jingpyndonkam bakla ïa ka pisa katkum ki kyndon 7 bad 12 jong ka aiñ Prevention of Corruption Act 1988.
Ha ka hukum ba la pynmih da u Chairperson ka Meghalaya Lokayukta, u Bah Bhalang Dhar, ha ka 18 tarik Jymmang, 2023 ki 13 ngut kiba la shah mudui ki kynthup ïa u Chief Executive Member (CEM) barim ka GHADC u Boston R Marak, ki Executive Member barim kiba la tip kyrteng kum u Mark Goera B Marak na ka Batabari konstitwensi, u Winnison Ch Marak na Rongrikimgre konstitwensi, u Jimbert R Marak na Amongpara konstitwensi, u Lovastone T Sangma na Jengjal konstitwensi, u Righteous N Sangma na Babellapara konstitwensi, u Rupert M Sangma na Tura konstitwensi, u Kenedick S Marak na Siju konstitwensi, u Dhormonath Ch.
Sangma na Naguapara konstitwensi bad u Ismail Marak na Asanang konstitwensi.
Na ka liang u muktiar jong u Boston, u Advocate S Dey, u la ai da ka jingthoh sha ka High Court ha ryngkat ka jingkyrpad ban pynsangeh shipor ïa katei ka hukum jong ka Lokayukta ban ‘chargesheet’.
Une u muktiar u la pynpaw ba ïa katei ka hukum ka Lokayukta la pynmih khlem da sngap ïa kiba shah mudui ba kin jubab, bad ka long ruh ka jingpynkheiñ ïa ki nongrim jong ka jingbishar hok bad khamtam ïa ka kyndon 21 jong ka Meghalaya Lokayukta Act, 2014.
Na ka liang ka High Court ka la bthah ïa ki nongmudui ba kin ai jingtip halor kane ka mukotduma sha ki nongshah mudui.
Ha kajuh ka por, ka High Court ka la pynsangeh shwa shipor ïa ka jingpyntreikam ïa katei ka hukum jong ka Lokayukta pyrshah ïa kitei ki MDC barim bad kiwei ba la pynmih ha ka 18 tarik Jymmang, 2023.
Ka High Court kan sa shong bishar biang halor kane ka mukotduma hadien ar taïew.
Ki arngut ki kontraktor kiba la shah mudui ne ‘chargesheet’ ki long u Kubon Sangma bad u Nikseng Sangma katba u Secretary barim ka GHADC u dei uba la tip kyrteng kum u Hewingson A Sangma.
Kane ka hukum ban ‘chargesheet’ ïa kine ki 13 ngut ka dei halor ka jingmudui jong uwei u nongshong shnong ïa uba la tip kyrteng kum u Nilberth Ch Sangma pyrshah ïa u Ismail Marak bad kiwei ha u snem 2019.
Ïa ka jingtohkit la leh da uwei u heh pulit MPS jong ka Crime Branch Police Station ha Tura.
Ka hukum jong ka Lokayukta ka long hadien ba une u heh pulit u la leit aiti ïa ka kaiphod jong ka jingtohkit.
Ka Lokayukta ka la ai hukum ïa u Director Prosecution ban aiti ïa ki kot ki sla kiba ïa dei bad kane ka ‘case’ sha u muktiar jong ka sorkar lane Public Prosecutor ka West Garo Hills, Tura khnang ban tian bishar bad pynshitom ïa kitei kiba shah mudui ha ka ïingbishar ba kyrpang lane ka Special Court jong ka West Garo Hills, Tura.
Lah ban kdew ba ha u snem 2019 u Nilberth u la mudui sha ka Lokayukta pyrshah ïa u Ismail Marak bad ïa ki arngut ki kontraktor halor ka jingkynnoh ba ki la sei lut ia ka pisa na ka GHADC hynrei ki khlem pyntrei pat ïa kino kino ki kam.
U Nilberth u la ujor pyrshah ïa ka jingbym pyntreikam ïa ki projek ha Asanang konstitwensi ba la mihkhmat da u Ismail Marak.
Ki la don 49 tylli ki projek ba la ai ban pyntrei ha Asanang konstitwensi jong u snem 2017-18, bad ïa kine ki projek la ïoh ban pyntrei da ki arngut ki kontraktor, kata, u Kubon bad u Nikseng.
Hadien ka jingtohkit, la shem ba na ki 49 tylli ki projek ba la thmu ban shna, ka la don tang kawei ka jaka da sngi/slap ha u lum jingtep ha Balupara bad kawei ka top um ha Daljagre.
Katkum ka jubab ba la ïoh lyngba ka RTI, la shem ba ka mang tyngka jong baroh 49 tylli ki projek ka long T.1 klur na ka bynta ka Asanang konstitwensi.
Ha ka jingtohkit la lap ruh ba ka la don ka jingpyndonkam bakla ïa ka pisa kaba T.28 klur kaba dei kaba la bei da ka Sorkar Pdeng bad namarkata la shem sa ïa kitei kiwei pat ki MDC barim ba ki la donkti.
U Myntri ka Sorkar Jylla bad nongïalam ka United Democratic Party (UDP), Bah Paul Lyngdoh, u la buh jingkylli halor ka jingmih mynta jong ka Voice of the People Party (VPP) hapoh ka jingïalam u Bah Ardent Miller Basaïawmoit ban ïakhih halor ka State Reservation Policy.
Haba kynnoh ba ka lah ban don ka jingïadei hapdeng u Dr Mukul, Myntri Rangbah barim bad ka VPP, u Bah Paul u la buh jingkylli ïa u Bah Ardent ba balei u la wanrah ïa kane ka mat mynta, kata hadien 3 bnai ba la thaw ïa ka Sorkar MDA-2.
“Balei u la sngap jar halor kane ka mat ha ki 8 tylli ki snem, kata ha ka por ba ïa ka jylla la synshar da u Dr Mukul Sangma? Balei mynta pat? U la buh jingkylli.
“Ka jingthmu ne ka thong ka jong nga ka long ba haba la jied ïa nga kum u nongmihkhmat, ngan pyndep ïa ka kamram hapoh ka cabinet, nga la ïoh ban ïakren hapoh ka cabinet, ïa kaba ngam lah satia ban ïathuh sha phi namar ha ka sngi ba nga shimti kum u Myntri, nga la dep bam smai," la ong u Bah Paul.
“Ngam sngewthuh balei pat donkam ban lum ban lang bad pynkhih win ïa u paidbah ha kane ka rukom tang hadien 3 bnai ba la thaw ïa ka sorkar," u la ong.
Haba kynthoh halor ki jingshah kynthoh jong u ha ki katto katne ki kynhun halor ka jingsngap jar ïa ka mat bhah thung kam thung jam, u Bah Paul u la ong, “Ka long kaba suk ban pyrta bad hylla, hynrei kaba eh pat ban leh ne trei.
Sha baroh kito kiba kren da ki nia ba heh ba heh, nga kwah ban kylli ïa ki, kaei kaba phi la leh na ka bynta ka jaidbynriew?U Bah Paul u la ong, ka jingbym shym la wan ban ïadon lang ha ka jingshong shah thngan ka VPP, hato ka long kaba dei mo ïa u Myntri Sorkar ba la pynthikna ban ïakynduh bad ki Myntri kawei pat ka ri, ban pyndam noh ka jingïakynduh namar ka jingshong shah thngan kawei ka seng saiñ hima.
“Nga la ïohi ki video ba pynkynmaw ïa ka jingkren jong nga ha u snem 2002 halor ka mat Reservation Policy.
Nga ai khublei ba dang pynneh ïa ka video," u la ong bad bynrap ba 20 snem mynshwa ruh la ïoh ban kren paidbah halor kane ka mat.
“20 snem mynshwa, phi dei ban kylli kylla pat hangno don ki ‘video’ jong ka jingkren u Bah Ardent, namar ha kato ka por, u la long u nongïalam seng.
Wat la um shym la wan ban ïadon lang ha ka jingshong shah thngan ka jong ngi ba la pynlong ha kato ka por, ngi khlem thnum ne beiñ, “balei u khlem wan shah thngan lang".
Um shym la wan, namar haba kren ïa ka Reservation Policy, kan shitom ban kren ïa u kum u President ka Federation of Khasi Jaiñtia and Garo People, un kren kumno bad kumta namar ba ngim kwah ba un don ha ka jingeh, ngi khlem khot," la ong u Bah Paul.
U Myntri ka tnat ki Kam Jngohkai Pyrthei ka jylla, Bah Paul Lyngdoh, u la pyntip ba ka Sorkar Jylla ka la rai ban pyntreikam ïa ka Shillong Ropeway Project katkum ka ‘European Standard’ ne ka rukom pyntreikam ha dewbah Europe, ka ban dei ka ‘world class’ teknoloji.
Haba kren sha ki lad pathai khubor ha ka sngi Nyngkong, u Bah Paul u la pyntip ba u la ïakynduh ïa u Myntri bad ki heh ophisar ka Switzerland ban ïakren bad ïasyllok ïa kane ka kam ha ka jingleit ïuhkjat ba dang shen sha kane ka Ri.
“Ka jingthmu jong ka jingleit jong ngi sha Switzerland ka long ban pynkloi ïa ka jingtreikam jong ka Shillong Ropeway Project; kaba dei ka project kaba la kot sha ka T.140 klur eiei ba bei tyngka da ka Asian Development Bank," la ong u Bah Paul.
Haba pynpaw ba ka Shillong Ropeway Project kan dei kawei na ki project Ropeway ba heh duh ha ka thaiñ shatei lam-mihngi ka Ri, u Bah Paul u la ong “Ngi khmih lynti ba ka jingwan kai jong ki nongshang suwari kan nang bun sha Jylla bad ka kam jngohkai kan dei kawei na ki lad ai kam ba heh duh ïa ki paid nongshong shnong ka Jylla".
Katkum ka jingong jong u, ha Sohra ki trai ïing kiba ju kamai T.3000 shibnai kum ka bai wai, ki la kamai mynta haduh T.3000 shisngi na kawei ka kamra.
“Ka jingleit jong ngi sha Switzerland ka dei hadien ka jingshah khot sngewbha ha ka Sorkar Switzerland.
Ngi la ïakynduh ïa u Myntri bad ki ophisar ba la rangbah ka Switzerland bad ka jingthmu hi ka dei ba ngi kwah ban pyntreikam ïa ka project katkum ka European Standard," la ong u Myntri.
Haba kynthoh ïa ki jingkynnoh ba u la kiar ban kren eiei halor ka Reservation Policy, u Bah Paul u la ong, “Ngam lah ban shu pynsangeh noh ïa kine ki jingïalang tang halor ka nongrim ba ki don ki briew kiba shong shah jingthngan ha Shillong bad ba nga hap ban wan mareh bad pynsangeh noh ïa kine ki jingïalang kiba la ai jingbit da ka Ministry of External Affair".
Haba pyntip ba ka Shillong Ropeway Project kan sdang ha u bnai Nailar mynta u snem, u Myntri u la ong, “Ngin sa sdang noh ïa ka jingkhot ‘tender’ bad kyrmen ba shuwa u Nohprah, ngin sa lah ban pyntrei ïa ka kam bad kan shimpor ïa ngi kumba ar snem ban pyndep ïa ka".
Ka Dorbar Shnong jong kawei na ki shnong hapoh ka West Khasi Hills District kat haduh mynta ka khlem pat leit ban buh ïa ka jingujor lane ka kaiphod sha ki pulit wat hadien ba ka shnong ka la pyndep ïa ka jingwad bniah bad pynlong ruh ïa ka dorbar ban tohkit na ki nongshong shnong, ha kaba la ong ba ki dang don sa 22 ngut ki khynnah kiba la suba ba ki la shah leh be-ijot bad 15 ngut kiwei pat kiba u la pyrshang, hynrei da ka jingïakhun ki la lait noh.
Katei ka jingjia ka dei hadien ka jingkem noh jong ki pulit ka thanad Nongstoiñ ha ka 31 tarik u Jymmang 2023 ïa uwei u briew ïa uba la tip kyrteng u Mebanrilang Syiem Shangoi ïa kaba la suba jur ba u la donkti ban leh be-ijot ïa uwei u khynnah na kawei na ki shnong ha West Khasi Hills.
U Sordar Shnong katei ka shnong haba kren bad u nongthoh khubor halor katei ka jingbym pat lah jong ka shnong ban leit buh ïa ka jingujor lane ka kaiphod  sha ki pulit wat hadien ba ka dorbar shnong ka la dep ban ïoh sa ïa ki phew ngut ki khynnah kiba la suba ba ki la ngat ha katei ka apot lyngba ka jingwan pyntip jong ki nongshong shnong ha ka dorbar kaba la pynlong ha ka sngi Saitjaiñ jong ka taïew ba la lah, u la ong ba ha ka jingshisha ka shnong ka la dei ban leit ha ka sngi Nyngkong, hynrei namar ki bun ki longïing kiba la wan ban pyntip ba ki don ki khun kiba la ngat ha katei ka apot ki don hapdeng ka jingshitom.
Kumta kim shym pat ïoh ban ïasoi ïa ka FIR bad ka la pynlong ban suki noh ban leit buh sha ki pulit.
Shuh shuh na ka liang jong u Sordar u la pynpaw ba lehse lashai ka sngi ka 6 tarik lane ha kine ki sngi ban wan ka dorbar shnong kan sa leit ban buh noh ïa katei ka jingujor sha ki pulit.
Nalor kata, u sordar u la ïathuh ruh ba ha kaba ïadei bad ka jingthmu ban pynlong ïa ka jingïaid paidbah (rally) ban pynrem ïa utei u briew, u la ong ba ka dorbar shnong kan sa shong shwa ïa ka Executive Committee jong ka shnong namar lada lah, yn pynlong ruh ïa ka jingïalang ai jingpynshai ha ryngkat ka jingïatreilang bad ki tnat ba dei peit.
U Bah Paul Lyngdoh uba dei u Myntri hapoh ka Sorkar Meghalaya Democratic Alliance (MDA-2) bad uba long ruh u Nongïalam ka United Democratic Party (UDP), u la ai ka jingïaroh ïa ki paid Garo bad ong ba ki kham long rangbah bad kham stad ban bishar haba nujor bad ki Khasi.
Haba kren sha ki lad pathai khubor ha ka sngi Nyngkong ban pynpaw ïa ka jingsngew jong u halor ka jinglong jingman namar ka Reservation Policy bad Roster System, u Bah Paul u la ong “Ki Garo ki kham long rangbah bad kham stad haba ïanujor bad ngi ki Khasi.
Ngi la shu pynheh ïa ki nia kai ha kiba bun ki kam ki bym donkam".
“Kum ka nuksa, katto katne ki nia ki la mih halor u Myntri Rangbah Khasi ha u 2023, kam shym la don satia kaba kum kane ha Ri-lum Garo.
Hynrei kaei kaba ki leh ka long ba ki pynkut ïa baroh ki jingkyrmen ba ngin ïoh ïa u Myntri Rangbah na ka jaidbynriew Khasi da kaba pynthikna ba na ki 24 seat ha Ri-lum Garo, haduh 18 seat ka la leit sha ka NPP.Ki khlem heh nia satia halor kane hynrei dei ma ngi ki la pynmih ïa baroh ki nia," u la ong.
Une u nongïalam ka UDP u la ong, “Ngi ka jaidbynriew Khasi ngi dang long khyllung khynnah ha ka bor pyrkhat bad sngewthuh, ym kumba phai pat sha ki jaidbynriew Garo kiba sngewthuh bha halor ka kam saiñ hima bad ki long kham shemphang.
Ha shwa ka ilekshon ngi hangne ngi la ïa pyrta ba ngi kwah Myntri Rangbah da u Khasi, hato na Garo ka mih ne em kum kata ka sur, kam don, hynrei ki jubab pat ha ka ilekshon.
"Haba kylli la ka jingbishar thymmai ïa ka Reservation Policy kan pynkut noh ïa ka jingeh ha ka jingbym ïoh kam ïoh jam ha Jylla, u Bah Paul u la ong ‘Da lei-lei ruh kan ym lah".
U la batai ba ki don haduh 500 tylli ki kam kiba lait hapoh ka Sorkar bad ki Undertaking ha ka shisnem bad kane ka dei kaba nang ring sdot ha ka ïoh kam ïoh jam.
“Ha kane ka juk spah snem ba 21, ka Jylla ka dei ban ïakren kham bun eh ha ki kam kum ka kam jngohkai, kam thaiñ jingthaiñ, kam shangkai ha ki shnong nongkyndong, halor ki project ba ïarap bei pisa ka Sorkar, shibun ki lad ïoh kam bad kiwei kiwei.
Namar kata, nga sngew ba ka jingpyrkhat jong ki ban buh hakhmat ïa ki mat ba kongsan ka long kaba bakla shibun," la ong u Bah Paul.
Ka Estimate Committee jong ka Meghalaya Legislative Assembly ka la lap ba ki skul Sorkar ha nongbah Delhi ki long shisha ki skul kiba la bit la biang bha naduh ka jingpynbiang ïa ki jingdonkam ha ki kamra klas ban hikai ïa ki khynnah, bad kaba kham pher shuh shuh ka long ba ka Sorkar ha Delhi kaba ïalam da ka Aam Admi Party (AAP) ka la don ruh ki School Health Clinic ban ai jingsumar ïa ki khynnah ha kano kano ka por ba donkam namar ka pang ka shitom.
Ka Estimate Committee kaba la lamkhmat da u MLA Bah Mayralborn Syiem ka la leit ban jngoh ïa ki skul Sorkar ha Delhi ha ka Lah Sngi U Blei ha ryngkat kiwei ki MLA kiba dei ki dkhot jong ka Estimate Committee kiba kynthup ïa u Bah Charles Marngar, Remingtone G Momin, Limison Sangma, Miani D Shira, nalor ki nongtrei jong ka Assembly.
Ïa kane ka jingleit jngoh jong ka Committee on Estimate na Meghalaya, la ïalam da u Chairman ka Estimate Committee jong ka Delhi Legislative Assembly, u Rajesh Gupta, MLA, u Ajay Dutta, MLA, bad kiwei kiwei ki MLA ka Delhi Legislative Assembly.
Ha kane ka jingleit jngoh, ka Estimate Committee na Meghalaya ka la leit jngoh ïa kawei na ki skul Sorkar (Government School), kata, ïa ka Rajkiya Pratibha Vikas Vidyalaya, kaba don ha Nai Basti, Kishan Ganj, New Delhi.
Ka jingleit jngoh ïa kane ka skul ka long ban sakhi hi da la ki jong ki khmat ïa ka rukom pynïaid ïa ki skul Sorkar ha nongbah Delhi.
Nangta, ka la lap ruh ba ki skul Sorkar ha Delhi ki don ïa ki Digital Classroom, CCTV ha man la ki kamra klas, Laptop, Library ha man la ki kamra klas.
Haba ïadei bad ki School Health Clinic, la ong ba ka Sorkar Delhi ka la dep ban buh haduh 20 tylli kine ki Clinic haduh mynta.
Kawei ka clinic ka don iwei i ANM, iwei i Psychologist, iwei i MTW bad Doctor ban peit ban khmih na bynta 5 tylli ki School Clinic.
Kum ban pynkynmaw, ka Sorkar AAP ha Delhi hapoh ka jingïalam u Arvind Kejriwal kum u Myntri Rangbah, ka la phaikhmat bha bad shimkhia ban kyntiew ïa ka pule puthi bad ban pynbiang ki lad jingsumar nalor kiwei kiwei ki jingai jingshakri kiba ki nongshong shnong ki dei ban ïoh myntoi lyngba ki buit treikam jong ka Sorkar.
Shuh shuh, ka Estimate Committee ka la ïoh ruh ban leit jngoh ïa ka Mohalla Clinic, ha kaba ka Sorkar Delhi ka la dep ban buh haduh 521 tylli ki Mohalla Clinic.
Kine ki Clinic pat ki dei na ka bynta ki paidbah nongshong shnong bad ki longïing kiba duk, khlem da donkam ban siew dor eiei.
Ha kine clinic, la aiei ïa ki dawai, haba peitbniah ïa ka snam (blood test), ultra sound, x-ray bad kiwei kiwei ki jingdonkam.
Ha kine ki clinic, ki don ki Doctor, ki Nurse, bad ki Pharmacist.
Na ka bynta ki jingshitom kiba kham eh, ki doktor na kine ki Mohalla Clinic ki phah ïa ki nongpang sha ki aspatal.
Khadduh eh, ka sorkar MDA-2 hapoh ka jingïalam ka seng NPP ka la hap ban pyndem hi toiñ halor ka sur ki paidbah ban pynthymmai biang (review) ïa ka State Reservation Policy hapoh ka jingïalam (initiatives) jong ka seng VPP.Hynrei, ha kano ka rukom kan pynthymmai ne pynkylla ym pat lah satia ban batai haduh mynta.
Ka sorkar MDA-2 bad ka VPP ki hap ban shaniah ha kata ka jingai jingmut jong ka Expert Committee.
Kane ka lah ban dei ka buit jong ka sorkar tang ban pynlip ïa ka ding ba rhem jong ki paidbah halor ka Reservation Policy.
Ka sorkar ka tip bha ba katba nang slem katta ki paidbah ki nang klet bad nang pjah halor ki mat ïakhih paidbah (public issues).
Kam don satia ka por (time limit) ba ka VPP bad ki paidbah ba kin ai por ïa ka sorkar MDA-2 ba kata ka Expert Committee kan pyndep kloi ïa ka kam jong ka, la ka long tang hapoh shi bnai ne ar bnai ne shi snem ar snem.
Dei hangne ba ka sorkar ka ïohlad ban shim kabu (take advantage) ban pynslem ne pyntud ne pynslem kai ïa kane ka kam.
Wat lada ai ne buh por ruh, ki dang lah ban pan por bunsien ban pyndep ïa la ka kamram (duty).
Ngi la ïohi tang hapoh kine ki san snem tam mynta ruh, bun bah ki mat ba ktah ïa u paidbah (public issues) ki la shu sahkut ldui mynta khlem poi sha bneng ne sha khyndew (hang in the balance).
Ka mat pynkynriah ïa ka Them Metor ha Them Mawlong kaba la dep rai bad mynjur da ka sorkar MDA-1 ban pynkynriah noh bak-bak khlem pynslem shuh ha kito ki por hynrei mynta la palat san (5) snem eiei, kane ka kam ka khlem poi shano-shano ruh.
Ka jingtohkit (enquiry) ïa ka jingshah siat ïap u General Secretary barim ka HNLC, (L) Cherishstarfield Thangkhiew ha Mawlai ruh kan shu jah la ka jah da ki buit sianti jong ka sorkar.
Ha kiba don ka bor, ki leh bad pynkylla katba mon.
Ka kam ILP, ka jingpynrung ïa ka ktien Khasi ha ka kyrnit kaba phra (8th Schedule) lei-lei ki da pass da ka Assembly tang ban pynhun ïa ka jingïakhih u paidbah hynrei imat sa shi pateng ar pateng bynriew ruh kan ym pat seisoh satia.
Shisien ba la pynslem, kata, la nang blad bad nang klet hakhmat u paidbah.
Kaba ima mynta ka long ba ïoh ba kane ka sorkar kan pynslem ne pyntud sa ïa kane ka mat paidbah (burning issue) jong ka Reservation Policy.
Kan shimpor da ki bnai ba ka sorkar kan thung (constitute) ïa ki dkhot ne member jong kata ka Expert Committee.
Ka Committee pat ka donkam ban shong jingïalang bunsien namar tang shisien shong jingïalang kam lah satia ban shim ïa ka rai bad ban phah ka jingtyrwa (proposal/recommendation) sha ka sorkar.
Hangta ruh kan shimpor da ki bnai.
Ym tang katta, hynrei ynda kane ka committee kan aiti bad phah sha ka sorkar ruh, ka sorkar kam lah satia ban shu pdiang beit (accept in toto) katba ai jingmut (suggestions) jong kane ka committee.
Ynda kata ka kaiphod jong ka Expert Committee kan poi ha kti jong ka sorkar, hangta te, hai-re-hai artad ki buit laiphew jait lah ban ïohi ba kan leh ka sorkar (the Govt will play a tactic role) namar ba kaatei ka mat kaba don jingma (sensitive issue) hapdeng ki ar jait bynriew.
Hap ïa pyrkhat bha ba ïoh kum kine ki rukom pynslem (long and delayed procedures) kan jia biang sa mynta ka sien ïa kane ka mat kaba ktah shisha ïa ki khun samla ba la nang la stad ki bym pat ïoh kam ïoh jam (unemployed educated youths) ha ka ri baieit jong ngi.
Ka Voice of the People Party (VPP) ha ka Lah Sngi U Blei ka la pynshai ba ka nongrim ba ka ïeng halor ka bhah kam bhah jam (Reservation Policy) kam dei kaba long pyrshah ïa kano-kano ka jaitbynriew.
Ha u kyrwoh khubor, u nongaiktien ka VPP, u Dr Batskhem Myrboh, u la ong ba ka nongrim jong ka seng ka long ka bym shah liang bad kaba ailad ïa baroh bad kam don satia kata ka jingleh pyrshah jaitbynriew.
U la ong ba ka VPP ka dei ka seng jong baroh kiba shong ba sah ha Meghalaya ha kaba ka thong ka long ban pynïoh ïa ka hok jong ki trai ri trai muluk.
U la ong ba ka VPP ka sngewkhia ba ka Job Reservation Policy jong u snem 1972 ka la wanrah ïa ka jingkhia jingmut ha ki Khasi bad Garo.
U Dr Myrboh u la ong ruh ba ka jingpyntreikam ïa ka Roster System khlem da peit bniah shwa ïa ka Reservation Policy kan wanrah ïa ka jingbym ïa biang ha ka liang ka ïoh kam ïoh jam ha ki shnat treikam ka sorkar.
Ha ka jingshisha, u la ong ba ïa katei ka Policy la dei ban peit bniah naduh kham mynshwa khnang ba kan ym don ka jingshah liang ïano-ïano la ki dei na kano-kano ka jaitbynriew Khasi lane Garo.
“Kaba sngewsih ka long pat ba ki seng saiñpyrthei tang ban ïoh myntoi ïalade ki la kyntait ban shim ïa ka jingkitkhlieh ban pynthymmai ïa katei ka Policy.
Namarkata, ka jingïakhih jong ka VPP ban pynkylla ïa kane ka Policy kam dei ban ai jingmyntoi tang ïa kawei ka jaitbynriew, hynrei ban pynthikna ba kan ym don ka jingshah leh shiliang," la ong u Dr Myrboh.
U la kdew ba ki Khasi bad ki Garo ki la ïatreilang ha ka jingïakhih ban ïoh ïa ka jylla lajong da kaba pyrshah ïa ka jingleh hangamei ka Assam.
Namarkata, ka la kyntu ba dei ban bteng ïa ka mynsiem jong ka jinglong shipara haduh ki sngi bad ki por ban wan.
Shuh shuh u la ong ba ka VPP ka sngewthuh bad sngewkhia halor ka jingbym biang ka roi ka kiew khamtam ha ka liang ka pule ka puthi.
U la ong ba ka ‘Result’ ba la pyllait dang shen da ka Meghalaya Board of School Education ka la pyni shai ïa ka jingbym biang satia ka pule ka dangle ha Rilum Garo.
U Dr Myrboh u la ong ba ka long kaba sngewsih ba ki sorkar barim bad ba mynta ki la pulom ban kyntiew ïa ka pule ka dangle khamtam ha Rilum Garo.
Nalorkata, u la ong ba ki nongshong shnong ka Meghalaya ki la kylla long ki ‘langkñia ha kti jong ki ‘riew saiñpyrthei kiba bamsap bamngem.
Ki ’riew saiñpyrthei na ki seng bapher-bapher ki hap ban shim ïa ka jingkitkhlieh halor ka jingduna ka roi ka kiew ha ka jylla, u la ong.
“Kaba sngewsih ka long ba ïa ka dor jong ka jingbamsap bamngem la hap ban siew da ki duk ki suk jong ka jylla watla ki dei na kano kano ka jaitbynriew ruh.
Ka jylla ka la sakhi ïa ka jingdon jong ki ‘riew saiñpyrthei kiba riewspah haduh katta katta, hynrei ka jylla pat ka duk bad ki briew baduk ruh ki jyllei," la ong u Dr Myrboh.
U la ong ba ka VPP, ïa kaba la seng ha u snem 2021, ka don ïa ka thong ban wanrah ïa ka synshar khadar kaba khlaiñ bad kaba bha khnang ban ai ïa ka lawei kaba kham bha sha ki nongshong shnong.
Namarkata, ka VPP ka la khot la wer ïa ki nongshong shnong ka Rilum Garo ban ïatreilang bad ka seng ha ka jingpyrshang ban wanrah jingkylla ha ka saiñpyrthei ha jylla ha kaba ki nongïalam kin long kiba don jingkitkhlieh bad kiba ai jingkheiñ sha ki paidbah halor ki kam ba ki leh.
U Myntri Sorkar Jylla u Bah Paul Lyngdoh uba dei ruh u MLA ka UDP na West Shillong u la ther ïa ka Voice of the People Party (VPP) haba kynnoh ba ym tang ba ka la shim kabu saiñ hima, hynrei ban pynshit, isih bad ïa ka jingsngew ïapher jaidbynriew bad ruh ban pynkhihwin ïa ka imlang sahlang halor ka Reservation Policy bad Roster System.
Haba kren sha ki lad pathai khubor ha ka sngi Nyngkong, u Bah Paul u la ong, ba ka Reservation Policy kam dei satia ka mat kaba hakhmat eh kaba ktah ïa ka jaidbynriew Khasi mynta.
“Ngam ong ba ka (Reservation Policy) kam dei kaba donkam.
Kaei kaba nga ong, ka long ba phi donkam ban buh ïa kino kiba kham kongsan hakhmat.
Kam dei satia ka mat ba kongsan eh ba ngi mad (kum ki paid riewlum).
Ngi la kdew ruh ha ka mat treikam (manifesto) ka seng," la ong u Bah Paul.
Haba pynpaw ba ka Sorkar MDA ka la dep thaw ïa ka Expert Committee ban shong bishar ïa ka Reservation Policy, u Myntri u la ong, “Ka jingïalang ki seng saiñ pyrthei ka dei ka kam kaba bteng bad ngin sa wanrah ïa ka lynti kaba biang eh ban pynbeit".
“Hynrei haba phi khmih ïa ka na kiba bun ki liang, ka jingbym ïoh kam ïoh jam ka dei ka mat kaba kongsan eh ha Meghalaya bad kam dei satia tang ka jingbym ïoh kam ïoh jam, hynrei ka don ruh ka mat ba ngim lah ban ïoh kam (unemployment) namar ba ngim biang ban trei ha kine ki kam," la ong u Bah Paul.
U Bah Paul u la ong ba dei ban kylli balei ha ka eksam ka UPSC, ka Mizoram ka ïoh 4 katba ka Meghalaya ka ïoh tang uwei kata ruh ki briew na kiwei pat ki jaidbynriew haba ban jur “La ngin sei ïa ki briew ki ban kiew sha ki kyrdan ba hakhlieh duh jong ka bor treikam lane ngi kwah pynmih tang ki peon bad chowkidar.
Kane ka shong ha phi".
Shuh shuh u Bah Paul u la ban jur ba ka jingbishar thymmai ïa ka State Reservation Policy kan nym ïarap satia ha ka ban weng ïa ka jingeh ha ka jingbym ïoh kam ïoh jam bad ong “Da lei lei ruh em.
Ki don haduh 500 tylli ki kam kiba lait hapoh ka Sorkar bad ki PSU ha ka shisnem bad kine ki dei ki tnat ba dang ring sdot ha ka ïoh kam ïoh jam".
“Ki don palat ar lak tam ki samla kiba la pynrung kyrteng ïalade ha ka ophis jong ka Employment Exchange bad kumta kan shim por da ki spah bad hajar snem ba kine baroh kin ïoh kam sorkar.
Ka pyrthei ka la ïaid shakhmat bad pyrkhat thymmai, hynrei ngi hangne dang ïakhih bad ïakren halor ka bhah thung kam kum ka mat ba kongsan tam ka jaidbynriew.
Kaei ka thong ka jong ngi? Ngi la don ki Khasi jong ngi kiba la shakri kum ki heh ophisar kum u Chief Election Commissioner jong ka India, Ambassadors jong ka Ri India sha kiwei pat ki Ri bad ruh ki nuclear scientist kiba trei ha ki Ri ka dewbah Europe.
Kumno ngin ai mynsiem ïa ki samla jong ngi? La buh jingkylli u Bah Paul.
Haba pynpaw ba ka jylla ka don ïa ki samla kiba don sap, u Bah Paul u la ong, “Ki briew jong ngi ki don ïa ka sap bad ka jinglah, hynrei ki don pat katto katne kiba kwah ban tan ïa ki paidbah bad pynrung ha ka jingsngew ka jong ki ba kane ka mat bhah thung kam thung jam ka dei ka kam ïap kam im ka jaidbynriew.
Ngi donkam ban ïoh shakhmat ne ïohi jngai namar ka Ri ka bym don ki nongïalam kiba ïohi jngai kan sa jah noh.
"Haba pynpaw ba ka jingpynman kongsan ïa ki kam hangne ka long kaba bakla bha, u Bah Paul u la ong, ba ka mat kaba ktah bha ïa ka imlang sahlang ka dei ka jingngop ha ki jingdih drok, ka jingbun ki kmie khlem lok, ka jingduna ki khynnah ban ïoh jingbam tei met, ka jingïap ki khunlung ba dang lah bad ka jingbym don jaka puta.
“Kine ki dei ki mat kiba ktah ïa ngi hynrei kim khring ïa ki paidbah namar kim don satia ïa ki nongkynshoit ban don ka mynsiem ïashun bad kawei ba kim dei ki ’riew saiñ pyrthei bad dei na kata ka daw kim paw satia kum ki mat" u la bynrap.
Une u nongïalam ka UDP u la kynnoh ba ka VPP ym tang ba ka leh politics ïa ka mat jong ka Reservation Policy, hynrei ka la ber bih ban ïashun jaidbynriew bad ruh ban pynlamwir ïa ka imlang sahlang.
Haba ñiew ïa ka jingïakhih ka VPP kum ka jingleh politics, u la ong “Phim dei ban sngew lyngngoh haba ki seng saiñ pyrthei ki leh politics hynrei u dei ban don da u pud.
Ngi hap ban batai ïa uta u pud.
Ngim lah ban shu pynbiej ne lehkai bad ka jingsngew jong u paidbah".
Haba ther pyrshah ïa ka VPP, u Bah Paul u la ong ba ka daw ba balei u la shah peit khmat bad ka jingkylli ba u sngap jar ka dei namar jong ka jinglong ka jaka.
“Ka thaiñ Motphran ka la ju dei ka jaka pdeng jong ki jingïakhih baroh.
Ki lai tylli ki konstitwensi kiba don jingïadei bad kane ka thaiñ ki dei ka Mawkhar-Jaïaw (North Shillong), Mawpren (West Shillong) bad Mawlai.
Ka VPP ka la jop ha Mawkhar-Jaïaw bad Mawlai hynrei ym ha Mawprem.
Balei? Namar kam long kaba suk ban kren jaidbynriew na Mawprem kumba kren bad kyrhuh ha Nongkrem.
Ha Nongkrem, lait noh ka Madanriting, phi lah ban kren bad kyrhuh katba mon namar ki nongshong shnong ki dei beit ki Khasi ym kum ha Mawprem kaba ïashong khleh jaidbynriew," u la ong.
Shuh shuh u la buh jingkylli ïa ka jingthmu jong u kyrtong ka VPP dang shen ban rah placard hakhmat ka ïingsah jong u.
“Dang ha u bnai Lber haba la pynbna ïa ka risol jong ka ilekshon, u kyrtong ka VPP u la wan ba saw hadien jong ka NPP bad BJP.Kane ka konstitwensi ka la jied ïa u Bah Paul Lyngdoh, kumta dei ban pdiang ïa ka rai jong u paidbah," u la ong.
Ki pulit pynïaid kali haduh ka por 11 baje mynstep jong ka 5 tarik u bnai Jylliew kim pat ïoh hukum na ki bor ba halor ban khang ïa ki kali kiba dei ‘Odd’ ban ïaid na Ïingkashari ter-ter sha Khyndailad bad shaduh Motphran kumba la pynbna na ka shlem treikam ka Deputy Commissioner (DC) ka East Khasi Hills District.
Kum ban shu pynkynmaw, na ka liang ka DC ka la pynmih ïa ka hukum ha ka 1 tarik u bnai Jylliew 2023 ban pyntreikam noh da ka ‘Odd-Even’ naduh ka 5 tarik u Jylliew ïa ki kali kamai kiba ïaid na ïingkashari sha Khyndailad bad shaduh Motphran namar ka jingjur palat ka jingkhapngiah bad ka jingdheng kali ha kitei ki thaiñ.
Wat la ka jingsdang ban pyntreikam ïa katei ka hukum ha katei ka sngi ka long ba tang kali kiba don ïa u ‘Odd Number’ kiba kut ha u 1,3,5,7 bad 9 ki lah ban kamai ha katei ka sngi hynrei la sakhi ba na ka liang ki nongñiah kali kamai kiba kut ha u ‘Even Number’ kata 0,2,4,6,8 ki la mih ban kamai beit kumba ju long barabor bad na ka liang ki pulit pynïaid kali ruh ha katei ka sngi ki la bunkam ban pynïaid kali ha Motphran bad ha Khyndailad haba ïaid ki kali kamai.
Haba ïoh ban ïakren bad ki katto-katne ngut ki nongkamai kali na kitei ki thaiñ kiba kut ha u ‘Even Number’ , ki la ong ba kiba bun hi ki para nongñiah ki la mih ban kamai namar ban shu shong ha ïing kin ym ïoh satia ban bam bad ban bsa la ka ïing ka sem.
Kitei ki nongñiah kali kamai ki la ïathuh ba na ka liang ki pulit pynïaid kali ki khlem ong eiei bad ki la ong ba lada ki pulit pynïaid kali ki bat ïa ki, kin hap ban sangeh noh hynrei ban shu shong ha ïing ka long kaba eh bad kaba jynjar ban pyndap ïa ka bai bam ha ïing ha sem.
“Ban shong ha ïing ngin ïoh bam naei keiñ namar ngi bylla mynsngi bad ngi bam mynmiet, ka long kaba jynjar," la ong kitei ki nongñiah kali kamai.
U State President ka Bharatiya Janata Party (BJP), Bah Ernest Mawrie ha ka Lah Sngi U Blei u la ong ka la don ka sienjam na ka liang u nongïalam ka TMC, Dr.Mukul Sangma ban ïakynduh ïa ki heh nongïalam ka BJP ha New Delhi.
Kum ban shu kdew hangne, u Myntri Rangbah barim ka Jylla, Dr.Mukul Sangma dang shen, u la kyntait ïa ki khubor ba u la leit sha Delhi ban ïakynduh ïa ki nongïalam ba halor jong ka BJP.“Ka don ka sienjam tangba imat kim shym la rai eiei.
Ki pyrshang ban ïakynduh ïa ki nongïalam ba halor jong ka seng, ngi ïoh jingtip kumta.
Hynrei kim shym la ïaid lyngba jong ngi bad kumta ngim don jingtip eiei," la ong u Bah Mawrie.
U la ong ruh, “Ki leit ban ïakynduh ïa ki nongïalam ba halor jong ka seng sha Delhi tangba mynta pat ki la pynkut ïa kane bad kim shym la pyntip eiei sha ngi.
"Ki la don ki hamsaïa kiba saphriang halor ka jinglong-jingman ka saiñ pyrthei hapoh ka Jylla ba ki MLA ka Trinamool Congress (TMC) ki lah ban pynïasoh noh sha ka BJP.Kham ha shuwa, ka la don ruh ka khubor ba u Dr.Sangma u la leit sha Delhi ban ïakynduh ïa ki heh nongïalam ka BJP.Kum ban shu pynkynmaw, u Dr.Sangma lem bad 11 ngut kiwei pat ki MLA ki la mih noh na ka Congress ha u Naiwieng jong u snem 2021 ban pynïasoh noh sha ka TMC hapoh ka jingïalam ka Mamata Banerjee.
Ha kane ka ilekshon sha ka ïingdorbar thawaiñ ba dang shu dep, ka seng ka la pynïeng kyrtong ha baroh 60 tylli ki konstitwensi hynrei ka la lah ban jop tang ha 5 tylli ki konstitwensi.
Ki kyrtong ka seng kiba la jop ha kane ka ilekshon ki kynthup ïa 4 ngut na Ri-lum Garo – Dr.Mukul Sangma na Songsak, Miani D.Shira na Ampati, Rupa M.Marak na Dadenggre, Dr.Mizanur Rehman Kazi na Rajabala bad 1 na Ri-lum Khasi, Bah Charles Pyngrope na Nongthymmai.
Palat spah tylli ki longïing kiba shu pdeng ha ka liang ka ïoh ka kot lane Above Poverty Line (APL) ki sah ha ka lyngngoh namar ka pisa kaba ki dei ban ïoh mar T.12, 000 hadien ba ki la dep shna ïa ki paiñkhana lyngba ka Swaach Bharat Mission jong u 2016-2017 ka la jah klep noh bad kim shym ïoh ban pdiang wat tang shi tyngka ruh.
Kane ka la jia ha ka shnong Umkrem kaba hap ha Mawthadraishan C&RD Block.
Ïa kane jingshna paiñkhana la pyntyllun da ka Mawthadraishan C&RD Block lyngba ka Village Water and Sanitation Committee (VWSC) Umkrem ha kitei ki snem ha kaba la shim ïa ka rai ryngkat ki nongshong shnong ba kin don ki longïing ki ban pynshna paiñkhana da ka VWSC bad kin don pat kiba shna hi da ki longïing.
La ong ba ym baroh ki la pyndep lut ïa kitei ki paiñkhana, hynrei naduh kitei ki snem ki longïing kiba la pyndep ki la kyntu ïa ka VWSC ban pyllait noh ïa ka pisa hynrei ka shu kut tang ha kaba ap.
U samla Bhabok Marweiñ na katei ka shnong uba la wad jingtip lyngba ka Right To Information (RTI), u la ïoh ïa ka jubab ha ka 14 tarik u Nohprah, 2022 kaba la batai ba ïa ka Work Order ban shna ïa ki paiñkhana ha ki 108 tylli ki longïing la dep pyllait naduh ka 01 tarik u Rymphang, 2017.
Ka don ruh ka jingkylli ban tip bniah shuh shuh la ka don ne em ka jingsei ïa ka pisa, bad ha ka katno tarik bad ha u snem katno.
U samla Bhabok u la ïathuh ba na ka liang ki bor ba dei peit ïa ka Block ki la ïamir jingmut bad ka shnong kumjuh bad ka VWSC bad hadien ka jubab RTI, la don ka dorbar ba ka Committee kan siew noh ïa ka pisa sha baroh kiba don kyrteng hadien ka elekshon MLA hynrei haduh mynta kim pat ïoh eiei.
U la ong ba ha ka dorbar, la dep bthah ïa ka VWSC ban siew noh tang T.10,000 shi ïing, hynrei kam shym la poi shano shano ruh wat la ki nongshong shnong ki ong ba ka pisa ka don bad ka VWSC.Ki nongshong shnong ki la ïathuh ba ki la shem jingeh shibun la katta ki snem haba ki la nang pynlut ïa ka pisa na la pla ban shna ïa ki paiñkhana hynrei haduh mynta pat kim ïoh eiei ïa kata ka pisa ba la mang ka Sorkar.
Na ka liang ki lad pathai khubor ki la ïoh ban ïakren da ka phone ïa u Chairman ka VWSC, u Bah Stan Thabah uba la kyntait ban ong eiei da kaba ngiat ïa ka jingïakren sha u Sordar Shnong.
Ka jingiaid lynti jong ka kynhun ialehkai Hockey ki kynthei ka ri (Ind) ha ka lympung ialehkai jong ka Women’s Junior Asia Cup ka la nang iai long kaba seisoh naba katei ka kynhun ka la lah ban beh nadien na ka bynta ban ioh pyniakhaid kol da 2-2 ha ka jingiakhun pyrshah bad ka Korea ha ka jingialehkai kaba lai jong ka ha ka lympung.
Shuh shuh ruh, ha kaba iadei bad ka jinglah jong kitei ki ar kynhun ban ia kamai kol ha ka jingiakhun ka long ba ka Korea ka lah sdang ia katei ka bynta  da kaba kamai  shuwa ia ka shi kol ha ka 15min ialehkai ba lah pynioh da ka Yujin Lee bud pat sa ka kol na ka Jiyon Choi ha ka minit ialehkai ba 30.
Katba ka kynhun ialehkai ka ri kaba lah ioh ban kamai kol ha ki por ialehkai ba shadien, ka lah ioh shuwa ban khyllie ia ka shi kol shah thep ha ka 43min lyngba ka Deepika Soreng bad ruh da ka kol na ka Deepika ha ka 54min ialehkai, ha kaba kitei ki thei ialehkai ki lah pynthikna ruh sha ka kynhun na ka bynta ka jingpyniakhaid kol bad ruh ba ka kynhun ka dang iaisah mynta ha ka kyrdan ba nyngkong ha ka Pool A.Haba phai khyndiat sha ka  jingialehkai, ka Korea  ka lah pynjlih ia ka rukom ialehkai ka  jong ka da kaba iai pynsah ha kaba iadei bad ka jingsam bol para nongialehkai bad pyniaid ia ka jingialehkai baroh kawei pyrshah ia ka India ha ka quarter ba nyngkong, da kaba ioh ruh ban pyniaid halade ha kiba bun ki bynta ki liang jong ka jingialehkai bad ka jingtynjuh katei ka kynhun pyrshah ia ka kynhhun Defence ka India.
Wat la ka Korea ka lah ioh katto katne ki PCs (penalty corners) na ka bynta ban pynkylla ia ki sha ki kol, hynrei katei ka kynhun kam shym la lah ban pynurlong  sha katei ka bynta.
Hynrei ka long pat ka kynhun kaba la lah ban tam jingjop shakhmat ha kaba nyngkong ha ka por ba ka Lee  ka lah ioh ban kamai ia ka shi kol na ka field goal lyngba ka jinglah ban pynbuh bol bha da kawei pat ka nongialehkai na ka bynta ban pynrung ia ka bol hapoh ka jar.
Kumta katba ka Korea ka lah tam kol shakhmat ha kaba nyngkong da 1-0, katei ka kynhun ka lah rung sha ka quarter ba-ar  da ka jingialehkai bha shuh shuh ka jong ka bad kaba lah ioh biang ban pyniaid halade ia ka jingiakhun.
Hynrei khyndiat minit ha shuwa ka por ba kin iashongthait, ka India ka lah sdang ban pynkhlain ka rukom ialehkai jong ka pyrshah ia ka Korea, hynrei ka bym shym la shem pat ka lad ka lynti na ka bynta ban ioh pyniakhaid, hynrei ka Korea ka lah pynkylla ka rukom ialehkai jong ka bad sdang ban ialehkai kham khluid shuh shuh kaba lah iarap ia ka kynhun ban khur sa kawei pat ka kol; ha kaba ka Choi ka la lah ban pynkylla sha ka kol na ka PC na ka bynta ban pynlong ia ka kynhun ban tam biang sa 2-0 kol ia ka India.
Ka quarter iakhun kaba lai ka lah sdang ha kaba ka Korea ka lah kyntur shakhmat ha ka jingiaknieh bol bad kaba kloi ruh ban khur ia kawei ka PC bad ha kaba ka nongapkol ka India ka Aditi Maheshwari ka la lah ban tem ia ka bol ba lah tied da katei ka kynhun na ka bynta ban iada ia ka kynhun na ka jingshah pynbam kol.
Kumta ka kynhun India ka lah kyntiew ia ka rukom ialehkai jong ka bad sdang ruh ban pynkulmar ia ka kynhun ialehkai ba shadien jong ka Korea kaba lah pynmih ia u soh ba thiang ia ka kynhun ha ka por ba ka Soreng ka lah ioh ban tied ia ka bol bad pynrung beit ia ka hapoh ka jar na ka bynta ban ai sha ka kynhun ia ka jingpynphai da shi kol.
Katba ka por ialehkai ka dangsah, ka India ka lah ioh mynsiem na ka shi kol ba ka lah kamai, da kaba ialehkai bha shuh shuh tad haduh ba kan da lah syndon ban pynkhaid lyngba ka PC ia kaba la lah ban pynkylla sha ka kol da ka Deepika ha ki minit ialehkai ba kham shadien na ka bynta ban pyniakhaid kol haduh kaba kut jong ka jingialehkai.
Hadien katei ka  jingjop, ka India  kan hap ban pynkhreh ruh sa na ka bynta kawei pat ka jingialehkai ha kaba kan hap ban iakhun pyrshah ia ka Chinese Taipei ha ka jingialehkai ba saw bad ba khatduh na ka Pool A.Kawei na ki nong-ialehkai ba pawkhmat ka ri India ka Parul Chaudhary ka lah nang iai kyntiew shuh shuh ia ka jingiaid lynti kaba seisoh ha ka kam ialehkai jong ka aiom ialehkai kaba mynta da kaba ioh khur sa ia ka takma Rnong na ka jingiakob Steeplechase 300m ki kynthei ha ka lympung ialehkai kaba long ha Drake Stadium ka USATF Los Angeles Grand Prix 2023 Athletics Meet.
Kham ha shuwa ha une u bnai ba mynta, ka Parul ka la lah ruh ban pynpra ia ka rekod 5000m jong ka ri ha ka jingia aireng jong ka ha Los Angeles bad ia kaba lah bud pat da ka jingkhur jingjop ha ka 3000m Steeplechase ha ka Track Night NYC 2023 Athletics meet  ha New York.
Kumta ruh ha ka USATF LA Grand Prix 2023, kaba dei ka World Athletics Continental Tour Gold Label Meet, ka Parul Chaudhary ha ka jingiakhun ka jong ka, ka la lah ban pyndep ia ka por ialehkai da 9:29.51 na ka bynta ban khur ia ka kyrdan balai naba ka jingjanai ialehkai ba ha shuwa ka jong ka ha kaba iadei bad ka rekod ka long da 9:38.09.
Ha ka tei ka lympung iakhun Steeplechase jong ki kynthei, ka Madie Boreman  na USA ka lah khur noh shalade ia  ka takma Ksiar da kaba pyndep ha ka por 9:22.99 katba ka nongialehkai Tokyo Olympic ka Alicja Konieczek  na Poland  ka lah khur ia ka kyrdan ba-ar ha ryngkat bad ka takma Rupa da 9:25.51.
Shuh shuh ruh napdeng ki nongialehkai ka ri ha ka Track & Field ha katei ka lympung ialehkai ba mynta, ka Lili Das ka la lah ban pyndep ia ka jingiakhun jong ka ha ka kyrdan ba saw ha ka jingiakob mareh ki kynthei ha ka 800m jong ka jingiakhun phainal kaba lai da kaba pyndep ha ka por 2:05.27.
ha kawei pat ka liang, ka jingiakhun jong ki shynrang ka ri ha ka lympung ha ka Final 2 jog ka 1500m, u rangialehkai ka ri u  Jinson Johnson u lah pyndep ha ka jaka ba 11 ha ka por 3:42.97 bad u Rahul da 3:43.83 na ka bynta ban khur shalade ia ka jaka ba 12.
Kum shi bynta ban nang iai pynshlur bad ai mynsiem shuh shuh ia ki nongialehkai ka ri (India) ha ki lympung ialehkai bapher bapher kiba long ha iing bad shabar ruh kumjuh, na ka liang jong ka ri ka pynbna khubor ba ka lah pynkhreh mynta haduh 255 ngut ki dkhot ialehkai ba khlain bad ba pawkhmat ka ri na ka bynta ba kin mihkhmat sha ka Special Olympics World Summer Games ka ban sa long ha Berlin, Germany naduh ka 17-25 tarik u Jylliew 2023.
Shuh shuh ha kaba iadei bad katei ka bynta, kita ki nongmihkhmat ka ri ki ban sa mihkhmat sha katei ka lympung ki kynthup ia ki 198 ngut ki nongialehkai ki ban shimbynta ha ki 16 jait ki jing-ialehkai bad kiwei pat ki paralok nongialehkai bad ki 57 ngut ki nongpyniaid jong ki kynhun ialehkai bapher bapher.
Ka khubor ka iathuh ruh ba katei ka lympung ialehkai ka long kawei na ki lympung ialehkai kaba heh ha ka pyrthei ha ka jingkynthup ia ki kam ialehkai jong ki rynsan bapher bapher ha ryngkatlang ruh ba ki nongialehkai ba duna dkhot-met kiba shemphang bad kiba tbit  ha ka kam ialehkai ka jong ki.
Kumba 700 ngut ki nongialehkai bad kita ki paralok ialehkai na ki 190 tylli ki ri kin  iareng ha ki 26 tylli ki jait jingialehkai ha katei ka lympung.
Ha shuwa ba ka kynhun ialehkai ba bun  tam jong ka ri kan leit sha Berlin naduh ka 12 tarik mynta u bnai, ki nongialehkai ka ri kin shimbynta ha ka prokram jingpynkhreh ka ban sa long ha Jawaharlal Nehru Stadium naduh ka 7-11 tarik mynta u bnai.
Kumjuh ruh ka Special Olympics Bharat kan pynlong ia ka prokram ba kyrpang ia kaba la tip kum ka ‘send-off ceremony’ na ka bynta kitei ki nongialehkai hatei ka madan ialehkai ia kaba yn sa shimbynta da u Myntri ka tnad ialehkai ka ri u Anurag Thakur, ka Smriti Irani kaba long ka myntri jong ka Women & Child Development and Minority Affairs, ka khliehduh jong ka  Indian Olympic Association ka PT Usha, u nongialehkai Kriket ba pawkhmat ka ri u Yuvraj Singh bad u kaitor ba pawnam ka ri u Sonu Nigam.
Na ka liang jong ka ri baroh kawei ka khmih lynti ruh ba kitei ki nongialehkai ki ban sa leit shimbynta ha ka lympung kin lah ha ka ban wanrah sha ka ri ia ki takma na ki jait jingialehkai bapher bapher.
Kumta ruh na ka liang jong ka kynhun Myntri ka tnad ialehkai ka ri ka pynbna ruh ia ki khusnam ba kan sa ai sha baroh kito ki nongialehkai ki ban sa wanrah takma  sha ka ri na katei ka lympung kata;  da ka khusnam song pisa kaba T.5 lak,  T.
