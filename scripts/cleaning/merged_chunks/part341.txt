Rana Pratap Singh na ka School of Environmental Sciences ka Babasaheb Bhimrao Ambedkar University, bad Dr.Sabrina Iqbal Sircar na Pragjyotish College, Guwahati bad na kiwei kiwei ki University.
Ha kane ka prokram, ka Dr.Sabrina Iqbal Sircar ka la kren shaphang ka rukom long ka rukom man ha ka long kynthei shynrang bad ka la ban khia ruh ba ka dei ban long lang kumjuh la ki dei ki kynthei ne ki shynrang bad khamtam ki shynrang ki hap ban burom ïa ki kynthei.
Ka la kren ruh shaphang ka jingsdang ne kata ka jinglong jingman kata ka long kynthei ka long shynrang kumba la pule bniah shaphang ka long kynthei ka long shynrang (Gender studies), haduh ban da long pura ka long briew la ki dei ki kynthei ne ki shynrang.
U Prof.G.D.Sharma, Chancellor ka USTM, bad u Dr.RK Sharma, Advisor ka USTM ki la ai jingkren ha kane ka prokram ai jinghikai bad ki la ban khia ruh halor ka jingkordor ka long kynthei ka long shynrang ba ki dei ban long lang kajuh ha ka imlang ka sahlang khlem da don ka jingnoh shilaing ha ka long briew ka man briew.
Haduh 24 tylli ki Research Paper kiba dei ki Ph.
D Scholar ki la aiti ha kane ka sngi na ka bynta ban wad bniah halor ka rukom long ka rukom man jong ki jylla shatei lam mihngi ka ri India.
Ka long kaba shisha ba ka jingpyndonkam ïa ki ïit ïong ha ki kali ka la kylla ne pynlong ïa ki kali ki jaka rieh jong kiba bun ki riew shim kabu naduh ki kam ïaluh samla lyngkar haduh ka jingïadih ïabam sngewbha kaba pathar, naduh ki jingioh riehtngen jong ki riew pyntriem haduh ka jingshah shim kabu ki riew lui lui khmatam lei ki kynthei hynnah samla.
Baroh ki sngew ba ka jingdon jong ki iit iong kiba ym don ba lah ban iohi ka ai jingshngain ia kiba leit ba wan marwei bad ruh ka buh rieh ia ki tiar ki tiar kiba ki kit ki rong, bad bunsien ngi klet ba kane ka juh ka iit iong ka buhrieh ruh ia ki riew shim kabu bad ka ai jaka rieh ruh ia ki riew pyntriem ha kitei ki kam kiba har rukom kaba niew hakhmat.
Ym lah ban len ba ka jingpyndait iit iong ia ki kali kam dei tang ba ka pynioh ne pynduh jingmyntoi, hynrei ka kham pynitynnad shisha hi ruh ia ki kali ba ju pyndonkam shimet.
Naduh hynnin ka sngi la lah ban iohi ia ki pulit ka jylla ba ki la sdang ban tar ia ki kali tah iit iong, hynrei hato katei ka jingtar ka kut noh noh tang hapdeng ki riew paidbah, kumno shaphang ki heh sorkar pat? Ka ain kam dei ban long tang ia ki paidbah, hynrei ka dei ban long beit 100% na ka bynta baroh.
Ka sorkar lyngba ka tnad pulit ka la pynih ia katei ka hukum ban tar ia ki iong la kham katto katne por naduh u snem ba la dep, hynrei katei ka ain ka la trei kam suki bha.
Bun hi ki sakhi ia ka jingshisha ba wat ki kmie ki kpa kim tip shaei ki khun samla jong ki, ki leit namar mar la kiew ha ki kali iit iong ymtip shuh wat la ki don tang ha surok ba phyllaw iing ruh.
Ki bun bah ki jingjia ha kaba ki riew lyngkar ki ialuh samla sahuh hapoh ki kali iit iong wat hapoh shnong poh thaw ruh tang ka kham kynjah briew kim salia shuh iano iano ruh.
Ka jingiohlad ban don hapoh ka kali iit iong imat ia ka long hi kumba tap hapoh ka nep.
La ju don ka jingjia ba ki riew shi kabu kim ju rung hi wat shapoh iing jong kita ba ki kam ba ki dei ki baieit jong ki, hynrei ki shu sangeh kali beit harud surok bad pynlong ka jingiakynduh bad jingleh sahuh beit tang hapoh kali.
Katno ka long shisha kaba i jakhlia bad kane ka pynpyut shisha ia ka imlang sahlang.
Da ka jingiohlad ban pyndonkam da ki kali tah iit iong, bunsien wat haba kit jubor iano iano ruh ki paidbah kim lah satia ban tip namar ba ym iohi shapoh.
Ki riew pyntriem ki ioh shisha ban rieh tngen bad katno ki sngewshngain ban leit ban wan bad pyndep ia ki jingthmu jongki.
Khlem pep wat ki bor ka ain hi kin shem jingeh shibun eh wat ban buddien ia ki riew sniew kiba leit ba wan namar ba kim lah ban iohi ba mano ba don ha ki kali ba la tah iit iong.
Khlem pep ruh ki kmie ki kpa kiba don ki khun samla ki iakynduh jingeh shibun ban pynthikna ba ki khun jong ki, ki leit ki wan bad ki briew kiba kumno.
Ka long kaba suk ia ki riew shim kabu ban shet kylla iano iano bad ban leit da ka kynhun wat hadien ba la iakut tang para marwei.
Lada dei ba ym don ka jingkah ka iit iong da kaba suk lah ban iohi mano ba don hapoh ka la ki bad la lah ban sngewthuh lypa ban kiar ne iada na ka jingjia ba sngewsih kaba lah ban jia.
Ka jinglah ban weng ia ki iit iong wat la lehse kam long ei ka lad jingiada (solutions) ba 100% ban khanglad ia ki kam sniew, hynrei khlem pep kan kham tehlakam bad wanrah ia ka jingsngew shynrain pyrshah ia ki kam sniew ba bun jait.
Ki samla kiba dei khamtam ki khun ba riewspah kin sngew thait shibun eh namar ba kin duhlad ban lum paralok hapoh kali iit iong bad pynlong mobile sitting room (kamra shongkai ba iaid), pynheh jingtem baroh shi lynter surok bad leh sahuh kum ka jingiadih beer, ialuh samla lyngkar bad kumta ter ter.
Ha ka juh ka por ki riew bymman kin ym lah ban iaid laitlan namar ba wat lada ki shong hapoh kali ruh lah ban iohi ia ki da ki paidbah bad ruh da ki briew jong ka ain.
Kan long hi ka jingbishar hok ia ki paidbah lada ka sorkar kan lah ban seng lut ia baroh ki iit iong na ki kali.
Hooid, don kiba ong ba ka long ka jingduh jingmyntoi lada weng noh ia ki iit iong namar kito kiba niah kali marwei sha ki lynti ha kham jngai bad por mynmiet kin sngewshngain namar ba ki riew shim kabu ki lah ban tip da kaba suk katno ngut ki don briew hapoh kali.
Khamtam ki kynthei kin ym shngain shuh ban niah kali por miet por iong ban pyndep ia ki jingdonkam jongki.
Ha ka juh ka por kan pynsalia ruh ban ieh ia ki kali ha ki jaka sangeh ne parking lot ryngkat bad ki tiar kiba shongdor kum ki Lab Top bad Mobile bad kiwei pat ki tiar ba ki leit siew leit pet namar ba ki nongtuh bad riew shim kabu kin lah da kaba suk ban iohi don aiu hapoh kali.
Hynrei ka jingkylli mynta ka long haduh katno katei ka ain ka treikam namar ba kane kam dei satia ka sien nyngkong ban pynmih hukum ban weng ia ki iit iong, hynrei haduh mynshuwa ruh na ka por sha ka por ka la ju jia.
Jowai, Kyllalyngkot 06: Ïa ki Final Electoral Rolls jong ki saw tylli ki Assembly Constituencies kata ka 1-Nartiang (ST), 2-Jowai (ST), 3-Raliang (ST) bad ka 4-Mowkaiaw (ST) la pyllait paidbah hynnin ka sngi sha ki nongmih khmat jong ki kynhun seng saiñ hima sima da u bah B.S Sohliya, IAS, District Election Officer, West Jaiñtia Hills ha Conference Room, DC office, Jowai.
Ha katei ka sngi la donlang naduh ka Additional Deputy Commissioner (Election) kong B.Blah, ADC Smt.
D V Lyngdoh bad ka ADC Smt.
HML Kynta.
Na ka liang u bah B.S Sohliya Deputy Commissioner ula pyntip ïa kine ki Final Electoral Roll jong ki saw tylli ki Constituencies la pyllait katkum ka jinglum jingkheiñ hapoh ka 01.01.2024 lyngba ka Registration of Electors Rules, 1960 bad ha ka juh ka por kino kino kiba kwah ban jurip bniah ki lah ban leit mih sha ka ophis u Deputy Commissioner (Election Branch) bad sha ki Polling Station ha ki por ba long trei.
Ha kaba ïadei bad ka rukom pyndonkam ïa ki EVMs ka kong B.Blah, ADC, ERO kala pyntip ba ki paidbah ki lah ban wan mih sha ka ophis khnang ban ïoh jinghikai ba kham bniah halor kine ki EVMs (Electronic Voting Machines) bad VVPAT.Kala ong ruh kan don ka Demonstration Van ka ban leit ai jinghikai shaphang kine ki mashin.
La pynsngew ba ki Constituency kiba don ïa ki nongthep vote ki long kumne na ka 1- Nartiang (ST) baroh ki don 45,375 voters na kine 22,328 ki shynrang bad 23,047 ki kynthei.
Ha ka 2- Jowai (ST) ki don 41,345 na kine 19,464 ki shynrang bad 21,881 ki kynthei.
Na ka 3- Raliang (ST) ki don 40,019 na kine 19,001 ki shynrang bad 21,018 ki kynthei, katba na ka 4- Mowkaiaw (ST) ki don 39,669 ngut na kine 19,624 ki shynrang bad 20,045 ki kynthei.
Na ka bynta ki Polling Stations ha ka 1-Nartiang ki don 63 tylli ki Polling Stations, 2-Jowai 57 tylli ki Polling Stations katba ha 3- Raliang bad 4- Mowkaiaw ki don mar 55 ki Polling Stations.
Nongpoh, Kyllalyngkot 06: Ka Ri-Bhoi Youth Federation 3 shnong Unit ha Ri-Bhoi mynta ka sngi kala rakhe ïaka jingdap 3 snem ka jingïaid lynti jong katei ka Unit naduh bala suid la shor ïaka ha u snem 2021, bad la ioh ruh ban pynskhem syndon ïaki nongkitkam ba thymmai jong ka seng ban bteng ïaka jingshakri haka imlang ka sahlang.
Ha katei ka sngi ka jingrakhe dap 3 snem katei ka Unit la wan ruh ban sakhi da ka jingdonlang u Bah Bipul Thangkhiew President ba rangbah ka RBYF Sengkmie, Bah Denis Syngkli Organising Secretary, Bah Bawan Marweiñ Sports Secretary, Bah RJ Thangkhiew Political Secretary, Samla Alberto Nongsiej President Nongpoh Circle, Samla Wanpyndapskhem Mawlieh bad kiwei kiwei ki riew rangbah ryngkat ki nongïalam ba thymmai jong ka RBYF 3 shnong Unit bala pynskhem syndon ha katei ka sngi da u President ba rangbah.
Naka liang ka RBYF 3 Shnong Unit ha katei ka sngi kala ioh ruh ban sam da ki jaiñkup syaid sha ki longiing ba duk jong ki 3 tylli ki shnong ba kynthup ïaka Umlyngkdait, Umryngksai bad Umshangling kum ka jingai sngewbha snem thymmai ba u snem thymmai un long u snem uba pahuh pahai ryngkat ka met ba koit ba khiah.
Haba kren ha katei ka sngi naka liang u Bah Bipul Thangkhiew kum u President ba rangbah u la pynpaw ka jingsngewkmen kaba khraw ban iohi ba katei ka Unit ka roi bad ka kiew da ka jingtrei shitom jong ki nongïalam ban ai ka jingshakri ha katei ka thaiñ khamtam ban leh ki kam ba bha ban kyntiew ïaka imlang ka sahlang.
U la kyntu ruh ïaki nongïalam ba thymmai katei ka Unit ha katei ka sngi ba kin bteng ïaka jingtreikam da ka mynsiem ba shitrhem, khamtam ban long ki dkhot kiba ïatylli haka rukom treikam ba kano kano ka kam kaba ki trei kan long kaba seisoh khamtam ban kyntiew ïaka dong ka thaiñ bad ka ri bad ka jaitbynriew hi baroh kawei.
Jammu, K’Lyngkot 06 : Ki la don kumba 1900 tylli ki ophis sorkar kiba la pyndait lut da ki solar plant ha ki tnum ophis treikam ha Jammu and Kashmir bad la buh thong ruh ban pyndait pat sa kumba 20,000 tylli ki iing sorkar ha shwa ban kut jong u Nohprah 2025.
Na ka liang u Commissioner Secretary, Science and Technology, Saurabh Bhagat u la ong ba ki ophis treikam jong ka sorkar ki la don haduh 22,494 tylli kiba rejistar ha kylleng ka Union Territory ha kaba ka jingmang jingdonkam ka la kot sha ka 486 megawatt.
Utei u heh sorkar u la ïathuh ïa kane hadien ka jingïalang bad u Chief Secretary ka jylla, u Atal Dullo ban pyntreikam da katei ka buit ban tan bording na ka sngi ha baroh ki ophis sorkar ha shwa ban kut u Nohprah 2025 kaba long katkum ka thong ba la buh da u Myntri Rangbahduh ka Ri, u Narendra Modi ha ka jingïalang kaba dang shu lah shen bad baroh ki Chief Secretary ba la tip kum ka Chief Secretaries Conference ha New Delhi dang shen.
Utei u Commissioner Secretary u la ong ruh ba ki don kumba 19000 tylli ki iing sorkar kiba la dep ban pyndait da kitei ki solar plant la ka long da ka Jammu and Kashmir Energy Development Agency (JAKEDA) lane da kiwei pat ki tnad sorkar ha ka jingmang ban ïoh tan bording haduh 27.61 MW haduh mynta.
Shuh shuh u ong ruh ba ba lah ban ïoh sa kumba 300 MW da kaba pyndait da kitei ki solar plant ha kitei ki 20,000 tylli ki jingtei ba dang sah.
Haba kren ha ka jingïalang, u Chief Secretary u la banjur halor ka jingdonkam ban pdiang bad pyndonkam hok ïa ka bording na ka sngi ha katei ka Union Territory katba lah ei.
U la ai jingmut ruh ba donkam ban pynlong kham bun shuh shuh ki jingïalang khamtam bad kito kiba kompeni ba kham heh kum ka NHPC, NTPC lane ka SECI ban ïoh pyndonkam pura ïa katei ka buit na ka bynta ka jingmyntoi jong ka jylla da kaba sdang shwa na ki ophis treikam jong ka sorkar jylla.
U ong ruh ba nalor ba ka sorkar ka la ai bor ha ka JAKEDA ban kitkhlieh ïa kane ka kam, hynrei ka sorkar ka pyiar ruh ka kti ban kyrshan lang ïa kito ki agency kiba kwah ban pyntreikam ïa kane ka prokram ha J&K.Shillong, K’lyngkot, 06: Ka All Meghalaya Dancer Association (AMDA) ryngkat ka jingïatreilang bad ka Hynñiewtrep Youth Council (HYC) Tyrsad Circle ki la pyntip ba kin sa pynlong ïa ka jingïakob ‘Mawphlang Constituency Superstar’.
U President jong ka AMDA Bah Kitbok Thabah u la pyntip ba ïa ka Audition la pynsdang naduh ka 5 tarik mynta u bnai bad ka sngi ba khadduh ban phah ïa ki Video ba shad kan long ha ka 24 tarik mynta u bnai.
U la pyntip ba kino kino kiba kwah ban shim bynta ha ka jingïakob shad jong ka ‘Mawphlang Constituency Superstar’ ki dei ban phah ïa ki Video ha u Number 7641920853, 9612931020, 8798174495.
U la pyntip ba ka AMDA kan ai jingtip kham hadien ïa ka jingpynlong ïa ka phainal bad ïa ka tarik ba khadduh ban pdiang ïa ka Audition.
“Ka thong jong ka jingïakob shad lane ka ‘Mawphlang Constituency Superstar’ ka dei na ka bynta ban sei ïa ki samla na kane ka Constituency kiba don sap ha ka liang ka shad bad ha kajuh ka por ban plie lynti ïa ki samla ha ka rynsan ïakop pynisap" ong u Bah Kitbok.
Shillong Kyllalyngkot 6 : U Chief Electoral Officer jong ka Election Department, Meghalaya, ula pyntip ba la dep ban pynmih ha ka 5 tarik u Kyllalyngkot ïa ka Final Rolls jong ki nongthep vote ha kaba mynta ki nongthep vote ha Meghalaya baroh ki long 22,17,100 ngut kaba mut ba ka don ka jingkiew kaba tang 30,949 lada ïanujor bad ka jingdon ki nongthep vote mynshwa kiba don 21,86,151.
Katkum ka kyrwoh na u CEO ka jylla u Dr BDR Tiwari ula pyntip ha ka 5 tarik u Kyllalyngkot ïa ka Final Rolls ha kaba ïadei bad ka jingpynlong ïa ka Special Summary Revision w.
r.
t.01.01.2024 na ka bynta baroh 60 tylli ki Constituency ha ka jylla Meghalaya.
Ula ong, ka jingdon baroh jong ki nongthep vote ha ka Final Rolls ka long 22,17,100 ngut, kumta ka la don ka jingkiew ki nongthep vote da 30,949 ngut haba ïanujor bad ka jingdon jong ki 21,86,151 ngut ki nongthep vote ha ka por ba pynmih ïa ka Draft Rolls ha ka 27.10.2023.
Shillong Kyllalyngkot 06 : Ki Nongshong shnong ka 3 Mer Upper Shillong, mynta ka sngi Saitjaiñ ki la lap ïa ka met jong u samla Blessingson Fancon kaba la sdien phasi ha ka lynti ïaid kjat ban leit sha Wah Umjasai.
Hadien ba une u samla ula jah rngai naduh ka 4 tarik u Kyllalyngkot 2024, ki nongshong shnong ki la ïa mih ban wad ïa u samla Blessingson bad ha kane ka jingwad kila lap ïa ka met ka jongu kaba la sdien phasi.
Ki Pulit kila iathuh ba la lap ïa ka met jong u Blessingson Fancon kaba la sdien phasi bad haba kila pynlong ïa ka jingtohkit ym shym la lap ïa kino kino ki dak ki shin ba une u samla yn shah pynïap hynrei ka dei kaba ula bthat jubor hi ïa la ka jong ka jingim.
Shillong, K’lyngkot, 06: U nongïalam jong ka Seng Congress u Rahul Gandhi uba la pynkhreh ïa ka jingïaid kjat ne ka Bharat Jodo Nyay Yatra un wan poi ha ka Jylla Assam ha ka 18 tarik mynta u bnai.
Ïa kane la pynbna ha ka jingïalang bad ki lad pathai khubor ha Rajiv Bhawan ha Guwahati.
Ha ka jingïakren bad ki lad pathai khubor, ka nongaiktien jong ka All India Congress Committee (AICC) ka Mahima Singh ryngkat bad u MLA ka Congress u Bharat Narah ki la ïathuh ba u Rahul Gandhi un sdang ïa ka Bharat Jodo Nyay Yatra na Sivasagar District Assam ha ka 18 tarik Kyllalyngkot.
La ïathuh ruh ba ka Bharat Jodo Nyay Yatra jong u Rahul Gandhi kan ïaid lyngba na ki 17 tylli ki district jong ka jylla Assam ban pyndep ïa ka jingïaid lynti kaba 833 kilometer.
Kane ka Yatra kan ïaid lyngba ïa ka Amguri, Jorhat, Majuli, Dhemaji, Lakhimpur, Tezpur, Kaliabar, Nagaon, Guwahati, Hajo, Mukalmuwa, Senga, Barpeta, Howly, Sarbhog, Manikpur, Bongaigaon, Chapor, Bilasipara, Gauripur, Golakganj bad Bakshirhat.
Shuh shuh la pyntip ba ka jingïalang paidbah kan sa long ha Assam ha kane ka jingwan iuhkjat jong u Rahul Gandhi ha kane ka jylla.
Baroh ki Presidents jong ka Congress Booth Level Committee kin sa ïashim bynta lang.
Ha kajuh ka por, shen yn sa pynlong ruh ïa ka jingïalang kaba heh ha Azara, Guwahati ban ïathir ïatai na ka bynta ka jingpynkhreh ïa ka elekshon Lok Sabha bad ïa ka Bharat Jodo Nyay Yatra ban sa pynlong da u Rahul Gandhi.
Shillong, K’lyngkot, 06: U Bah Anjelus Mawlong u la mudui da ka ejahar sha ki Pulit da kaba pyntip ba ha ka 1 tarik, mynta u bnai ha ka por kumba 2 baje mynstep ki runar ki bym lah satia ban ithuh ki tuh ïa ka pisa kaba kot T.1.5 lak bad ïa kiwei de ki mar kiba don hapoh ka ing jong u ha ka shnong Umsohlang Umsning, Ribhoi District.
Ha kawei pat ka jingjia, u Arjun Joshi u la ujor sha ki Pulit ba ha ka 29 tarik, Nohprah 2023 ha ka por kumba 11.40 baje mynstep u la lap ba ki runar ki bym lah ban tip ki la tuh ïa ki Secondary Battery na ka Junction Box jong ka CCTV Camera ba la pyndait ha Laban Cultural Club, Batti-Bazar, Laban, Shillong.
U Bah Albert Mawlong u la ujor sha ki Pulit ba ha ka 1 tarik mynta u bnai, ki runar ki la rong tuh ïa ka Scooter kaba don ïa u nombar ML-05Z-8012 na Nongthymmai Nongkhyriem, Shillong.
Ha ka 30 tarik, Nohprah, 2023 ha ka por kumba 3.40 baje mynstep, ki runar bym lah ban tip, ki la rong tuh ïa kawei ka kali Maruti Eeco van kaba don ïa u nombar AS-01EF-1519 kaba dei jong u Pawan Kumar Swami na Byrnihat, Ribhoi District.
U Ashutosh Kumar Paul, uba dei u nongñiah jong ka trok CG-04FL-2414 u la ujor sha ki Pulit, ba ha ka 29 tarik, Nohprah, 2023 ha ka por kumba 3.20 baje mynstep hynriew ngut ki runar bym lah ban ithuh durkhmat ki la sei jubor kumba 200 litre ka umphniang Diesel na ka trok jong u, kaba u la pynieng ha ka shnong Bhoirymbon, Ribhoi District.
U Bah Budlang Pohtmi u la ujor sha ki Pulit, ba ha ka 28 tarik, Nohprah, 2023, ki runar ki la prong tuh hapoh ka ing jong u ha ka shnong Mawblei Madanrting Block-I, Shillong bad rong tuh 4 tula ka ksiar.
U Siddhart Banerjee jong ka Star Cement Lumshnong, East Jaiñtia Hills u la ujor sha ki Pulit ba ha ka 12 tarik, Nohprah, 2023 ha ka por kumba 8.30 mynstep, ki runar ki bym lah ban ithuh durkhmat ki la rong tuh lai hajar tylli ki Bolts and Nuts, laiphew hynriew tylli ki Insert Plates, shispah khatar tyllli ki Drill Assembly bad ar spah arphew ar tylli ki Slotted Assembly, kiba shongdor kumba T.1,88,17,808 klur na ka kudam buh tiar jong ka Kompeni.
U Company Commander, B-Coy, 4th Bn.
, BSF u la ujor sha ki Pulit ba ha 28 tarik Nohprah, 2023 ha ka por kumba 2.40 baje, uwei u shipai BSF na Hawaitilla BOP, West Jaiñtia Hills u la ïohkem ïa uwei u nong Bangladesh ïa uba la tip kyrteng kum u Salim Ahmed uba la 35 snem ka rta na ka shnong kaba dang hap hapoh ka Muktapur Patrol Post, West Jaiñtia Hills.
Hadien kane, saw byrni u piat ba la thmu ban shalan beaiñ sha ka ri Bangladesh la ïoh kurup najan kawei ka khlaw kaba don hajan.
U Silseng M Sangma u la ujor sha ki Pulit ba ha ka 29 tarik, Nohprah, 2023, kawei ka kali Bolero pick-up kaba don ïa u nombar ML-08C-4955 ka la jah na Rongrak Gonganggre, South Garo Hills District.
Mumbai, K’Lyngkot 06 : Ka Maharahstra ha ka sngi Saitjaiñ ka la sakhi ïa ka jingpur thymmai jong ka khlam COVID hadien ba ki la don kumba 154 ngut ki paidbah kiba dang ïa bit thymmai nalor ka jingïap jong ki arngut ha Mumbai bad Nagpur.
Shuh shuh la ong ba mynta ka jingdon kiba ïabit ïa u khniang jingpang JN.1 variant ka la kot sha ka 139 ngut ha katei ka jylla.
La ong ruh ba katkum ka jingpyllait khubor na ka tnad ka Koit ka Khiah jong katei ka jylla la ong ba ki la don haduh 14,790 tylli ki jingtest Coronavirus ha katei ka sngi kaba kynthup ïa ki 12369 tylli da ka rapid antigen test bad 2421 tylli pat da ka RT-PCR.Ha kawei pat ka liang la ïathuh ba ka jingkoit ki nongpang ha katei ka jylla ka long 98.17 persen h akaba ka jingdon kiba khlad pat ka long tang 1.81 persen.
Katba ka jingïabit ïa utei u khniang jingpang naman la ki 100 tylli ki test ka long tang 1.04 persen.
Shillong, K’lyngkot, 06: Ka tnat Pulit jong ka Jylla ka la pynkhreh ban pynkhlaiñ ïa ka jingpahara ha nongbah Shillong bad ha Tura ha ki sngi shwa ba ka President jong ka ri India ka Droupadi Murmu kan wan iuhkjat ha ka 15 tarik bad 16 tarik mynta u bnai.
Ka Murmu kan leit iuhkjat shwa nyngkong eh ha Tura kaba dei ka district headquarter jong ka West Garo Hills District, ban plie paidbah ïa ka Meghalaya Games ka ban sa long ha ka 15 tarik mynta u bnai.
Ka jingpynkhreh jong ka tnat Pulit ban pynkhlaiñ ïa ka jingpahara ka long hadien ba ka seng kieng atiar Hynñiewtrep National Liberation Council (HNLC) ka la weng noh na ka miej jingïakren ïasuk bad ka Sorkar bad hadien ba kawei ka kynhun lehnoh kaba la tip kyrteng kum ka Terrorizers111 ka la phah ïa ka jingthoh lyngba ka email sha ki Ingbishar High Court jong ki Jylla bad kynthup ruh sha ka Ingbishar Meghalaya High Court da kaba byrngem ban pynbthei bom.
Kum ban shu pyntip hangne, ba ïa ka lympung ïalehkai Meghalaya Games yn sa pynkut noh ha ka 20 tarik mynta u bnai bad palat 3,000 hajar ngut ki nongïalehkai kin sa ïashim bynta ha ki 22 tylli ki jait jingïalehkai bapher bapher.
Ka Sorkar Jylla ka la pynlut pisa palat T.23 klur na ka bynta kane ka lympung ïalehkai.
Ha nongbah Shillong, ka President kan sa buh ïa u mawnongrim ban trei ïa ka Shillong Ropeway project ha ka 16 tarik mynta u bnai.
“Ngi la pan sa khyndai kynhun ki bor pahara ban peitngor ïa ka nongbah Shillong bad ban pynkhlaiñ ïa ka jingpahra ha ka sngi ba ka President kan wan iuhkjat ha Shillong," ong uwei u heh Pulit.
Bun tylli ki jingïalang ladep pynlong na ka bynta ka jingwan jong ka President sha ka jylla.
Ha u snem ba ladep, ka jingaiti ïa ka jaka ha Shillong Peak na ka bynta ban tei ïa ka Shillong Rope Way project, la sakhi lang da u Myntri Rangbah ka Jylla u Conrad K Sangma.
La buh thong ban tei ïa ka ropeway project ha ka jaka kaba heh 1.34 hectare, ka jingmang pisa kaba kot T.138.00 klur.
Kane ka projek ka kynthup ïa ka Lower Terminal Point (LTP), ïa kaba la tyrwa ban shna na Forest Nursery Rait Laban ha ka jingjrong kaba 11146.96 sq.
m bad ha kynjang kaba 838 mitar bad ban don ïa ka Station Building, Concourse, Maintenance Room, Ticket Room cum Office, Store Room, Security Room, Waiting Area, Public Convenience bad Parking Area.
Shillong, K’Lyngkot 06 : Ka Bharatiya Janata Party (BJP) ka la rai ban buddien nangne shakhmat halor ka jingpyntreikam ïa ki skim bapher bapher jong ka sorkar pdeng khnang ban tip bad lap kiei ki jait skim ba ki paidbah ki khlem ïoh.
Haba kren bad ki lad pathai khubor dang shen, u National Vice President ka BJP, u Dr.Chuba Ao ba dei peit ïa ka Meghalaya u la ong ba ka sorkar pdeng ha kine ki 9 snem tam hapoh ka jingïalam jong u Modi kum u Myntri Rangbahduh ka la wanrah bun ki jingmyntoi lyngba ki skim bapher bapher na bynta ki paidbah ka Ri.
Tangba u ong pat, “Don ki paidbah ki ba dei ban ïoh ïa kitei ki jingmyntoi kim pat ïoh satia.
"Katkum ka jingong jong u, ka sorkar pdeng lyngba ka jingpynshai paidbah ba la tip kum ka Sankalp Viksit Bharat ka la leit kylleng ban pynsngewthuh bad pynshai sha ki paidbah khnang ba kin tip shaphang kitei ki skim kiba ka sorkar pdeng ka mang kyrpang na ka bynta jong ki.
Ha kajuh ka por, ki nongïalam ka BJP ki la ong ruh ba kin sa ïa kren bad ka sorkar pdeng halor ka rukom kyrshan pisa sha Meghalaya kaba dei ka jylla kaba rit bad kaba dang bun ki jingkyrshan borbah na ka sorkar pdeng.
Shuh shuh haba jubab ïa ka jingkylli halor ka jingdon ki skim jong ka sorkar pdeng kiba ka jingkyrshan pisa kam dei shuh 90:10 persen bad don kiba poi mynta sha ka 80:20 bad don pat kiba poi 75:25, na ka liang u Gagan Jain uba dei uwei pat u nongïalam ka BJP na Meghalaya u la ong, “Ngin sa rah ïa kane ka ishu bad ka Ministry ba dei peit ban kyrpad ba kan pynjynsur khyndiat ïa ki kyndon.
"Lah ruh ban kdew ba ha ka jylla Meghalaya ki don bun bha ki skim jong ka sorkar pdeng kiba ki paidbah ka jylla ki myntoi khamtam eh ha kaba ïadei bad ka skim 100 sngi ba ju tip kum ka MGNREGA kiba ka bhah kaba bun la ka long na ka bai nongtrei haduh ka bai tiar ka wan na ka sorkar pdeng bad katto katne pat na ka sorkar jylla.
Shillong, K’lyngkot, 06: Ka DPK Multi-Ventures kan sa pynlong ïa ka tamasa tlang harud wah Umngi ïa kaba la tip kum ka 1st Umngi Winter Beach Festival 2024 ha Dangar Mawsynram, East Khasi Hills District.
Ïa kane ka tamasa Umngi Winter Beach Festival 2024 yn sa pynlong ban kyntiew ïa ka kam jngohkai pyrthei bad ban plie ïa ki lad aikam aijam ïa ki samla.
U Secretary jong ka DPK Multi-Ventures Bah James Paul Ïawphniaw ha ka jingïakren bad ki lad pathai khubor u la pyntip ba ïa kane ka tamasa yn sa pynlong ar sngi kynthih, kata, ha ka 12 tarik bad 13 tarik mynta u bnaiU la ïathuh ba ka jingthmu ban pynlong ïa kane ka tamasa ka long ban pynpaw pyrthei ïa ka jingithiang bad ka jingitynnat jong ka wah Umngi kaba ïasyriem bad ka Beach ha Goa.
U la pyntip ba ha kane ka tamasa kan plie lad ïa ki samla ka thaiñ ba kin pynpaw pyrthei ïa ki sap ba ki don, ban pynriew spah ïa ka lariti bad lyngba kane ka tamasa kan khring shuh shuh ïa ki nong jngohkai pyrthei la ka long na ka jylla bad na shabar ka jylla.
U Bah Armstrong L Thongni uba dei uwei na ki nongïalam jong kane ka kynhun haba bynrap lang u la ïathuh ba ha kane ka tamasa kin don shibun ki jingpynbyrngia ki ban khring ïa ki paidbah naduh ka tem ka put, ka rwai ka siaw na ki nongrwai ba paw ka Jylla kynthup ka kynhun Snow White, Gracyl Ropmay, DJ Bryan nalor kiwei kiwei.
U la pyntip ruh ba yn pynlong ruh ka rynsan Miss Beach Festival Contest kaba kit ïa ka khusnam da ka song pisa kaba T.40, 000 hajar ïa kaba wan nyngkong, T.25000 ïa kaba wan baar bad bad T.15000 ïa kaba wan balai.
La khmih lynti ruh ba ka jingwan poi jong ki paidbah kiba ïashim bynta ha ka tamasa kan ym duna ïa ki hajar ngut ha ka shi sngi.
Shillong, Kyllalyngkot 6 : Ki Pulit jongka jylla Meghalaya ki la peitngor pyrkhing bha hadien ba la ïoh pdiang ïa kawei ka jingthoh lyngba ka mail myn ha ka Sngi Thohdieng kaba la byrngem da ka kynhun lehnoh ba ka la dep buh bom ha man la ki ïing Bishar jongka ri India kynthup ruh ha ka ïing Bishar High Court jongka jylla Meghalaya.
Ka ïing Bishar High Court jongka jylla ka ïoh pidang ïa kane ka mail ha ka por 5.45 baje mynstep jong ka Sngi Thohdieng.
Kat kum ki jingwad bniah la lap ba ïa kane ka mail la phah na ka Morguelol545@gmail.
com ha kaba la kam ruh “ Nga la dep buh bom hapoh ki ïing Bishar jong baroh ka ri India.
ïa kine ki bom la buh ha ka jaka ba rieh bha bad kin sa bthei ha ka por mynstep.
Phin sa mad ïa ka jinglyngkien ka snam.
“Ngi dei na ka kynhun lehnoh kaba la tip kum ka Terrorizers111.
Ai ïa ka kyrteng jong ka kynhun jong ngi sha ki Lad Pathai Khubor ruh ngin ym sangeh na ka jingleh ïa ki kam pyntriem jong ngi"ïa kane ka Mail la phah sha baroh ki ïing bishar jongka ri India.
Na ka liang u SP ka East Khasi Hills u bah Sylvester Nongtnger u la ïathuh ba ki pulit ki la ïoh jingtip ïa kane bad ki la long kiba peitngor pyrkhing bha bad la bthah ruh ïa ki bor pahara ha ki ïing bishar ba kin long kiba peitngor bha ïa ka jingapphira jongki.
La ïathuh ruh ba ki bomb squad ryngkat bad ki ‘sew bud dien ki la leit mynta ka sngi sha ka ïing bishar High Court jongka jylla ban wad bniah ïoh don shisha kita ki jingbuh bom.
Shillong, Kyllalyngkot 6 : U Nongïalam ka Congress uba dei ruh u MP jongka jylla u ma Vincent H Pala u la ong ba dei ban pyndonkam da ki bor teknoloji ban talasi mynder ha ka jylla namar ka long kaba eh haduh katta katta ban leh hi da ki briew.
“ Ngi dei ban pyndonkam da ki kor teknoloji bad kita ki kor ki bor ki dei ban long kiba bha, kiba thikna bad kiba lah ban treikam bha" ong u ma Pala haba jubab ïa ka jingkylli halor ka jingpynslem jongka sorkar pdeng ban ai rai ban pyntreikam ïa ka ILP ha ka jylla Meghalaya bad kumjuh ruh halor ka jingpynphai ïa ka Meghalaya Residents Safety and Security (Amendment ) (MRSSSA) Bill 2020 kaba la thaw kyrpang ban khmih ïa ka rung ka mih kiwei ki jaidbynriew shapoh ka jylla.
U la ong ban pynïeng ne thaw ïa kita ki khyrdop ha shilynter ki surok bah kam long kaba eh hynrei ban talasi ka long kaba eh tam.
“ Lada pyndonkam da ki kor teknoloji nga tharai kam don jingeh.
Kum ka nuksa, ha ki surok bah (National Highways) ki don ki khyrdop lum pisa ( check gates) man la ki jaka hynrei namar la pyndonkam da ki kor teknoloji kam don jingeh satia bad ki briew ruh ki lah ban shu siew da ka pisa ne lah ban shu pyndonkam da ki sticker ba la siew pisa lypa".
“ Kumta kane ka long kumjuh ruh ha kaba ïadei bad ka jingtalasi ïa ki mynder.
Donkam da ki kor technoloji namar ban talasi da ki briew ka long kaba eh haduh katta katta.
Mynshwa don tang 10 tylli ki trok ba ïaid ha ka shisngi mynta ki don 10,000 tylli shisngi ki trok.
Kumta ban talasi da ki briew ka long kaba eh haduh katta katta.
Ngi dei ban pyndonkam beit da ki kor ki mashin bad lada lah ban buh ha ki khyrdop lum pisa, kan long kumjuh hi lada buh ha ki khyrdop talasi mynder ruh" ong u ma Pala.
U la ai nuksa shuh shuh “ Lada phi leit sha kiwei ki ri phin hap don ki Visa bad ïa ki Visa ym dei ban bishar da ki briew, ngi hap ban buh ïa ki passport bad ki Visa ha ki kor ki bor bad kin eksamin ne scan ïa ki QR Code bad hadien kata sa lah ban pynshisha la ki dei kiba biang ne ki bym biang ruh".
Kane ka long kumjuh ruh ha ka jingtalasi mynder ne pyntreikam ïa ka ILP, lada pyndonkam da ki kor teknoloji ki briew ki lah ban aplai online bad hadien ba la ïoh bad haba wan sha Meghalaya ki hap ban shu buh ha ki machin ïa ki kot ki sla bad kan sa scan bad kin sa ïoh ban leit".
U la ïathuh ba wat ha Parliament ruh mynta ki la pyndonkam da ki kor ki machin ban ithuh ïa ki MP.ïa kine la pynïasnoh bad ki Aadhaar khnang ban ïoh ban rung shapoh Parliament.
U la ïathuh kum u MP u la rah bad kren ïa kane ka mat hapoh ka Parliament na ka bynta ban pyntreikam noh kloi ïa ka ILP ha ka jylla.
Ha kaba iadei bad ka MRSSAB u la ong ba ka sorkar ka dei ban bishar kano kaba biang bad kano ka bym biang.
“ Namar haba phi wanrah ïa kano kano ka Bill ne ka Ain kam dei tang na ka bynta ki Khasi, Garo ne Bengalees hynrei ka dei lut ïa baroh bad ka dei ruh ban long hapoh ki kyndon ka Riti Synshar ka ri India.
Kumta donkam ban bud nuska na ki aiñ kat kum ka riti synshar ka ri khnang ba kane ka Bill ne Ain kan ïoh jaka hapoh ka ri.
Lada don ki jingduna donkam ban pynbeit bad ka sorkar ka dei ban shim khia hi ïa kane namar kane ka dei ka aiñ ba la wanrah da ka sorkar jylla bad lada wanrah ki jingpynkylla ha ki katto katne ki bynta khlem pep yn pdiang bad soi pynskhem beit ïa kane ka bill da u Lat ka jylla".
Shillong, Kyllalyngkot 07: Ka kynhun Super Challengers lem bad ka Elite XI ki la khur namjop ha ka jingïalehkai ka lympung Shillong Cricket League 3rd division 2024 kaba la long hynne ka Sngi.
Haba phai sha ka jingïakhun kaba nyngkong hapdeng ka Youth Star pyrshah ïa ka Super Challengers, bad ïa ka toss la ïoh da ka Super Challengers bad jied ban bol nyngkong.
Ha ka Inning tied jong ka Youth Star, ka kynhun ka la kynjoh sha ka 135 shuwa ban shah pynhap baroh ki wicket na ki 19.1 over.
Napdeng ki rangtied kiba la kamai bun ron na bynta ka Youth Star ki long u Pranjal Dey (52 naki 45 bol) bad u Prantik Dey (21 ron naki 21 bol).
U Biplove bhowmick u la khur haduh 4 wicket na ki 3.1 over bad ailad tang 4 ron ban shah tied katba u Saurav Dey u la khur 3 wicket naki 4 over.
Haba beh ïa kane ka thong ba la buh, ka Super Challengers ka la pyndep tang ha ka 18.1 over ban kynjoh sha ka 136 bad hap 9 wicket bad khur ïa ka namjop da 1 wicket.
U Kerlang Nongrum u la tied 42 ron naki 19 bol, katba u Gaurav Dey u la kamai 25 ron naki 25 bol.
Napdeng ki rangkawangbol ka liang pyrshah kiba kham seisoh ki kynthup ïa u Pranjal Dey (4 over: ailad 15 ron bad khur 2 wicket) bad u Sagar Choudhary (4 over; shah tied 17 ron: khur 2 wicket) hynrei watla kata ruh kane kam shym la ïarap pyllait ïa ka kynhun na ka namrem.
ïa ka nam Player of the match ha kane ka jingïakhun la khur da u Biplove bhowmick u ba la khur 4 wicket.
Ha ka jingïakhun kaba bud hapdeng ka Elite xi pyrshah ïa ka lmya, ka LMYA ka la ïoh ban jied ban tied nyngkong hadien ba jop ïa ka toss.
Na ka liang jong ka LMYA ka la lah ban tied pyndep ïa ka 20 over bad kamai 173 ron hap da 3 wicket.
U Aditya Chodhary (63 ron naki 52 bol), u Saurab deb (58 ron naki 45 bol) ki dei ki player kiba la lah ban ïalehkai bha ban kyntiew ron ïa ka kynhun.
Napdeng ki rangkawangbol ka liang pyrshah kiba seisoh dei tang u Kunal Dey u ba la kawang 4 over shah tied 28 ron ryngkat bad u wei u wicket ba ïoh pynhap, nangta u Manish Joshi u ba la kawang 4 over, shah tied 43 ron bad khur 1wicket.
Haba beh ïa ka ron ba la buh da ka liang pyrshah, ka Elite xi ka la tied tam da 175 hap 8 wicket naki 19 over ban khur ïa ka namjop da 2 wicket.
U Arup Das u la tied mar shiteng ïa ka spah ron, kata da 55 ron naki 41 bol, katba u Jayanta Dey u la ïarap 34 ron naki 13 bol.
ïa ka nam Player of the match la khur da u Arup Das jong ka Elite XI u ba la kamai mar shiteng ïa ka spah ron.
Shillong, Naiwieng 09: Kawei na ki MP bym ju riej ban kren pyrshah ïa ka sorkar jong u Modi, ka Muhua Moitra, kaba dei ka dkhot jong ka Lok Sabha jong ka All India Trinamool Congress (AITC) ka lah ba shah pynduh noh ka jinglong dkhot ha Parliament.
Ka daw ka long ba ka Ethics Committee jong ka Parliament ka la shim ïa ka rai ban tyrwa sha ka Parliament ban pynduh noh ïa ka jinglong dkhot jong ka, hadien ba ka la lap ba ka jingleh jong kane ka MP na West Bengal ka long pyrshah ïa ka jingtreikam ka Iingdorbar Thawaiñ ka ri India.
Ka Moitra ka la shah kynnoh na u MP ka BJP, u Nishikhant Dubey, ba ka la buh jingkylli pyrshah ïa u Gautam Adani, u Businesmen ba riewspah tam ha ri India bad uba don ka jingïadei kaba jan bad Narendra Modi.
Lyngba ka jingïathuh uwei pat u Businessmen, uba kyrteng u Darshan Hiranandani.
U Darshan, uba la ïoh ïa u Password Lok Sabha Account ka Moitra, u la ïathuh ba u la plie ïa ka Account jong ka haduh 47 sien ban ai ïa ki jingkylli sha ka Moitra ban kylli halor ka jingtreikam ka Kompeni u Adani.
Ka Ethics Committee, ka la khot hajir ïa ka Moitra ha kine ki sngi baladep ba kan jubab halor kine ki jingshah kynnoh khamtam eh halor ka jingai jong ka ïa u Password jong ka Parliament Account jong ka, ïa kaba ka Committee ka sngew ba kadei ka jingleh kaba lah ban ktah ïa ka shongsuk shongshngaiñ jong ka ri.
Hynrei ha kane ka jingleit hajir jong ka, la mih ka jingïakynad hapdeng ki dkhot kiba dei ki MP jong ka Liang Synshar bad ki dkhot kiba dei ki MP jong ka Liang Pyrshah.
Ki MP ka Liang Pyrshah ki la phet noh ha shiteng ka jingïalang ban shim jingtohkit ïa ka Moitra da kaba kynnoh ba u Chairman ka Committee u la leh donbor bad khamtam eh u la buh jingkylli kiba la ktah shimet ïa ka Moitra bad kam ïahap satia bad ka jingshah kynnoh jong ka.
Ka Moitra ruh ka la phet noh shiteng na kane ka jingshah tohkit jong ka, da kaba kynnoh ba ki rukom buh jingkylli ki la ktah ïa ka jinglong shimet jong ka.
Na ka liang ki dkhot kiba dei ki MP jong ka Liang Synshar ki la ong ba ka Moitra kam shym la ïatreilang bad ka Committee da kaba ka la kyntait ïa kiba bun ki jingkylli ba la buh hakhmat jong ka.
Ha kane ka rai ba ka Ethics Committee ka la shim ban tyrwa ne ban report sha ka Parliament ban weng noh ïa ka jinglong dkhot ka Moitra na Lok Sabha ruh, hynriew ngut ki dkhot ki la kyrshan, kynthup ruh ia kawei ka MP kaba la jop na ka Congress, kaba dei ka lok jong u CM barim ka Punjab, kaba la phet noh pat sha ka BJP.Katba saw ngut ki dkhot kiba dei na liang pyrshah kim shym la treh ban kyrshan ïa ka jingtyrwa ban weng dkhot ïa ka Moitra.
Hynrei hapdeng kine ki jingshah kynnoh bad ka jingmih khubor ban weng noh ïa ka kum ka MP jong ka Lok Sabha, ka Moitra kam shym la pyndem bad ong ba lada ka shah weng makna mynta kum ka dkhot jong ka Lok Sabha,kan sa wanphai biang sha ka Lok Sabha da ka jingjop kaba kham donburom shuh shuh ha ka elekshon ka ban wan.
Khliehriat, Naiwieng, 09: Ka tnat Pulit ha ka sngi Palei ka la thang pynkylla dpei ïa u drok ha ka pajwa barhem jong ka karkhana Star Cement, Lumshnong East Jaiñtia Hills Distirct ïa uba la ïoh kurup da ki Pulit na ki snar nongkhaii drok ha kylleng ka jylla.
Ha ka jingthang ïa u drok la sakhi lang da u Director General of Police (DGP) ka Jylla u Dr.LR Bishnoi, u Inspector General Law and Order u Mukesh Singh, u Dy.Inspector General Eastern Range u Davis N.Marak, ki Superintendent of Police, ki Additional Superintendent of Police na East Khasi Hills, West Khasi Hills bad na East Jaiñtia Hills District.
Ïa u drok uba shongdor haduh 4 klur tyngka la thang ha ka pajwa kaba ka jingkhluit ka long haduh 1200 degree centigrade hadien ba la ïoh ïa ka hukum na ka Iïngbishar Meghalaya High Court.
La sdang ban thang ïa u drok da ki Pulit bad hadien kane la thang pynlut da ki nongtrei jong ka Star Cement hapoh ka jingpeit jong u Supervisor.
U drok uba ki Pulit ki la thang ha kane ka sngi u dei uba ki la ïoh kurup na ki 51 tylli ki Case ba la rejister bad kiba ïoh kurup dang ha kine ki khyndiat bnai ba la leit noh, kata, na East Khasi Hills District kiba don kumba 10 tylli ki Case, na Ri Bhoi District 2 tylli ki Case bad na West Khasi Hill Districts 14 tylli ki Case, 25 tylli ki case na West Jaiñtia Hills.
La pynkylla dpei lut ïa u drok ba kynthup ïa u drok Heroin uba shongdor T.3 klur bad ïa u Ganja uba shongdor T.80 lak tyngka bad T.20 lak bad baroh ka sha ka T 4 klur.
La thang ruh ïa ki dawai kuli Yaba.
La pyntip ruh ba yn sa thang shuh shuh ïa u drok ynda la ïoh hukum na ka Iingbishar.
U Dr.LR Bishnoi u la pan ka jingïatreilang ïa ki lad pathai khubor ban pynphriang ïa ki jingai jingpynshai sha ki paidbah ha kaba ïadei bad ka jingshyrkhei jong u drok.
U la ong ruh ba ka tnat Pulit ka la pynlong bun bah ki jingpynshai haduh 1,500 sien ban pynsngewthuh sha ki paidbah ïa ka jingshyrkhei jong u drok bad u la ïathuh ruh ba ki Pulit ka Jylla Meghalaya kim shym la shongthait ban rat dyngkhong ïa ka jingjyllei jong u drok.
Ha kane ka sngi, la pynlong ruh ïa ka jingpynshai paidbah halor ka jingshyrkhei jong u dork ha Donbosco College, Byndihati.
U Dr.Bishnoi u la ïathuh ruh ba ha u snem ba la leit noh, ki Pulit ki la ïoh kurup 24 kilo u drok Heroin ha kaba manla ka kilogram u drok u shongdor haduh T.8-10 klur.
U la ïathuh ruh ba palat 500 ngut ki nongkhaïi drok ki la shah kem bad ki Pulit ki regjister case bad 135 tylli ki ejahar kibadei ki Criminal Case.U Davis N.R Marak u la batai shapang ka jingthang ïa u drok da kaba pyntip ba manla ki district ki don ïa ki komiti bad ha kane ka komiti ki don lang ki kynhun jong ka Sorkar na rilum Khasi Jaiñtia bad na rilum Garo kumno ban tehlakam ïa ka jingkhaii tuh ïa u drok hapoh kane ka jylla.
Nongpoh, Naiwieng 10: Ka Synjuk ki Rangbah Shnong Nongpoh Area kala pynliem noh ïaka party United Democratic Party haka jingïalehkai paralok mynta ka sngi ha madan NSCA Pahamsyiem kaba dei ruh shibynta ka prokram ai mynsiem bad ai jinghikai ka party UDP ïaki samla ba kin pynsmat ïalade haka kam kilan met ban lait jingmlien ba sniew khamtam u drok u ba la kynrei hakane ka juk ba mynta bala pynlong da ka UDP State Youth Wing haka jingïatreilang bad ka UDP Youth Wing Ri Bhoi.
Ha katei ka jingïalehkai phutbol paralok bala pynbud ruh da ka prokram ai jinghikai (Awareness Programme) halor ka jingma u drok la wan ban shimbynta da u Bah Metbah Lyngdoh State President ka party UDP haka jylla kum u kongsan haka jingdonlang u Bah Kyrmen Shylla President State Youth Wing ka party UDP ba dei ruh u myntri sorkar, Bah Jemino Mawthoh, Bah Mayral Born Syiem MLA ka Nongpoh, Bah Pius Marweiñ MLA Ranikor, Bah Synshar Lyngdoh Thabah MLA Sohiong, Bah Balajied Ranee MDC ka Nongpoh bad kiwei kiwei ki riew rangbah bad ki nongïalam ka party UDP na Ri Bhoi, ki khynnah skul bad ki samla pule College.
Haba phai sha ka jingïalehkai paralok ha katei ka sngi hapdeng ka party UDP bad ka Synjuk ki Rangbah Shnong Nongpoh Area, ka jingïakhun kala long kaba itynnad bad kaba ïakhaid bha bala pynshongshit ruh ïaki paidbah da ka jingshim bynta naduh u Bah Eugeneson Lyngdoh uwei naki rangïalehkai ba kynsai, Bah Kyrmen Shylla Myntri sorkar, Bah Pius Marweiñ MLA bad kiwei kiwei hynrei naduh bas dang ka kylla step haduh ba kut ka kylla miet ym shym don satia ba ioh thep kol ha kaba ki bor pynïaid kila rai ban pynshut da ka tie-breaker.
Dei haka jingïashut tie-breaker naka liang ka Synjuk ki Rangbah Shnong Nongpoh Area kala lah ban pynliem noh ïaka party UDP da 5-4 kol.
Ha katei ka sngi la pynlong ruh ïaka prokram ai jinghikai halor ka jingma u drok bad kiwei kiwei ki jait jingdih buaid ba kum ki samla kim dei ban ktah lane ban mad namar utei u jait jingdih u don ka bor kaba khlaiñ ban pynkyrni ïa u briew bad ka dei ka bynta jong uwei pa uwei u nongshong shnong ban shim ïaka jingkitkhlieh ban pynduh jait ïa utei u jait jingdih khamtam ban ïarap lang ruh ïakiba la kyrni ha utei u jait jingdih buaid.
Shillong, Naiwieng 10: Ka kynhun ïalehkai kriket jong ka Meghalaya ka la shah khanglad ban khur ïa ka namjop ha ka Railways ha kaba ka la shah pynliem noh da 32 ron ha ka jingïakhun ba ladep jong ka Men’s U-23 State A Trophy, ka lympung lehkai hapdeng ki jylla ba la pynlong da ka BCCI.Kane ka jingïakhun ka la long hapoh Chandigarh, kaba dei ka jaka ba ka Meghalaya kan pyndep baroh ki jingïalehkai.
Hynrei phewse, ka kynhun ka la bteng namrem haduh mynta, da kaba shahrem ha ka Uttar Pradesh, Rajasthan, Assam, Andhra Pradesh, Bengal bad khadduh ha ka Railways.
Hadien ba jop ïa ka toss, ka Meghalaya ka la jied ban bol nyngkong bad ka la ïohlad ban pynhap baroh ki wicket jong ka Railways hapoh ka 47.2 over hynrei ka ron pat 219 ron.
Kane ka dei ka sien ba nyngkong ïa ka Meghalaya ban ïoh pynhap baroh ki wicket jong ka kynhun ba ïakhun pyrshah.
U Aryan Borah u la long u ba seisohtam napdeng ki rangkawangbol da 3/30 naki 7.2 over.
Kiwei pat kiba la khur wicket ha kane ka jingïakhun ki kynthup ïa u Badonnam J Mylliemngap (2/36 naki 10 overs), Manish Sharma (2/48 inaki 10), PM Santhosh (1/19 naki 5), Sudhir Sahani (1/30 in 7) bad u Agreas Chamcham Sangma (1/54 naki 8).
Ha kaba nyngkong ka Meghalaya ka la seisoh bha haba beh ïa ka ron, ha kaba u Sachin Kumar (41 naki 86 bol) bad u Nishanta Chakraborty (46 naki 25) ki la lah bna kyntiew 58 shuwa ban hap u wicket ba nyngkong.
Hynrei hadien katto katne por, Meghalaya ka sdang ban noh arsut hadien ka jinghap wicket u wei hadien u wei ha kaba ka la shah pynhiar sha ka 157 ron bad hap haduh 7 wicket.
Ha kaba kut ka , ka Meghalaya ka la ïohlad ban kynjoh tang sha ka 187 ron naki 44.5 over bad shah pynhap baroh ki wicket.
Shillong, Naiwieng 10: Ka NEHU mynta ka sngi kan sa ïoh ban khylliap pyrda noh ïa ka lympung ïalehkai kriket kaba la tip da ka Inter College Cricket (Men) Tournament 2023, ha kaba ka jingïaknieh namlahduh kan long hapdeng ka St.Anthony’s College pyrshah ïa ka BBS College.
ïa kane ka jingïalehkai yn pynlong naduh ka por 8:30 baje mynstep.
Kumban shu pynkynmaw, ka St.Anthony’s College, ka la ïohrung sha ka final hadien ba ka la pynliem noh ïa ka NEHU, Shillong da 53 ron ha ka jingïakhun semi final kaba la long hynnin ka sngi.
Katba na ka liang jong ka BBS College ka la ïohrung sha ka final hadien ba ka la pynliem ïa ka NEIAH, Shillong da 7 wicket ha ka jingïakhun semi final kaba ar kaba la long hi hynnin ka Sngi Palei.
La sdang ïa kane ka lympung naduh ka 9 tarik Naiwieng bad mynta ka sngi ka NEHU kan pynhap pyrda noh ïa kane ka lympung bad ïa ka final kan long hapdeng kitei ki ar kynhun ba la kdew haneng.
Shillong, Naiwieng 10: Ka Meghalaya Boxing Association (MBA) hynne ka sngi ka la pynbna ba kan pynlong ïa ka jingpyrshang jied rangïakura (trial) naduh mynta ka sngi na bynta ban pynïakhun ha rynsan jong ka “7th Elite Men’s Boxing Championships" ka ban sdang shen ha ka 25 tarik mynta u Naiwieng, 2023, bad kane yn sdang naduh ka por 8 baje mynstep.
ïa kane la pyntip da u Bah Bah Larry Kharpran-Joint Secretary BFI ha kajuh ka por u ba long ruh u Organising Secretary jong kane ka lympung 7th Elite Men National Boxing Championships 2023.
Shuh shuh, na ka liang jong u Bah Kharpran u la pynpaw ba ka MBA ka khmihlynti ban sei madan kumba 10 ki rangïakura ka jylla ki ban sa shimbynta ha kane ka Championship napoh ka jylla.
“Ka jingïakhun kan long kaba jwat naba ki rangïakura ki ban wan shimbynta ha kane ka rynsan kin kynthuplang ïa ki khlur ba paw jong ka ri, hynrei watla kata ruh ngi kyrmen ba ki rangïakura ka jylla kin lehkai bha, bad ngi la sakhi ruh ba ki don katto katne ki rangïakura ba kynsai ba kynthup ïa u Badonkupar Synnah bad u Sanjeev Maskul kiba la lehbha ha ka East Zone Elite Men’s Boxing Championship kaba la long ha u Nailar, bad ngi khihlynti ba kin khur takma na kane ka rynsan ïakura ka ban long hala ïing," la bynrap u Bah Kharpran.
Ka jingpynkhreh na bynta kane kan dang ïaid shakhmat, bad la antad ïa ka jinglut jingsep ban pynlong ïa kane ka lympung haduh Rs 1 klur, ka ban kynthuplang ïa ka bai bam bad kiwei kiwei.
Shillong, Naiwieng 10: Ka jingïakhun qurter final kaba lai jong ka lympung SSA 3rd DIVISION Football League 2023 kaba la long hynne ka sngi ha madan 1st Ground SSA Stadium, Polo ka la jam sha kaba kut ha kaba ka Mylliem Lum Sc ka la khur ïa ka namjop ban bteng ïa ka lynti ïaid sha ka semi final.
ïa kane ka jingïakhun la sdang ha ka por 2 baje nohphaisngi bad ka jingïalehkai ka la long hapdeng ka Mylliem Lum SC pyrshah ïa ka Nongmensong SC, ha kaba ka kynhun lehkai jong ka Mylliem Lum SC ka la jop da 2 kol.
Ka namtam ha kane ka jingïakhun ka la leit sha u Elias Nongsiej u ba la thep ïa baroh ar kol na bynta ka Mylliem Lum SC ban pynïoh namjop.
U la ïoh ban pynkhihjar nyngkong ha ka minit ba 20 bud sa ka kol kaba ar ha ka kylla miet ha ka minit ba 57.
Yn pyndep ïa ka jingïakhun quarter final ba khadduh jong kane ka kyrdan mynta ka sngi hapdeng ka Tynring SC pyrshah ïa ka Nongkseh SC ha ka por 2 baje nohphaisngi, ha 1st Ground SSA Stadium, Polo.
Shillong, Naiwieng 10: Ka Meghalaya Boxing Association bad ka Boxing Federation of India ki la snohktilang ban sa pynlong ïa ka rynsan ïakura kaba la tip kum ka 7th Elite Men’s Boxing Championships ha ryngkat ka jingkyrshan na ka tnat ba dei khmih ïa ka Sport jong ka sorkar jylla Meghalaya.
ïa kane ka rynsan ïakura Championship kan sdang naduh ka 25 tarik mynta u bnai Naiwieng, 2023 haduh ka 1 tarik u Nohprah, bad la khmihlynti ba kin don ki rangïakura na kumba 27 lane 28 tylli ki jylla ryngkat bad ki Union Territory ki ban sa wan shimbynta ha kane ka lympung ka ban long ha nongbah Shillong.
ïa kane la pyntip da u Bah Larry Kharpran-Joint Secretary BFI bad ruh Organising Secretary na bynta ka 7th Elite Men National Boxing Championships 2023, ha ka jingïadon ryngkatlang u Bah Cornelius Kharhunai-President MBA, u Bah Khrawkupar Kharmawphlang-Joint Secretary MBA,u Bah Dondor Marweiñ-Secretary MBA, u Bah Daniel W Marbaniang-Treasurer MBA.Haba ai jingkren sha ki lad pathai khubor hynne ka sngi na ka liang jong u Bah Larry Kharpran u la pynbna ba ka Kong Isawanda Laloo-Director jong ka tnat Sports & Youth Affair i ban sa long kum i Chairman jong kane ka rynsan ïakura katba u President ka MBA, kum u Co-Chairman.
U la pynpaw ba mynta ka kynti ki khmihlynti ïa ka jingwanshimbynta kumba 28 tylli ki jylla ryngkat ki synjuk bad ruh ki Union Territory ha kane ka Championships ka ban long ha Shillong.
Shuh shuh, u la bynrap ba kane ka jingpynlong ïa kane Championships ka hap hapoh ka jingkhmih jong ka Boxing Federation of India ha kaba ïadei bad ka jingthmu ban jied rangïakura ba kynsai ki ban mihkhmat ïa ka ri ha rynsan ïakura jong ka Paris Olympics ha u snem ban wan.
Na bynta kane ka rynsan ïakura na ka liang jong ki bor pynïaid ki la phiah haduh 13 tylli ki kyrdan, kata 46-48 kg, 51kg, 54kg, 57 kg, 60 kg, 63.5 kg, 67 kg, 71kg, 75kg, 80kg, 86kg, 92kg bad 92 kg shaneng.
Nalor kane, yn sakhi ruh ïa ka jingwanshimbynta katto katne ngut ki khlur ïakura ba kynsai jong ka ri, kiba kynthup ïa u Govind Sahanin (RSPB) u ba la ïohrung quarter final ha ka World Boxing Championships 2021 kaba long ha Belgrade, u Shiva Thapa (Assam) u ba la bat hynriew sien ka namlahduh ha ka Asian Championships, nangta u Rohit Tokas (RSPB) u ba la jop takma rnong ha ka Commonwealth Games 2022 kaba la long ha England, ryngkat bad kiwei kiwei.
Ha kaba ïadei bad kane na ka liang jong ka Meghalaya Boxing Association (MBA) ka la khmihlynti ban sei madan kumba 10 ngut ki rangïakura ban ïakhun ha katei ka rynsan ka ban sdang ha ka 25 tarik mynta u bnai.
M an la ka jaidbynriew kaba im ha kane ka sla pyrthei ka im ka roi ka man ka par namar ka ktien ka jongka ka ïai im bad ka ïai pur bad ka hïar na kawei ka pateng sha kawei pat dakumta ka jaidbynriew kaba nang bad ban niew kor ïala ka jong ka ktien, kiba pyndonkam hok shisha ïa ka, ym tang ba ka ïai im hynrei ka kylla long ka ri kaba khraw.
Haba ïa phai sha la ka jong ka jylla, lehse ka kyntien Khasi kam dei satïa kaba duk haduh katta, ym ba ka da riewspah, pynban lah ban ong baka shu long pdeng, namar ba ïa ka ktien ka jong ka dang ïa kren ïa khana dang ïa thoh ïa tar ïa ka tad haduh kine ki sngi kiba mynta.
Pynban ka jingsdang ban kham ring sdot jong ka kyntien Khasi lah ban ong ba dei na ka jingbym ïa kit khïa lem da baroh baroh, khamtam lei lei na ki riew stad pule ba la pynjanai ïala ka kyrdan pule hala ka jong ka ktien.
Ka mat kaba juh ïa pur bad ïakren ha kiba bun bah ki jingïalang ban pynriew spah ïala ka jong ka ktien, kam don ïa ka jubab kaba paka ban ai balei ba ka ktien Khasi ka nang ring sdot, hato kiei eh ki daw kiba pynlong ïa ka ba kan long kumba ka long ha kane ka juk kaba mynta.
Ki mat kiba lehse kiba lah ban shu ïa pashat lyngba kane ka kolom ka long ba man la ki skul khamtam lei lei ki skul phareng haba don la ki jong ki khynnah, dei beit ha kaban sdang nak abynta ban pynshlur ïa ki khynnah ba kin hap ba kin shim ïaka sobjek Khasi kum kawei na ki kot pule ka jong ki, ne lada ka kham sngewlong kaba laitlan ne bym da mon ban ïa shim kyllum da baroh ki khynnah, lehse lah ruh ban rai ba kan dei kum kawei na ki sobjek ba kyrpang (compulsory subject) tang naka bynta ki khynnah Khasi, khnang ba ka ktien ka jong ka kan ïai im.
Ka jingeh kiba bun ki khynnah shong skul ka long ba ki kham salïa bha ban shim ïa ka sobjek Khasi ha ki skul, namar ba ha ki, la plie lad ba ki lah ban jied da kiwei pat ki sobjek kum ka Alternative English kaba shiban ka kylla long ka dieng pynkïang bah ïa ka ktien Khasi ba kan ïoh ba kan rung ha man la ki jingmut jong ki khynnah.
La bun bun tylli ki snem ba ïa kum kane lad ban shim bujli ïa ka sobjek Khasi da kiwei pat ki sobjek ka la hïar la bun bun pateng, kaba mynta pat ka kylla long kawei na ki mat kaba la ïa sdang ban ïa lyngba bad pisa ba ka ktien hi ka la nang lam sha ka lynti ba imat ka sdang ba kan duhjait.
Pynban hapdeng ka jingeh ba ka ktien Khasi ka don ha ka jingjah lynti, ki lad pathai khubor lehse ki la shim ïa la ka jong ka kamram ban bah ïa ka lyngkor kaba khïa naka bynta ban ïai pynim ïa ka ktien lajong.
Halor kane ka mat, sngew ban ai burom kaba khraw ïa ki nongseng ïa ki kot khubor, kiba hapdeng ka jingeh ba ki ïa kynduh, ki ïai pynmih kawei hadien kawei, ban pyrshang katba lah ha kaban pynim ïala ka jong ka ktien da ki jingthoh kum ki khubor, ki artikle, ki khubor ka pyrthei ba pynwan sha ka ktien lajong bad kumta ter ter.
Hynrei hapdeng ka jingpyrshang naka bynta ban pynneh ïala ka ktien lajong, mih ka ishu jong ka jingbym beit ne bym bïang pura ïa ki dak thoh ba pyndonkam hala ka ktien lajong, ne don ruh ki jait jingmut jong ki kyntien kiba dei kiba dang shu kha shen ïa ki bad kaba eh shisha ha kaban pynwandur sha la ka jong ka ktien.
Hangne la shem ba ka daw hi baroh ka long ba ki samla pule ba la kham pule bha ïa ki kyrdan ba kham shalor ïa ka sobjek Khasi, ki tyngkan eh ïala ka buit ka bor ban ïarap ha kaban sei ïa ki kynja jingthoh ba ki la ngam jylliew naka bynta ban ïarap lem ïa ki lad pathai khubor ba kin sdang ban pynsaphrïang lem ïa ki kyntien ba thymmai sha ki paidbah nongpule salonsar.
Shuh shuh ka jingeh ïa ka ktien Khasi ba kam lah ba kan kiew shakhmat, namar ba ki khynnah pule ha ki skul haba kim shim ïa ka sobjek, ki la sdang ruh ban da klet syndon wat ha kaban kren ïa ka ha la iing ha la sem.
Ki kmie ki kpa ruh ki ailad ïala kai khun ban kren noh da ki ktien nongwei, namar ba jur pat ka jingsarong ba hana ki khun kidei kiba la nang bad pnah bha ha kabna kren ïa ka kyntien ki nongwei wat hala iing ha la sem.
Phewse haba mih pat shabar nala ka jong ka jylla, haba ïashem ba dïa kynduh ïa kiwei pat ki para jaidbynriew haba kylli ïa ka tynrai wna long briew, kam te kam ba dei naka jaidbynriew Khasi, hynrei haba kren pat wat tang shi kyntien ruh ym nang shuh ban lait.
Da kumta kiba bun na ki jaidbynriew kiba shem bad ïa kynduh ki sdang ban shim pynban da kawei ka jingmut bad katta hi ka long ba pleng ba la shu bna satang kum ki khana pateng ba don teng katta ka jaidbynriew Khasi, kaba ka ktien ka jong ka la duh jait.
Nongpoh, Naiwieng 10: Ka Confederation of Ri-Bhoi People (CoRP) mynta ka sngi kala mih shakhmat ban pynpaw ka jingsngew kaba jur halor ka jingpynmih ka Meghalaya Industrial Development Corporation Ltd.
tang kawei ka tender kaba 8 klur tam ha MIDC Umiam kaba la ktah pat ïa kiba bun ki kontraktor ki bym donkam donjam ba kum ka seng kala pynpaw ruh ba katei ka jingpynmih tender tang kawei ka dei ka jingthmu ban pynkamai ïaki heh spah, ba ki kontraktor ba rit kin nym iohlad ban trei.
Haba kren sha ki lad pathai khubor naka liang u Bah Bandari Ryntathiang, haka jingdonlang u Bah Pateng Marsing Working President bad ki dkhot u la ong ba kum ki samla na Ri-Bhoi ki dap da ka jingsngewkhia kaba jur halor ka jingpynmih tender ka MIDC tang kawei kata ruh kaba palat ïaka 8 klur ha kaba ha katei ka tender ki don shibun ki kam ban trei ba ki local kontraktor na kane ka jaka ki lah ban trei ïaka kam kum ban ailad lang ruh ïaki ban trei namar bun naki kontraktor khamtam ki klas III ki shu lut tang ban pynthymmai ïaki kot ki sla hynrei kim iohkam satia ban trei ban ktah.
U la ong ruh ba katei ka jingpynmih tender da ka MIDC bala long Chairman ruh da u James Sangma ka long ban aikam tang ïaki heh spah, namar ka dei ka kam kaba heh ha kaba kum ka seng kala kyrpad sha ka sorkar ba kan phiah noh ïa katei ka 8 klur khnang ba ki kontraktor kiba trei ïaki kam kiba kham rit ruh ki ioh bynta lang ban trei ban ktah.
Naka liang ka seng kala byrngem ruh ba lada jia ba ïa katei ka kam yn ai sha ki bar jylla naka liang ka seng kan nym ailad satia ba ki kompani nabar kin wan ban trei ha katei ka jaka bad kum ka seng kan sap hah ruh da ka jingthoh sha u Myntri Rangbah ka jylla ban pynsangeh ïa katei ka tender bad ban pynmih da kawei.
Mairang, Naiwieng 10: Kum shibynta ban lum ban lang ïa ki samla pule da ka jingthmu ruh ban pynïar ïa ka jingmut jong ka jingïatylli lang bad jingïalang kawei hapdeng ki samla pule, ki nongpynïaid ka Khadsawphra College, Mairang ki la pynlong ïa ka taïew ka jingïalehkmen jong ki samla pule ka ‘College Week 2023’.
Ïa kane ka taïew leh kmen, la ïoh ban sdang naduh ka 1 tarik u ‘Naiwieng, 2023 bad la pynkut noh ïa ka ha ka 9 tarik u ‘Naiwieng 2023 ha ka jingïalang kaba la pynlong hapoh ka Auditorium Hall jong ka College ha Mairang Mission.
Ha ka sngi pynkut ïa kane ka taïew lehkmen ki samla pule jong ka Khadsawphra College, Mairang la wan ban ïadonlang lang u Deputy Commissioner ka Eastern West khasi Hills District, u bah Gideon Kharmawphlang, IAS uba la long kum u kongsan ha ka jingïalang ha ka por mynstep lem bad ka jingïasynran lang ka BDO jong ka Mairang C&RD Block, ka kong L.R.Hynñiewta.
Katba ha ka bynta jong ka noh phai sngi la sakhi ïa ka jingiadon lang u Deputy CEM ka KHADC, u bah P.N.Syiem kum u kongsan ha ryngkat ka jingïasynran lang u Pa’iem P.M.Syiemlieh u Syiem ka Hima Nongkhlaw, ki nonghikai ki samla pule lem bad kiwei kiwei.
Ha kane ka sngi la ïoh ruh ban sam ïa ki khusnam sha ki nongjop ha ki jingïakop bapher bapher kiba kynthup ïa ka jingïakob rwai, jingïakob shad, jingïakop kyntip (quiz), ka table tennis, ka carrom, ka jingïakynjatbol bad kiwei de ki jingïalehkai ha kaba la ïoh ban sam ïa ki khusnam sha ki samla da ki kynrem ki lyndam.
Ïa ka nam jop ha kane ka College Week jong u snem 2023 la rah da ka Wah Kynshi Group bad ka Lum Kyllang Group ka la ïoh rah ïa ka nam Best Discipline.
Nongpoh, Naiwieng 10: Ka Confederation of Ri-Bhoi People (CoRP) mynta ka sngi kala pynpaw ba kum ka seng ka don lang ban ai ka jingkyrshan ïaka jingïakhih jong ki ASHA haka jylla kiba la dawa ïala ka jong ka hok ban kyntiew ïaka bainong bad kiwei kiwei ki mat jingdawa.
Naka liang u Bah Pateng Marsing Working President ka CoRP u la ong ba kum ka seng ka dap da ka jingsngewkhia kaba jur halor ka jingshah lehbeiñ ki ASHA haka jylla kiba la shah ai burom ruh halor ka jingshakri bad ki kam ba ki trei wat ha ka jingsiew kaba rit eh kaba 2 hajar shi bnai, hynrei kim kheiñ ban pyndep ïala ka jong ka kamram.
U la ong ruh kumba ki ASHA haka jylla mynta ki don hapdeng ka jingïakhih bad sangeh treikam naka liang ka seng kan don lang bad ki ban ai ka jingkyrshan wat lada dei ban mih sha surok naka bynta ban dawa bad ban pynioh ïaka hok ka jong ki.
Jowai, Naiwieng 11: Ka tnad Animal Husbandry and Veterinary Department, Directorate of Dairy Development, West Jaiñtia Hills hynnin ka sngi kala pynlong ïa ka prokram ai jinghikai ïa ki khynnad skul halor ka jingdonkam ban dih ïa ka dud kawei na ki jingbam kaba biang eh nadong shadong kane ka prokram ka long shi bynta naka na ka jingkynmaw burom ïa ka National Milk Day kaba ju long manla ka 26 tarik u Naiwieng.
Ïa kane ka prokram la pynlong ha ka Dorbal Hall ka Shnong Chilliangraij, Jowai ha kaba la wan ban ïahim bynta da ki khynnah skul, ki nonghikai ka Chilliangraij Govt.
LPS, Chilliangraij SSA UPS, LoompyrdiIongpiah UPS SSA, Pohmusiang UPS SSA bad na ka Panaliar UPS SSA.Na ka liang ki riew shemphang kiba la wan ban ai jinghikai halor ka jingdonkam ban dih ïa ka dud ki kynthup ïa ka Mebel Shylla, Senior Dairy Officer, Animal Husbandry and Veterinary Department, Directorate of Dairy Development, West Jaiñtia Hills, u ma E.Wann, Dairy Technology, Directorate of Dairy Development, West Jaiñtia Hills, katba ïa ki kyntien ai khublei la ïoh na u Oriland Shylla, General Secretary Chnong Chilliangraij, Jowai.
Ka kong Mebel Shylla kala batai khnang ba ki khynnah kin ïoh ïa ka met kaba koit ba khiah bad ban don ïa ki Nutrient bad ki Vitamin ki donkam bha ban dih ïa ka dud, kala ai ruh ka jingkyntu ïa ki School Managing Committee ba kin ai lad ïa ki khynnah ban dih dud haka por ba ai ja sngi Mid Day Meal, kala kular ruh ba ka tnad jong ki kan ïaleh katba lah ban pynpoi ïa ka dud sha ki skul ha ka dor kaba kham tad.
Hadien jong kaneka jingïalang la don sa ka jingsam ïa ka dud sha baroh ki khynnah skul kiba la poi sha kane ka prokram ha ryngkat ki nonghikai.
Jowai, Naiwieng 10: Ka lympung ïalehkai phutbol kaba la tip kum ka “Chatister Kharkongor Memorial Trophy 1st Division Football Tournament – 2023 bala pynïaid da ka West Jaiñtia District Sports Association, (WJDSA) Jowai ka la poi sha ka jingïakhun Semi Final kaba la long hynne ka sngi ha madan Kiang Nangbah Stadium, Dongmihsngi Jowai.
Haba phai sha ka jingïakhun Semi Final kaba nyngkong na ka liang ka kynhun ïalehkai jong ka Demthring kala lah ban pynliem da 4-2 kol ïa ka Dulong lyngba ka jingïashut Tie Breaker.
Kine ki ar kynhun haka jingïakhun jong ka kylla step bad ka kylla miet kim shem la ïoh ban thep kol na baroh ar liang tad haduh ka jingïakhun Extra Time bad dei da ka jingïakhaid na ka liang ki bor pynïaid ki la hap ban pynïashut da ka Tie Breaker ban rai ïa ka nongjop jong kane ka jingïakhun.
Lyngba kane ka jingjop ka Demthriang kala buh jaka ïalade ha ka jingïakhun Phainal.
Ka jingïakhun Semi Final ba ar kan long hapdeng ka Wahiajer pyrshah ïa ka Nangbah Iawmusiang.
Khliehriat, Naiwieng 10: Ka jingïalehkai phutbol kaba la tip kum ka 1st Open Veteran Football Tournament na ka bynta kiba 40 snem shaneng ba la pynïaid da ka East Jaiñtia Hills District Football Association (EJHDFA) hynne ka sngi ha madan Deinchynrum, Khliehriat.
Haba phai sha ka jingïakhun kaba la long hapdeng ka Border Area VFT bad ka EJHTOTA kila poi sha ka jingïakhaid da mar shikol 1-1, ïa ka kol na ka Border Area VFT la thep da u Dimon Ksih haka minit ba 41, katba na ka EJHTOTA la thep da u Pynskhem Garod haka minit ba 25.
Ha ka jingïakhun kaba ar hapdeng ka Old Star FC bad ka Golden Lion VFT la ïakhaid da mar 1-1 kol.
ka kol na ka Old Star la thep da u Barland Syngkon (36 min), katba na ka Golden Lion la kum thep bakla da u Biky Ryngkhlem (57 min).
Khliehriat naiwieng 10: Ka Jaiñtia Youth Federation (JYF) Central Body ka la phah da ka jingthoh sha u Chief Executive Member (CEM) ka JHADC ha kaba ka la kyntu ba u dei ban tuklar noh mardor ha kaba iadei bad ka jingbym ioh tulop jong ki nongtrei jong ka Council.
Ka Seng ha u kyrwoh lyngba u Bah O.B Nampui, Genl Secretary ka pynpaw bad ka seng lem bad ki nongshong shnong ka Jaiñtia Hills ki sngewkhia jur halor ka jingbym lah jong ka sorkar jylla ban weng ïa ki jingeh kaba ïadei bad ka jingbym lah ban siew ïa ka tulop kaba la neh shiphew bnai jong ki nongtrei ka JHADC kaba la ktah jur ia kiba bun ki nongtrei kumjuh ïa ka jingtreikam jong ka Council hi baroh kawei.
Ka jingpynthikna jong ka sorkar jylla ban pyllait noh ïa ka tulop kaba dang sahteng ka dei ka jingpulom na ka liang ka jong ka, kata da kaba pynpaw ruh ba ka sorkar ka la iai bteng ban shu kular thok na ka por sha ka por.
Nalor kata ka Seng JYF ka la ong ruh ba ki nongtrei ka JHADC da ka jingbym banse ki la hap ban shim da ka sienjam jong ka jingiakhih da kaba shong kyllain mungor ban pynpaw pyrshah ia kane ka jingleh bym suitniew jong ka sorkar jylla, hynrei ka long kaba sngewsih ban iohi ba ka sorkar kam shym la lah ban shim ia ki sienjam kiba lah ban weng noh ïa kane ka jingeh kat haduh mynta.
Kumta ha kaba ïadei bad kane ka phang, na ka liang ka Seng sa shisien pat ka kyrpad jur ia u CEM ka JHADC ba un shimkhia mador bad ban pynbor ïa ki bor ba dei khmih khnang ba yn lah ban pyllait noh mardor ïa ka tulop ba sahteng jong ki nongtrei.
Mawkyrwat, ‘Naiwieng 10: Ka Meghalaya Early Childhood Development Mission & Rescue Mission (MECDM&RM) ryngkat ka jingïatreilamg bad ka ophis jong u Block Development Officer (BDO) jong ka Ranikor C&RD Block mynta ka sngi ka la pynlong mynta ka sngi ïa ka Block Level Collaborative Convention on Meghalaya Early Childhood Development Mission & Rescue Mission halor la phang pdeng, “Ka jingsdang kaba skhem na ka bynta ka lawei kaba phyrnai" ha Hall jong ka ophis u Block Development Officer (BDO) Ranikor C&RD Block.
U bah T.Lyngwa, IAS, Deputy Commissioner jong ka South West Khasi Hills District haba kren kum u kongsan u la ong ba ka jingthmu jong kane ka Meghalaya Early Childhood Development Mission & Rescue Mission (MECDM&RM) ka long na ka bynta ban saiñdur ïa ka longbriew manbriew jong u khynnah khnang ba un heh un san pura ha ka met ka phad, ka jingmut jingpyrkhat bad ka jinglong mynsiem bad khnang ba u khynnah un san pura bha, u donkam ïa ki jingbam kiba tei kiba ki lah ban ïoh lyngba ki Anganwadi Centers.
Namarkata, u la ong ruh ba ka sorkar ka sngew ba da ka jingdon jong ki Anganwadi Centers kim pat biang, kumta ka la pynmih ïa ka Meghalaya Early Childhood Development Mission & Rescue Mission (MECDM&RM) lyngba ka jingïatreilang bad ka Health, Education, Social Welfare, Community & Rural Development ryngkat ka jingïasnohkti lang bad ki kmie ki kpa, ki nongri nongsumar, ki nonghikai bad kiwei kiwei na ka bynta ban pynmih ïa ki nongshong shnong kiba biang ba san pura nadong hadong ki ban long ki nongsaiñ dur ïa ka longïing longsem, ka imlang sahlang bad ka lawei ïa ka jaidbynriew.
Ha kajuh ka por ula pynshlur ïa ki kmie ki kpa ban phah skul ïa la ki khun bad ban shim ki lad jingsumar kiba bha na ka bynta ki longkmie kiba armet bad ki khyllung khnang ban pynduna ym tang ïa kiba pep skul shiteng por, hynrei ha ka jingbun ki longkmie kiba armet bad ki khyllung kiba ïap.
Namarkata, u khot u wer ïa ka jingïatreilang bad ka jingïadonbynta lang jong ki Self Help Groups, ki VECs, ki kmie ki kpa khnang ban lah ban pynurlong ïa ka jingthmu.
Shuh shuh u la ong ba donkam ban ai ka jingkyrshan ïa ki Skul Pynpaw kiba la don lypa ha ki Ïingmane bad ban nang pynkhlaiñ shuh shuh ïa ki na ka bynta ban wanrah ïa ka roi ka par bad ka jingkylla ha ka jylla.
Kiwei de kiba la ai jingkren ha kane ka sngi ki long ka kong S.Kharsahnoh, District School Education Officer (DSEO), South West Khasi Hills District, Mawkyrwat kaba la kren halor ka Midday Meal bad ka NEP 2020, ka kong Mary M.Rynjah, Programme Manager ka Meghalaya Early Childhood Development Mission & Rescue Mission kaba kren halor ka jingthmu jong ka Meghalaya Early Childhood Development Mission & Rescue Mission (MECDM&RM), u bah Eson Kharrymmai, District Mission Manager, NRLM, u Dr.G.Nongsiej na ka tnad ka koit ka khiah, u bah E Tariang, District Social Welfare Officer, South West Khasi Hills District.
Kiwei de kiba la ïadonlang ha kane ka sngi ki long, ka kong Laura Khongsit, ka kong Nauna Warjri kiba long ki Programme Manager ka Meghalaya Early Childhood Development Mission & Rescue Mission, u bah O.Lyngdoh bad u bah B.Pariat, kiba long ki Civil Engineers ka Meghalaya Early Childhood Development Mission & Rescue Mission, ki nongkitkam shnong, ki Self Help Groups na ki shnong bapher bapher bad kiwei de.
Kham ha shwa u bah S.Marweiñ, MCS, Block Development Officer (BDO) jong ka Ranikor C&RD Block u la ai ïa ki kyntien pdiang sngewbha bad u bah L.T.Tariang, MCS, Project Director ka DRDA, South West Khasi Hills District u la ai ïa ki kyntien khublei.
Shillong, Naiwieng 10 : Kum ka jingpyrshang ban kyntiew ïa ka sap rwai tynrai ki khynnah skul ha ka jylla, ka tnad Arts & Culture ryngkat bad ka Shillong Public School, ha ka sngi Palei ki la pynlong ïa ka State Level Inter-School Traditional Singing Festival & Competition ha Lariti Performing Centre, Mawdiangdiang.
ïa katei ka jingïakob rwai tynrai la pynlong ha ki 3 kyrdan kaba kynthup ïa ka Solo, Duet bad Group ha kaba la wan ban ïashimbynta da bun tylli ki skul kiba na kylleng jong ka rilum Khasi bad Jaintia.
U Commissioner & Secretary ka tnad Arts & Culture u Bah FR Kharkongor kum u kongsan ula sam ïa ki khusnam sha ki nongjop ha kane ka jingïakob bad ula pynbna ruh ba ki nongjop ha kane ka jingïakob kin ïoh ia ka lad ban pyni ïa ka sap rwai ka jongki, ha ka sngi sdang jongka Jan Jatiya Gaurav Divas ka ban long ha ka 15 tarik u Naiwieng bad ha ka Tri Hills Ensemble programme ka ban long ha ka 24 tarik u Naiwieng kaba dei ka prokram ka ban pynlong da ka tnad Arts & Culture jong ka jylla.
Haba phai sha kane ka jingïakob, ha ka kyrdan Solo ïa ka nam lahduh la ïohrah da ka Meghalaya Police Public School, Baar ka St Edmunds School bad balai la ïoh da ka Pariong Presbyterian Higher Secondary School.
Ha ka Duet ïa ka nam lahduh la ïoh da ka St Marys Higher Secondary School, baar la ïoh da ka Meghalaya Police Public School bad balai la ïoh da ka St Edmunds School.
Ha ka Group ïa ka nam lahduh la ïoh rah da ka St Edmunds School, ka Seven Set Higher Secondary School kala wan Baar bad ka Meghalaya Police Public School kala wan Balai.
Ha kane ka sngi ka KC Lights Choir kaba la ïoh dang shen 2 tylli ki takma ksiar ha ka International Choir Competition ka la pynsngewtynnad ïa baroh lyngba ki jingrwai ki jongka.
Shillong, Naiwieng 10 : Ha kine ki khyndiat snem la ïohi shisha ïa ka jingkiew stet ki phlim Khasi la ka long ha ka rukom ring, ka rukom pynwandur bad ruh haduh ka rukom pynïaid ïew ïa ki.
Hynrei lah pat ban ong ba bun na kine ki phlim haduh mynta hi ki kut beit tang ha ki phlim jingieid, lane ka khana tang shaphang ka jingieid ki shi samla bad kham ñiar bad ki dang duna bha kiba shna ïa ki phlim kiba ïadei bad ka jingim, ka jingjia bad ka jinglong jingman kaba ïadei bad ka jingim kaba man ka sngi.
Lah ban ruh ban ong ba ka jingdon ki longkmie kiba mih lang sha ka rynsan shna phlim ka la pynpher khyndiat ïa ka rukom shna bad pynwandur ïa ka khana kaba ïadei bad ka jinglong jingman bad ki jingkynduh kiba lah ban jia lane ïa tyngkhuh ha ka jingim jongno re.
Kane ka longkmie kadei ka Kong Simi Khongtiang bad ka phlim ba ka pynmih ïa kaba la ai kyrteng da – Ka Chithi, kadei ka phlim kaba kham pher bad lehse ym pat ju don kiban poi pyrkhat ban shna ïa kum kitei ki jait phlim kiba don la ka jong ka khana kaba pynlong ïa ki paidbah ban kwah peit haduh kaba kut.
Ïa kane ka phlim la pyni sha ki paidbah (Special Screening) ha kane ka sngi Palei ha ka tamasa ki phlim ne ka Kelvin Cinema Festival 2023 kaba long ha Soso Tham Auditorium.
Khyndiat shaphang kane ka phlim – Kumba ju long ha bun ki longiing Khasi – Jaintia, ki kmie ki kpa ki don ka jingkitkhlieh ïa la ki khun hynrei don pat ki khun kumba jia ïa ka Lasubon (Asunta Papang) bapli ka la shu ngat ha ka jingjia kaba ktah syndon naduh ka bor met haduh ka bor pyrkhat tang na ka daw ka jingieid kaba pynkthang.
Kane ka jingjia ym tang ba ka pynbitar pyndom ïa ki kmie ki kpa (Bah Petros Rymbai bad Kong Some Mary Dkhar) hynrei ka la ktah ruh wat ïa ka jingïadei hapdeng ka khun bad ki kmie ki kpa.
Ka khana kam kut tang hangne, ka jingkha ïa i khun kynthei i Darika (Ekratia Khongtiang) hapdeng ki kynrum kynram kiba mih ka la dei sa kawei pat ka bynta kaban pynjaw ummat brup ïa ki paidbah ba wan ban peit ha katei ka janmiet.
Nalor kine, ka bynta ba shim da u Makhian Chandame (Elizer Bareh) kadei ka bynta pdeng jong ka kyrteng jong ka phlim namar dei ma u ba ïathuh khana ïa ka pyrsa shaphang ka jingïathoh shithi ka hynmen jong u (Lasubon) bad u kpa jong ka Darika.
Ka bynta kaba lai lehse lah ban ong ba kadei ka bynta kaba kham itynnad bad kham lung mynsiem ban ïohi ba i khun ba dang khie samla in mih na la iing ryngkat ka jingkhia ka mynsiem ban leit wad ïa ka daw tynrai kaba pynlong ïa ka kmie jongka ban im jynjar, khuslai naduh ba kha ïa ka haduh ba kan da heh.
Tangba khatduh hi, watla ka khana jong ka phlim ka long kaba pynkthang bad pynpang ïa ka mynsiem jong ki nongpeit hynrei ka don pat ïa ka khubor kaba sngewtynnad, ba ki kmie ki kpa long katba long kin mab ïa la ki khun watla don ka khep ba ki hap ban ai da ka jingsneng kaba tyngeh.
Lah ruh ban kynthoh khyndiat, lada ïa kane ka phlim la pynmih ha ka ktien Khasi kan kham khring bha ïa ki paidbah.
Hynrei la katta ruh ka jingai ïa ki subtitles da ka English kan pynlong ïa ki briew na kiwei pat ki bynta jong ka Ri lane jong ka pyrthei ba kin sngewthuh bad peit lang ïa ka.
Ha kawei pat ka liang, dei ruh ban ai ka jingïaroh ïa ka rukom ring ïa ka phlim kaba pyni ba ki Khasi jongngi ki la tbit bha wat ha kaban ring bad shna phlim khamtam eh ban pyrshang bud wat ai ka rukom ring dur kumba leh ha ki phlim Bollywood.
Ïa kane ka bynta ka jingïaroh kadei ruh ïa u nongring bad nongshna, u Kamki Diengdoh uba baroh ki tip ba udei uwei na ki nongring phlim uba la paw bha ha ka jaidbynriew Khasi – Jaiñtia.
Shillong, Risaw 10: I Kong Purity Phawa, iwei na ki nongïalam ka JAC ban pyrshah ban pynlong Tamasa ha ka Sbfi U Blei, i la ther tyngeh ïa ka jingkuman ka sorkar ban pynkynriah noh ïa ka jingpynkut ïa ka tamasa Cherry Blossom ha ka Sngi U Blei.
Haba ïakren bad ki nongthoh khubor hadien ba ka Shnong kam shah ban pynlong ïa ka jingïalang ha ka ïew Bhoirymbong, i la ong ba lada ka sorkar kaba synshar ïa u paidbah ka ïalam hi dalade ban pynlong ïa ki tamasa ha ka sngi U Blei, hato ka lah mo ban khang lada don kiba pynlong mela, kiba pynlong ki jingïakop khwai dohkha ha ka Sngi U Blei?.
“Kane kadei kaei kaei kaba ka sorkar kadei ban pyrkhat bha", i la ong.
Shuh shuh i la ong ba wat lada ym lah ban kam ba ka Meghalaya kadei ka jylla Khristan, hynrei ym lah ban le pat ba kiba bun, kumba 73% na ki briew kiba shong hangne kidei ki Khristan ba ka sorkar kadei ban burom keiñ ïa ka sur bad ka jingpynsngew jong ki paidbah.
Nalorkata kiba don ha ka kynhun Myntri ruh kiba bun kidei ki Kristanm, hato kim tip ba ka Sngi U Blei kadei ka Sngi kaba khuid, ka sngi kaba kyntang?.
I la ong ba kum ki Khristan kidei ban pyrkhat bha ïa ka jinglong jingim jong ki shimet shimet bad na ka bynta u paidbah ruh.
I la ong ba wat u Myntri ka tnad Tourism kaba dei ka tnad kaba pynlong ïa kane ka tamasa, kata u Bah Paul Lyngdoh, udei hi u khun Khristan, te balei pat ba um pyrkhat lem ïa ka jingsngew jong kiwei.
Ha ka jingshisha ki la dei ban kham pynjynsur ka mynsiem ban kiar na kaba pynlong tamasa ne pynkut ïa ka tamasa ha ka Sngi U Blei.
I Kong Phawa, i la pynkynmaw ruh ha ki snem 2000- 2001 ki paidbah ki la ïamih ban kyrshan ïa ki mat jingïakhih ba la lam khmat da u Bah Paul Lyngdoh.
“Ngi la ïa mih na ki College, ki ophis ban kyrshan ïa u Bah Paul.
Hynrei mynta u klet noh pat ïa kane ka jingkyrshan ba u ïoh na ki paidbah?", la ong ka President jong ka STIEH.Shillong, Naiwieng 10 : U Vice Chancellor ka skulbah North Eastern Hill University (NEHU) u Prof PS Shukla ha ka sngi Thohdieng u la kyrpad ïa ka Joint Action Committee ba kan ym ïaid shakhmat ïa ka jingïakhih ba khlem buh por jong ki.
Ha ka kyrwoh khubor, u Vice Chancellor u la ong ba ka skulbah mynta ka dang bunkam bha khamtam haba ïadei ban ïabeh pyndep ïa ki syllabus bad ki eksam kiba la buh ban long ha ka taiew ba nyngkong jong u Nohprah bad kumta ka jingpynthut da kum kitei ki jingïakhih ba khlem buh por kan ktah.
U ong ruh ba ka jingïakhih khlem da pynshisha shwa kan ktah ïa ka pule puthi jong ki samla pule jong ka skulbah.
“Na ka liang ka skulbah ka kyntu ïa baroh kiba don bynta ba kin wan sha ka miej jong ka jingïakren bad pynshisha ïa ki mat ba la rah bad ruh ïa ki sienjam ba la shim da ka skulbah ym ban mih shabar bad ïakhih paidbah," u la ong.
Shuh shuh u la kdew ruh ba kitei ki kynhun ba ïakhih ki dei ruh shi bynta jong ka skulbah kumta ki tip bha ïa ka jingtreikam jong ka skulbah haba ïadei bad kitei ki mat jingdawa.
Kumta, u ong ba lyngba ka jingïatrei lang kan wanrah ïa ka jingtreikam ba khlem thut bad kan ïarap ruh ïa ka pule puthi jong ki samla pule khlem da shah pynthut khamtam haba ïadei bad ka jinglah ban pynbeit ïa ka jingpyntreikam ïa ka National Education Policy 2020.
“Haba don kano kano ka jingpynthut ha ka snem pule kan ktah ym tang ïa ka jingpyndep ïa ka syllabus hynrei ruh ïa ka jingpynlong beit pynlong ryntih ïa ki eksam kaba ktah ïa ki samla pule ha kaba kadei ka thong kaba hakhmat eh jong ki samla pule," bynrap biang u Prof Shukla.
Hapoh ka shatri jong ka JAC, bun ki kynhun kynthup naduh ka NEHUTA, NEHUNSA bad ka NEHUSU ha ka sngi Palei ki la rai ban pynjur shuh shuh ïa ka jingïakhih da kaba khot ïa ka jingïakhih ba khlem buh por naduh ka 13tarik kum ka dak ka jingpyrshah ïa ka jingkuman jong u VC ka NEHU haba ïadei bad ki mat jingdawa kaba ki buh.
Shillong,Naiwieng 10 : Na ka bynta ban pynpahuh um ïa ka sor Tura ka sorkar pdeng ka la mang 100 klur tyngka ban pyntreikam ïa ka Tura Bulk Water Supply Scheme.
Haba ïathuh ïa kane ha u Myntri ka tnad PHE u Marcuise N Marak u la ong ïa kane ka skhim la mang na ka North East Special Infrastructure Development Scheme (NESIDS) bad lyngba kane kan ïarap ban pyllait ïa ka Tura na ka jingkyrduh um.
“ Hadien ba la dep ban pule bniah ïa baroh ki kyndon yn sa khot tender noh khnang ba yn ïoh ban sdang kloi noh ïa ka kam" ong u myntri.
U la ïathuh ba ki dang don bun ki projek kiba yn sa buh jingtyrwa hakhmat ka sorkar pdeng.
U la ïathuh ruh kumba long mynta ka nongbah Tura ka ïakynduh jingeh bha ha ka liang ka umdih.
“ Ngi la buh ka jingtyrwa ban den ïa ka wah kaba lah ban pyndonkam ha kajuh ka por na ka bynta ka umdih, ban ring um sha ki jaka rep bad kumjuh ruh ban pynwan dur ban khring ïa ki nongwan jngoh kai.
Nalor kata ha kajuh ka por haba jia ki jingpluh ïing ki kali pynlip ding ki lah ban wan tong um na katei ka jaka.
U la ïathuh ba ka sorkar jylla ka dang wad jingïarap ruh na ka sorkar pdeng na ka bynta ban pynïoh umdih sa ha ka nongbah New Shillong.
Shillong, Naiwieng 10: Ka Seng Samla Wahingdoh, mynta ka sngi, ka la pynlong ka jingpynkup burom ïa ki Samla jong ka Shnong kiba la pass ha ki kyrdan bapher jong ki eksam jong ki.
Kane ka jingpynkup burom kaba la pynlong ha ïingdorbarjong ka Shnong, kadei lyngba ka Educational Award kaba arphew khyndai.
Ha kane ka jingai burom, la don laiphew wei ngut ki Samla, ha kaba arngut na ki, kidei kiba wan ha ka Top 10 jong ka eksam BSc.
Kong Mazel Ampareen Lyngdoh kaba long ka Myntriba dei peit ïa ka tnad ka koit ka khiah jong ka Sarkar jylla, ka la long ka Kongsan bad u Bah PN Syiem MDC jong ka Mawkhar Pynthor Umkhrah Constituency uba long ruh u Dy.CEM ka KHADC, u la long u Symbud Kongsan.
Ha kaba sdang la ïoh ïa ki kyntien pdiang sngewbha na u President jong ka Seng Samla, u Samla Anthony Lyngdoh.
Haba kren ha kane ka jingïalang ka Kong Ampareen, ka la la ai ka jingïaroh ïa ka Seng Samla kaba la pynlong ïa kane ka jingialang pynkupburom ïa ki Sama pule da kaba ong ba kan long ka jingpynshlur ïa ki Samla ba kin ïabeh sha ka thong jong ka jingnang jingstad bad khamtam eh ban don ka mynsiem ïakhun ha ka jingpule jong ki.
Ha kane ka jingkren ruh, ka Kong Ampareen ka la kyntu ïa ki Samla ba kim dei ban ngeit ïa kito kiba ong ba kam myntoi shuh ban pule ne ban ia beh sha ka jingnang jingstad, namar ba lada pass makna ruh ym ïoh kam ïoh jam.
Hynrei ka la kyntu ïa ki ba kin trei shitom khnang ban ka plie ka lad ka lynti sha ka jingïoh jam ïoh jam kiba kham sha jrong ne kiba kham heh kyrdan.
U Bah Pynshngaiñ, ha ka jingkren jong u, u la ai ka jingïaroh ïa ki Samla bad ïa ki riew rangbah jong ka Shnong Wahingdoh kiba la pynlong ïa ka jingpynkup burom kaba kum kane ka ban long ka jingai mynsiem ïa ki khynnah samla pule.
U la kyntu ruh ïa ki khynnah ba kin long kiba trei shitom khnang ba kin lah ban kyntiew pat ïa kiwei ruh kiba donkam jingïarap.
Ha kane ka sngi la ïoh ruh ïa ka jingkren na I Kong Phidelia Shabong Principal jong ka Seng Khasi Higher Secondary School I la ai ia ki kyntien ai mynsiem ïa ki Samla pule bad kumjuh ruh ka jingsneng jingkraw na u Rangbah Shnong, u Bah Ranjit Marbañiang.
La pynphuh pynphieng ïa kane ka jingïalang pynkup burom na ki Khynnah Skul.
Shillong, Naiwieng 10 (PIB): Ka Tnat Information and Broadcasting ka la ai jingmynjur ia ka “Digital Advertisement Policy, 2023 ban plie lad bad aibor ïa ka Central Bureau of Communication kaba dei ka tnat ai jingpynbna jong ka Sorkar India ba kan sdang ïa ki campaign ha ka Digital Media.
Kane ka policy ka long kum ka dak jong ka por ba kyrpang jong ka kam jong ka CBC ban ai jingtip shaphang ki skhim, ki prokram bad ki mat treikam jong ka Sorkar India katkum ki jingkylla ha ki kam media bad ka jingkiew ka jingpyndonkam ia ki lad digital ban ioh jingtip.
Ka jingbun ki briew kiba subscribe ha ki kam digital ha ryngkat ka jinglah ai jingtip lyngba ka teknoloji da ki jingpynbna digital ki plie lad ïa ka jingseisoh ki jingai jingtip sha ki briew ha ka rukom ba la thmu bad kane kan wanrah ia ka jingseisoh ka jingpynlut pisa ha ki campaign kiba iadei bad ki briew.
Ha kine ki snem ba la dep, ka rukom ïoh jingtip ki briew ka la phai sha ki lad digital.
Ka prokram Digital India jong ka Sorkar India ka la wanrah ia ka jingkiew ka jingdon ki briew ha ka ri kiba ïoh ïa ka internet bad ki rynsan social bad digital media.
Katkum ka Indian Telecom Services Performance Indicators January–March 2023 jong ka TRAI, ka jingrung ka internet ha India haduh u Lber 2023 ka long palat 800 million bad kito kiba subscribe sha ka telecom haduh u Lber 2023 ka long palat 1172 million.
Kane ka policy kan ïarap ïa ka CBC ba kan pynrung kyrteng ïa ki agency bad ki kynhun ha ki kam OTT bad Video on Demand.
Ka CBC kan ïoh ruh ban pynpoi sha ki briew kiba sngap ia ki Podcast bad ki rynsan digital audio lyngba ka jingpynrung kyrteng ïa ki rynsan Digital Audio.
Ha ryngkat ka jingpynbeit ïa ka rukom pynrung kyrteng ïa ki Internet Website, ka CBC mynta kan lah ban phah ia ki jingai jingtip lyngba ki Mobile Application ruh.
Namar ki rynsan Social Media ki long kiba iaid iew bha, kane ka policy ka pynbeit ruh ia ka rukom ba ka CBC ka lah ban ai jingpynbna na ka bynta ka Sorkar ha kine ki rynsan.
Kane ka policy ka aibor ruh ïa ka CBC ba kan pynrung kyrteng ïa ki Digital Media Agency ban kyntiew ia ka jingai jingtip jong ka lyngba ki rynsan bapher bapher.
Ka policy ka ithuh ruh ïa ka jinglong kaba kylla stet jong ki kam digital bad ka aibor ïa ka CBC ba kan pynrung ïa ki lad ai jingtip kiba thymmai bad kiba saiñdur thymmai ha ki kam digital lyngba ka jingai jingmynjur jong ka komiti ba thung na ka bynta kane ka kam.
Ka Digital Advertisement Policy, 2023 jong ka CBC ka plie lad ruh ia ka jingtyrwa dor kaba wanrah ïa ka jingshai bad ka jingseisoh ki kam.
Ki dor ba ïoh lyngba kane ka lad kin treikam lai snem bad kin long kiba treikam ïa baroh ki agency kiba lah ban ïashim bynta.
Ha kane ka juk mynta, jan baroh ki tnat jong ka Sorkar India ki don la ki jong ki social media handle kiba pynmih shibun ki dur bad ki video kiba ai jingtip ki bym da saphriang bha namar ki dei tang kiba subscribe sha kine ki handle kiba ïohi ïa ki.
Ia kine ki jingai jingtip da ki tnat Sorkar yn pynkhlain shuh shuh da ka Media unit jong ka tnat Information and Broadcasting, ka Central Bureau of Communication kaba dei ka kynhun kyrpang na ka bynta ka jingpyllait ia ki jingpynbna ha baroh ki jait media.
Ka Digital Advertisement Policy 2023 ka dei kaba la wanrah hadien ki jingïakren bad kito kiba don bynta ha kane ka kam bad ka pyni ïa ka lynti ban pynkhlain ia ka jingai jingtip ka Sorkar India lyngba ki lad digital bad ka pynkhlaiñ ruh ïa ka jingai jingtip sha ki briew jong ka ri.
Ka Central Bureau of Communication (CBC) ka trei hapoh ka tnat Information and Broadcasting bad ka peit ia ka jingai jingtip shaphang ki prokram, ki skhim bad ki mat treikam jong ka Sorkar India hapoh ka ri.
Ka CBC ka ïeng skhem ban pynïahap bad ki jingkylla jong ka por bad ban pdiang ïa ki teknoloji ba thymmai khnang ban lah ban ai jingtip shuh shuh sha ki briew.
Shillong, Naiwieng 09 : Ki kynhun Sengbhalang kiba ïai ïakhih ban ïoh ïa ka ILP bad kumjuh ruh ban ïada na ka jingwan tuid kyrthep ki mynder sha kane ka jylla ki la pynpaw ka jingsngew bitar kaba jur ïa ka sorkar Meghalaya Democratic Alliance (MDA) namar ka jingbym pat pynïeng ïa ki Entry & Exit Point haduh mynta hapoh ka jylla.
U President ka Khasi Students Union (KSU) samla Lambokstar Marngar haba ïakren bad ki nongthoh khubor ula ïathuh ba ki don haduh 18 tylli ki Entry &Exit Point kiba la tyrwa ban pynïeng da ka Sorkar Jylla ha ka wat ba nyngkong kum shibynta ban pyntreikam ïa ka Meghalaya Residents Safety and Security Act (MRSSA), 2016 hynrei baroh ki la shu kut tang ha ki jingthoh namar ha madan hi ym pat don satia kawei ruh na kine ki khyrdop.
“Haduh mynta, ka Sorkar ka dang pynïeng tang ïa ka Umling Entry Point (Ri-Bhoi) kaba la kylla sah ïing jah mynta.
Ngim don jingtip shuh aiu bajia ïa ki 17 tylli ki Entry-Exit Point wat hadien bala dep ban sorjamin ïa ki jaka ban thied" ula ong.
U samla Lambokstar ula ong ba kane ka pyni ba ka Sorkar Jylla kam kwah satia ban ïoh bat ne ban beh ïa ki mynder ri kiba wan rung shapoh ka Jylla.
“Namar kata, ngi sheptieng ba lada ki mynder ri ki ïoh ban wan rung suk sha Jylla, khlem pep shisien ka sngi kin sa knieh noh ïa ka ïoh ka kot bad ka hok synshar khadar jong ki paid riewlum" ula ong.
Ula ong, haman ka por ba ki leit ban bud dien ïa kane ka kam, ka Sorkar ka pynmih ïa ki daw ba ka MRSS (Amendment) Bill, 2020 bad kumjuh ruh ka Resolution jong ka Inner Line Permit ba la mynjur da ka ïing Dorbar Thaw Aiñ ka Jylla, ki dang sahkut hapoh ka jingbishar ka Sorkar Pdeng.
“Ha ka jingshisha, ngi la ai jingmut ïa ka Sorkar Jylla ban pyntreikam shuwa ïa ka MRSSA, 2016 shuwa ban wanrah ïa ka Amendment ban nang pynkhlaiñ shuh shuh ïa ka aiñ hynrei ka Sorkar kala jam beit shakhmat ban pynbeit ïa ka Aiñ kaba khlem pat pyntreikam" ong u samla Lambok.
Une u Nongïalam ka KSU ula ong ba ka KSU dangshen ka la leit ïakynduh ia u Symbud Myntri Rangbah ba khmih ïa ka Tnad Kam Pohïing Bah Prestone Tynsong, uba pyntip ba ka Sorkar Pdeng ka la pynphai ïa ka MRSSAB, 2020 ha ryngkat ki jingkylli pynshai.
“Hadien kane, ngi la ïohi ba ka Sorkar kala pyrshang ban pyntreikam ïa ka MRSSA 2016 ha ki 7 tylli ki Shnong" ula ong.
Une u Nongïalam ka KSU ula kynnoh ruh ba ki District Task Force (DTF) ba khlieh da ki Deputy Commissioner ba la thung kat kum ka Act, 2016 ki la pyrshang ban ïaid kiar ïa ki Dorbar Shnong bad ong “Namar kata, ngi dawa ïa ka Sorkar Jylla ban pynthikna ba ki Nongkitkam jong ki Dorbar Shnong ki dei ban don ha ki DTF".
Haba pynsngew ïa kajuh ka sur, u President ka HNYF Bah Sadon K Blah ula ong ba ka Sorkar ka la dei ban pyntreikam noh ïa ki kyndon jong ka MRSSA 2016.
“Ki don kumba 51 tylli ki Entry-Exit Point ha ka Jylla Meghalaya hynrei ym pat don kawei ruh ka ban dep pynïeng, kaba pyni ba ka Sorkar kam shym la shimkhia satia ha ka ban ïada ïa ka Jylla n aka jingwan rung ki bar jylla bad ki mynder ri" ula ong.
U Bah Sadon ula ong ba ka Sorkar Jylla ka dei ban kren shai noh la ka la rai ne kumno ban pynsangeh noh ïa ki jingkular ban pynïeng ïa ki Entry-Exit Point.
Nongpoh, Naiwieng 10: Ki pulit ka Ri Bhoi hynnin ka miet kila kem ha ïa u Samla Baiateilang Lapang President ka Ri Bhoi Youth Organisation ban pynlong ka jingtohkit ha kaba ïadei bad ka case theh umphniang bad dawa pisa jong ka seng RBYO na kawei ka petrol pump ka ba don ha ka thaiñ Byrnihat.
Naka liang u SP ka Ri Bhoi u Giri Prasad u la pyntip ba ïa u Samla Baiateilang Lapang la rah sha thanad haka janmiet jong ka sngi Palei na Diengpasoh katkum ka notice 41A ha ka ba ïadei bad ka case No 124(11)2023 U/S 384/506/34 IPC kaba ha Nongpoh Police Station.
Ki Pulit ka Ri Bhoi mynta ka janmiet kila ïalam ruh ban leh ïaka Medical Examination ha Civil Hospital Nongpoh bad ka jingtohkit ka dang ïaid shakhmat.
U Bah Baïateilang u long ruh ha kajuh ka por u Chairman jong ka Joint Action Committee (JAC) jong ki Seng bapher bapher na Ri Bhoi ban pyrshah ïa ka jingpynlong ka sorkar ïa ka Cherry Blosson Festival ha ka sngi U Blei, kata ha ka 19 tarik mynta u bnai.
Ka jingshah kem jong u ka long ruh khyndiat kynta ha shuwa ba ka JAC kan pynlong ïa ka jingïalang paidbah ha Bhoirymbong ban pynshai paidbah ïa ka jingpyrshah balei ba ka JAC ka pyrshah ïa ka jingpynkut ïa ka Tamasa Cherry BLossom ha ka sngi U Blei.
Bhoirymbong, Naiwieng 10: Ka jingthmu jong ka Joint Action Committee, kaba pyrshah ban pynkut ïa ka Cheery Blossom Festival ha ka Sngi U Blei, ka la pulom na ka daw ba ka Shnong Lumdaitkhla, kam shym la ai jingbit ïa ki ba kin pynlong ïa kane ka jingïalang.
Hynrei na ka liang ki dkhot jong ka JAC, ki la ïathuh ba ki ladep ban ai jingthoh lyngba u Secretary ka Shnong ban pynlong jingïalang ha ïew Bhoirymbong bad kumjuh ruh sha ki bor synshar jong ka Ri Bhoi District bad kim shym la ïoh kano kano ka jingthoh bym shah pynlong bad dei tad haduh ka por 11:30 hynne mynstep ba ki la ïoh sngew na ka jingpynbna na ki tynghung jong ka Shnong bym shah ban pynlong jingïalang ha katei ka jaka kaba don marjan bad ka Madan Kurkalang, kaba mut ban pynlong ïa ka Festival.
Wat lada ka Shnong kam shym la shah ban pynlong ïa ka jingïalang, hynrei la ïohi ba ki Pulit bad ki CRP ki la poi ha kane ka ïew naduh mynstep ban pahara ïa kane ka jaka ba mut pynlong jingïalang.
Na ka liang ka JAC ruh namar ba ka Shnong ki la rai ban nym pynlong shuh ïa ka jingïalang, kaba ki thmu ban pynshai paidbah balei ba ki pyrshah ban pynkut ïa kane ka Tamasa ha ka Sngi U Blei.
Haba ïakren bad ki nongthoh khubor ki Samla jong ka Shnong Lumdaitkhla, kiba dei ki nongïalam jong ki Sengbhalang bapher bapher na katei ka thaiñ bad ki dkhot ka JAC, ki la pynpaw ka jingsngewkhia ïa ka jingleh ki bor shnong, kiba la khanglad ïa ban pynlong ïa kane ka jingïalang kaba jai jai, kaba shu pynshai ïa ki paidbah balei ba ki pyrshah ban pynlong ne pynkut ïa ka tamasa ha ka sngi U Blei.
“Ngi im ha ka ri India kaba synshar paidbah, hato ha kane ka Shnong la synshar da ka synshar donbor mo", la ong ki Samla,kiba la pyntip ruh ba ki ladep ban ai ia ka shithih ha ïing u Secretary Shnong ha ka por kaba biang.
Ki la ong ruh ba kim pyrshah ban pynlong ïa kata ka Tamasa ban mane ïa u dieng ne burom ïa uta u syntiew jong ki nong Japan, hynrei ki pyrshah ban pynlong ha ka Sngi U Blei, namar kadei ka sngi ba ki paid Khristan ki ñiew kyntang bad ñiew khuid.
Nalorkata ki la ong ba ba marjan jong kane ka jaka ba pynlong ïa ka Festival, ki don shibun ki ïingmane ba kan ktah ïa ka jingshakri Blei jong ki khun Khristan.
Haba la kylli pat kaei ka jingsngew jong ki haba ka sorkar lyngba u Symbud Myntri Rangbah, u Bah Prestone Tynsong ka la rai ban pynlong ïa ka sngi kut tamasa naduh ka por 3 baje janmiet shaneng, ki dkhot ka JAC, ki la ong ba ka sngi U Blei ka kut haduh ka por 12 baje mynmiet bad lada ka tamasa ka sdang ha ka por 11 baje ruh ka dang dei hi ka sngi U Blei bad na la liang jong ki, kim lah ban pdiang satia ïa kane.
Halor ka jingong pat u Bah Prestone ba ha ki snem ban wan ka sorkar kan ïaleh ban kiar ban pynlong bad pynkut ïa ka tamasa ha ka sngi U Blei, ki dkhot ka JAC ki la ong ba kane kadei ka jingjop jong ka kito kiba pyrshah ban pynlong tamasa ha ka sngi U Blei bad kyrmen ruh ba ka sorkar kan bat la ka kular kumba ka la pynpaw lyngba da u Symbud Myntri Rangbah.
Shillong, Naiwieng 10 : Ka Hynñiewtrep National Liberation Council (HNLC) shen kan rai haba ïadei bad ka jingkular ka sorkar na ka bynta ban map noh ïa ki kam beaiñ jong ka seng.
Ki nongïalam ka HNLC ki la buh ïa katei ka mat jingdawa ban mab noh ïa ki kam beaiñ ha ka tri-partite meeting kaba long ha ryngkat ka jingdonlang u ksiang jong ka sorkar u Bah Peter S Skhar bad u AK Mishra, Advisor ka tnad Kampohiing ka Ri ha ka 24tarik Jylliew.
Katkum ka jingong jong ka seng, ka jingmab noh ïa ki kam beaiñ ka long kaba donkam na ka bynta ban pynïaid shakhmat ïa ka jingïakren ïasuk.
Ki tyllong khubor ki ïathuh ruh ba ka sorkar jylla ruh ka pynpaw ïa ka jingkloi ban ai ka jingmab ïa ka seng ha kine ki khyndiat por ban wan.
Dang ha ka 4tarik Nailur, u Symbud Myntri Rangbah ka jylla ba dei peit ïa ka tnad Kampohiing, u Bah Prestone Tynsong u la ong ba ka sorkar ka la dep ban ïa kren bad ka HNLC ba ki kwah ba u Chairman ka seng u Bah Bobby Marwein kumjuh u General Secretary jong ki u Sainkupar Nongtraw ba kin don lang ha ka sien ïa kren ïa suk ha ka kylla kaba ar.
U Bah Prestone u la dep ban pynpaw ruh ba ka bor mynta ka shong ha ka rai jong ka HNLC bad ba ka sorkar mynta ka ap sa tang ka rai jong ki ban pynïaid shakhmat ïa ka jingïakren ïasuk.
Ki tyllong khubor ki ïathuh ruh ba ki nongïalam jong ka HNLC kiba sah shipor ha Ri Bhoi District ki la leit phai lut sha Bangladesh ha u bnai ba la dep.
Kine ki kynthup naduh u political secretary Aristerwell Thongni, foreign secretary Phrangkupar Diengdoh bad ki PSO ba kynthup ïa u Rymphang Marwein, Storgy Lyngdoh, Aiborlem Marbaniang bad u Raymond Lapang.
Ki tyllong khubor ki ïathuh ruh ba ka HNLC kan sa shim ïa ka rai halor katei ka jingong jong ka sorkar ha ki khyndiat por ban wan.
La ong ruh ba ka sien shong ïa kren ïasuk kaba ar kan sa long tang ahdien ba ka HNLC ka la phah ïa ka rai jong ka sha ka sorkar.
Shillong, Naiwieng 10: Namar ba kan don ka jingrakhe ïa ka Diwali ha ka 12 tarik u Naiwieng, na ka liang ki bor pynïaid district jong ka East Khasi Hills ki la shah ban die ban thied ïa ki bom pataka tang na ki dukan kiba la ïoh jingbit na ki bor ba dei khmih.
Ha ka hukum la bthah ruh ba ka jingthang ïa ki bom pataka kan long thik naduh ka por 8 baje mynmiet haduh ka por 10 baje mynmiet.
“Ia ki bom pataka la shah ban thang naduh ka por 8 baje mynmiet haduh ka 10 baje mynmiet, ka ban ïaid katkum ka hukum kaba la pynmih da ka Supreme Court of India ha ka Writ Petition (C) No.28 of 2015-Implementationof Judgement dated 23.10.2018.
", la ong ha ka jingpynbna paidbah.
Nalor kane, la maham tyngeh ban thang ïa ki bom pataka ha ki jaka kiba dei ban kynjah jar jar ne Silence Zones, nuksa kaba mut, dei ban jngai 100 mitar na ki hospital, nursing home, primary bad district health care center, jaka pule, ki ïing bishar, jaka mane Blei ne kino kino ki jaka kiba la pynbna ba ki dei ki Silence Zones da ki bor sorkar.
Ki bor pyniaid District ki la kdew ruh ba dei ban die tang ki bom pataka ki bym pynmih tdem bun than.
Ka jingshna, jingdie bad ka jingpyndonkam ïa ki bom pataka kiba pynïasohlang baroh, ka dei kaba la khang pyrshah namar ba ki pynmih bun palat ïa ka tdem, jingsawa bad kumjuh ruh ïa ki jaboh.
Ha ka jingpynbna paidbah la bynrap ruh, ba ka jingdie ne jingpyndonkam ïa ki bom pataka kiba sawa jam bha ne kiba palat ïa ka 125 dB (Al) ne 145 dB (C) pk kaba 4 mitar na ka jaka kaba thang ka dei kaba la mana tyngeh.
Shillong, Naiwieng 11: Ka PFR Football Academy kaba long kawei na ki shlem ai jinghikai haka phutbol hapoh ka jylla kala shah khot ban ïashimbynta haka lympung lehkai kaba la tip da ka All India Invitation Tournament jong ka OIL – DFA ka lympung kaba dei na ka bynta kiba dang 19 snem shapoh, ka ban sa pynlong ha Duliajan, Assam.
Ha kane ka lympung ïalehkai ka PFR Football Academy ka la shah thup hapoh jong ka Group C ha ryngkat bad ka SAI Manipur lem bad ka kynhun kaba jop naka Match 3 jong ka 1st Round.
Ka jingïalehkai kaba nyngkong jong ka PFR Football Academy kan dei haka 13 tarik Naiwieng, 2023 pyrshah ïa ka kynhun kaba khur namjop na ka Match 3 bad ka jingïalehkai ka ba ar jong ka PFR Football Academy hapoh ka league kan dei haka 15 tarik Naiwieng 2023 pyrshah ïaka SAI Manipur.
Katkum ka jingpynïaid, na kawei ka Group lah ban rung tang kawei ka Team sha ka Semi Final.
Haba ïa kren bad u President jong ka Academy, u Bah Franky Kharumnuid u la ong ba kum ka Team kala pynkhreh bha naka bynta kane ka lympung bad la kyrmen ba ka Team kan poi sha khmat ha kane ka lympung.
ïa kane ka kynhun yn ïalam da u Robin Nongrum kum u Head Coach, Amrit Rai kum u Asst.Coach bad u Rephel Rapsang kum u Team ManagerKi rangïalehkai ki ban sa mih madan ha kane ka lympung ki kynthup:Goalkeeper: Shemlang Nongneng, Isaiah KharumlongDefender: Riboklang Mukhim, Aibok B Myrthong, Ribansan Marpna, Basohjingmut Sohktung, Janai Ranee, Hughbertstar NongdharMidfield: Nahbad Dkhar, Samlang Rympei (C), Federick Kurbah, Leslingkomar Lyngkhoi, Iaineh Kynter, Damansan KharkongorSide Midfield: Closing Lynshing, Vicky Kharthangmaw, Sandy Rapsang, Johaib MominStriker: Bansumar Syiem, Ricky Pohtam.
Shillong, Naiwieng 10 : Ha kine ki khyndiat sngi la sa phriang ka khubor ba ka elekshon MDC ha Khasi Hills Autonomous District Council (KHADC) bad ruh ha Jaintia Hills Autonomous District Council (JHADC) ka lah ban ym long shuh ha u 2024 hynrei lah ban pynkynriah noh ïa ka sha u snem 2026 namar ka sorkar jylla ka dang ïai ap ïa ka jingpynkhreh ban wanrah ka jingpynkylla thymmai ïa ka 6th Schedule hapoh ka ïing dorbar thaw aiñ Parliament jongka ri.
Haba pyrshang ban pyntikna ïa kane na ki katto katne ki MDC (bym kwah ban pynpaw kyrteng) ki la ïathuh ba kim pat ïoh jingtip ïa kane hynrei ki ruh ki pynpaw ba ka lah ban long kumta ne ka lah ban ym long ruh tangba ki la pynpaw ba ki ruh ki la ïohsngew hi ïa kaba kum kata ka khubor.
“Ngi la shu ïohsngew ïa ka jingïathuh ki paralok hynrei ban ong ba ka dei ne kam dei ngim pat tip namar ka dang dei tang ka jingïathuh khana paralok," ong uwei na ki MDC ba don ha ka liang synshar ha KHADC ha kane ka sngi Palei.
Don pat u MDC uba la pynpaw ba ka jingjar jar jong kiba bun ki MDC na bynta ka elekshon MDC kaba dei ban long ha u snem ban wan ka la pynartatien bad kane ka jingphriang ki khana ka lah ruh ban long kaba dei.
“Ha ka elekshon ba la dep naduh u bnai Jymmang – Jylliew ki kyrtong MDC bad ki MDC barim ki la bunkam ka leit pynlong jingïalang ne ïalap elekshon hynrei mynta ka kynti pat ki jar jar bad ym pat don kiba patiaw ban leit ïalap elekshon ruh.
Lada dei ba ka elekshon ka long shisha ha u Lber – Iaiong jong u snem ban wan, lehse ym don MDC shuh ba wan sha District Council hynrei kin bunkam ha ki constituency jong ki," u la ong.
Tangba lada phai na kaei kaba u CEM ka KHADC u kren dang shen, u la ong ba kam pat don satia kano kano ka dak ba ka elekshon MDC ha KHADC yn pynjlan shwa.
Kumta, ka jingmih kum kitei ki khubor ka pynkulmar mynta wat ïa kito ki kyrtong kiba thmu ban ïakhun ha kane ka elekshon MDC.Lah ruh ban kdew hangne, ba ka elekshon MDC ha Garo Garo Hills Autonomous District Council kam shym la long ryngkat bad ka KHADC ne JHADC ha u snem 2019 hynrei ka la long hadien arsnem kata ha u snem 2021.
Kumta ka elekshon ban wan ha GHADC kan long noh ha u 2026.
Lehse dei na kane ka daw ba sa mih ki khubor ba ka elekshon MDC ha Khasi bad Jaintia ruh ym pat long ha u snem ban wan hynrei ka lah ban long lang ryngkat bad ka GHADC.Shillong, Naiwieng 11 : Ka Tnat Information and broadcasting mynta ka sngi ka la pan ïa ki jingai jingmut halor ka Broadcasting Services (Regulation) Bill, 2023.
Ka Cable Television Networks (Regulation) Act 1995 ka dei kaba la treikam mynta la laiphew snem kum ka ain kaba kongsan kaba peit ïa ki kam broadcasting ba kynthup ruh ïa ki cable network.
Hynrei ki kam broadcasting ki la mad shibun ki jingkylla katba dang ïaid ka por.
Ki jingkiew shaphrang jong ka teknoloji ki la wanrah ïa ki rynsan ba thymmai kum ka DTH, IPTV, OTT bad kiwei kiwei.
Lyngba ka jingkylla digital ki kam broadcasting, khamtam ha kaba ïadei bad ka cable TV, ka long kaba donkam ban pynïaid ryntih ïa ki kyndon.
Kane ka kynthup ïa ka jingpynthikna ha ka jingsuk ban trei ha ki kam khaii pateng bad ka jingkyntiew ïa ka jingbud ïa ki ain Programme Code bad Advertisement Code da ki nongpyni prokram bad kito kiba pyntreikam ïa ki rynsan Distribution.
Da kaba ithuh ïa ka jingdonkam ïa ka rukom treikam kaba kham bha, la ai jingmut ban wanrah bujli ïa ki kyndon ba don mynta da kawei ka ain kaba thymmai bad kaba pura.
Ka tnat Information and Broadcasting jong ka Sorkar India ka la ai jingmut ban wanrah da ka draft Broadcasting Services (Regulation) Bill, 2023.
Kane ka draft Bill ka wanrah ïa kawei ka rukom treikam ba pura ha kaba ïadei bad ki kyndon kiba peit ïa ki kam broadcasting ha ka ri bad ka thmu ban wan bujli ha ka jaka jong ka Cable Television Networks (Regulation) Act, 1995 kaba don mynta bad kiwei kiwei ki kyndon jong ki mat treikam kiba peit ïa ki kam broadcasting ha ka ri.
Kane ka Bill ka pynïaid ryntih ïa ki kyndon, ka pynïar ïa ki kam ba ka peit ban kynthup lang ïa ki prokram Over-the-Top(OTT) bad ki khubor digital, bad ka wanrah ruh ïa ki jingbatai bad ki kyndon na ka bynta ki teknoloji ba mih thymmai.
Ka thmu ban thung ïa ki Content Evaluation Committee bad ka Broadcast Advisory Council, ki prokram bad advertisement code na ka bynta ki nongpyntreikam ïa ki rynsan broadcasting bapher bapher, ki lad na ka bynta ki briew kiba don jing duna dkhot met bad ki jingdainkuna haba pynkhein ïa ki kyndon ha ryngkat kiwei kiwei.
Kane ka Bill ka donhynriew tylli ki Chapter, 48 tylli ki Section bad lai tylli ki Schedule.
Ki mat ba kongsan:1.
Ka jingpynïaid ryntih bad ka jingpyn thymmai: Kan pynbeitïa ka jingdonkam ban pynïaid ryntih bad pynthymmai ïa ki kyndon na ka bynta ki jingai jingshakri broad casting bapher bapher hapoh kawei ka rukom treikam kaba ïadei bad ka ain.
Kane ka sienjam ka pynïaid ryntih ïa ki kyndon.
Ka pynïar ïa ka kam ba ka peit ban kynthup ïa ki prokram over-the-top (OTT) bad ki digital news bad ki prokram kiba ïadei bad ki jingjia ba mynta kiba hap hapoh ka IT Act, 2000 bad ki kyndon kiba don ha kane.2.
Ki jingbatai katkum ka juk mynta bad ki jingpynkhreh na ka bynta ka lawei: Khnang ban pynïahapbad ki jingkylla ha ka teknoloji bad ki jingai jingshakri, kane ka billa ka wanrah ïa ki jingbatai katkum ka juk mynta ïa ki bynta kiba ïadei bad ki kam broadcasting bad ka wanrah ruh ïa ki jingpynkhreh na ka bynta ki teknoloji broadcasting kiba dang mih.3.
Pynkhlain ïa ka jingpeit hi ïa ka jingbud ïa ki kyndon: Ka pynkhlain ïa ka jingpeit dalade ïa ka jingbud ïa ki kyndon da kaba wanrah ïa ki ‘Content evaluation committees’ bad ka pynkylla ïa ka Inter-Departmental Committee kaba la don lypa sha ka ‘Broadcast Advisory Council’ kaba kham ïadon bynta bad kaba kham ïar.4.
Differentiated Programme Code bad Advertisement Code: Ka plie lad ïa ka rukom peit kaba pher ïa ka Programme bad Advertisement Code ha ki jingai jingshakri bapher bapher bad ka donkam ïa ka jingkynthup da lade ha ki thup bapher bapher da ki broadcaster bad ki sienjam ba khlain ban tehlakam ïa ki prokram ba ym dei ban pyllait salonsar.5.
Ki lad na ka bynta ki briew kiba don jingdunaha ki dkhot met: Kane ka bill ka pynbiang ïa ki jingdonkam ba kyrpang jong ki briew ba don jing duna dkhot met da kaba plie lad ïa ka jinglah ban pynmih ïa ki kyndon na ka bynta ka jingïoh bynta lang baroh.6.
Ki jingdainkuna: Kane ka draft Bill ka wanrah ïa ka jingdainkuma kum ka advisory, jing mana, censure, lane ka jingdainkuna da ka pisa ïa ki nongpyntreikam ne ki broadcaster.
Ki dang don ki kyndon na ka bynta ka jingset patok na ki jingdainkunahynrei kine ki dei tang na ka bynta ki jingbakla kiba heh.7.
Ki jingdainkuna kiba ryntih: Ïa ki jingdainkuna la pynïasoh bad ka jinglah siew jong ka kynhun da kaba peit ïa ka jingbei tyngka jong ki bad ka jingïohnong khnang ban pynthikna ïa ka jingryntih.8.
Ka jingïasam ïa ki jingdon jingem, ki jingai jingshakri ki rynsan bad ka hok: Kane ka bill ka wanrah ruh ïa ki kyndon na ka bynta ka jingïasam lang ïa ki jingdon jingem hapdeng ki nongpynïaid rynsan broadcasting.
Ka pynbeit ruh ïa ka bynta jong ki hok ban pynbeit ïa ki jingïathut ha ka rukom kaba kham ryntih.
Ka tnat Information and Broadcasting ka ieng skhem ban wanrah ïa ka juk kaba thymmai kaba shai, kaba don ka jingbud ïa ki ain bad kaba la pynkhreh ïa ka lawei ha ki kam broadcasting ha ka ri lyngba ka Draft Broadcasting Services (Regulation) Bill, 2023.
Ka Tnat ka khot ïa ki jingai jingmut halor kane ka Bill na kito kiba ïadon bynta ha kine ki kam kum ki riewshemphang, kito kiba trei ha ki kam broadcasting bad ki briew shimet.
Ïa ki jingmut jingpyrkhat lah ban phah da ka email sha ka jsb-moib[at]gov[dot]in hapoh 30 sngi ba la pynmih ïa kane ka kyrwoh.
Ïa ka bill lah ban ïoh na kane ka link harum –.
Ka Dorbar Shnong ka dei ka tynrai jong ka synshar ka khadar ha ka imlang sahlang jong ka jaidbynriew.
Ha ki por ba kham mynshuwa ka Dorbar shnong ka dei tang kata ka jaka treikam ne iakynduh lang jong ki riew khmat kiba la ai bor bad pynkhamti da ki paidbah ban peit ai ka bha ka miat jong ka shnong ka thaw bad ka imlang sahlang.
Hynrei ha kine ki sngi kiba mynta ka Dorbar shnong ka la kylla long kawei na ki bynta ba kongsan jong ka imlang sahlang.
Ha ki shnong kiba ka Dorbar Shnong ka khlain bha ka jingtrei kam, ki paidbah ki lah ban ioh shibun ki jingmyntoi ym eh tang na kaba ap ia ki skim sorkar.
Khamtam lei ha ba peit sha ki jingeh jong kine ki sngi ba mynta ka long kaba donkam ban pynkhlain ia ka Dorbar Shnong khnang ba yn lah ban pynneh pynsah ia ka jinglong tynrai jong ka jaidbynriew bad iada na ka jingryngkyrthep ki briew kiba nabar.
Ym tang ha ki jaka sor hynrei wat ha ki jaka nongkyndong ruh ka long kaba donkam ban don ia ka Dorbar shnong kaba khlain bad kaba stad trei kam.
Kam da dei eh ba tang kita kiba heh kyrdan ki lah ban peit ia ka bha ka miat jong ka shnong ka thaw ne shimti ia ki kam rangbah shnong, hynrei ka shnong ka donkam ia ki briew kiba trei bad kiba aiti na ka bynta ka miat jong u paidbah.
Ka Synjuk ki Rangbah Shnong ka donkam ban don ia ka dorbar kaba kyrpang bad shimkhia ban pynioh ia ki jingai jinghikai halor ka kam synshar khadar sha ki rangbah shnong khnang ba kin long kiba kham tbit ban peit ia ka kam na ka bynta u paidbah.
Ka long ruh kaba donkam na ka liang jong ki nongmihkhmat kum ki MLA/MDC ban peit bad ia rap ia ka jingdonkam ban pynioh ia ka jaka trei kam kaba biang ia ki Rangbah Shnong.
Ka jingdon jong ka jaka treikam ne ka Ophis kaba biang kan iarap ban kham kyntiew shuh shuh ia ki Dorbar Shnong bad ai mynsiem ia ki ban trei kham bha.
Ka Politik kaba nyngkong eh ka sdang hi napoh ka shnong ka thaw ha kaba ki paidbah ki donkam ban jied ia ki Rangbah Shnong kiba tip bad kiba shemphang bad ruh kiba don ka mon ban shakri paidbah shisha.
Namar ba u briew uba jaituh ne u bymdonsap wat la u lah ban long uba heh kyrdan hynrei un ym lah pat ban wanrah ia ka jingkylla hapoh ka shnong ka thaw namar ka jingkylla ka wan tang lyngba ki briew kiba trei.
Kumta ki paidbah kim dei ban sngewthuh bakla ne khein dew thala ban shu ieh kumta ia ka kam shnong kam thaw.
Ka jingiashim bynta shitrhem jong ki paidbah ha ka kam shnong ka thaw bad ha ka iap ka im ka ai mynsiem shibun ia ki Rangbah Shnong bad kane kan iarap shibun ban pynkhlain ia ka jingtreikam jong ki.
Ka jingkhlain jong ka shnong bad ka itiar synshar jong ka, ka long ka jingkyrmen ia ka lawei jong ka jaidbynriew.
Ka jingiashimbynta shirthem jong ki samla ban kit ia ka kam shnong kam thaw kum ki sengsamla bad ki dkhot ka Dorbar Shnong ka buh ia ka shnong ha ka lawei kaba shngain namar ba dei ki samla ki ban sa long ki rishot ha ki sngi kiban dang wan.
Ha ki jaka sorkar bun ki Dorbar Shnong ki la long kiba biang namar ka jingioh ia ki nongkitkam shnong kiba lah.
Ki thain nongkyngdong ruh ki dang don shibun ki lad ban kyntiew ia ka shnong ka thaw.
Khamtam lei ha ki nongkyndong ki dang don shibun ki jaka kiba lait na ka bynta ban ioh ban tei ia ki iing shnong ne cummunity hall bad ruh ki ophis trei kam.
Ki nongkitkam shnong kiba don ka jinglah, ki lah ban iakren bad ki nongmihkhmat jong ka thain na ka bynta ban pynioh ia ki skim sorkar kiba kham heh ban thaw ia ki iing shnong kiba biang bad ki jaka trei kam kiba paka khnang ba yn lah ban kyntiew ia ka rukom treikam kat kum ka jingdonkam jong kane ka juk mynta ryngkat bad ki computer bad ki jingthoh jingbuh jingkhein jingdiah kiba biang.
Jowai, Naiwieng 11: U samla Nangbha Rymbai na ka shnong Panaliar, Jowai, West Jaiñtia Hills District, ula long u lahduh ha ka jingïakop online kaba la tip kum ka “KHASI TRADITIONAL SHOW ONLINE 2023" kaba la pynlong da ka kynhun KHASI INDIGENIOUS FOUNDATION naduh ki tarik 10 haduh 25 u October 2023.
Ka samla ba wan ba ar ha kane ka jingïakhun ka dei ka samla Melisha Shylla naka shnong Umsiang Mawpdeng, Ri Bhoi District.
Kaba wan ba lai pat ka dei ka samla Dawanrihun Lyngdoh Mawlong na ka shnong Diengsiar, East Khasi Hills District.
Kane ka jingïakop (show) ba ka Khasi Indigenous Foundation ka la pynlong ka long kum shi bynta ban pynsah pyneh ïa ka dustur ka riti jong u Paid Khasi baiar, ïa ki khusnam sha ki nong jop ryngkat ka song pisa la dep ban sam sha ki nong jop da ki Dicretor jong ka Foundation ba kynthup ïa u bah Precious Stone Sumer, Niman N Shadap, Seaspiar Tangliang bad u bah Pyniolad Kyndiah.
Haba ai jingkren na u samla Niman N Shadap, Dicretor Khasi Indegenious foundation ha ka sngi ba sam ïa ki khusnam, u la kyrpad bad kyntu jur ïa ki khun samla kynthei bad shynrang ba kin mih shakhmat ban ïashim bynta ha kino kino ki Rynsan kiba pyn-i nam ïa ki Riam tynrai jong u khun Khasi Khara, khnang ba ka riam tynrai jong kan paw ha khmat ka pyrthei, bad ym dei ban klet ia ki riam tynrai la jong lada don hangno hangno ruh.
Shuh shuh u ong ba ki nong jop kim dei ban sngew sarong lane khyllew hynrei ki dei ban long ka nuksa babha sha kiwei pat khnang ba ki wei kin bun ïa ka dienkjat jong ki.
Ki dei ruh ban dang trei shitom shuh shuh nangne sha khmat, bad kito ki bym poi sha ka thong ruh kim dei ban duh jingkyrmen hynrei kin dang ïai trei shitom shuh shuh namar ka Khasi Indegenious Foundation kan sa pynlong ïa ki programme bapher bapher nangne sha khmat.
Khatduh eh dei ban don ka mynsiem ïa ieid iwei ïa iwei kum shipara khnang ba ka jaitbynriew kan kiew irat ha baroh ki liang.
Nongstoiñ, Naiwieng 11: Ka long ka sien kaba nyngkong eh ïa ka Ri Muliang baroh kawei, ba ki paid nongshong shnong jong katei ka thaiñ kin ïoh ïa la ka jong ka kali kit nongpang, ha kaba u R.G Momin MLA ka Rambrai Jyrngam konstitwensi ha ka sngi thohdieng u la ïoh ban pyllait paidbah ha Langpih ha ka jingsakhi jong kiba bun balang.
La ong ba ïa katei ka kali kit Nongpang la ai da u myntri rangbah ka jylla Meghalaya u Conrad K.Sangma lyngba ka Chief Minister’s Special Development Fund C.M.S.D.F jong u snem 2023-2024.
Hynrei, namar ka jingud jingnam palat ki paidbah jong ka thaiñ, ka la pynlong ïa u R.G Momin MLA ba un leit kyrpad ïa u myntri rangbah ban pan Ambulance, ha kaba tang hadien shi taïew u Conrad K.Sangma u la ai syndon haduh ar tylli ki kali kit nongpang kawei na ka bynta ka Ri Muliang bad kawei pat na ka bynta ka Rambrai.
Ïa katei ka jingïalang ba lyngkot la pynlong ha phyllaw ka Raidmynsaw Upper Primary School Langpih, ha kaba la ïadonlang ruh u bah Pynshlur Nonglyngkien president ka seng Independent, bah Lurshai Kharbani secretary ka Youth Wing, bah Hendro Samakha bad kiwei kiwei ki riew rangbah jong ka thaiñ Ri Muliang.
Haba ai jingkren u kongsan u la ong ba ha ka por elekshon don beit ka jingïakynthoh, hynrei mynta kam dei shuh kumta hap ban ïa klet noh.
U la ong ruh ba ka ambulance kam dei jong kano kano ka party, hynrei ka dei jong baroh lang kiba ha ka konstitwensi.
Khliehriat, Naiwieng 11: Ka shnong Rangad bad ka shnong Mutong kiba dei ki shnong kiba paw bha ha ka kam jngohkai pyrthei, ha East Jaiñtia Hills District, lah ruh ban ong ba ki dei ki shnong kiba don bun tylli bha ki kshaid kiba itynnad kiba ju khring ia ki nong jngohkai pyrthei, ki bor pynïaid shnong jong ka shnong Rangad bad jong ka shnong Mutong ruh lem bad ki paidbah ki khmihlynti ba kine ki kshaid kin khring shuh shuh ïa ki nongwan jngohkai pyrthei na kylleng ki jaka.
Kine ki shnong ki la i donkam bha ban ïoh ruh ïa ka jingkyrshan bad ki jingïarap bad jingïatreilang na ka liang ka tnat sorkar (Tourism) khnang ban dup lah ban kyntiew stet ïa kane ka kam jngohkai pyrthei ha kine ki shnong, ba kan long ruh kum ka lad ïohkam ïohjam ïa ki paidbah jong kitei ki shnong.
Kumba baroh ngi tip ba ka East Jaiñtia Hills District ka dang don mynta hapdeng ka jingïaid lynti ban kyntiew shuh shuh ïa ka kam jngohkai pyrthei ha kaba ka District Mineral Funding Trust, ka tnat Basin, Fisheries bad kiwei kiwei ki tnat ki la pyntrei bun tylli ki project kiba radbah ha ki shnong ki thaw ban kyntiew ïa ka kam jngohkai pyrthei hapoh ka district, khmih lynti ba ka tnat jngohkai pyrthei (Tourism) ruh kan shim lem ia ka bynta ban kyntiew ia ka kam jngohkai pyrthei ha kane ka district.
Ha kaba ïadei bad ka jingdon ki kshaid ha kitei ki shnong, kaba long katkum ka jinglum jingtip ba la ïoh lum da u Mawphor, ki don haduh kumba san tylli tam ki kshaid ha ka shnong Rangad bad san tylli tam ha shnong Mutong, u Waheh Shnong jong ka shnong Rangad, u bah Damon Lamo u la ong ba ki dang don shuh nalor kine san tylli ruh kiba u Waheh Shnong ruh u dang wad bad tih bniah ban ïoh lum lut ïa ki kyrteng jong ki kshaid kiba don hapoh shnong , kat haduh mynta, ki kshaid kiba la ïoh lum kyrteng ki kynthup ka kshaid Umbyrleiñ, ka kshaid Lakyrding, kshaid Siej Tymmen, kshaid Tdem bad ka kshaid Tangnoob, kine ki dei ki kshaid kiba heh kiba don hapdeng ka mariang kaba ithiang ha shnong Rangad.
Kiwei kiwei pat ki kshaid kiba don ha shnong Mutong, East Jaiñtia Hills, ki kynthup ka kshaid Shad-dakha, kshaid Moopun, Synrang tyngkong, kshaid Synrang u Jop, kshaid Wah Umtong bad kiwei kiwei.
Katkum ka jingïathuh u Waheh Shnong barim jong ka Mutong, u bah Helping Phawa, la ong ba ka khana pateng ka ïathuh ba ha ki por mynshwa ki dohkha kiba poi ha kane ka thwei kaba don ha trai jong ka kshaid Shad-dakha kim ju lait shuh ban leit shano shano hynrei ki la shu sahkut beit ha kane ka jaka bad ka jingsahkut ki dohkha ka pynlong ïa ki dohkha ba ki shad kynting shalor teng teng ban bam lyer, kane ka kshaid ka don ha shnong Mutong bad kiwei kiwei pat ki kshaid kiba don ha Mutong ki kynthup ka kshaid Moopun, la jer kyrteng ïa kane da ka kshaid Moopun namar ha kane ka jaka ba don ka kshaid u don uwei u maw uba la pynlong hi da ka mariang uba pun lynti kum ka jingkieng na shiliang sha shiliang, ka don ruh ka kshaid Synrang tyngkong, Kshaid Wah Umtong, kshaid Synrang-u-Jop bad kiwei kiwei.
Sngewtynnad ruh ban tip ruh ba ki Dorbar Shnong jong kitei ki shnong (Shnong Mutong bad shnong Rangad), ki ju shim khia bha ban pynneh pynsah ïa ka mei mariang, ban pynlong ïa ka mariang kaba kup rong jyrngam bad kumjuh ruh ki ju ïaleh ban pynneh pynsah ruh ïa ka khuid ka suba, man la ka por ki ju pynlut da ka pisa shnong bad syniang pisa para nongshongshnong katba ki lah na ka bynta ban pynitynnad ïa ki shnong bad ki la pynbit pynbiang katba lah ban pynneh pynsah bad pynwandur ne pynbit pynbiang ïa ki jaka kiba itynnad, ha kajuh ka por ki don ruh ka jingthmu ym tang ban pynneh pynsah ïa ka mariang kaba kup rong jyrngam, hynrei ban kyntiew ruh ïa ka kam jngohkai pyrthei ha ki shnong jong ki bad khmih lynti ruh ba kane ka long kawei na ki lad iohkam iohjam jong ki paidbah nongshong shnong.
Nongpoh, Naiwieng 11: Haba pynlong ïa ka jingïalehkai phutbol shi bynta ban pynmih pisa na ka bynta ban kyrshan halor shibun ki jingdonkam hapoh ka Presbytery Mawdem, ki nongïalam niam jong ka Presbytery Mawdem ki la pynpaw shibun ki jingdonkam hakhmat u MP ka Shillong, u Ma Vincent Pala haba leit ban shim bynta kum u kongsan ha katei ka jingïalehkai phutbol ba la pynlong ha Madan Western Ri Bhoi Dorbar ha Patharkhmah.
Kum ban pyntip, ka Presbytery Mawdem ka la pynlong da ka jingïalehkai phutbol ba la shim bynta da ki saw tylli ki district kata ki kynthup ïa ka Mawdem District, Mawskei District, Warmawsaw District bad ka Usmong Distsrict.
Ha kane ka sngi la don ruh ka jingïalehkai phutbol hadpeng ki nongsharai balang bad ki ophisar sorkar ban pynphuh pynphieng ïa kane ka sngi.
Ha katei kasngi la sakhi lang ruh naduh ka jingdon lang u MP ka Shillong, u Ma Vicnet Ha.
Pala, u MDC ka Mairang, u Bah Batskhem Ryntathiang, u president ka Ri Bhoi Western Dorbar, u Bah Eniarroy Rani, u sordar Shnong ka Patharkhmah, u Bah Petalman Thangkhiew, u Rev.S.Wahlang bad kiwei kiwei ki riew rangbah bad ki noingïalam niam na ka Presbytery Mawdem.
Ha kane ka sngi, na ka liang ka Presbytery Mawdem ki la ai ruh da ka dorkhas sha u MP ka Shilong, u Ma Vincent H.Pala ban pan ïa ki lad jingïarap na ka bynta ban tei ïa ka Youth Development Centre ha Patharkhmah bad kumjuh ruh ban ai jingïarap na ka bynta ban shna ïa ka ïingskul jong ka Jingïaseng Samla Presbytery English School, Patharkhmah, kiba long ka jingdonkam kaba hakhmat ban kyntiew ïa ka pule puthi bad ruh ban ioh ïa kata ka jaka ai jinghikai ba kyrpang ïa ki khun samla ba la tip kum ka Youth Development Centre.
Na ka liang u MP ka Shillong, u Ma Vincent H.Pala haba ai jingkren ha kane ka sngi u la ai ka jingïaroh ïa ki Presbytery Mawdem kiba la pynlong ïa kane jingïalehkai na ka bynta ban thaw lad thaw lynti ban pynmih pisa halor kiba bun ki jingdonkam bad kumba ki la aiti ïa ka dorkhas halor ki jingdonkam kane ka Prebytery Mawdem u la kular ruh ban ïatrei ryngkat na ka bynta ban pynurlong ïa kitei ki jingangnud ka Presbytery Mawdem.
La pynkut ruh ha kane ka sngi da ka jingsam ïa ki khusnam sha ka kynhun ba jop, ha kaba ïa kane ka jingïalehkai phutbol la rahd a ka Mawskei Distsrict kum ka lahduh bad la sam ruh ïa ki khusnam da u Ma Vicent H.Pala ryngkat kiwei kiba ïa don lang.
Shillong, Naiwieng, 11: Ka Kong Greatmercy Langte, kaba dei na ka shnong Nongnah kaba hap hapoh ka South West Khasi Hills District ka la ïoh phong ïa ka pansngiat Spark Mrs Northeast India 2023 kaba long ka rynsan ïakop thei bhabriew hapoh kane ka thaiñ Shatei Lammihngi kaba la long ha nongbah Guwahati ha ka 4 tarik mynta u bnai.
Ka Kong Greatmercy Langte ka dei ka khun jong ka Kong Kasmutia Langte bad u Bah Sranningstar Paliar na ka shnong Domsohkhai-Nongnah, South West khasi Hills District.
Ha kane ka rynsan ïakob ki 8 ngut ki nongjop ha ki kyrdan bapher bapher na artylli ki Category A bad B (age wise) bad napdeng ki nongïashim bynta ka kong Greatmercy Langte ka la jop ïa ka Mrs Northeast India Brand Ambassador (WINNER) Print Model.
Kumban shu pynkynmaw ka Kong Greatmercy Langte ka dei ruh kawei na ki nongrwai kaba la jop bad ïoh ïa ka nam “Best Performance of the Day" (Singing category) ha ka rynsan jong ka Meghalaya Superstar Season-2 ha u snem 2016 da kaba ïoh rah ruh ïa ka nam “Miss Popular" ha ka rynsan “Fashion Wizard Mega Model Hunt 2019" bad ka nam ,"Miss India’s Goodness Ambassador" ha ka rynsan “Miss India Black Carpet 2019".
Ka Kong Greatmercy ka la ïohlad ban ïashim bynta ha ka Loreal Hair Show kaba la long ha Hotel Blue Raddison, Guwahati ha u snem 2019 bad ka la poi ruh sha ka jingïakob phainal ha ka rynsan Mrs.Super Mom 2023.
Ha kajuh ka por ka dei ruh ka dkhot jong ka All Meghalaya Dancer Association (AMDA).
Nongpoh, Naiwieng 11: Ka IA Ayurvedic Medical College (IAMC) bad ka University Hospital ka Ayurveda and Naturopathy (UHAN) ha University of Science and Technology Meghalaya hynnin ka sngi Thohdieng ka la rakhe ïa ka ‘8th National Ayurveda Day’ da kaba pynlong da ka jingïalehkai YOGA, ka jingïaid paidbah bad kumjuh ruh ban ai jinghikai halor ka rukom sumar Ayurveda ha kaba la kynmaw burom ruh ïa uta u Blei jong ki dawai u Sri Sri Dhanwantari.
Ïa ka jingai jinghikai halor ki dawai ne ki rukom ai jingsumar ba al tip kum ka Ayurveda la ai jinghikai da u Prof (Dr) OP Gupta, ubad ei u Proffessor ba la shongthaid jong ka Government Ayurvedic College and Hospital Guwahati.
Haba kren halor kane ka jingsumar ne ka rukom ai dawai tynrai ba la tip kum ka ayurveda, u Prof.O.P Gupta u la ong, “ baroh ha satlak ka pyrthie ki la tip shaphang ka jingsumar Ayurveda bad kaei kaba donkam ka long ban dang wad bniah shuh shuh khnang ba kan ai jingmyntoi na ka bynta kiba pang kiba shitom" bad bynrap ruh da kaba ong ba ka jingsumar Ayurveda ka dei kawei na kajingsumar kaba ai jingkoit jingkhiah shimet bad kumjuh ruh sha ka imlang ka sahlang bad kum u Proffessor u la batai bniah ruh sha ki nongwan shim bynta halor ka jingïarap jong ka jingsumar Ayurveda khamtam ha ka por ba wan lynshop ka khlam COVID-19" u la bynrap.
Na ka liang u Chancellor ka USTM, u Mahbubul Hoque, u la ai jingkren ha kane ka sngi bad u la pyntip ruh ba ka University kan pdiang noh ïa ki khynnah skul kiba wan pule ha ka degree ba la tip kum kata ka ‘Bachelor course in Ayurveda Medicine and Surgery (BAMS) ha kane ka IA Ayurveda Medical Collge,U la ong ruh wat la mynta ngi dang don tang kumba 60 ngut ki samla pule kiba wan pule ha kane ka tnad pule bad ha ki sngi bad ki snem ban sa wan kin dang kyntiew ïa kajingbun ki khynnah pule, ha kaba ka rukom sumar ruh yn phihah ha ki bynta bapher ha kaba ha ka ktien nongwei la tip kum kita ki—Allopathy, Unani, Siddha and Homeopathy bad ki dang wad bniah ruh kham bha shaphang kane ka tnad pule ha USTM Campus.
Lyngba jong kane ka sngi, u Dr Anil Kr Sarma, Principal, IAMC ruh u la ai jingkren da kaba ong, “ ka IAAMC kawei na ka shnat pule ha USTM ka la pynïaid shaid shaid ïa ki jingpule naduh ba la sdang pdiang ïa ki samla pule bad kane ka dei ruh ka sien kaba nyngkong ban sah jingkynmaw ha kaba ïa ka IA Medical College la sdang nyngkong eh ha USTM, kaba dei hadien ba la ai bor da ka National Commission for Indian System of Medicine (NCISM), kaba dei ka Ministry jong ka tnad Ayush ka sorkar India.
Shuh shuh, ha kane ka sngi, kumba la sdang ban rakhe ïa kane ka sngi ba la tip kum ka 8th National Ayurveda Day da ka jingïalehkai YOGA la pynbut ruh da ka jingïaid paidbah lyngba ka Ayurveda Day Rally bad kiwei kiwei ki prorkam ha ryngkat ka jingkrenr jong kitei ki riew shemphang kiba la batai bniah halor akjingmyntoi jong ka jingsumar Ayurveda ha ka jingim jongngi ki briew.
Mairang, Naiweing, 11: Ki Pulit jong ka Eastern West Khasi Hills District kiba la ïoh ïa ka jingtip kaba bniah na ki tnat syntiat ki la kem noh ïa uwei u briew uba la 26 snem ka rta ryngkat u drok.
Ïa une u briew la io hkem na ka kyntoit Lumiew jong ka shnong Pyndengumiong, Mairang kaba hap hapoh ka Eastern West Khasi Hills District ha ka janmiet jong ka sngi Thohdieng.
Katkum u kyrwoh ba la phah da ka tnat Pulit la ïathuh ba ha ka jingtalasi, ki Pulit ki la ïoh kurup 2 gram u drok heroin, ka pisa T.11 hajar bad kawei ka mobile phone.
Kane ka dei ka sien ka baar ba ki Pulit jong ka Eastwern West Khasi Hills District kin ïoh kurup ïa u drok hapoh ka District bad kaba nyngkong naduh ba la ïoh ïa la ka jong ka District.
Mairang, Naiwieng, 11: Ka Khasi Students Union Mission Unit ba la lamkhmat da u General Secretary u samla Albert L.Mawlong ryngkat ki dkhot ki la ïohbat ïa ki san ngut ki nongbylla bar jylla kiba trei bylla hapoh u pud u sam jong ka shnong Mairang Mission, Eastern West Khasi Hills District.
Ha ka jingtohkit, ki dkhot jong ka seng ki la lap ba kine ki nongbylla bar jylla ki la poi sha ka shnong Mairang na ka bynta tah ïa ki tiles bad ki maw Marble ha kawei ka ïing bad kim don satia ïa ki kot ki sla kiba biang.
Mar mar ki dkhot ka seng ki la phah lum ïa ki tiar ki tiar bad beh noh shisyndon ryngkat ka jingmaham tyngeh ïa kine ki briew ba kim bit ban wan phai biang hadien ba la shah beh.
Ka seng ka maham tyngeh ïa kiba ju mlien ban wanrah nong trei nabar ka jylla khlem da tohkit bniah la ki don neem ïa ki kot ki sla kiba biang.
Ka Seng ka la kynnoh ruh ba bunsien ki don kiba leh Benami bad wanrah ïa ki briew kiba nabar da kaba shim kabu ha kiba bun ki liang.
Ka Seng ka la pynpaw ba kan leh da kaba tyngeh ïa kino kino kiba leh Benami nangne shakhmat.
Shillong, Naiwieng, 11: Ka kynhun Search and Rescue Team (SRT) ka tnat treikam jong ka Fire and Emergency Services (F&ES) ka la ai jinghikai ïa ki dkhot ha ka por bym don kino kino ki jingjia basngewsih ha kylleng ka jylla.
Dang ha kine ki khyndiat bnai, ki dhot ka SRT ki ju leit ai jingïarap ha kylleng ka jylla, kata, ha Sor bad ha nongkyndong haba ki paidbah nongshong shnong ki ïakynduh ïa kino kino ki khep ba ki donkam ïa ki jingïarap ïa ki kyrkieh.
Ha kine ki khyndiat bnai ba la leit noh kane ka kynhun ka la ïarap ïa ki lanot shlei um, ki lanot kiba mad ka jingtwa khyndew, kiba la ngam jyllop, ki lanot kiba ïakynduh ïa ki jingjia hap kali bad ngam um ban wad ïa ki briew kiba la shah rong ha ka um da ki sngi, ki taiew bad ki bnai.
Dang ha kine ki khyndiat sngi, ka SRT ka la pynlut por ban ai jinghikai ïa ki dkhot kumno ba kin pyntbit shuh shuh ïalade ha ka jingkilan met ha pung Umïam khnang ba kin nang lah ban pynjanai shuh shuh ban ai jingshakri sha ki paidbah nongshong shnong jong ka jylla baroh kawei.
Shillong, Naiwieng 10: Khnang ban ïa ïaid ryngkat lang bad kiwei ki Jylla ka Ri India bad kumjuh ruh bad kiwei ki Ri ha satlak ka Pyrthei, ka sorkar pdeng ka la ïai ai jingmut ïa ka sorkar Meghalaya ban wad ki lad lynti kumno ban pyndonkam noh da ki bor ki ban ïai neh beit ban pynmih bording ym shuh ban shaniah beit tang ha ka um hynrei ban pyrshang lyngba ka bor Sngi (Solar), ka bor Lyer (Wind) bad dewiong (Thermal).
Lah ban kdew ba kiwei ki ri kum ka Germany, Japan bad Australia ki ïai pyndonkam da kine ki bor ban pynmih bording nalor ki Dam bad kane ka pynlong ïa kine ki Ri ban riew spah ban die ïa ki bording sha kiwei pat ki Ri ka pyrthei.
Kum shi bynta ban pynkhlaiñ ïa ki lad ban pynmih bording, ka sorkar pdeng lyngba ka tnat Ministry of Power ka la lum ka jingïalang jong ka National Conference of Power and Renewable Energy kaba la long naduh 6-7 tarik Naiwieng ha Bharat Mandapam New Delhi.
Haba kren sha ki lad pathai khubor u Myntri ka tnat bording ka Meghalaya u A.T Mondal ula ïathuh ba ha kine ki sngi kala sdang kiew ka jingdawa pyndonkam bording hapoh ka Jylla bad ula pynsngew ruh ïa kane haka National Conference.
U Mondal ula ïathuh ba haka jingïalang jong ka National Conference u Myntri ka tnat bording ka sorkar pdeng u R.K Singh ula kyntu ïa ki Myntri ka tnat bording ki sorkar Jylla ban phai khmat sha ki rukom pynmih bording lyngba ka bor Sngi (Solar), ka bor Lyer (Wind) bad dewiong (Thermal) namar kine kin ïaineh baroh shi junom.
Haba ïadei bad ka jingkyntu ka sorkar pdeng ban ban phai khmat sha ki rukom pynmih bording lyngba ka bor sngi, ka bor lyer bad Thermal, u Myntri ka tnat bording ka Meghalaya u A.T Mondal ula ïathuh ba ula pynsgew sha u Myntri ka sorkar pdeng haba ïadei bad ka jingeh ka Meghalaya ban phai khmat sha kine ki rukom pynmih bording lyngba ka bor sngi , ka bor lyer bad Thermal.
“Haka jingïalang jong ka National Conference ha New Delhi, nga la kyntu ïaka sorkar pdeng ban tei da ka Institute ha Shillong ban ïarap ïaki sorkar ki jylla ka thaiñ shathei lammihngi (North East) ban ïaphylliew jingmut, haba ïadei bad ki sienjam ban shim na ka bynta ban sdang phai khmat sha ki rukom pynmih bording lyngba ka bor sngi , ka bor lyer bad Thermal" la ong u Mondal.
U Mondal ula kubur ba ka jingpyntrei ïaki jingtei ban pynmih bording lyngba ka bor sngi , ka bor lyer bad Thermal kam dei kaba suk bad kine ki Project ki dei kiba rem bha bad dei namar kane, ki sorkar jylla ka thaiñ shathei lammihngi (North East) ki la kyntu ruh ïa ka sorkar pdeng ban ïarap pisa ïa ki sorkar jylla.
Haba kylli halor ka rai jong ka sorkar pdeng, u Mondal ula ong “Naka liang u Myntri ka tnat bording ka sorkar pdeng u R.K Singh ula kular ban eksamin ïaki jingdawa ki sorkar jylla ka thaiñ shathei lammihngi (North East) bad shen un sa lum biang ïaka National Conference ban ai jingmut kumno ban ïaid shakhmat".
Nongstoiñ, Naiwieng 11: Napdeng ki shnong ki thaw baroh kiba don hapoh u pud u sam jong ka ri Khasi Jaiñtia, ki don mynta 61 tylli ki shnong hapoh West Khasi Hills District kiba hap hapoh ka jingpeit jingkhmih jong ar ngut ki Syiem, kata ha u Syiem ka hima Rambrai syiemship bad u Syiem jong ka Myrïaw Syiemship.
U bah P.S.Lyngdoh u dkhot barim jong ka Executive Dorbar jong ka hima Myrïaw haba ïakren bad u nongthoh khubor, u la ong ba katkum ki jingthoh jingtar kiba don ha ka ophis jong ka hima Myrïaw, la ong ba mynshuwa eh ki don tang hynñiew tylli ki shnong kiba ki Syiem jong ki ar hima ki la ïakut ban synshar lang bad ïa baroh ki jaka ki puta bad ka khyndew ka shyiap la khot da ka joint property.
U la ong ruh ba haba kitei ki hynñew tylli ki shnong haba ki jied rangbah shnong, ïa ka Sanad ne ka syrnod ki hap ban pah mynjur lang ha baroh ar ngut ki Syiem.
Nalor kata u la ong ruh ba hadien bun bun phew snem, ka jingdon briew ka la nang kiew bad ki shnong ruh ki la nang bun haduh ba mynta ki la don haduh 61 tylli ki shnong kiba hap ha ka joint property kiba la peit la khmih lang da ki ar Syiem.
Namar ka jingnang kiew jong ka jingdon briew bad ka jingdon jong ki shnong, u bah Lyngdoh u la ong ba ka por ka la dei ba ki sordar bad ki riew rangbah jong ki hynriew phew wei tylli ki shnong kin pynkynmaw biang ha ka Executive Dorbar jong ka hima Myrïaw, ïa kawei ka mat kaba u la pynsngew ha ki snem ba mynshuwa, ba ka la donkam ba kitei ki hynriew phew wei tylli ki shnong kin don noh tang ha kawei ka hima, kata lada ki don ha ka hima Rambrai ruh kam pher lada kin don ha ka hima Myrïaw ruh kam pher.
Tangba ki dei ban dei beit ki khun ki raïot tang jong kawei ka hima ym shuh ar hima kumba ki ju long.
Nalor kata u la ong ruh ba kawei pat ka mat kaba u la rah ha ka Executive Dorbar ka long ba lada ki ar Syiem kim kwah ban mynjur ïa kata, ki dei ban pyllait noh ïa kitei ki hynriew phew wei tylli ki shnong na baroh ar Syiem, ba kin ai noh la ka jong ka hima sirdar ship ne Lyngdohship kaba thymmai, khnang ba kin jied hi ïa ka Headquarter jong ka hima bad ban jied hi ïa u nongsynshar, ban pynïaid noh hi ïa baroh ki kam ha kaba ïadei bad ka synshr hima ka synshar shnong synshar thaw bad kiwei kiwei ki jingdon kam.
U la ong ruh ba ha ka por ba u la rah ïa katei ka mat na ka liang u Syiem bad baroh ki dkhot jongka Executive Dorbar ki la shimkhia bad ki la mynjur ban ïakren sani bha ïa katei ka mat.
U la ong ruh ba la pyrshang ruh ban pynsngew ha baroh ki sordar bad ki paitbah jong ki hynriew phew wei tylli ki shnong, ki don tang khatsaw ngut ki rangbah shnong ki bym treh ban mynjur ïa kata wat la ki paitbah nongshong shnong ki kwah bad ki sngew tynnad bha ban don tang ha kawei ka hima ne ban ïoh la ka jong ka hima ba thymmai.
U la ong ruh ba hadien ba ki nongsynshar jong ka hima Myrïaw ki la wan uwei hadien uwei pat bad la pynthymmai ruh ki dkhot ka Executive Dorbar, katei ka mat ba u la rah ban ïakren sani na ka bynta ka jingbha bad ka jingsuk ki paitbah ka la shu kut bad jah rngai, namar ma u ruh u la shah weng na ka jinglong dkhot ha ka Executive Dorbar jong ka hima.
Shillong, Naiwieng, 11: Shi sngi hadien ba ka Ingbishar Meghalaya High Court ka la bthah ban pynjulor noh ïa u drok ba la ïoh kurup na kylleng ki bynta jong ka Bri u Hynñiewtrep, ki dkhot jong ka Federation of Khasi Jaiñtia and Garo People (FKJGP), Shillong City ha ka por kumba 8:45 baje eiei mynmiet jong ka sngi Thohdieng ki la bat ïa uwei u briew halor ka jingsuba ba u dei u nongkhaii drok harum ka parking Lot jong ka MUDA ha Khyndai Lad, Shillong.
Ki dkhot ka seng hapoh ka jingïalam jong u Assistant Education Secretary u Bah Bonny Jyrwa bad u General Secretary u Bah Shane Nongrum ki la ïoh ban bat ïa une u bar jylla shadien jong ka jaka pynieng kali ka MUDA ha Khyndai Lad.
Tang shu ïoh bat ïa une u suba nongdie drok, ki dkhot ka FKJGP ki la leit ban aiti sha ki Pulit jong ka Sadar Police Station bad hadien katto katne por ba la wan poi sha ki pulit jong ka Anti- Narcotic Task Force ka East Khasi Hills ban talasi ïa une uba la sub nongkhaii drok.
Ha ka jingtalasi ïa ka met jong une u nongkhaii drok, ki Pulit la ïoh ban kurup ar tylli ki tin golden ba la thep ïa u drok Herion, 33 tylli ki tyndong plastik barit ba la thep ïa u drok Herion, ar tylli ki thyrnia injek, ar tylli ki mobile phone, ka pisa Bangla kaba 10 tyngka, ka pisa kot T.615 spah bad T.95 tyngka ki pisa khutia.
U Bah Boney Jyrwa, ha ka jingïakren bad u nongthoh khubor u la ïathuh, katba u dang mih na jaka pynieng kali ha MUDA u la ïohi ïa u nongkhaii drok.
“Nga la kren ïa u namarba nga la i suba bad nga la ïohi ba u bat ha kti u powdar rong stem bad mar mar nga la pyntip noh sha u President jong ka FKJGP Shillong City.
"U la ïathuh ba une u suba nongkhaii drok u dei u bar jylla Bengalee.
Uwei na ki dkhot ka seng u la ong, “ha ka por ba ngi la bat ïa u (suba nongdie drok) u la tyrwa ïa ngi da ka pisa.
Hynrei kum ki dkhot ka seng ngim shym la shim ïa kata ka pisa (kaba u tyrwa) hynrei lada ngi shim ïa kata ka pisa, ka jaidbynriew patde ka lah jot.
"Haba kylli, u Bah Boney Jyrwa u la ong, “u (suba nongdie drok) la tyrwa ïa ngi da ka pisa 50 hajar, shilak eiei hynrei ngim shym la ngeit satia bad ngi la rah beit ïa u sha Sadar Police Station.
".
Khliehriat, Naiwieng 12: Ka lympung ïalehkai jong ka kyrdan Super Division Football Tournament 2023 kaba la long ha kane ka sngi saitjaiñ jong ka taïew ba ladep ha madan Deinchynrum, EJHD bala pynïaid da ka East Jaiñtia Hills District Football Association (EJHDFA).
Haba phai sha ka jingïakhun kaba nyngkong na ka liang ka kynhun ïalehkai jong ka Sutnga SSCC ka la khur ïa ka namjop hadien ba ka la pynjemkhnap haduh 4-0 kol ïa ka R.Wahshnong SC.Ka namtam ka la leit sha u Onio Sutnga u ba la khyrwit lai kol na bynta ka kynhun (5, 45+3 & 87), katba ka shi kol pat ka la wan na u Ioanis Suchen ha ka 44 minit.
Ha ka jingïakhun kaba ar ka kynhun jong ka R.Shkenshynriah SC kala khur namjop da kaba pynliem 2-0 kol ïa ka R.Iawpynsing SC.Ka R.Shkenshynriah SC ka thep nyngkong lyngba u Hikaidame Bareh haka minit ba 45+1 bud sa ka kol ba ar na u Obadaia Bareh haka minit ba 86.
Ka jingïakhun lahshai ka sngi (14 tarik Naiwieng, 2023) kan long hapdeng ka Khliehriat West YWSC pyrshah ïa ka Thangskai Tiger SC nangta ka jingïakhun kaba ar hapdeng ka Dhana SC pyrshah ïa ka Moolamanoh SC.Shillong, Naiwieng, 11: U Bah Robert June Kharjahrin uba la shakri la 20 snem kynthih kum u dkhot sengbhalang kata kum u dkhot barim jong ka Khasi Students Union (KSU) bad kum u nongïalam ba la shongthait jong ka Hynñiewtrep Youths Council (HYC) ha ka sngi Saitjaiñ u la pynbna ba u dang don ka jingangnud ban bteng ïa ka jingshakri jong u ïa ka ri bad ka jaidbynriew lyngba ka sain hima sima.
Ha ka jingïakren bad ki lad pathai khubor hadien ka jingshah pynkup burom ha ka sngi ba la pynskhem ïa ki nongkitkam ba thymmai jong ka Hynñiewtrep Youths Council (HYC), u Bah Robert June Kharjahrin ula ong, “lada ki nongïalam jong ki seng saiñpyrthei ki ibit ïa nga, nga la long uba la pynkhreh ban ïakhun ïa ka elekshon MP."Haba kylli, u la ong, “ha ka jingim jong nga, nga kham snoh sha ki Regional Party bad haba ngi pyrkhat ïa ki Regional Party, ka UDP bad ka HSPDP ki dei ki sengriewlum kiba la slem bad kiba la ïoh jingieid bad ïoh jingshaniah na ki paidbah bad kiba la noh ïa u synñiang u bynhei sha ka Bri u Hynñiewtrep bad sha ka jylla baroh kawei.
"“Ngan tyrwa ïalade ban ïakhun na ka Regional Democratic Alliance (RDA) bad kata pat ka shong ha ka jingibit bad ka shong ha ka jingïasngewthuh jingmut lang jong ki nongïalam.
Lada ha kano kano ka dur ruh, u synñiang u bynhei jong nga nangne shakhmat ngan shakri ïa ka ri bad ka jaidbynriew katba lah ei ngan noh lyngba ka sain hima sima," ula ong.
Dang shen ka Regional Democratic Alliance (RDA) kaba la pynthymmai ïa ki nongïalam ba kynthup ïa u Bah Metbah Lyngdoh uba long u President ka UDP kum u Chairman bad u President ka HSPDP kum u Secretary ki la shim ïa ka rai ban ïakynduh biang sa shisien ban pyrkhat ha kaba ïadei bad u kyrtong monlang ban pynïakhun ïa ka elekshon MP sha Lok Sabha na Shilong Parliament Constituency ka ban sa long ha u snem 2024.
Da kaba pynpaw ïa ka nongrim kaba la pynlong ïa u ban rung sha ka jylli jong ka saiñpyrthei, u Bah Kharjahrin u la ong, “kum u rangbah uba don ïa kata ka jingkitkhlieh bad kum u khun jong ka Bri u Hynñiewtrep uba thrang shisha ban ïohi ba ka jaidbynriew jong ngi kan don hapdeng kata ka jingïada kaba biang bad ngin don hapdeng kita ki jingkiew irat ha ki liang baroh nga la rai ban ïasnohkti ban ïashim bynta ha ka sainhima sima.
Nga ngeit skhem ba lyngba ka saiñhima sima ngin sa lah ban bteng ïa ka mishon kaba ngi la don ha ka mynsiem bad nga ngeit skhem ba ka jaidbynriew Hynñiewtrep kan ai ïa ka kti ka mon kti ka diang kaba ngin lah ban pynurlong ïa ki mat ki jura kiba ka jaidbynriew jong ngi bad ka jylla ka la angnud la slem bah," u la bynrap.
“Halor u pud u sam ngim lah ban len ba ngi donkam ïa ka jingpynbeit ïa ka North East Organisation Act bad ïa ka Sixth Schedule, ka jingdawa ban pynrung ïa ka ktien Khasi ha ka khyrnit Baphra, ka jingdawa ban wanrah ïa ka roi ka par ha ki liang baroh bad kum ka jylla jong ngi ngi donkam shibun na ka Sorkar India bad dei na kane ka daw ba ka la don ha ka jingmut ba ngan tyrwa ïalade ba ngan ïakhun ïa ka elekshon MP,"ula ong.
“Kumba nga la pynïasoh ïalade bad ki kynhun Sengbhalang nga don tang kawei ka thong ban ïakhun na ka bynta ban ïada ïa ka ri bad ka jaidbynriew jong ngi pyrshah ïa ki nongshun kiba nabar bad bapoh jong ka jylla.
Nga don ka jingangnud ban pynneh pynsah ïa ka jinglong bakyrpang jong ka jaidbynriew bad kumjuh ban kyntiew ïa ka jaidbynriew Hynniewtrep ka jylla ha ki liang baroh," ula ong.
“Da kata ka jingangnud bad da kata ka jingthrang ka la pynlong ïa nga ban neh ha ka kynhun sengbhalang la jan dap 20 snem nga la leh ha la ibor iba rit ban noh synñiang lyngba ka sengbhalang bad nga dang sngewthuh biang biang ba ki dang don shibun ki mat ki jura ïa kiba ngim pat lah lehse ban pynurlong ha kane ka kynti hynrei ka jaidbynriew ka donkam pat ïa ka jingïada da ka Inner Line Permit (ILP), ïa ka khyndew ka shyiap, ïa u pud u samla, ka jingpynrung ïa ka ktien Khasi ha ka Khyrnit Baphra bad kiwei pat ki mat ki jura kiba dang donkam shisha kum ka jaidbyniew jong ngi," u la bynrap.
Haba kynthoh ba ki MP kiba la mihkhmat ïa ka Shillong Parliamentary Constituency kim shym la lah satia ban pynurlong wat tang ïa kawei ruh ka mat jingdawa na ka Sorkar India, u Bah Kharjahrin u la ong, “ngi dei ban wad ïa ki lad ki lynti kumno ban pynbor ïa ka Sorkar India ba kan ai ha ngi ïa kita ki jngdawa jong ngi.
Ha kine ki snem kiba ladep, ngin ym lah ban len ba kita ki nongmihkhmat ïa ka jaidbynriew Hynñ iewtrep bad ïa ka jylla Meghalaya kim shym la lah ban pynurlong ïa ki mat ki jura.
".
Shillong, Naiwieng 12: Ka BBS College ka la ïohrah ïa ka namlahduh ha ka lympung ïalehkai NEHU Inter College Cricket (Men) Tournament 2023 bad kane ka la wan hadien ba ka la pynliem ïa ka St.Anthony’s College ha ka jingïakhun final hynnin ka Sngi Saitjaiñ kaba la pynïakhun ha NEHU Permanent Campus, Shillong.
Haba phai sha kane ka jingïakhun, ka St.Anthony’s College ka la jop ïa ka jingkynting pisa (toss) bad ka la jied ban bol nyngkong.
Haba shim ïa ka pali ban sdang tied nyngkong, ka BBS College ka la buh ïa ka thong da 164 ron haduh kaba kut jong ka 20 over bad shah pynhap 9 wicket.
Haba beh ïa ka 165 ron, ki rangïalehkai ka St.Anthony’s College, Shillong kim shym la lah ban kynjoh ïa ka thong ba la buh bad ïohlad ban kynjoh tang sha ka 141 ron haduh kaba kut jong ka 20 over hadien ba duh 7 wicket.
Lyngba kane, ka BBS College ka la khur ïa ka namjop da 23 ron bad kylla long ka lahduh jong kane ka lympung.
ïa kane ka lympung la pynhap pyrda noh ha ryngkat ka jingkren lyngkot na u Prof.K.Debberma, Dean, School of Social Science, NEHU u ba la wan kum u kongsan bad ruh ban sam ïa ki khusnam sha ki nongjop.
Kiwei pat kiba la don ryngkat ha kane ka sngi pynhap pyrda ki kynthup ïa u N.Das, Asst.Director (PE &; Sports), NEHU cum Organizing Secretary bad Principal jong ka BBS College, Shillong.
Nalor ka khusnam sha ka kynhun ba rah namlahduh la ïoh ruh ban sam khusnam sha ki rangïalehkai kiba la seisoh ha katei ka jingïakhun final ha kaba u Pawan Kumar jong ka BBS College u la ïoh khur ïa ka khusnam rangïalehkai ba kynsai jong ka jingïakhun final lane Man of the Match, katba u Rohit Yadav jong ka St.Anthony’s College u la khur ïa ka khusnam ‘Rangïalehkai ba kynsai tam ha kane ka lympung’ lane Man of the Tournament.
Shillong, Naiwieng 12: Ka kynhun ïalehkai phutbol ki samla ba dang hapoh 19 snem jong ka Shillong Lajong FC ka la sdang ïa ka lynti ïaid jong ka ha ka Oil-DFA All India Level Under-19 Inter-Academy Invitational Football Tournament 2023 da ka namjop hadien ba pynliem ïa ka United Chirang Duar FC hynne ka Sngi U Blei.
Haba phai sha kane ka jingïahun kaba la long ha Duliajan, Assam, ka Shillong Lajong FC ka la pynbam haduh 5 kol ïa ka United Chirang Duar FC ban khur ïa ka namjop.
ïa kine ki kol na ka Shillong Lajong la thep da u Badondor Marbaniang, u Nihaar Manorama , u Samchaphrang Lato bad u Banlamkupar Rynjah.
Ha kaba kut jong ka jingïakhun, u Nihaar Manorama u ba la thep 2 kol na bynta ka kynhun u la ïoh ban khur ïa ka khusnam rangïalehkai ba kynsai jong ka jingïakhun lane ‘player of the match’.
Kane ka dei ka jingïakhun kaba nyngkong ïa ka Shillong Lajong na ka thup jong ka Group-A, kiba kynthup lai tylli ki kynhun, ka Shillong Lajong FC, ka SAIL (Bokaro) nangta ka United Chirang Duar FC (Kokrajhar), bad tang ka kynhun kaba wan kyrdan ba nyngkong kan ïohrung sha ka semi final.
Ka Shillong Lajong FC kan sa ïakhun pat lashai ka sngi (14 tarik Naiwieng, 2023) pyrshah ïa ka SAIL ha ka por 10 baje mynstep.
Shillong, Naiwieng 12: Nalor ki lai kynhun ba kynthup ïa ka MLP FT, PFR FA, bad ka Mylliem Lum SC, bud sa ka Nongkseh SC kum ka kynhun ba saw ban rung sha ka semi final jong ka lympung SSA 3rd DIVISION Football League 2023.
Ka Nongkseh SC ka la ïoh ban buh jaka ïalade ban ïakhun ha ka semi final dei hadien ba ka la pynkhyllem noh ïa ka Tynring SC ha ka jingïakhun Quarter Final kaba la long hynnin ka Sngi Saitjaiñ ha madan 1st Ground SSA Stadium.
Haba phai sha ka jingïalehkai ka Tynring SC ka la shah pynjemkhnap ha kaba ka la shah pynbam haduh 0 – 5 kol hakhmat ka Nongkseh SC.Ka Nongkseh SC ka la sdang pynkhihjar tang khyndiat minit ba la sdang ka jingïakhun na u Rishan Mylliemumlong (5 minit) bud sa ka kol kaba ar na u Albert Nongsiej (34 min), nangta ka kol kaba lai na u Samphrangshai Rani ha ka 47 minit kaba la pynthikna namjop.
Wat hadien ba ka kynhun ka la lamkhmat haduh lai kol ha kane ka jingïakhun, hynrei kam shym la shongthait bad dei ha ka minit ba 65 & 68 ba u Tony Syngkli u la khyrwit sa ar kol ban khylliap ïa ka jingïakhun kum ka nongjop bad ruh ban bteng ïa ka lynti ïaid sha ka semi final.
Khliehriat naiwieng 12: Ka Bataw Youth Welfare Spoet Club East Jaiñtia Hills District, myn ha ka sngi ka la pynlong ïa ka jingialang ba kyrpang ha East Side Inn Hotel, East Jaiñtia Hills District, ha kane ka jingialang la pynkup burom ïa u rang ialehkai football ba paw, uba ialehkai na kawei ka club kaba na Mumbai (Mumbai City FC) , u samla Halen Nongtdu.
U samla Halen Nongtdu, u dei u samla uba na ka shnong Byndihati, East Jaiñtia Hills District, uba la bat ïa ka kyrdan kum u Youth Ambasador ba nyngkong ha u snem 2021, uba mih khmat na ka ri India bad mynta u dei uwei na ki rang ialehkai football uba ïalehkai na ka Hero Indian Super League (ISL), Ka Club Mumbai City-FC, myn ha ka sngi saitjaiñ ka Bataw Youth Welfare Sport Club ka la pynkup burom ïa une u samla da ki khor ki khriam, ki jaiñ tlem, ki jaiñ ryndia.
Haba kren ha ka jingïalang u rangbah shnong Bataw, u bah Skhem Sumer, u President jong ka Bataw Youth Welfare SC, u bah Martin Lyngdoh bad u Secretary jong ka Club, u bah Almight Biam, ki la ai ka jingkhublei kitbok kitrwiang ïa u samla Halen Nongtdu ba un nang lah ban iaid shaphrang ha ka kam ialehkai Football bad ki pynpaw ruh ka jingsngew kmen ba une u samla u la wanrah ïa ka nam ka burom ïa ka district bad ïa ka jylla hi baroh kawei, ha kajuh ka por u waheh shnong u ai khublei ruh ïa u bah Streamly Suchen, u bah Shaniahskhem Dkhar bad kiwei kiwei kiba ju iarap lem ïa ka Sport Club ha kiba bun ki liang.
U bah Shaniahskhem Dkhar, u ong ba kum ki khun samla jong ka East Jaiñtia Hills ki dap da ka jingsngew kmen bad sngew sarong ba u samla Halen Nongtdu u la rah ïa ka nam ka burom jong ka district hi baroh kawei, u la ai ki kyntien kyrkhu kyrdoh ba un ioh ka met ba koit ba khiah bad ai mynsiem ba un nang iaid shuh shuh sha khmat.
Na ka liang u samla Halen Nongtdu u la ai mynsiem ïa kiwei kiwei ki para samla bad ong ruh ba ka sport kam kut tang hangne, mynta lei ba lah don ka madan Artificial Turf ha Deiñchynrum ki samla kim dei ban duh jingkyrmen hynrei ban trei shitom ban poi sha ka thong “Don bun ruh ki lympung ialehkai, ym dei tang ha ka football hynrei ha kiwei kiwei ki jait sport ruh" u la bynrap.
Utei u khlur ïalehkai, u la ai ka jingkhublei ïa kiba ha iing ha sem , ïa ki paralok baroh kiba ju ai mynsiem bad kyrshan lem ïa u man ka por bad u la pynpaw ruh ba u la lah ban poi shaduh kane ka kyrdan ka dei ruh lyngba ka jingtrei shitom jong u, u kyntu ïa kiwei ruh ki para samla ba kin long kiba trei shitom ban kynjoh sha ka thong.
Kiwei ruh kiba ai jingkren ki kynthup u bah Streamly Suchen bad kiwei kiwei, ïa ka jingialang la pyniaid da u bah Ampli Rupsi uba dei u Secretary shnong Bataw.
Ha kane ka prokram u samla Halen Nongtdu u la pyllait ïa ki jersy football kiba dei ki jersy jong ka Bataw Youth Welfare Sport Club bad kitbok kitrwiang ruh ïa ka BYWSC ba kan nang kiew shaphrang.
Shillong, Naiwieng 12: Lai ngut ki thei ïalehkai kriket ka jylla Meghalaya ki la shah jied ban don bynta bad ka thup kynhun ban mihkhmat na ka North East Zone sha ka rynsan ïalehkai kaba la tip da ka Senior Women’s Inter-Zonal T20 Trophy 2023, ka ban sa sdang hapdeng 24 tarik Naiwieng haduh 4 tarik u Nohprah.
Na ka liang jong ka tnat ba dei khmih ban jied ïa ki player, kata ka Zonal Selection Committee ka la ïoh ban pyrkhat sani shuwa ban pynrung kyrteng ïa ki player ki ban mihkhmat, da kaba bishar bñiah ïa ka thup jingkheiñ bad ka jingseisoh jong ki ha ki lympung BCCI naduh ka samoi 2022-23 bad 2023-24, khnang ban thup ïa ki 15 ngut hapoh ka kynhun.
Kane ka lympung yn sa pynlehkai ha Lucknow, ha kaba ka NE Zone kan sa aireng nyngkong ïa ka North Zone.
Kine ki lai ngut ki thei ïalehkai jong ka jylla (Meghalaya) ki kynthup ïa ka Riticia Nongbet, Luiza Tamang bad ka Debasmita Dutta ha kajuh ka por ka la shah jied ban long symbud kapten jong ka kynhun.
Nalor kine lai ngut, ka Ajima Sangma ka la shah jied ha ka thup ki player standby, katba ka Baiahun Mylliemngap ka la shah jied ban long Manager jong ka kynhun.
Ka thup kyrteng jong ka North East:Nabam Yapu (Arunachal Pradesh), Haorungbam Kiran Bala Chanu, Rajkumari Linthoingabi Devi, Keisham Kalpana Devi (all Manipur), Riticia Nongbet, Luiza Tamang, Debasmita Dutta (all Meghalaya), Lalrinmawii, PC Vangsangzuali (both Mizoram), Limatola Ao, Sentilemla Imsong, Jyoti Thapa, Sariba Khan (all Nagaland), Purnimaya Gurung, Primula Chetri (both Sikkim)Standby: Koijam Ranjita (Manipur), Ajima Sangma (Meghalaya), Vanlalremtluangi (Mizoram), Alemienla (Nagaland), Tshering Ongmu Lepcha (Sikkim)Support staff: Baiahun Mylliemngap (Meghalaya) – ManagerSonam Palden Bhuta (Sikkim) – Head CoachKikam Bhutia (Sikkim) – CoachWangshila Jamir (Nagaland) – PhysioJasika Karam (Manipur) – Strength and Conditioning CoachBCCI to depute – Performance analystKa prokram ïalehkai jong ka North East:vs North Zone, 24 Tarik Naiwiengvs West Zone, 28 Tarik Naiwiengvs South Zone, 30 Tarik Nohprahvs Central Zone, 2 Tarik Nohprah.
Ym lah ban len ha kine ki sngi bun na kisamla pule ha ka jylla ki hap ban mad ïaka jingjynjar jong ka jingkyrduhkam kyrduhjam bad bun ruh na ki samla kiba la pyndep ïa ki kyndan bapher bapher ha ki kyndan pule bapher bapher ki hap ban shong khlem kam khlem jam.
Ym lah ban len ha kine ki sngi, wat ki samla kiba la nang la stad ki la hap ban shu shong khlem kam namar ka jinghiran ka ïohkam ïohjam.
Katba nang mih ki snem ka jingjyllei ki samla kiba la nang la stad ka la nangjur.
Ka jinghiran ka ïohkam ïohjam ha kane ka Jylla ka long ruh namar ba ka Jylla kaba rit ka bym don satia ïa ki karkhana ai kam kumba long sha kiwei kiwei ki jylla ha kaba ki samla wadkam ki kham ïabeh ban trei ha ki Kompani namar ka jingsiew kaba heh watla ki hap ban trei shitom.
Lah ban ong, da ki hajar ngut ki samla na kane ka jylla kiba la hap ban jngai na la ïing tang namar ban leit wad jakpoh sha kiwei pat ki jylla namar ka jinghiran ka ïohkam ïohjam ha kane ka jylla.
Ka jingkylli ka mih hangne, hato ka sorkar jylla ka lah ban ban aikam aijam ïa baroh ki samla kiba la pyndep ïa ki kyrdan pule kiba kham shalor.
Lah ban ong ka long kaba eh ba ka sorkar kan lah ban ai kam ai jam namar ba ka jingroi jong ka jingbun paid ka la nangkiew katba nang mih ki sngi bad ki por.
Ynnai ïa kren lei lei ïa ka lawei jong ki khynnah pule kiba dang don ha ki skul ha kaba peit shi synpeit la iduh jingkyrmen, namar khamtam kum ha ka Nongbah Shillong bad wat ha ki jaka nongkyndong ruh ha kine ki sngi tang kawei ka skul pule ka la don da ki hajar ngut ki khynnah pule.
Ban ïakren lei lei ïa ki samla kiba la pyndep tang ïa ka degree ruh da ki phew hajar ngut ki dang don kiba shong khlem kam khlem jam ha kaba ka sorkar kam lah satia ban ai kam ai jam.
Lah ruh ban ong ba ka long shisha kaba shem jingeh ba baroh ki samla pule kin ïoh ïa ki kam sorkar kiba ha kine ki sngi tang ïa kawei ne ar tylli ki post ki nongthepkam ki la kot da ki hajar ngut.
Ka long pat kaba sngewsih ban ïoh sngew ne tip ba ka jylla jongngi ka dang duna ïa shibun ki samla kiba la pyndep ha kiwei pat ki kyrdan ha kaba dang don ki kam ba ki briew na ka jylla kim pat lah ban trei ha kaba la hap ban wan na ki briew kiba shabar ka jylla kaba buh ïa ka jingduh jingkyrmen ïa ki khun samla ka jylla.
Shano ki polisi treikam ka Sorkar, watla kane ka jylla ka long kaba riewspah ha ka jingdon ïa ki jaka jngohkai pyrthei kiba la ai sngewbha da ka mariang.
Haoid ym lah ban len, watla ka jngohkai pyrthei ka la kiew bha ha ka jylla pynban tang khyndiat ngut eh kiba lah ban ieng ha la ki jong ki kjat.
Lah ruh ban ong ba wat lada ka sorkar kam lah ban ai kam aijam ïa baroh ki samla kiba la pyndep ïa ki kyrdan kiba kham shaneng, hynrei ka sorkar ka donkam hi ban shim khia na ka bynta ban thaw ïa ki polisi bapher bapher kaba long shi bynta kum ka jingplie lad plie lynti ïa ki khun samla ha ka ïoh kam ïoh jam.
Ryngkat ki Polisi ban pynrungkam ïa ki khun samla la donkam ruh ba ka sorkar kan thaw ruh ïa ki lad jingiarap na ka bynta ki khun samla da kaba ïarap lyngba ki skhim sorkar bapher bapher, khang ba na ka bynta kito ki samla kiba ym donkam donjam ka long ka lad ka kabu ïa ki ba kin lah ban ieng ha la ki jong ki kjat.
Lada phai ruh ha kine ki sngi lah ban kubur ruh ba ka long shisha ki sngi ba la kyrduh ïa ki kam ki jam, hynrei ym lah pat ban len ba dang bun ki kam ki jam ba la hap ban wan trei da ki bar jylla.
Kum ka nuksa tang ïa ka kam misteri haba pyntrei ïa kino kino ki kam kiba la kham heh la hap ban wan rah ia ki briew kiiba nabar namar shem jingeh ïa ki samla kiba la tbit ban trei wat kum ha kitei ki jaidkam ruh khamtam haba donkam ban trei bad ki kor ki bor ka juk stad mynta.
Bun ruh na ki samla ki dang lehraiñ ruh ban trei ïa ki kam kiba kham poh namar ba ki don ka jingsngew ba ka kyrdan kaba ki pule kam ïahap shuh ïa ki kam barit baria.
Hynrei bunsien pat ki samla kim juh phohsniew da kaba trei ïa ki kamrit kam ria ruh ka long kawei na ki lad ban aikam ïa ki samla ba kin lah ban ieng hala ki jong ki kjat.
Ka jingkylli ka mih ruh hangne, balei ba ka jylla jongngi ka jyllei da ki mynder ha baroh ki bynta jong ka nongbah Shillong ne wat sha ki jaka nongkongdong, ka daw kaba kongsan ba bunsien ngi ki kum ki samla ngi don ka jinglehrain ban trei ïa ki kam rit kam ria.
Bunsien pat lada jyllei ki bar jylla ngi ïa ud bad ngi ïa kynshi kyneh ba ka sorkar kam shim khia ban ïada ïa ki mynder.
Khatduh eh, kum ki samla kiba la shai bad kiba la nang la stad ngi dei ban don ïa ki buit ym tang ban shu ïa pyrta ba ym donkam donjam, hynrei ngim dei ban shlur ban trei la ha kino kino ki kam baheh ne barit.
Dei tang lada ki samla ki don ïa ka mynsiem ban trei bad ban tip lut ïa baroh ki jait kam lah ban kyntiew ïa ki khun samla ha ka ïoh kam ïoh jam ne ka long ruh ka lad ba ngin khanglad ïa ki briew kiba nabar kiba thmu ban wan rung sha ka jylla lada kum ki samla ki tip lut ïa baroh ki jaid kam.
Lada phai sha baroh kawei ka Jylla Meghalaya, bun ki kam khaïi pateng la bat lakam da ki mynder bad ki bar jylla bad wat ka iewduh, ka Khyndailad kiba long ki ar tylli ki ïew bapawkhmat ka Jylla kiba ju long ka pliangja jong ki trai jylla pynban ki la long mynta ki pliangja pliang doh jong kiwei ki jaidbynriew.
Jowai, Naiwieng 11: U samla Nangbha Rymbai na ka shnong Panaliar, Jowai, West Jaiñtia Hills District, ula long u lahduh ha ka jingïakop online kaba la tip kum ka “KHASI TRADITIONAL SHOW ONLINE 2023" kaba la pynlong da ka kynhun KHASI INDIGENIOUS FOUNDATION naduh ki tarik 10 haduh 25 u October 2023.
Ka samla ba wan ba ar ha kane ka jingïakhun ka dei ka samla Melisha Shylla naka shnong Umsiang Mawpdeng, Ri Bhoi District.
Kaba wan ba lai pat ka dei ka samla Dawanrihun Lyngdoh Mawlong na ka shnong Diengsiar, East Khasi Hills District.
Kane ka jingïakop (show) ba ka Khasi Indigenous Foundation ka la pynlong ka long kum shi bynta ban pynsah pyneh ïa ka dustur ka riti jong u Paid Khasi baiar, ïa ki khusnam sha ki nong jop ryngkat ka song pisa la dep ban sam sha ki nong jop da ki Dicretor jong ka Foundation ba kynthup ïa u bah Precious Stone Sumer, Niman N Shadap, Seaspiar Tangliang bad u bah Pyniolad Kyndiah.
Haba ai jingkren na u samla Niman N Shadap, Dicretor Khasi Indegenious foundation ha ka sngi ba sam ïa ki khusnam, u la kyrpad bad kyntu jur ïa ki khun samla kynthei bad shynrang ba kin mih shakhmat ban ïashim bynta ha kino kino ki Rynsan kiba pyn-i nam ïa ki Riam tynrai jong u khun Khasi Khara, khnang ba ka riam tynrai jong kan paw ha khmat ka pyrthei, bad ym dei ban klet ia ki riam tynrai la jong lada don hangno hangno ruh.
Shuh shuh u ong ba ki nong jop kim dei ban sngew sarong lane khyllew hynrei ki dei ban long ka nuksa babha sha kiwei pat khnang ba ki wei kin bun ïa ka dienkjat jong ki.
Ki dei ruh ban dang trei shitom shuh shuh nangne sha khmat, bad kito ki bym poi sha ka thong ruh kim dei ban duh jingkyrmen hynrei kin dang ïai trei shitom shuh shuh namar ka Khasi Indegenious Foundation kan sa pynlong ïa ki programme bapher bapher nangne sha khmat.
