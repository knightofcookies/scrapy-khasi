Ka jingduna u slap bad ka jingshit kyrang ka wanrah ïa ka jingkordit bakhraw ïa u khun bynriew.
Dang katto katne taïew mynta, ngi la mad ïa ka jingshit kaba shyrkhei bad kaba buh jingma shibun ïa ka koit ka khiah bad ka jingim jong ki briew.
Ngin hap ban ïa kylla thiah kylla dem kumno ban sumar ïa ki khlaw ki btap bad ban pynbun ïa ka jingjyrngam lym kumta ki jingma kiba kham shyrkhei shuh shuh ki la ap lypa.
Ngim lah ban ïalehkai bad ka Mei mariang kaba la ai ha ngi ki khun bynriew ïa ka spah ka phew lyngba ki jingdon jingem bapher-bapher.
Ka jingleh kput jong ngi ki nongshong shnong ka la kyrtoh kylla na ka jingduna slap, ka jingjur ka jingshit, ka jingkyrduh um, ka jingbun ki jingpang jingshitom bad kiwei.
Ha kane ka jingjia la ong ba uwei u briew u la siat iap ia 3 ngut kiwei pat bad hadien kata u la siat iap syndon ialade.
Kane ka la jia ha ka Sngi U Blei hapoh ka nongbah Setubal jong ka Portugal,  kaba don kumba 45 kilometre lane 28 miles ka jingjngai na South Setubal.
U heh pulit PSP, u Joao Freire haba iakren bad ki lad pathai khubor u la iathuh ba  ki pulit ki la lap ia 4 tylli ki metïap  hadien ka jingleit poi jong ki sha katei ka jaka ha katei ka sngi.
Kumta ka kynhun tohkit PJ ka la leit poi sha katei ka jaka ha katei hi ka sngi na ka bynta ki jingtohkit kiba bniah lyngba jong kito kiba shong ha katei ka jaka.
Katkum ki khubor la iathuh ba katei ka jingsiat ka la jia ha ka por kumba 8 baje jong ka step Sngi U Blei, ha kawei na ki shnong ba duk jong ka Setubal kaba la ju tip kyrteng da ka shnong Bairro Azul, bad la iathuh ba utei u nongsiat u la siat lang noh ialade tang mar ai ïohsngew ba ka kynhun pulit ka la poi ha katei ka jaka.
Ka long ka ba donkam ban sot na ki ktien shnong na kylleng ki thaiñ bad kyntoit shnong khnang ban pynriewspah ia ka ktien Khasi bad ban kdup shitylli ia baroh ki ktien ha kawei ka ktien pdeng.
Nalor kita ki ktien ba la don lypa na ki kylleng ki kyntoit shnong ki don ruh ki ktien ba lah ban shna thymmai da kaba synrop lang ar ne lai kyntien ban shna kawei ka ktien kaba kit jingmut, ka ba thiang snah bad kaba lyngkot katlah katiai khnang ban bit ban biang ka thoh ka tar.
Kine harum la jer kum kat kum ba la pyrshang ban pynwandur ha ka ba dang dei ban tuklar da ka iktiar ba pura halor ka ktien:Headlines : ka mut mat ba kongsan, matkongsan- mat ka dei ka dong khmat ba paw tyngkreiñ; kongsan dei kaba donkam tyngeh.
Heritage : ka mut rikynti, nongkynti- rikynti ka dei ka bhah ba la mang khnang katkum ka riti dustur; nongkynti ka dei ka bhah ka ba ïoh pateng na la ki longshwa manshwa.
Highlight : ka mut kdewshai- kdew ka dei ba pyni ïa kaei kaei; shai ka dei ba tynkreiñ.
Kumta ka mut ban pyni tyngkreiñ ïa kaei kaei.
History : ka mut Khana Hyndai Khana Mynnor, khanapateng, parom paju, thoh-thaw thohwet- khana ka dei ka jingjia ba la ïathuh; hyndai dei ka juk naduh kulong kumah; mynnor ka dei ki sngi ki snem ba la rim tam; pateng ka dei ki syrtap snem katkum ka jingïaid ka por ne ka juk; parom paju ka dei ka jingjia ba la buh sah kynmaw ban ïathuh lyngba ki ryta; thohthaw thohwet ka dei ka jingjia naduh ba sdang ka pyrthei haduh ka juk mynta ha ka riti ki War Amwi, kaba  bteng lang bad ka khanatang.
Home Minister : ka mut Myntri Korbar-ri- Myntri u dei u longsan mansan ha ka synshar hima ne jylla; Korbar-ri ka dei kaba  tuklar kam hapoh u pus u sam ka hima sima.
Ka long kaba  bakla ban ong kam-poh-?ing kumba pyndonkam ha ki kotkhubor Khasi, namar ba ka dei kaba  shu kylla kyntien synlar beit beit na ka ktien phareng.
Ideology : ka mut tynrai pyrkhat- tynrai ka dei ka tyllong; pyrkhat ka dei kaba ktik pynkhih ha jabieng shaphang ka longbynriew ha ka imlang sahlang.
Ignition: ka mut shamok- shamok ka dei ka ba lah ban bsiat ding.
Immoral : ka mut thala- thala ka dei ba kren ne leh ki kam pohjait, kam khlem akor, kam awria, kam bymman ne kino kino ki ktien ne ki kam ba long pyrshah ïa ka longbriew manbriew ha ka imlang sahlang.
Impact : ka mut borkynsan- bor ka dei ka jingkhlaiñ kaba  paw; kynsan ka dei ba kyndit kyndit khlem poi pyrkhat.
Incite : ka mut kynshoit- kynshoit ka dei ba pynshoi na rieh ban leh eiei ka ban paw pyrthei.
Infinity : ka mut lyngngit- lyngngit ka dei ba ïar, ba jlan bad jngai bak-ly-bak sha ba ym lah kot shuh ka bor ïohi.
Insignïa : ka mut nishan- nishan ka dei ka shab ba shynna.
Index : ka mut sker-tduh, skerkdew- sker ka dei ka thup kynshew jingtip; tduh ka dei sha kyndong ne sha lyndet; kdew ka dei ba pyni dak.
Khnang ban biang thik katkum ka jingmut lah ban ong Skerkdew- Index bad Skertduh- Appendix.
Influence : ka mut lambor, shahïalam ne shahlam, kyrsoi pyrthuh- lambor ka dei ba kynshoit jubor; shahïalam ka dei ba shu bud ïa kiwei; kyrsoi ka dei ba ïaimih bad pyrthuh ka dei ba leh thik kumba leh lem kiwei.
Ka ktien ba kham biang lehse ka dei Shahlam.
Information Technology : ka mut stadtipbthah, stadtipathai- stad ka dei ka bor shemphang; tip ka dei kaba  nang ban leh; bthah ka dei ba pyntip sha kiwei; pathai dei kaba  phah khubor ne kyrwoh sha ki paidbah.
Infrastructure : ka mut teinongrim- tei ka dei ba thaw pynïeng shruh; nongrim ka dei u khnong u rijied ba thung lah jlan por ka ryta.
Instinct : ka mut sapthuh- sap ka dei ka snap maïa ba shimet; thuh ka dei ka ba  sngew ha lade.
Kumta ka snap maïa ba lah ban sngewthuh ha lade shimet ka kit jingmut instinct.
Institute : ka mut shlem jingstad, shlem pule, shlem hikai- shlem ka dei ka lyngwiar phrang; jingstad dei ka bor shemphang; pule ka dei ba klun jingtip ha jabieng; hikai ka dei ba sam jingtip sha kiwei.
Kumta ka lyngwiar phrang ïa ka bor shemphang ne ka lyngwiar phrang jingtip ha jabieng ne ka lyngwiar sam jingtip sha kiwei ka mut institute.
Intellectual : ka mut akhia- akhia u dei u briew ba don ka bor shemphang ba palat liam.
Integrity : ka mut maiñlongrynñieng – maiñ ka dei ka snap shimet kaba  paw; longrynñieng ka dei ka jinglong tynrai jong u briew.
Internet : ka mut snurparjingtip- snur ka dei u ksai ba pur na kawei ka dong sha kawei ka dong; par ka don ar jingmut kawei ka dei ba kyrsih bad kawei pat dei ka thiar kynshew; jingtip ka dei ka bor kynmaw ba la buh jingmut ha jabieng.
Kumta ka u ksai ba pur lyngba ki sup ki thiar ba kynshew ka bor kynmaw ïa ki jingtip ka mut internet.
Intution : ka mut smadien- sma ka dei ba iew ha khmut ne ba lap dien ne lap ksai antad ha jingmut.
Introvert : ka mut weibriew- wei ka dei ba shitylli; briew dei u jingthaw ba im ba khih bad ba kham shemphang ban ïa ki mrad ki mreng ki sim ki doh.
Invite : ka mut dawot- dawot ka dei u kyrwoh ba wer sngewbha.
Invalid : ka mut pangkhrew- pang ka dei ba shitom; khrew ka dei ba lah shu thiah hajuh ba ban ka jingshitom.
Investigate : ka mut tohkit, ringsaiphla- tohkit ka dei ba kylli bad jurip bniah; ring ka dei ba lam nawei shawei; saiphla ka dei u ksai ba lam sha ka ban ïathuh ne lap ïa ka jingshisha.
Katkum ki khubor la iathuh ba 4 ngut ki la khlad noh hadien ka jing-iatyngkhuh jong ar tylli ki liengsuiñ rit ha ka thaiñ Shatei Lam Mihngi  jong ka Spain ha ka Sngi U Blei.
La ong ba ki tnat pynlip ding ki la lap ia kawei ka liengsuiñ na ka khlaw hajan Moia kaba don sha ka phang Shatei jong ka Barcelona hadien ba katei ka kynhun ka la leit mareh bran bran tang ia ioh jingtip halor ka jinghap jong kitei ki liengsuiñ ha katei ka jaka.
Hadien ba la lap ban pynlip noh ia ka ding, katei ka kynhun ka la ioh sei pat ia 2 tylli ki metïap napoh jong katei ka liengsuiñ rit.
Hadien kumba katto katne kynta pat, la shem sa ia kawei pat ka liengsuiñ ha ryngkat 2 tylli hi ki metïap kumba 300 metre ne kumba 984 phut ka jingjngai na ka jaka ba don katei ka liengsuiñ ba la lap nyngkong.
Kumta, ki bor pyniaid jong ka Spain ki ngeit ruh ba kitei ki liengsuiñ ki la iatyngkhuh para ma ki halor suiñ bad leit hap pat la ka jong ka jaka.
Haba iadei bad kane, ki pulit bad ki tnat ba dei khmih, ki la bthah ban tohkit bad wad bniah halor katei ka jingjia bad ka daw jong ka jingiatyngkhuh jong kitei ki liengsuiñ ha katei ka sngi.
Ka sorkar kmie ka la khang ïa kumba 14 tylli ki Messenger Mobile Application kiba la pyndonkam da ki lehnoh ha Pakistan kum ki lad ba ki ju pyndonkam ban ïakren bad ai jingtip sha Jammu & Kashmir.
Kumba la ïathuh ka tyllong khubor, la ong ba ki Apps ha kaba ka sorkar kmie ka la khang ki kynthup ïa ka Crypviser, Enigma, Safeswiss, Wickrme, Mediafire, Briar, BChat, Nandbox, Conion, IMO, Element, Second Line, Zangi, Threema napdeng kiwei pat.
La lap ba ïa kine ki Apps la pyndonkam da ki lehnoh ha Kashmir na ka bynta ban ïakren bad ki nongkyrshan jong ki kiba dei ki nongïarap jong ki lehnoh ne ki On-Ground workers (OGW), la ïathuh ka tyllong khubor.
Ka jingpyntreikam  jong ka sorkar ha ka ban khmih bniah bad ïakhun pyrshah ïa ki Apps ha ki Mobile ka la long namar ba ka la don ka jingbuh jingma bad ka jingbym shngaiñ jong ka ri ha kaba lyngba kine yn lah ban wanrah ïa kiba bun ki kam pyntriem.
Hashwa, ka sorkar India ka la dep ban khang ïa kiba bun ki Chinese Apps, ha kaba la kynnoh ba ki la buh jingma ïa ka ri ha kaba ïadei bad ki lad ïada ri, bad ka jingshngaiñ ha ka imlang ka sahlang.
Uwei u nong India u la shah bat noh hadien ba shah pharep don kti halor ka jingpyniap ia 3 ngut ki khynnah rit kiba leit ban leh kai ia ka bell iing hapoh ka iingsah jong u ha ka nongbah California jong ka United States.
Ia utei u briew la ithuh kum u Anurag Chandra, uba shong ha ki thaiñ jong ka Riverside County, ha kaba la shem daw sniew ia u pyrshah halor ka jingpyniap ia ki 3 ngut ki khynnah rit ha ka Sngi Thohdieng.
Katei ka jingjia ka la jia naduh ka 19 tarik u Kyllalyngkot jong u snem 2020, ha kaba kitei ki khynnah rit ki la leit ban pynriew kai ia ka bell iing jong ka jingkhang u Chandra hapdeng ka jing ia-shongshit para khynnah.
Hapdeng ka jingtohkit bniah ia u, u Chandra u la iathuh ba kitei ki khynnah ki thap ia u nadien ha ka por ba u plie ia ka jingkhang bad shuwa ba kin mareh bad phet noh bad katei ka jingbitar jong u, ka la pynlong ba un pyniap ia ki baroh 3 ngut.
Kitei ki 3 ngut ki dei kiba dang ha ka rta ba 16 snem.
Shuh shuh ruh u Chandra u la phla ba ha katei ka miet, u la dep ban dih lypa ruh kumba 12 bilor ka ‘Beer’ bad na kane ka daw, um tip briew eiei shuh hynrei da ka jingbitar u la beh ia ka kali ba kitei ki khynnah ki shong bad phet krad na u, ha kaba u la ioh ban tynrah ia ka kali ba ki shong ha ka por ba ki poi ha Temescal Valley bad hadien ka jingïoh tynrah jong u, katei ka kali jongki ka la leit ban tynrah beit beit ia u dieng uba don mar pyrshah jongki ha katei ka surok.
Ki nongshong shnong jong katei ka jaka ki iathuh ba kitei ki khynnah ki la khlad noh tang hadien katto katne sngi jong katei ka jingleit tynrah jongki ia utei u dieng hapdeng ka jingphet iap jongki na utei u briew bad namar ka jingmynsaw ba la jur, baroh 3 ngut ki la khlad noh hapdeng ka jingsumar.
Hynrei, la sngewthuh ba utei u briew um shym mut ban tynrah khnang ia katei ka kali ba ki shong hynrei namar ka jingbuaid u la kum leit tynrah beit beit nadien hapdeng ka jingbeh thong jong u ia ki ha katei ka por.
Wat la katta, u Chandra u la iathuh ba u khlem sangeh hi ruh ia ka kali jong u wat haba u la iohi ba katei ka kali ba ki shong ka la leit rat ia utei u dieng namar um shym poi pyrkhat ba kin mynsaw ne ngat tyngeh.
La ong ba u nongñiah jong katei ka kali pat u dei uba la 18 snem ka rta bad u la lait im lang ryngkat bad uwei u khynnah 13 snem.
Namarkata, la ong ba u Chandra un hap ban shah bishar ha ka 14 tarik u Naitung bad la sngewthuh lypa ba un hap ban shong patok beit da kumno- kumno ruh namar la don lypa ruh ki jingjia bad ki dak sniew hapoh ka tnat pulit jong katei ka nongbah haba iadei bad  kawei pat ka jingjia ha ka iing jong u ha ki por ba la leit.
Namar la ong ba katei ka jingiap jong kitei ki khynnah ka long ka bym poi pyrkhat bad ka bym lah ruh ban mutdur namar ka long tang na ka daw ka jingleit beh thong jong utei u briew ha ka por ba ki leit ban ñion kai ia ka bell iing jong u.
Namar hapdeng katei ka jingïalehkai shongshit hapdeng jongki, ki da kob iwei ia iwei lada don kat uba nud napdeng jongki ban leit ñion ia ka bell jong katei ka iing.
Ki lehnoh Maoist hynnin ka sngi ki la thang ïa ar tylli ki trok kiba la pyndonkam ha ka ban kit jingkit ha kawei ka jaka ba dang shna jingshna ha ka thaiñ Ittapara jong ka Sukma distrik,  la ong u SP jong ka Sukma, u Sunil Sharma.
Kane ka jingjia ka la jia ha ka thaiñ kaba hap hapoh ka jingkhmih jong ki pulit ka Phulbagdi.
Hadien ba la ïoh jingtip halor kane ka jingjia, u  District Reserve Guard team (DRG) u la poi ha katei ka jaka.
Kumba la ïathuh u SP Sharma, la ong ba ki la don kumba lai ngut ki nongtrei ha katei ka jaka kiba la lait im khlem kano kano ka jingshah pynmynsaw bad ïa kine la ïalam noh sha ka jaka treikam jong ki pulit.
Hashwa kane ka jingjia, kata   ha ka sngi Thohdieng, ki la don kumba saw ngut ki lehnoh Maoist kiba la leit ban pyndem ïalade hapoh ka jingtreikam  jong ka ‘Puna Nakom Abhiyan’ jong ka sorkar Chhattisgarh.
Shuh shuh la ong ba kane ka jingjia ka la jia ruh hadien ka jingshah hiar thma jong ki shipai ka kynhun DRG ha kaba ki la don kumba 10 ngut kiba la ïap hadien ka jingshah thombor ha ki lehnoh ha Dantewada kaba don ha  Chhattisgarh.
“Ïa ki lehnoh kiba la leit pyndem wait la tip kyrteng kum u Gaddon Ramesh (u dkhot jong ka DAKMS), u Kursam Bhima (u dkhot ka Militia),u  Madkam Saara ( u President jong ka Janathan Sarkar Sakler RPC), u Madvi Ganga (u dkhot jong  ka kynhun Militia)," la ong ka jingthoh.
Baroh kine ki Maoist kiba la leit ban pyndem ki dei ki nongshong shnong jong ka Kistaram, Sukma bad ki la treikam hapoh ka seng ha ki 4 haduh 5 snem ba la leit.
Ki shipai ki dang pynkhlaiñ ïa ka jingpahara bad pynlong ïa ka jingleit thwet lehnoh ha katei ka thaiñ khnang ban ïohkem ïa ki lehnoh kiba la donkti ha ka jingjia.
Uwei u nongbud jong ka seng Trinamool Congress uba la 40 snem ka rta u la ïap bad kumba 25 ngut kiwei pat ki la mynsaw na ka jingshah pom pyrthat ha ka por ba la don ka jingther jong u slap ha ka sngi U Blei ha Bankura distrik kaba don ha West Bengal, la ïathuh ki pulit.
Kane ka jingjia ka la jia ha ka por ba ka la don ka jingïalang paidbah ba la pynlong da ka seng ha ka por ba la ai jingkren da u General Secretary jong ka seng u Abhishek Banerjee ha Indas.
U Saber Mallick, uba la ïashim bynta ha ka jingïalang paidbah kaba la long ha ka sngi U Blei, u la shah pynkit sha ka jaka ai jingsumar hadien ba u pyrthat u la pom ïa uwei u dieng uba don ha katei ka jaka ba la pynlong ïa ka jingïalang paidbah, hadien katto katne por ki nongsumar ki la pynbna ba u la khlad noh, la ïathuh u heh pulit.
“Ki la don kumba katto katne ngut ki nongbud jong ka seng TMC kiba la rieh slap ha utei u dieng ha ka por ba ka la don ka jinghap slap.
U Mallick u la ïap noh katba 25 ngut kiwei pat ki la mynsaw na ka jingshah pom pyrthat," la ong shuh shuh u heh pulit.
Ki la don kumba 7 ngut na ki 25 ngut ki briew kiba la mynsaw kiba la shah pynkit sha Burdwan Medical College and Hospital ha kaba la ong ba kine ki la kham shitom jur, la ïathuh u heh pulit.
“Ka jingsngewlem jong ngi ka leit sha kito kiba la shah ktah ha ka jingjia pom pyrthat ha Indas.
Ngi pynpaw ka jingsngewlem sha ki bahaïing jong une uba la khlad noh ha ka jingjia bad ba ngin sa ïaleh katba lah ban ai ka jingkyrshan na ka bynta jong ki.
Ngi dang bteng ban khmih bniah halor ki jinglong jingman bad trei bad ki heh nongpynïaid jong ka thaiñ na ka bynta ban pynbiang ïa ki lad ai jingsumar sha kito kiba la mynsaw," la ong ka jingthoh ba la wan na ka seng lyngba ka Twitter.
U nongïalam jong ka kynhun ki samla jong ka seng TMC u Debangshu Bhattacharya, uba la ai jingkren ha ka jingïalang paidbah ha ka por ba la jia katei ka jingjia, u la mareh pynsted sha ka jaka ba la jia ka jingpom pyrthat.
“Ngi baroh ngi la don hapdeng ka jingkyndit.
U nongïalam jong ngi u Abhishek Banerjee u la bthah ïa ngi ba ngin ai jingïarap ïa ki briew kiba la mynsaw bad sha ki dkhot jong ka longïing jong une uba la ïap.
Ngi la ïaleh katba lah ban pynïoh ki jingsumar na ka bynta kito kiba la mynsaw," la ong u Bhattacharya.
Ka jingpynlong ïa ka jingïalang paidbah ha Indas ka long shi bynta ka prokram jong ka ‘Trinamooley Nabajowar’ (ka dak kaba thymmai ha ka seng Trinamool), ïa kaba la pynlong da u Banerjee hashwa ban pynlong ïa ka ilekshon Panchayat.
Sa ha kawei ka jingleit khynra droks kaba la pynlong ha ka jylla Mizoram, ki bor shipai na ka Serchhip Battalion jong ka 23 Sector Assam Rifles ha ka Sngi U Blei ba la dep ki la ïoh ban kurup ïa u droks heroin ba shongdor haduh T.1.5 klur na ka thaiñ  East Lungdar, (East Lungdar – Mualcheng Road), Serchhip.
Ha katei ka jingleit khynra droks, ki bor shipai ki la ïoh ruh ban kem ïa ki 2 ngut ki runar kiba donkti ha katei ka kam beaiñ.
Hadien ka jingshah kem, ïa ki runar bad ïa u droks ba la ïoh kurup la leit ban aiti noh sha ki bor sorkar ka excise and narcotics na ka bynta ban pynlong ïa ki jingtohkit kiba dang sah.
Ki bor sorkar jong ka jylla Assam ha ka sngi U Blei ba la dep ki la pyntip ba ha ka jingleit khynra pyrshah ïa ki kam beaiñ kiba ïadei bad ki kam pynïap beaiñ ïa ki mrad khlaw ki la ïoh ban kem ïa 3 ngut ki runar ha ryngkat ki snieh bad shyieng khla na ka thaiñ Barpeta district, Assam.
Ïa ka jingleit khynra ha katei ka sngi la pynlong da ki bor sorkar ka Manas Tiger Project ha ka shnong Labdanguri (marjan bad ka Manas National Park), hadien ka jingïoh ïa ki jingtip kiba bniah.
Ha katei ka jingleit khynra jong ki, ki la ïoh ban kurup ïa palat 8 kilo ka snieh bad shyieng khla na ki ïing sah jong kitei ki 2 ngut ki runar.
Kat kum ka jingïathuh jong ki bor sorkar, ki la pyntip ba ki snieh bad shyieng khla ba la ïoh ban kurup ha katei ka sngi ki shongdor haduh kumba 20 lak eiei.
Ki 3 ngut ki runar kiba la shah kem ha katei ka sngi ki kynthup ïa u Balendra Gayari, Munindra Basaumatary, bad u Dimbe Gayari.
Kitei ki 3 ngut ki la shah pynngat ruh hapoh ki kyndon bapher bapher jong ka Wildlife Protection Act.
Haba ther ïa ka jingkren u Symbud Myntri Rangbah, u Bah Prestone Tynsong uba dei ruh u nongïalam ka National People’s Party (NPP), ka Khun Hynñiewtrep National Awakening Movement (KHNAM) ka la ong ba lada peit ïa ka jingkren jong u Bah Prestone, kan long kaba dei eh lada weng noh ïa ka MLA skhim, ha kaba baroh ki kam pynroi ki dei ban ïaid lyngba ka shlem treikam ki Block Development Officer (BDO) bad ki bor pynïaid district, namar lada ka long kumne, yn pyntikna ba ka rukom pyntrei kan biang bad yn lah ban pyndep ha ka por bad biang ki jingkheiñ jingdiah.
Ka KHNAM ka la ong ruh ba kane kan pyntikna ruh ba ki nongkhaïi kim dei ban shah khring sha ka saiñ hima na ka bynta ki kam khaïi shimet jong ki.
Kane ka jingther ka KHNAM ka dei kum ka jingbym ïahap ïa ka jingkren u Bah Prestone ha ka jingïalap ilekshon ha Sohïong haba ïadei bad ka skhim MLA.Ha u kyrwoh sha ki lad pathai khubor, u Vice President ka KHNAM u Bah Thomas Passah u la ong ba ka jingkren lyngba ka rynsan ïalap ilekshon ha Sohïong kaba u Bah Prestone u la ong ba ïa ka MLA skhim la pynmang tang ïa ki nongthep vote kiba kyrshan ïa u kyrtong ha ka por ilekshon, ka pynskhem ba ka T.12.5 klur kaba ïoh uwei uwei u MLA ha ki 5 snem, ka dei tang ka jingaiei kaba pyndonkam da ki nongsaiñ pyrthei ban myntoi saiñ pyrthei kaba long pyrshah ïa ki kyndon jong ka Election Commission ka ri India.
U Bah Thomas u la ong ba ka jingthmu jong ka MLA skhim ka long ban thaw ki lad ban buh ïa ki jingtei jingshna kiba long ka jingmyntoi ïa ki paidbah bad ban weng ïa ka jingduna ki kam pynroi ha ki dong ki thaiñ ym ban kyntiew ïa ka jingmyntoi saiñ hima kumba la ju leh ha kane ka Jylla.
“La ju ïohi ba bun na ki MLA ki pyntrei ïa ki skhim kiba la mang na ka pisa paidbah lyngba ki committee kiba la thaw hi da ki MLA ha kaba la ailad ïa ki MLA ban pynïaid ïa ka bamsap lyngba kine ki skhim.
Lada ngi kren shaphang ka MLA skhim ha ki jaka ha sor, ngi la ïohi ïa ka rukom pyntreikam kaba ka jingjop ka long kaba duna bha, namar kajuh ka kam la trei shi trei biang bad ka jingbymbiang ka rukom pyntrei ïa ki kam pynroi ka dei ka jingpynsyrwa ïa ka pisa paidbah," la ong u Bah Thomas.
U la ong ba la ïohi ruh ba ki MLA ki pyllang ïa ka MLA skhim 5 snem bad ïa kata ka pisa la sam syndon shi snem shwa ka ilekshon kaba pyni shai ba ki shu pyndonkam ïa ka skhim ban myntoi saiñ pyrthei.
Ka sha kaba dih u Myntri Sorkar, u Bah A.L Hek bad ki ar ngut ki MLA ka All India Trinamool Congress (AITC), kaba thew kham shajngai ha ka saiñ pyrthei, lehse ka dei kaba blad, ha kaba ki nongïalam ka BJP ha Meghalaya bad ki nongïalam ha Delhi kim don jingtip ei ei haba ïadei bad ka jingthmu ban ïalong kawei ki MLA ka AITC bad ka BJP.U Bah Hek, dang shen u la kam ba u la ïoh ban ïakren bad ki ar ngut ki MLA ka AITC ha Meghalaya, kita, u Bah Charles Pyngrope bad u Dr Mukul Sangma ban rung noh sha ka BJP lyngba ka jingdih sha jong u bad ki.
U Bah Hek u la kam ruh ba kitei ki 2 ngut ki MLA ka AITC ki la ong ba kim sngew ei ei lada ïasoh noh bad ka BJP, tangba kin hap ban peit thuh shwa.
Haba ki nongthoh khubor ki buh jingkylli ha ka Lah Sngi U Blei ïa u President ka BJP u Bah Ernest Mawrie, halor ka jingkam u Bah Hek ba u dihsha bad kitei ki ar ngut ki MLA ka AITC bad ïakren ba kin long kawei noh bad ka BJP, u Bah Mawrie u la ong ba ka seng hi baroh kawei kam ïoh jingtip ei ei shaphang kata, hynrei la ïohi ba u Bah Hek u ïathuh lyngba ki lad pathai khubor ba u leit dih sha bad ki MLA ka TMC.Haba kylli la ka don ei ei ka jingbthah ne ai jingtip na ki heh nongïalam ka BJP na Delhi haduh mynta ban tan ïa ki MLA ka TMC sha ka BJP, u Bah Mawrie u la ong ba haduh mynta, ym pat don ei ei ka jingpyntip ne jingbthah na ki nongïalam bahalor ka BJP na Delhi.
Ha kine ki khyndiat sngi, u MLA ka BJP na South Shillong, u Bah Sanbor Shullai ruh u la ong ba ka jingkam u Bah Hek ba u leit dihsha bad ki MLA ka TMC ba kin rung sha ka BJP ka dei kaba ym don jingtip hapoh ka seng, bad lehse ka dei ka kam shimet jong u marwei.
U Bah Sanbor u la ong ruh ba kiba bun ki MLA na kiwei ki seng saiñ pyrthei ka Jylla ruh ki ju wan dih sha bad u ha kamra treikam jong u ha Secretariat, bad kam mut ba tang shu shong dih sha bad ki MLA, kin rung noh sha ka BJP.Nangta u la ong shuh shuh ba lada ka BJP ka don shisha ïa ka sienjam kaba kum kata, khlem pep ka jingtip kan don hapoh ka seng bad wat ki nongïalam ka BJP na Delhi ruh kin nang pyntip bad bthah ïa ki nongïalam ka BJP ha Meghalaya ban nang pynbit pynbiang ïa ki jingpynkhreh ban ïoh pynrung ïa ki MLA na kiwei ki seng sha ka BJP, la ka dei ban ïalam ïa ki MLA sha Delhi lane ki nongïalam ka BJP na Delhi kin wan hi sha Shillong.
Kane ka jingïapher ka rukom kren ki nongïalam ka BJP ha Meghalaya ka la pynmih ruh ka jingkylli, hato ka sha kaba dih u Bah Hek kumba u la kam, ka dei kaba blad ban pynpoi ïa ki MLA ka TMC sha BJP?.
Ka Bharatiya Janata Party (BJP) Meghalaya haba kyrshan ïa ka rai jong ka ïingbishar Meghalaya High Court, ha ka Lah Sngi U Blei ka la dawa na ka Sorkar Jylla ba kan shim rai halor ka ‘sngi ot kyrteng’ (cut-off- date") na ka bynta ka jingpyntreikam ïa ka Roster System jong ka rukom thung kam thung jam hapoh ka Reservation Policy ka Jylla.
Haba kren sha ki lad pathai khubor, u Bah HM Shangpliang uba dei u Convener ka BJP Committee halor ka Roster System u la ong, “Ngi kyrshan ïa ka hukum jong ka ïingbishar High Court halor ka cut-off-date, hynrei ngim ong ban pyntreikam naduh ki snem ba la leit noh ne nangne shakhmat; hynrei ngi kwah ba ka Sorkar kan shim ïa ka rai bad lada ka Sorkar kam lah, ka dei ban long da ka ïingdorbar thawaiñ.
"U Bah Shangpliang u la kdew ïa ka hukum ba la pynmih da ka ïingbishar Meghalaya High Court kaba 3 tarik Ïaïong kaba ong “Ka ïingbishar ka shem ïa ka jingdonkam ban rah sha ka jingïakren halor ka roster hapoh ka ïingdorbar thawaiñ ka Jylla".
Ka ïingbishar ka la ong ruh ba kine ki dei ka kpait saiñ kam (policy) kaba bha ban ieh ha ka ïingdorbar thawaiñ bad ki bor synshar ha ka Sorkar bad hadien ba kila shim ïa ka nongrim, kan sa long kaba plie lad ïa ki nongshong shnong ba shah ktah ba kin buh jingkylli halor ka jingtreikam katkum ki kyndon ka aiñ.
Haba kylli, une u MLA barim ka Mawsynram u la ong ba ai ba ka Sorkar ha ka kyrdan jong ka bad ka Kynhun Myntri kan shim rai halor kane ka kam.
U la ïeng skhem ruh ba ka BJP kam don eiei ban ong halor ka jingdawa ban bishar thymmai ïa ka State Reservation Policy bad ong “Ngim kwah ktah ïa ka kam ba ïadei bad ka Policy.
Ngi kwah ban kren tang halor ka hukum ka ïingbishar ba ïadei bad ka Roster".
U Bah Shangpliang u la pyntip ba ka committee halor ka Roster System ka la dep shong jingïalang haduh arsien bad ha kaba u la pyntip ba ka kynhun ki nongïasaid aiñ ba la khlieh da u SP Mahanta, ka la ai jingïarap ïa ka committee da kaba ai jingmut halor ki aiñ.
“Ka committee ka la shim ïa ki katto katne ki jingai jingmut ïa kiba ngin sa rah ynda u Myntri Rangbah ka Jylla u khot ïa ngi sha ka All Party Meeting," la ong u Bah Shangpliang bad bynrap “Ïa ki jingtip ba bniah halor kane ngim kwah satia ban ïathuh hangne namar ngi kwah ban buh na ka bynta ka jingïatai ha ka miej ynda la ïakynduh bad baroh ki seng saiñ pyrthei".
Ka Hynñiewtrep Integrated Territorial Organisation (HITO) Sengkmie ka la pynpaw ïa ka jingsngewkhia halor ka shithi ba la phah da ka A’chik Conscious Holistically Integrated Krima (ACHIK) sha ka shlem treikam u Director Urban, u Bah E Kharmalki, IAS, halor ka jingpyrshah jong ka ha kaba ïadei bad ka jingthung kam ïa ki briew ki bym dei na ka jaidbynriew Garo.
Haba kren sha ki lad pathai khubor ha Shillong Press Club ha ka Lah Sngi U Blei ka 1 tarik u Jymmang 2023, u Bah Donbok Dkhar, President ka HITO u la ong ba katkum katei ka shithi la sngewthuh ba la thoh da ka ACHIK ka dei kaba ïalam bakla ïa ka ïingbishar bad ïa ka jaidbynriew hi baroh kawei.
“Katkum kane ka shithi, ka thoh ba 13 tylli ki post ki dei tang jong ki Garo, hynrei hadien ba ngi la wad ïa ki jingtip, kane ka 13 tylli ka dei bad ka ‘Interview’, ym dei tang kata ka Sanctioned Post, bad ka Vacant Post ka dei tang 2 tylli bad ka Sanctioned Post naduh 2019 ka dei 16 tylli kaba dei Khasi-Jaiñtia 4 tylli bad Garo ka dei 4 tylli bad kane ka Vacant Post kaba mynta 2 tylli kan dei ïa ki Garo," la ong u Bah Donbok.
U la ong ba ka jingwanrah jong u ïa ka 2019 ka dei namar ba ha kato ka por ka ïingbishar kata ka High Court kam shym la bthah eiei.
Hynrei, hadien kane kan sa wan ka jingbthah ba kan sa mih ba 13 ngut kiba la leit ïa ka Interview.
Shuh shuh u Bah Donbok u la ong ba ka jingleh jong ka ACHIK ka long kumba ka la ai ding bad ïalam bakla ïa ka jingpyntreikam ïa ka Roster System halor ka jingpynkhreh ban thungkam hapoh ka tnat Urban Affairs jong ka sorkar jylla.
Kumta u Bah Donbok u la kyntu ïa ka seng ACHIK ba kam dei ban long ka nongwan ai ding khlem da tip ne wad bniah shwa ïa ka jingshisha.
“Katkum kane ka shithi, ngi la sngewthuh ba la thoh da ka ACHIK ka long kaba bakla bad kaba ïalam bakla ïa ka ïingbishar bad kaba ïalam bakla ïa ka jaidbynriew Hynñiewtrep.
Kaei kaba ngi ïohi ka long ba kane ka ACHIK ka ai ding pynban halor ba ka la wan ban pyntreikam beaiñ ïa ka Roster hangne hapoh ka jylla ka jong ngi," la ong u Bah Donbok.
Ka jingïai ban jong ki jingpang ki jingshitom da ki snem ki snem ha ki longïing longsem ka dei shisha kawei na ki jingeh bad jingjynjar ba kito ki longïing ki mad.
Ka ïing jong ka Kong Sikna Marngar na ka shnong Nongdiwah West Khasi Hills ka dei kawei na ki longïing kiba la ïakynduh ïa ka jingeh namar ka jingban jong ka jingpang ha kaba mynta la 19 snem naduh ba dang kha u khun shynrang jong ka, u la shu thiah hapoh jingthiah khlem lah ban khie.
Katkum ka jingïathuh jong katei ka longkmie, la ong ba naduh ka por ba dang kha, utei u khun u long kumjuh kumba long kiwei ki khun ba shait ba khlaiñ, hynrei katba nang heh nang san ka jingpang kaba kham pher ka la sdang ban paw khamtam naduh ba u khunlung u sdang ban par.
La ong ruh ba la pyrshang ban wad ki lad jingïarap bad khamtam ki jingsumar na kylleng sawdong, hynrei kim shym ïarap eiei.
Nalor kata, ka la ong ruh kaba sngewlyngngoh ka long ba nalor u khun jong ka mynta, sa u ksiew jong ka uba dang 4 snem ka rta ruh u don ïa kane kajuh ka jingpang kumba long u khun jong ka.
Halor kane ka jingmad jingeh jong katei ka longïing, ha ki khyndiat sngi ka Hynñiewtrep National Youth Movement (HNYF) da ka jingsngewkhia ka la ïoh ban leit jngoh ïa katei ka longïing hapoh ka shnong Nongdiwah.
Na ka liang jong u President ka HNYM, West Khasi Hills District, u samla Tailanstar Lyngkhoi, u la pynpaw ïa ka jingsngewdiaw bad sngewkhia kaba jur ban ïohi da la ki jong ki khmat ïa ka jingshem jingeh jong kane ka longïing.
Namar kata, ka HNYM ka kyrpad jur ïa ka sorkar khamtam ïa ka tnat Social Welfare, ki nongmihkhmat ka thaiñ ba kin phai khmat bad peit kyrpang ïa kane ka longïing kaba mad ïa kane ka jingeh.
Ki bor pyniaid ka West Sahara ha ka Sngi Nyngkong ki la iathuh ba 16 ngut ki phetwir kiba thmu ban leit poi sha Tunisia bad Western Sahara, ki la khlad noh hapdeng ka jingiaid lynti jongki na duriaw.
Bunsien hi la ong ba ki phetwir ki ju leit iaid lyngba bad rung na ki bynta duriaw jong ka North Africa bad ki phetwir na kylleng ki ri, ki ju sngewtynnad ban leit na katei ka bynta namar ka long kaba kham laitluid bad kaba suk ban ioh rung.
Hynrei hapdeng ka jingiaid lynti jongki, 16 ngut ki la duh noh la ka jingim ha shiteng lynti namar ka jingkylla khongpong jong ka lieng ba ki shong ha ka por ba ki poi ha ki bynta ka duriaw Tunisia, kaba long ka nongbah ba 2 jong ka Sfax.
Katba 44 ngut pat ki dang jah rngai bad dang ioh pyllait im tang ia ki 2 ngut napdeng jong ki 57 ngut kiba shong ha katei ka lieng.
Baroh kitei ki phetwir ki dei na ki ri Sub- Sahara Africa.
Hadien ka jingmih jong ka jingkynnoh na ki ’riew rangbah bad ki paidbah kiba la mih pyrthei ha kine ki khyndiat sngi halor ka jingthmu die sop-sop ïa ka pung shnong ha Umroi Nongrah da u Rangbah Shnong, u Baiateilang Lapang, ha ka sngi Nyngkong u la ong ba ki paidbah nongshong shnong kiba bun la mih ban pynshai paidbah ïa katei ka jingkynnoh ha kaba ki la kam ba ka dei tang ka jingpynthohbria ïa u Rangbah shnong.
Ha kane ka sngi, ki paidbah nongshong shnong ba kynthup naduh ki rangbah, ki longkmie bad ruh kiba bat kam shnong, ki la mih ban leit jurip ïa katei ka pung shnong bad pynshai paidbah ruh ba ka jingkynnoh da u Rangbah Shnong barim, u Bah P Dkhar, u Bah Jewel Lyngdoh bad kiwei kiwei de kam dei satia kaba shisha kumba la mih ha ki lad pathai khubor.
Hynrei, ka jingshisha ka long ba ïa katei ka rai ban die ïa ka pung shnong la shim da ka Dorbar Job Card bad ka Executive Committee jong ka shnong bad ym kumba la kynnoh ba u Rangbah shnong u thmu die sop sop marwei.
Na ka liang ka Kong T Makhroh, kaba dei ka Secretary jong ka VEC, u Bah J.Nongkseh, dkhot ka Executive Committee bad u Bah A.S Roy Malai kum u Adviser, ki la ïathuh ruh ba ïa katei ka pung shnong la long trai da ka VEC ym da ka Dorbar Shnong, bad ïa ka rai ban die ruh, la shim lyngba ka rai jong ka Dorbar Job Card bad ka Executive Committee jong ka Shnong.
Katba na ka liang u Rangbah shnong pat, kata u Bah Baiateilang Lapang, u la pynshai ba kam don satia kano kano ka jingleh sop-sop ne leh marwei halor katei ka pung, hynrei u la pynshai ba ka dei ka rai jong ki paidbah hi bad ba la kynnoh ïa u khlem da tip ïa ki jingshisha.
Halor kane ka bynta, na ka liang u Bah Baiateilang Lapang u la dawa ruh ba kitei ki ’riew rangbah kiba donkti ban kynnoh pyrshah ïa u ban ïalam bakla ïa ki paidbah, ba ki dei ba pynshai paidbah hapoh ka 48 kynta, lym kumta, na ka liang ka jong u ryngkat bad ka Dorbar Shnong kim banse ban hap shim pat da kiwei ki lad ki lynti.
U MLA barim ka Mawlai, u Bah Process T Sawkmie, u la ong ba wat hapdeng ka jingshah kren beiñ ha kiwei ki seng saiñ hima sima kiba don hapoh ka jylla, ka seng UDP kan ïaid shakhmat ban trei na ka bynta ka roi ka par bad khamtam ïa ki mat jong ka jaidbynriew kan nym lah ban ïa peiñ.
U Bah Process u la ong, ba ka seng UDP, kawei na ki seng  riewlum kaba heh hapoh ka jylla kaba don 11 ngut ki MLA hapoh ka ïingdorbar thawaiñ, ka sngewthuh ban rah ne kren ïa ki mat ha ki rynsan kiba kumno, ym ban shu leh shongshit shaba palat.
Ka UDP ka dang khlaiñ katba nang mih ki sngi, dei na kata ka daw ba ki paidbah ka Sohïong ki kyrshan tyngeh ïa u kyrtong ka UDP ban pynjop ïa u.
Ka seng ka ïeng ha ka nongrim ka jingïakren bad ka sorkar ne kiwei ki seng saiñ pyrthei, ym ban ïa beiñ ïa khoh ne ban ong, tang ka jong nga kaba biang tam.
Ka snap (Holy Relic) jong u St.John Paul II, u Pope uba la wan jngoh ïa ka Shillong ha u Rymphang 1986, kan don ha ka jylla-niam bah Shillong, bad la pynbeit ba kin don ki jingleh burom ïa ka snap bad ka jingkñia ïa ka Mass Bakhuid naduh ka 2 tarik haduh 5 tarik Jymmang.
Ha ka 2 tarik Jymmang ha ka por 4 baje janmiet, yn buh ïa ka snap u St.John Paul II ha Parish Pynthor bad kan don ruh ka jingkñia ïa ka Mass Bakhuid.
Ha ka 3 tarik Jymmang, yn buh ïa ka snap ha Grotto Chapel naduh ka por 12 baje mynsngi haduh 4 baje janmiet katba ha ka por 5:30 janmiet, kan don ka jingkñia ïa ka Mass Bakhuid ha Ïingmane Bah ha Laitumkhrah.
Ha ka 4 tarik Jymmang, yn buh ïa ka snap bad kan don ka jingkñia ïa ka Mass Bakhuid ha St.Anthony’s College, Shillong ha ka por 6:20 janmiet bad ha ka 5 tarik Jymmang, yn buh ïa ka snap bad kan don ka jingkñia ïa ka Mass Bakhuid ha Grotto Chapel hapdeng 3 baje haduh 6 baje janmiet.
Lah ban pynkynmaw ba u St.John Paul II u la wan sha nongbah Shillong ha ka 4 tarik Rymphang, 1986 kaba long kum shi bynta na ka jingwan jngoh ïa ka Ri India.
U Pope u la wan ha madan Golflinks ha ka por mynstep bad u la pynlong ïa ka jingkñia ïa ka Mass Bakhuid ha ka jingdonlang ki riewniam bad ki lak ngut ki para bangeit.
Ka shongknor jong ka Congress Parliamentary Party (CPP) ka Sonia Gandhi ka la ïakynduh bad ki nongïalam ka seng jong ka Manipur, kynthup ïa u Myntri Rangbah barim u O.Ibobi Singh lem bad kiwei na ka bynta ban ïakren bad ïamir jingmut ha kaba ïadei bad ki jinglong jingman ha ka jylla.
Nalor ki nongmihkhmat jong ka seng Congress ka Manipur, ha ka jingïalang ba la pynlong hapoh ka jaka shong jong Sonia Gandhi ha Parliament la leit ban ïashim bynta da u President jong ka seng Congress u Mallikarjun Kharge, u nongïalam jong ka seng u Rahul Gandhi, bad u General Secretary (organisation) u KC Venugopal.
Ha kane ka jingïalang, ki nongïalam jong ka seng Congress ki la ïakren sani bha ha kaba ïadei bad ki jinglong jingman ba la jia ha ka jylla Manipur, ha kaba la mih biang sa shisien ki jingïakynad ha kiba bun ki thaiñ.
Ka Irrigation Department ka la pynsangeh ha kaba ïadei bad ka jingpyllait um na KRS bad na ki jaka den um ka Kabini na ka bynta ka jingpynpoi um sha ki thaiñ ba ju pynpoi um bad ha ka jaka kane la pynpoi pat sha Tamil Nadu.
Kum shi bynta ban pynpaw ka jingbitar halor kane, ki nongrep jong kine ki thaiñ ba ju ïoh um, na baroh ar tylli kine ki jaka pyllang um ki la ong ba ka rai halor kane ka long kum shi bynta ban pyrshah halor ki jingïoh jingmyntoi jong ki.
Ki heh ba dei khmih ki la pyllait ïa ka um kaba 5,356 Cusec sha ka wah naba ka KRS Reservoir ka ju ïoh um da kumba 5,270 cusec.
Kane ka jaka pyllang um mynta ka don da kumba 35.235 tmcft ka um ha kaba ka la long pyrshah ïa ka 46 tmcft kumba ka don ha kum kane ka por ha u snem ba la lah.
Ha ka taïew ba la lah, u Myntri Rangbah jong ka Tamil Nadu u MK Stalin u la kynnoh ba ka sorkar Karnataka kam burom ïa ka hukum jong ka Supreme Court (SC) ban pyllait ïa ka um na ka wah Cauvery sha Tamil Nadu bad ba kam shym bud ïa ki hukum jong ka Cauvery Water Management Authority (CWMA) ha kaba ïadei bad kane, ha kaba ïadei bad kane u la dawa da ka jingtuklar jong u Myntri Rangbah duh u Narendra Modi.
U Myntri jong ka sorkar kmie uba dei khmih ïa ka tnat ki kam pohïing u Amit Shah u la ong ba ka sorkar ka la long kaba la khreh na ka bynta ban ïakren ïa ki mat ba ïadei bad ka Manipur ha ka 11 tarik, Nailar bad pynshisha da kaba ong ba ka dei ka liang pyrshah kaba ïaid lait na kata.
Ka 11 tarik, Nailar kan dei ka sngi kaba khatduh jong ka jingpynlong ïa ka dorbar Lyiur.
U Myntri ka tnat ki kam pohïing u la ong ba u la long uba la khreh na ka bynta ban ai ïa ki jubab halor baroh ki jingkylli jong ki dkhot ka ïingdorbar.
U Shah u la ong ba ka liang pyrshah ka la dawa ba la dei ban ïakren hapoh ka Rule 267.
U Shah u la kyntait ban kren halor kane ka mat wat lada u dkhot na ka liang pyrshah u la dawa ba la dei ban ïakren halor ka Manipur ha kaba la dep ban pynbeit ba ym dei ban ïakren halor kino kino ki mat ha ki lai sngi ba la buh kaba long naduh ka 8, 9 bad 10 tarik, naba ka Congress ka la wanrah da ka No-Confidence Motion ha Lok Sabha ha kaba yn ïakren ha kine ki sngi.
Ka jingïakren halor ka mat ba la buh la ong ba yn sa ïakren ha ka 11 tarik.
Da ka mynsiem jong ka jingsngewsih kthang bad paitdohnud, ki bahaïing hasem ryngkat bad ki nongshong shnong ka thaiñ Marngar ha ka sngi Nyngkong ki la pyndep noh ïa ka jinglehniam lehrukom khatduh ïa ka met kaba sah jong ka samla Walinda Binong kaba la khlad noh ha ka jaka pule ha Mody University jong ka jylla Rajasthan ha ka 27 tarik jong u Ïaïong, 2023.
Ha kane ka sngi, hadien ba ïa ka met kaba sah la pyndep ïa ka jinglehniam lehrukom katkum ka dustur tynrai jong ka thaiñ ryngkat ka kñia ka khriam na ka ïingsah.
Nangta la rah pat sha ka jaka thang briew jong ka thaiñ Marngar ban thang pat ïa ka met jong ka samla Walinda Binong ha ka jingïadon ryngkat jong ki bahaïing hasem, ki nongïalam jong ka Kur Binong, ki paidbah ka thaiñ Marngar lem bad kiwei kiwei de kiba la wan sngewlem na kiwei kiwei ki jaka.
Kum ban shu pyntip, kane ka apot sep sngi kaba la wan jia ha kane ka longïing, na ka liang jong ka kmie, u kpa lem bad ka hynmen kynthei ba heh, ki dang don hapdeng ka jingïam paitdohnud bad ka jingbym sngewlah ngeit ba ka samla Walinda kaba ki ieid thep mynsiem kam don shuh ha kane ka sla pyrthei bad ka long tang kum ka jingphohsniew.
Ha kane ka sngi la ïoh ruh ban ïakren ïa u Kni Rangbah jong ka Kur Binong, u Bah Michael Binong uba la dawa jur ïa ka Sorkar India, ka Sorkar Jylla bad ruh ïa ka Sorkar Rajasthan ba ki dei ban shimkhia halor kane ka jingjia ba sngewsih kaba la wan jia ha ka longïing jong u Bah Ruby Binong da kaba pynlong ïa ka jingtohkit kaba bniah ban ïoh ïa ka jingbishar kaba hok wat lada dei ban phah tohkit da ka Central Bureau of Investigation (CBI).
Ki la don kumba lai ngut ki briew kiba kynthup ïa arngut na Assam, dang shen ki la shahkem ha Kamjong distrik kaba don ha Manipur ha ryngkat u Brown Sugar ïa uba la thmu ban khaïi ha kaba la kit ha ka trok na Dimapur.
Katkum ka kaiphot ba la phah da ki heh pulit, la ong ba ki shipai jong ka 24 Assam Rifles ki la lap ïa 39 tylli ki synduk sabon ba la antad ba ki la don ha ka jingkhia kaba 460 gram ba la song ïa u drok Brown Sugar na ka kali ha Gamnom Check Post jong ka Kamjong distrik.
Ïa kine ki briew kiba la shahkem la tip kyrteng kum u Adebe Dime ïa uba la tip ruh da ka kyrteng kum u Mataimi AS, 41, uba dei u khun jong u Joyson AS jong ka Old Wahong, Ukhrul distrik, ha kaba mynta ki la shong la sah ha Saijang Zalukei, Nagaland, u Milan Ali, 41, uba dei u khun jong u Shaban Ali jong ka Karai Kheti Bazaar, Barpeta, Assam bad u Sanju Choudhury, 38, uba dei u khun jong u Ajit Choudhury jong ka Masjid Gali, PO-Noonmati, PS- Chandmari, Guwahati, Assam.
Ïa kine ki briew kiba la shahkem ha ryngkat u drok ba la ïoh ban kurup la aiti sha ka jaka treikam jong ki pulit ka Shangshak kaba don ha Ukhrul distrik.
Kumba la ïathuh ki pulit, la ong ba ïa ka jingmudui halor ka jingjia la buh ha ka jaka treikam jong ki pulit ka Shangshak katkum ka FIR No.03(08)2023/SSK-PS U/S: 21(c)/29/60(3) ND&PS Act.
Ka tnad Health & Family Welfare Meghalaya ryngkat ka jingïatreilang bad ka MOMENTUM Routine Immunization Transformation and Equity Project, ki la lah ban pynlong da kaba jop ïa ka lympung jingïalang ba la tip kum ka State Media Sensitization Workshop kaba ïadei shaphang ka Intensified Mission Indradhanush 5.0 (IMI 5.0).
Ïa kane ka rynsan la wan ban pynphuh-pynphieng da ka jingïadon lang jong u Ramkumar S, IAS Mission Director NHM bad U Dr Pradeep Haldar, Senior Strategic Advisor, John Snow India.
Ha kane ka lympung jingïalang la ban jur halor ka jingkongsan jong ka jingai tika ïa ki khyllung khynnah kiba la lah ban shim ïa ki tika na ka bynta ban pynkhlaiñ ïa ka bor met jong ki hapdeng ka jingdon shibun ki jingeh.
Ha kane ka lympung la sakhi ïa ka jingïashim bynta jong ki riewpaw khmat na ki lad pathai khubor, ki nongtrei ka koit ka khiah, bad ki riewpaw khmat na ki shnong ki thaw, bad baroh ki la ïatylli lang kawei ban ai jingkyrshan na ka bynta ban pynlong ïa ka Intensified Mission Indradhanush 5.0 kaba jop.
Ka Additional Deputy Commissioner jong ka West Jaiñtia Hills, ka Kong H.M.L Kynta la ka plie paidbah ïa ka ‘Intensified Mission Indradhanush 5.0’ ha ka jingïalang kaba la long ha MCH Hospital, Panaliar, Jowai ha ka Lah Sngi U Blei.
Ka Kong Kynta ha ka jingkren ka la pynkynmaw ba kane ka jingai tika ne Immunisation Campaign yn pynlong ha ki lai bynta ha ki hynriew sngi ha baroh ki jaka sumar khlem da donkam ban siew eiei.
Ka la pynshlur ïa ki kmie ki kpa bad longkmie armet ban shim kabu da kaba shim tika.
U Dr.E.Suchiang, Paediatrician u la batai ïa ka jingdonkam ban ïoh ïa ka tika khnang ban ïada ïa ki khyllung khynnah na ki jait jingpang ba har rukom.
Ka Dr.Helen Uriah, District MCH Officer, Jowai kaba batai halor ka jingdonkam jong ka immunisation card bad IMI campaign kaba don haduh lai bynta kaba nyngkong naduh 7 tarik u Nailar haduh 12 tarik u Nailar, ka bynta kaba ar naduh 11 tarik u Nailur haduh 16 tarik Nailur bad 9 tarik u Risaw haduh 14 tarik Risaw, 2023.
Ïa ka jingïalang la pynïaid da ka Dr.M Syngkon, District Surveillance Officer katba ka Dr.E War, Medical Superintendent, 100 bedded MCH Hospital, Panaliar, Jowai ka la ai ki kyntien khublei.
Ka Federation of Khasi Jaiñtia & Garo People (FKJGP) Lai Lyngdoh Area unit ka la pynrem jur halor ka jingjia shah thang ka kali jong ka kompeni ba shna ïa ka surok Nongstoiñ-Wahkaji ha kawei na ki jaka sah ha Mawthungkper.
Katkum ka kyrwoh khubor na u President ka seng u Bah Nestor Nongkseh, ka pynrem jur halor ka jingshah thang ka trok dumper ha Mawthungkper ha ki ‘riew shim kabu ki bym pat lah ban tip la ki dei kiei.
“Ka FKJGP ka pynpaw ïa ka jingsngewdiaw bad ym lah ban pdiang ïa kum kane ka jingleh riewkhlaw da lei-lei ruh em hapoh ka thaiñ namar kumba ngi ïohi mynta ba kane ka kompeni ka dang pyntrei ïa ka surok kaba pynïasoh ïa ka Nongstoiñ sha Wahkaji," la ong u Bah Nongkseh.
Shuh shuh u la ong ruh ba katei ka jingleh riewkhlaw jong ki ‘riew shim kabu bad lada kan ïai jia kumne, ka lah ban wanrah ka jingthut ha ka jingtrei ïa ka surok bad ka jingduhnong kan long hi ïa ki paidbah.
U la ong ruh ba ka FKJGP ka kyntu ïa ki bor jong ka aiñ ban wad bad thwet ïa kine ki briew kiba leh ïa kane ka kam bad ban wad ïa ka daw namar ka lah ban dei ki daw ba bun rukom la ki dei ki trai shnong ne ki briew kiba na ka kompeni hi kiba leh ïa kane.
Ka FKJGP ka kyntu ruh ïa ki nongshong shnong ba lada ki lap ïa kano-kano ka jingduna jong kane ka kompeni ba kin leit mih ban ïakren bad pynbeit khnang ba ki kam kin ïaid beit ïaid ryntih.
Ka seng ka thrang ruh bha ba kane ka kam shna surok kan ïaid shaid-shaid khnang ba kan dep noh bad kan long ka jingkyrkhu ïa ki paidbah.
Ka Honda Motorcycle & Scooter India (HMSI) ka la pynlong ïa ka jingïalap paidbah shaphang ka jingshngaiñ ha ki lynti syngkien ïa kaba la tip kum ka National Road Safety Awareness Campaign ha Umden, Meghalaya, da ka jingthmu ban pynsngewthuh ba donkam ban wanrah ïa ka jingshngaiñ ha kaba ñiah ïa ki kali ar shaka bad ïa kane ka jinghikai la ai sha palat 1800 ngut ki khynnah skul bad ki nonghikai.
Kane ka jingai jinghikai ba ar sngi lynter ïa kaba la pynlong ha St.Joseph H.S.School ha Umden kadei kaba la ai na ka bynta ban ïahap bad ka rta jong ki nongshah hikai khnang ba yn lah ban pynsaphriang ïa ka jingshngaiñ ha ki lynti syngkien.
Ka jingthmu jong kane ka jingïalap paidbah ka long ban wanrah ka jingmlien ha ki briew ba kan don ka jingshngaiñ ha ka jingñiah ïa ki kali ar shaka ha India bad ban kyntiew ruh ïa ka rukom ñiah kali ha ka rukom kaba shngaiñ.
Kane a prokram ka kynthup ïa ki rukom ai jinghikai ba la shna pynwandur bha, kaba hikai ruh lyngba ka jingai ka jingpyrshang ha ki Virtual Riding Simulator, ki jingïakren bad ai jingmut mar kylliang da kaba pyndonkam ïa ka Kiken Yosoku Training (KYT), bad na ka bynta kito kiba la ñiah lypa ïa ki ar shaka ba kin nang kham pyntbit shuh shuh ïa ki sap jong ki lyngba ka jingñiah suki bad ñiah ruh ha ki lyntang kiba rit.
Ka Honda man la ka sngi ka pynlong ruh ïa ki jingai jinghikai da kaba pynlong ïa ki jingïalehkai halor ka jingshngaiñ ha ki lynti syngkien bad pynlong ruh ïa ki Quiz, ban pyntikna ba ki khynnah kin sngewthuh bad shemphang shaphang ki jingshngaiñ ha ki lynti syngkien.
Haba kren shaphang ka jingtrei jong ka HMSI ban pynrung ïa kane ka jingsngewthuh ba donkam ban pynlong ïa ka India kaba lait na ki jingïatyngkhuh kali, U Vinay Dhingra – Senior Director, HR, Admin, IT & Corporate Affairs, Honda Motorcycle & Scooter India u ong, “Ka jinghikai shaphang ka jingshngaiñ ha surok ka long kaba donkam na ka bynta ban don ka jingmut jingpyrkhat jong ki briew shaphang ka jingshngaiñ ha ki lynti syngkien.
Lyngba kane ka jingïalap paidbah, ka jingthmu jong ngi ka long ban pynrung ha ka jingsngewthuh jong ki briew shaphang ka jingshngaiñ ha ki lynti syngkien hapdeng ki nongñiah ar shaka kiba dang thymmai bad kumjuh ruh ban ïarap ïa ki ban sngewthuh shaphang kumno ban pyndonkam ïa ki lynti syngkien ha ka rukom kaba shngaiñ.
".
Ka Hynñiewtrep Youths’ Council (HYC) Ri Bhoi Sepngi Circle ha ryngkat bad ki nongïalam jong ka HYC sengkmie ha ka Sngi Ba-ar ka la leit ban ïakynduh bad ai da ka shithi ha u Myntri ka tnad pule puthi ka jylla, u Rakkam A Sangma halor ka jingdawa ba dei ban pyntreikam noh ïa ka Patharkhmah Model Degree College kaba don hapoh katei ka thaiñ.
Haba kren sha ki lad pathai khubor hadien ka jingwan ïakynduh ïa u Myntri ka tnad pule-dangle, u President ka HYC Ri Bhoi Sepngi Circle, u Bah R C Thangkhiew u la  ong ba haduh mynta na ka liang jong ka sorkar kam pat shym la plie ïa ka Patharkhmah Model Degree College kaba don hapoh ka shnong Patharkhmah ha Jirang Block wat haba ïa ki jingtei jong katei ka kolej la pyndep lut.
Kumta na ka liang ka seng ka la kyrpad ïa ka sorkar ba kan plie noh ïa katei ka jaka pule khnang ba kan long ka jingmyntoi ïa ki paidbah kiba dei na katei ka thaiñ bad khamtam eh ïa ki samla kiba wan na ki longïing longsem kiba duna ha ka ïoh ka kot.
“Ha kane ka sngi, ngi la wan ban ïakynduh ïa u Myntri ka tnad pule puthi ban ïakren bad u halor ka jingbym plie noh jong ka sorkar ïa kane ka kolej wat haba ïa kane ka mala, ki kamra bad baroh ki jingtrei la dep lut", la ong u Bah Thangkhiew.
Na ka liang u Myntri u la ai ka jingkular hakhmat ka seng ba ha u snem 2024 yn sdang ban plie noh ïa katei ka jaka pule.
Ha kajuh ka por, ka seng ka la ong ruh ba lada ka sorkar kan plie paidbah noh ïa katei ka kolej, ka dei ban pynbiang ruh ha kaba ïadei bad ka surok, ka bording bad ka umbam hapoh katei ka kolej.
“Namar lada kine lai tylli kim biang, ka mut ka don jingeh ïa ki khun samla kiba pule ha katei ka kolej lane ïa ki nonghikai lane kiba trei hapoh kato ka jaka", la ong u Bah Thangkhiew.
Ha kaba ïadei bad kane ka bynta, na ka liang utei u Myntri u la ong ba un sa shimkhia halor kane bad un sa ïakren ïa kane ha ka jingïalang ka ban sa long bad u Myntri Rangbah ka jylla, u Conrad K Sangma.
“Lada ka sorkar kam leh eiei kumba ka la kular hakhmat jong ngi kum ki nongïalam jong ka seng ba ha u snem ban wan kane ka kolej kam plie, na ka liang jong ngi, ngin sa buddien halor jong kane ka bynta", la kubur u Bah Thangkhiew.
Ka Toyota Kirloskar Motor (TKM) ka la pyllait paidbah ïa ka Vellfire, kaba long ka kali rem kaba dei ruh ka kali Hybrid kaba lah ban Charge hi dalade kaba aram, ba biang nadong shadong bad kaba biang bha ban ñiah ha India.
Kane ka kali thymmai Vellfire ka long shisha ka kali ba la shna na ka bynta ban aram ban shong, kaba biang na ka bynta ban leit shane shatai, kaba khlaiñ, kaba don ïa ki kor ki bor teknologi bad kiwei kiwei ki jingdonkam kiba la pyndait ha ka ha kaba ki briew ki lah ban pyndonkam, kaba pyni shisha ïa ka jingaram bad ka jingshong dor ha man ba ka ïaid.
U Chairman jong ka Northeast Indigenous People’s Forum u Anup Chetia ha ka sngi Balang u la ban halor ka jingdonkam jong ki nongshong shnong kiba dei ki riewlum ba kin wan shakhmat ban ïatylli kawei ban ïada ïa la ki lariti bad tynrai jong ka thaiñ shatei lam-mihngi.
Haba kren sha ki lad pathai khubor hadien ba la wai ka jingrakhe ïa ka International Day of World’s Indigenous Peoples kaba la long ha NEHU, u Chetia u la ong ba ïa ka jinglong kyrpang jong ka thaiñ shatei lam-mihngi donkam ban ïada na ki bor ba nabar.
Ïa kane lah ban kot tang lada baroh ki paid riewlum na ki jaidbynriew bapher bapher kin tylli kawei.
Ha kaba ïadei bad ka jingkynad bad jingjia ha Manipur, u Chetia u la pyntip ba la dep ban bthah bad ai jingmut ïa ki da ki dkhot na Manipur ba kin nym pat wan ïuhkjat ha kane ka jylla ha kum kane ka por namar ki daw kiba bun.
“Ngi la don ka jingthmu bad pynkhreh ban phah ïa ka kynhun sha Imphal, hynrei u Secretary General jong ngi, u la ai jingmut ïa ngi ban nym pat leit ïuhkjat naba kam pat dei ka por kaba biang.
Na ka lang ka Manipur Chapter jong ngi, ka la trei shitom ban ïaleh ban wanrah jingsuk ha Manipur bad na ka liang ka jong ngi ruh, ngi la don ka jingïakren bad ki paralok jong ngi kiba dei na ka jaidbynriew Meitei bad kumjuh ruh ki Kuki," u la ong.
Ka jingpynsahteng ka Sorkar Pdeng ban pyllait ïa ka pisa kaba dei na ka bynta ki tiar ki tar kiba pyndonkam ban pyntrei ïa ka skhim bylla 100 sngi lane ka National Rural Employment Guarantee Scheme (NREGS) ha kane ka Jylla.
Kiba bun ki Village Employment Council (VEC) kiba long ki nongpyntrei ïa kane ka skhim ka Sorkar Pdeng ki la ud bha namar ka jingbym pyllait pisa ka Sorkar ban siew noh ïa ka bai tiar (materials component) kum ki maw, mawria, shyiap, nar rod, dewbilat bad kiwei kiwei ki tiar kiba pyndonkam haba pyntrei ïa ki projek bapher bapher lyngba kane ka skhim bylla 100 sngi ha ki shnong ki thaw.
Ka tyllong khubor ka ïathuh ba ka Sorkar Pdeng ka la pynsahteng ban pyllait ïa ka pisa bai thied tiar naduh u snem 2021-2022.
Katkum ka jingai jingtip na ka Ministry of Rural Development jong ka Sorkar Pdeng, ka pisa ka lah ban lait teng noh mar shiteng lane 50 na ka 100 jong u snem 2021-2022.
“Ngi khmih lynti ba ka pisa kan lait kloi noh bad kan long ka jingmyntoi shibun ban nang lah ban pyntyllun ïa kane ka skhim sha ki jaka nongkyndong kiba dang donkam shibun ki kam pynroi," la ong kiba peit ïa kane ka skhim.
Ka pisa ka la kot sha ki spah klur tang kaba dei na ka bynta ki tiar bad lada ka Sorkar Pdeng ka kloi ban pyllait noh, kan long ka jingmyntoi ïa ki VEC kiba la ïai ap ban ïoh ïa ka pisa baroh shikatta.
La ong ba ka Sorkar Pdeng ka la pyllait tista tang ïa ka pisa kaba dei ka bainong (wages component) jong ki nongbylla shispah sngi.
Kane ka skhim ka don ar bynta haba ïadei bad ka jingpyllait pisa ka Sorkar Pdeng sha ki Sorkar Jylla kawei ka dei ka bai thied tiar, bad kawei pat ka dei ka bainong sngi ki nongbylla kiba don jobcard.
Ka jingbym pyllait ka Sorkar Pdeng ïa ka pisa ka dei kaba la dep pynsngew ruh ha kine ki khyndiat snem namar kane ka ktah ïa ki briew kiba kloi ban kyrshan ïa ki tiar ki tar na ka bynta ki VEC ba kin pyntrei ïa ki projek.
Namar ka jingmad jingeh bad jingduh ki samla ka Jylla kiba leit pule doktor bad shaphang ka rep ka riang ha ki jaka pule ka Sorkar Pdeng kiba don Manipur, ka Sorkar Jylla ka la buh ka jingtyrwa ban ailad noh la kumno kumno kumba shisnem ba kin ïoh bteng ïa ka jingpule ha Shillong kum ka jingpynbeit kaba shipor la ka dei ïa kiba pule ha Regional Institute of Medical Sciences (RIMS) ne Central Agriculture University (CAU) kiba don Imphal.
Ïa kane la ïathuh da u Myntri Rangbah ka Jylla, u Conrad K Sangma haba pynpaw ka jingsngewkhia halor ka jingduh ki samla ka Jylla ïa ka jingpule ha kine ki bnai namar ka jingumsnam kaba la bteng ha Manipur naduh u Jymmang haduh mynta.
U Conrad u la ïathuh ba ïa kane ka jingtyrwa la dep ban pynsngew ha ki Myntri ka Sorkar Pdeng ha New Delhi ha ka por ba ïakynduh ïa ki, kita, u Myntri ka tnat ka koit ka khiah bad u Myntri ka tnat rep ka Sorkar Pdeng.
“Ngi la buh kane ka jingtyrwa sha baroh ar ngut ki Myntri ka Sorkar Pdeng da kaba ai jingmut ba ki samla pule kiba pule ha RIMS bad CAU ha Imphal, lada lah ban ai ïa ki ka por kumba shisnem ba kin pule la ka dei ha Shillong lane ha kano-kano ka bynta jong ka thaiñ shatei lam mihngi kaba kham jan bad ha Umïam campus jong ka CAU, khnang ba ki samla pule ki lah ban wan na ka bynta shisnem ban pule," la ong u Conrad.
U la ïathuh ba kane ka jingtyrwa ka Sorkar Jylla ka la ïoh ïa ka jingïahap jingmut na kine ki Myntri ka Sorkar Pdeng tangba ïa ka rai ym pat shim namar lada dei ban shim rai, hap ban shim na ka liang u Myntri ka tnat korbar ri lem bad kiwei ki Myntri tangba kine ki Myntri baroh ar ngut ki la ong lypa hooid bad kubur ba ka dei ka jingtyrwa bad jingai jingmut kaba ïahap bad yn sa khmih bniah shuh shuh ïa kane.
Kum ban shu kdew, ki don palat 200 ngut na Meghalaya kiba pule ha Manipur kata naduh kiba pule doktor (MBBS bad Post Graduate) nalor kiba pule ha Central Agriculture University (CAU) Imphal.
Hadien ba la mih ka huri-hura ha Manipur, bun ki samla pule kiba dei na Meghalaya ki la wanphai noh na Manipur ha kaba ka Sorkar Jylla ka la ïarap ïa ki kumno ban wanphai sha la kajong ka Jylla.
Ka jingumsnam ka la sdang ha Manipur naduh ka 3 tarik Jymmang ha kaba ka jingïakynad ka la mih hapdeng ki Meitei bad Kuki bad la sakhi ïa ka jingpynjulor kaba jur bad jingpynïap briew kaba shyrkhei haduh katta katta.
Haduh mynta, ka jinglong jingman ha Manipur ka dang sniew bad ym pat don jingshngaiñ satia namar ka jingthang ïa ki ïing ki sem ka dang bteng haduh kine ki sngi.
Ka jingbym pat wanphai ka suk ka saiñ ha Manipur ka la ktah lut ïa ka jingtreikam kynthup ïa ki jaka pule naduh ki kolej, skulbah bad ki jaka pule kiba peit da ka Sorkar Pdeng.
Ka Sur Ka Bri U Hynñiewtrep kan sa shong jingïalang ha ka 12 tarik mynta u Nailar, 2023 ban ïakren ïa ki kam kiba dang sahteng halor ka jingshah pynïap u Bah Cherishstarfield Thangkhiew uba dei u General Secretary barim ka HNLC.Ka seng kan sa kynmaw burom ruh ïa ka lyngkhuh sngi ïap kaba ar snem ha ka 12 tarik mynta u bnai da kaba leit buh syntiew ha u lum jingtep.
Kum ban shu pynkynmaw u Bah Cherishstarfield u la shah pynïap ha ka por ba ki pulit ki leit ban khynra ïa ka ïingsah jong u ha Mawlai ha ka step jong ka 13 tarik Nailar, 2021 bad kane ka jingshah pynïap ka la pynkhih win ïa ki paidbah ka Mawlai bad ïa ka jaidbynriew baroh kawei.
Haba ïakren bad u Bah Thomas Passah uba dei u nongïalam Ka Sur Ka Bri u Hynñiewtrep u la ïathuh ba ka kynhun kan sa shong jingïalang ha ka 12 tarik mynta u bnai bad ban leit buh syntiew ha u lum jingtep ban kynmaw burom ïa ka jingkhlad ba ar snem u Bah Cherishstarfield.
U la ïathuh ba ka jingdawa jong ka kynhun haduh mynta kam pat seisoh namar watla ka kynhun tohkit ka la wanrah ïa ka kaiphod sha ka sorkar jylla hynrei haduh mynta kam shym la don ka jingseisoh.
U la ïathuh ba ka kynhun ka dawa ba ka sorkar ka dei ban pynshitom ïa kito kiba donkti ban siat ïap ïa u Bah Cherishstarfield hynrei haduh mynta ym pat ïohi dak eiei.
Kawei ka longkmie ba 32 snem ka rta na Ampati, South West Garo Hills, ka la mynsaw jur hadien ba ka la hap na ka kali kaba dang ïaid hajan ka shnong Rari, North Garo Hills.
Katkum ki khubor, katei ka longkmie ka la mynsaw jur na khlieh bad la kit ïa ka sha Goalpara, Assam ban ïoh jingsumar.
Ki khubor na ki pulit ki ïathuh ba katei ka longkmie ka la shong ha ka bynta ba shakhmat jong ka kali ryngkat bad u kurim.
Namar ba ka la sngew king-khlieh, la pynsangeh shwa ïa ka kali bad ka la hiar ban pynpyngngad ïalade.
Ha ka por ba ka la rung biang sha ka kali bad haba la ïaid katto katne, katei ka longkmie ka la ïohthiah noh da kaba shaniah ha ka jingkhang jong ka kali.
Hynrei jia ryngkhat ba kata ka jingkhang ka la plie hi ha ka por ba ka kali ka dang khun, bad ka la hap noh sha surok napoh kata ka kali.
Katei ka longkmie ka khlem tip briew shuh namar ka jingmynsaw na ka khlieh bad la kit ïa ka sha Goalpara ban ïoh jingsumar, la ong ka khubor na ki pulit.
U Myntri Rangbah ka Jylla, u Conrad K Sangma u la pyntip ba u Myntri Rangbahduh ka Ri u Narendra Modi u la kular ban sa shong bishar hi da lade ïa ka kam ba ïadei bad ka Inner Line Permit (ILP), ban pynrung ïa ka ktien Khasi bad Garo ha ka khyrnit ba phra bad kiwei kiwei ki kam ba la pynsngew da ka Sorkar Jylla.
Haba ïakren bad ki lad pathai khubor ha ka sngi Balang, u Conrad u la ong “Ngi la ïakren bad pyntip sha u halor ka jingïakren kaba ïaid halor ka kam pynbeit pud bad u Myntri Rangbah u la pynpaw ïa ka jingsngewkhia halor ki jingjia bapher bapher kiba ïai jia bad balei ba hapoh ka Ri ym lah ban pynbeit noh ïa kane ka kam".
U Conrad u la pyntip ruh ba “U Myntri Rangbahduh u la ïaroh ïa ki nongïalam jong ka thaiñ shatei lam-mihngi halor ka jingshim ïa ki sienjam ban pynbeit bad pynpaw ba kine ki dei ki jingeh ba khraw bha hynrei wat la katta ki nongïalam jong ki Jylla bapher bapher ki la rah ïakren ïa kane ka kam.
U la pynpaw ïa ka jingkmen halor kane bad kular ba un ai ka jingkyrshan ba pura na ka liang ka Sorkar".
Halor ka jingïakren ïasuk bad ka HNLC, u Myntri Rangbahduh u kwah eh ba kan don ka jingsuk ba neh shirta ha ka Jylla Meghalaya bad u la kyntu ïa ka Sorkar Jylla ba kan jam shakhmat ha kane ka kam bad ban pyrshang ban pynbeit noh kham kloi ïa ki kam ki jam baroh.
Nalor nangta, u Conrad u la ïathuh ba ka kynhun ba u la ïalam na Jylla, ka la pynsngew ruh hakhmat u Myntri Rangbahduh ïa ka jingangnud jong ki nongshong shnong ka Jylla ban pynrung noh ïa ka Ktien Khasi bad Garo ha ka khyrnit ba phra jong ka Riti Synshar ka Ri.
Halor ka jingdawa ILP, u Myntri Rangbah ka Jylla u la pyntip ba ka kynhun ka la pynpaw hakhmat u Myntri Rangbah ka Jylla ïa ka jingangnud jong ki paidbah ka Jylla ban don ïa ki kynja aiñ hapoh ka Jylla ki ban ïada ïa ka bha ka miat bad ki jingmyntoi jong ki nongshong shong ka Jylla, bad kumta la pynpaw ba ka ILP ka dei kawei na ki lynti kaba ka Jylla ka lah ban leh.
“Ha kane ka jingïakynduh, na ka liang jong u Myntri Rangbahduh ka Ri u la shah shkor bha ïa ngi bad u sngewthuh ïa ka jingsngewkhia jong ki paidbah ka thaiñ shatei lam-mihngi bad u la ong ruh ba un sa shong bishar ïa kane ka kam bad un sa ai ktien sha ka Sorkar Jylla nalor ba un sa ïakren ruh bad ka Home Ministry," la ong u Conrad.
Uwei u shipai BSF u la duh noh ïa la jingim hadien ba ma u lem bad u paralok ki la shah thombor ha ki hati khlaw katba ki dang don ha lynti ban leit sha ka jaka ap pahara hajan ka shnong Nilwagre, South Garo Hills ha ka Sngi Balang.
Une u shipai BSF uba la khlad u dei uba la tip kyrteng kum u Vijay Kumar.
Katkum ka khubor na ki pulit, u Kumar u la don lang bad uwei u paralok jong u ha ka thuk-thuk katba ki dang don ha lynti ban leit sha Nilwagre Border Outpost na Doomdomma na ka bynta ban pahara ha khappud.
“Ha ka por ba ki la poi ha ka surok khappud kaba don hapdeng ka Rasnagre bad Nilwagre, kitei ki arngut ki la shah thombor ha ki hati khlaw.
U Constable Vijay Kumar u la mynsaw bad la rah ïa u da ki nongshong shnong sha Sibbari PHC.Hynrei, u la khlad noh hashwa ban poi sha kane ka PHC," la ïathuh u SP ka South Garo Hills, u Abraham T Sangma.
Ki pulit ki la pyntip ba katei ka la jia ha ka por kumba 12:30 mynsngi.
Ki nongshong shnong jong ka India bad Bangladesh ki la ïa mih ban ai jingïarap ïa utei u shipai BSF uba la mynsaw.
Ha ka por mynsngi, la ju plie ïa ki khyrdop ha khappud khnang ba ki nongrep kin ïoh ban leit sha ki lyngkha ki hali jong ki.
Ki khubor ki ïathuh ba ki hati khlaw ki la don hajan khappud hapdeng ka shnong Dalu bad Sibbari bad kiwei pat la kumba ar bnai mynta.
Mynshwa, ki la ju don ki ’riew paidbah kiba la mynsaw na ka jingshah thombor ha ki hati khlaw wat la ym pat ju kham don kiba khlad.
Nalorkata, ki hati khlaw ki ju pynjulor ïa ki jingthung jingtep kum u kwai bad kiwei ba la thung da ki nongshong shnong ha khappud.
Ka jingshah kem jong ki briew kiba donkti ban kawang maw bad kynshoit ha ka miet jong ka 24 tarik Naitung ha Tura, West Garo Hills, ka la kot sha ka 50 ngut ha ka Sngi Balang.
Mynta ka sngi, u SP ka West Garo Hills, u VS Rathore, u la ïathuh ba ki pulit ki la ïoh kem sa ïa u Dominic A Sangma, 39 snem ka rta, na ka shnong Williampur kaba hap hapoh ka thanat Tikrikilla.
Haba kylli, u SP u la ong ba u Dominic u la shah kem halor ka jingkynnoh ba u la donkti ban kynshoit ïa ki paidbah kiba la kawang maw ïa ka shlem treikam u Myntri Rangbah, u Conrad K Sangma, ha ka miet jong ka 24 tarik Naitung ha kaba shibun ngut ki pulit ki la mynsaw katba ki la don ki kali kiba la julor na ka jingshah kawang maw bad ka jingshah thang.
Napdeng kitei ki 50 ngut, u SP u la ong ba haduh mynta, dang tang uwei uba la ïoh jamin bad uta u dei u Richard Mrong Marak, u nongïalam ka seng Trinamool Congress.
U SP u la ong ba u Richard u la ïoh jamin namar um don hapdeng ka met ka phad kaba koit ba khiah.
Ka Hynñiewtrep Achik National Movement (HANM) ha ka Sngi Balang ka la leit ban ïakynduh ïa u Chief Executive Member (CEM) ka Khasi Hills Autonomous District Council (KHADC), u Bah Pynïaid Sing Syiem na ka bynta ban dawa na ka KHADC ba ka dei ban bthah ïa baroh ki Syiem kiba hap hapoh u pud u sam jong ka KHADC ba kin hukum ïa ki Dorbar Shnong, ki Sordar Shnong bad ki Rangbah Shnong ba ki dei ban thaw ïa ki aiñ ban khang ïa ka jingïoh tnga mynder ki kynthei Khasi namar kane ka long ka jingïuhroit ïa ka Jaitbynriew ha baroh ki liang.
Haba kren sha ki lad pathai khubor mynta ka sngi ka 9 tarik u Nailar 2023, u President ka HANM, u Bah Lamphrang Kharbani u la ong ba nalor ba ïa ka khaïi ka pateng la klun lut da ki bar jylla bad lada kan jur sa ka jingïashong kha khleh, ka mut ka Jaitbynriew jong ngi kan sa poi ka por ba ngin sa kylla nongwei ha la ka jong ka ri.
“Lada ngi long tang ki rit paid kumba jia ha Tripura kan kham pher khyndiat, hynrei kum ki nongpeit pyrman lane kum ki nongïalam jong ka seng, ngi sngew tieng ïoh ba kine ki bar jylla ki long kiba heh paid ha kane ka ri jong ngi, ïoh ki leh kumba leh ki Meitei hapoh Manipur ki dawa ïa ka hok jong ki bad hangta kan sa jia ka thma bad ka jingïaumsnam khlem pep", la ong u Bah Kharbani.
Nalor nangta, u Bah Kharbani u la ong ba ka jingdawa jong ka seng na u CEM ka long ba un lum bad bthah ïa ki Syiem ba kin bthah ïa ki dorbar shnong ba kin thaw ïa ki aiñ ban nym shah shuh ba ki kynthei Khasi kin shong kha bad u bar jylla.
“Ngim khang ïa ka jingieid jongno-jongno, hynrei wat wan pynjaboh pat ïa shnong ka thaw bad wat pynjaboh hapoh ka ri baieid jong ngi namar ngi la i ma ba ka shong kha ruh kan jyllei bad ka khaïi ka pateng ruh kin bat ma ki, shaei ka lawei jong ngi bad shawei ka lawei jong khun ki kti jong ngi kan poi", la ong u Bah Kharbani.
Ka Hynñiewtrep Border Dispute Redressal Forum (HBDRF) ha ka Sngi Balang ka la pynpaw ïa ka jingsngewlyngngoh halor ka jingbym treh leit ïashimbynta jong ka sorkar Meghalaya hakhmat ka kynhun tohkit ne Enquiry Commission ba la khot da ka jylla Assam halor ka jingshah siat ïap jong 5 ngut ki briew ha ka shnong Mukroh.
Haba kren sha ki lad pahthai khubor, u Chairman jong ka HBDRF, u Bah Chandame Sungoh, u la ong ba ka jylla Assam ka la khot haduh lai sien lai wat ïa ka jylla Meghalaya ban ai ïa ki sakhi-satar ha kaba ïadei ka jingjia ha Mukroh, hynrei na ka liang ka jylla Meghalaya ka khlem treh satia ban leh ïa kata.
U Bah Sungoh u la ong ba ka jylla Meghalaya ka la thung ïa la ka jong ka Enquiry Commission halor katei ka jingjia ba la khlieh da u Justice (Retired) T Vaiphei.
U la ong ba katkum ka jingïoh jingtip jong ka Forum, na ka liang ka Assam ka la dep ban ai ïa ka kaiphod jong ki sha ka sorkar Meghalaya, hynrei na ka liang ka sorkar Meghalaya pat ka khlem shym leh satia kumta.
Kane kan pynlong ïa ki longïing longsem jong kito kiba la duh noh ïa la ki jong ki bahaïing ha katei ka jingjia ha Mukroh ba kin ïoh ïa ka jingbishar kaba hok.
“Kumba ka long mynta, ka pynsah ïa ngi bad ïa kiba bun ha ka umdum namar ba kajuh ka ‘case’, ki don ar tylli ki Commission", la ong u Bah Sungoh.
Nalor nangta, u Bah Sungoh u la ong ba ha ka kaiphod ba la phah da ka Assam ka la sei haduh lai tylli ki daw kiba ka la pynïeng ïa la ka jong ka nia.
Kaba nyngkong ka long ba ka Assam ka la thoh shai ba ka Mukroh ka hap hapoh ka Jrikyndeng Police Station jong ka West Karbi Anglong bad lyngba kane ka la pynpaw shai kdar ba ka jylla Assam ka la kam jubor ïa ka shnong Mukroh, kaba ar ka la ong ba ka jingjia shah siat ïap ki 5 ngut ha Mukroh ka dei na ka daw ka jingwan tuh dieng jong ki napoh u pud u sam ka Assam bad kaba lai ka long ba ka jingjia shah siat ïap ki 5 ngut ka dei namar ba ki la wan ban kerkut ïa ki nongap pahara ka khlaw bad ïa ki pulit kiba don ha kato ka jaka.
Kumta ban ïada ïalade kitei pulit ki la hap ban siat ïa kitei ki 5 ngut.
Nalor kata, u Bah Sungoh u la ong ba na ka liang ka Forum ka kwah ban pynshai ba ka shnong Mukroh bad ka jaka ba jia ka jingshah siat ïap ki 5 ngut, kam hap shuh hapoh ka Jrikyndeng Police Station jong ka West Karbi Anglong Assam.
Ka Forum ka la ong ruh ba ka daw ba ka la mih ka jingkynad kam dei na ka jingtuh dieng ne u pud u sam, hynrei ka dei na ka jingdon ka khyrdop khrong khajna jong ka Karbi Anglong Autonomous Council.
Namar kata, u Bah Sungoh u la ong na ka liang ka kynhun kan ïeng halor ka nongrim bad ka jingshisha ba kitei ki paradoh parasnam kiba la duh noh ïa la ka jong ka jingim ha katei ka jingjia ki dei ban ïoh ïa ka hok jong ki.
U la ong ruh ba lehse kane ka jingsngap jar jong ka jylla Meghalaya halor kane, kan pynduh noh ïa ka hok jong ki lanot kiba mad ïa katei ka jingshah pynïap.
“Ngi kyrpad ruh ïa ka sorkar Meghalaya ba kam dei ban shu sngap halor kane namar ka jingsngap jar ka long kum ka dak jong ka jingïamynjur bad kumba ka ong ka ktien, ka jingsngap jar jong ki briew kiba bha ka pynjot ïa ka ri bad ka jaitbynriew bun shah ban ïa ka jingleh jong ki riewsniew", la ong u Bah Sungoh.
Ka Awaken India Movement (AIM) ka la kynnoh ba ki don palat 2 lak ngut ki briew kiba la khlad noh hadien ba ki la shim ïa ka tika ïada COVID-19.
“Kumba 2,50,000 ngut ki briew ki la ïap syndet-syndet hadien ba ki la dep shim ïa ka tika ïada jong ka COVID-19.
Nalor kine, ka kaiphod ba ngi la ïoh lum jong ki briew kiba kem jingpang syndet-syndet kum ka BP, ‘Stroke’ bad kiwei-kiwei…ki don 3,53,762 ki briew ha India kiba la kem pang syndet-syndet ynda ki la shim ïa ka tika," la ong u Chairman ka AIM, Bah Banshai Marbaniang haba ai jingkren ha ka jingïalang ‘Peaceful Demonstration’ kaba la long ha phyllaw ka U Soso Tham Auditorium ha ka Sngi Balang.
Ka jingthmu jong katei ka jingïalang ka long ban pyrshah ïa ka jingleh donbor ka Sorkar India bad khamtam ka jingdawa ba ka World Health Organisation (WHO) ka dei ban mih noh na ka ri India.
Haba pynpaw ka jingsngewsih halor ka jinglong-jingman ha kylleng ka Ri India ha kine ki sngi ba mynta, u la ong ba ka Sorkar India ka la pynsngew sha ki paidbah ba kin ym ïoh jingïarap shuh na ka Sorkar India ne ki Sorkar Jylla bapher-bapher lada kim don ïa u ‘Aadhaar’.
“Ngam dei u ban mih na Meghalaya ban leit shong shnong sha Delhi, nga im bad don ha Meghalaya, ngan im bad ïap hapoh Meghalaya.
Lada ngi pynkynmaw ïa ka jingkren u Myntri ka Sorkar Jylla, Bah Comingone Ymbon ha u bnai Jylliew mynta u snem, u la ong lypa ba u ‘Aadhaar’ um long uba donkam hapoh Meghalaya," la ong u Bah Marbaniang.
Halor ka jingshna dawai jong ka WHO na bynta ki jingpang bapher-bapher, u Chairman u la kynnoh, “Kitei kim dei ki dawai ki ban ïada ïa ki jingpang hynrei ki dei ki dawai ban pynïap briew ha India da kaba wanrah ïa ka ri kaba duna paid jong ki nongshong shnong.
"Ha kajuh ka por, haba kren halor ka ‘Quit India Movement’ jong u Mahatma Gandhi, u la ong ba u heh spah ka pyrthei, u Bill Gates lem bad ka WHO ki dei ban mih noh napoh India.
“Ngi sngewthuh shai ba lada u Bill Gates un thied ïa ka WHO, ka WHO kan sa thied ïa ka India bad ngin sa long mraw ki ban shong shnong ha India," u la ong.
Haba pynsngew ba ka jaidbynriew Khasi ka la dep ïathuh lypa ba dei ban bud ïa ki riti-dustur, u Bah Marbaniang u la kynnoh ba ka Sorkar ha kawei ka liang ïa kane bynta ka la klun noh bad ong ba lada leh kano-kano ka prokram ba ïadei bad ki riti-dustur kam long shuh bad lada ki Rangbah Shnong, ki Syiem, ki Sordar ki ïaid ïa ka lynti ba ïadei bad ka riti-dustur, ka Sorkar kan ym shah.
Shuh shuh utei u nongïalam haba buh jingkylli halor ka jingdon jong ka District Council, u la bynrap, “Ka District Council ka dei kawei pat ka Sorkar kaba khlaiñ duh ban peit ïa ka riti-dustur ha ka Jylla jong ngi…naduh ka synshar-khadar, khaïi-pateng, kamai-kajih, nadong-shadong ka dei ban peit ka District Council, ka Sorkar ka dei ban wan hadien.
Kaba lyngngoh ka long ba ka District Council ka khlem treikam haduh kat kine ki sngi kiba mynta…ka dawbah ka long ba ka Sorkar ka ong em, ngi dei ban leh ma ngi ïa baroh ki bynta.
".
U Myntri Rangbah ka jylla, u Conrad K Sangma u la kren shai sha ki paralok kiba donlang hapoh ka National Democratic Alliance (NDA) ba lada don ba ong ïa u ban leh kiei-kiei kiba long pyrshah ïa ki paid riewlum ka Thaiñ Shatei Lam Mihngi (North East) un nym lah satia ban kubur, bad u la bynrap ba ka NDA ka dei tang ka kynhun ban ïatrei ha ka saiñ hima.
U Conrad u la pynpaw ïa kane haba u kren ha ka jingïalang ban kynmaw ïa ka International Day of Indigenous People kaba la pynlong da ka North East Indigenous Peoples’ Forum (NEIPF) Meghalaya State Chapter ha Shillong ha ka Sngi Balang.
“Nga kren naduh ka mynsiem bad nga kwah ban pynpaw ba ngi don ha ka kynhun National Democratic Alliance (NDA), bad nga ong ïa ki nongïalam ka NDA ba kane ka kynhun ka dei ban ïatrei ha ka saiñ hima.
Hynrei lada phi ong ïa nga ban leh kiei-kiei kiba long pyrshah bad pynsniew ïa ki paid riewlum jong ngi, ngam lah satia," la ong u Conrad.
Kane ka jingkren u Conrad ka la wan ruh ha ka por ba ka Sorkar NDA ka dang pyrshang ban wanrah ïa ka aiñ kum ka Uniform Civil Code bad kiwei-kiwei ki aiñ kiba lah ban ktah ïa ki paid riewlum.
U Conrad uba dei ruh u National President ka National People’s Party (NPP) u la ong ba um lah ban ïapeiñ haba ïadei bad ki paidbah kiba long ma ki kiba ailad ïa u ban trei bad kiba la ai ka jingshaniah ha u.
U la ong ba u la ïai ïakhun ha ki por ba la dep, bad un ïai bteng ban ïakhun namar ki don ki jingeh kiba khang bad kiba ngi mad bad ngi donkam ban wan ka roi ka kiew.
Haba kren shaphang ka Thaiñ Shatei Lam Mihngi (North East), u Myntri Rangbah u la ong ba ka North East ka dei ka thaiñ kaba eh bad kaba bun ki jnit ki jnat bad diengpyngkiang ha kaba ki lah ban don ki jaitbynriew ki bym peit shuh markhmat hynrei ki don pat shibun ki bynta bad ki mat kiba wanrah lang kawei ia ngi baroh.
U la ong ruh ba ka jingkhlaiñ kan sa paw haba ngi don lang bad kum kane ka jingïakynduh, ngi lah ban weng noh sharud ïa kiwei kiwei ki jingsngew ïapher halor kiba bun ki mat.
Ka seng National People’s Party (NPP) kaba ïalam ïa ka sorkar hapoh ka jylla ka dei ka seng kaba hakhmat kaba bun tam ki nongthep vote hapoh ka Shillong Constituency ha ka ilekshon MP Lok Sabha ban sa long la shem snem ha u 2024 lada kheiñlang ïa baroh 36 tylli ki constituency ha kane ka ilekshon MLA ba dang shu dep ha u Rymphang, 2023.
Katba ka UDP kaba synroplang ha ka sorkar jylla ka dei ka seng kaba wan ba ar ha jingbun ki nongthep vote.
Ka INC kaba dei ka seng saiñ pyrthei kaba la slem hapoh ka jylla kaba la bat bun snem ïa ka jingsynshar hapoh ka jylla ka la wan balai.
Ka VPP kaba dei ka seng saiñ pyrthei ba dang shu mih thymmai ha kane ka ilekshon MLA ka la wan ba saw, ka BJP kaba synshar ïa ka sorkar ha baroh ka ri India ka la wan ba san, ka HSPDP kaba la slem hapoh ka jylla ka wan ba hynriew bad ka TMC kaba dang shu wan ïuhkjat thymmai ha ka jylla ka la wan ba hynñiew.
Kane ka jingkheiñ ïa ki jingïoh vote ki seng saiñ pyrthei ka long beit thik ïa ki 36 tylli ki constituency kiba hap ha ka Shillong constituency ha ka ilekshon MP Lok Sabha ban sngewthuh kumno ki seng saiñ pyrthei haba ki thmu ban pynkhreh ïa kane ka ilekshon ka ban long la shem snem.
Ka NPP kaba don 8 ngut ki MLA ka ïoh 3,14,120 vote, ka UDP kaba don 12 ngut ki MLA ka ïoh 3, 00,529 vote, ka INC kaba don 4 ngut ki MLA bad kaba don ruh ïa u MP Lok Sabha ba mynta Bah Vincent H Pala ka ïoh 1, 79,680 vote, ka VPP kaba don 4 ngut ki MLA ka ïoh 1,01,264 vote, ka BJP kaba don 2 ngut ki MLA ka ïoh 81,842 vote, ka HSPDP kaba don 2 ngut ki MLA ka ïoh 58,051 vote bad ka TMC kaba don tang uwei u MLA ka ïoh 48,320.
Kane ka jingkheiñ ïa ka jingïoh vote jong ki seng saiñpyrthei la shim kyllum katkum ka jingpynmih da ka tnad ilekshon jong ka jylla kaba lah ban duna ne tam.
Hynrei ban pynthikna shuh shuh ki seng saiñpyrthei ki lah ban kheiñ biang sa shisien ïa ka jingïoh vote ki kyrtong jong ki.
Kane ka jingwanrah ïa ka jingïoh vote ki seng saiñpyrthei ha ka ilekshon MLA ba dang shu dep ym dei tang ban pyntip sha ki paidbah kumno ba kin pynkhreh ïa ka ilekshon MLA hynrei ka long ruh shi bynta ban pynkhreh ruh ïa ka ilekshon MDC kaba dei ban long ha u snem 2024 na ka bynta ka Khasi Hills Autonomous District Council (KHADC) bad ka Jaiñtia Hills Autonomous District Council (JHADC).
Ka NPP kaba ïoh 3,14,120 vote lada kheiñ lang bad ki vote jong ar ngut ki MLA ka PDF kiba la wan pynïasoh sha ka seng NPP, kata jong u Bah Banteidor Lyngdoh na Mawkynrew, Bah Gavin Mylliem na Sohra bad Bah Auspicious Lyngdoh (General Secretary ka PDF) na Mawphlang kaba poi 29,733 vote kan poi baroh sha ka 3,43,853 vote.
Kat haduh mynta ki seng saiñpyrthei kiba la pynpaw ïa ki kyrtong ban ïakhun ïa ka ilekshon MP Lok Sabha ka long tang ka INC ka ban pynïeng biang ïa u MP ba mynta u Bah Vincent H Pala bad ka VPP kaba la dep pynbna ïa u Dr.Ricky Syngkon, katba kiwei ki seng saiñpyrthei kum ka NPP, UDP, BJP, TMC bad HSPDP kim pat ïakren eiei.
U Myntri Rangbah ka Jylla, u Conrad K Sangma u la ong kum ki nongshong shnong bad khamtam ki samla riewlum jong ka thaiñ shatei lam-mihngi ki donkam ban wanrah ka jingkylla ha ka jingmut jingpyrkhat bad ruh ban sangeh ka khmih lynti ba ha ki liang baroh kan don beit ka bhah ne ka ‘Reservation’.
“Ngi dei ban peit sha lyndet jong ka Reservation bad ba ha ka jingmut jingpyrkhat jong ki samla pule ka thaiñ shatei lam-mihngi ka dei ban don ka mynsiem ban ïakhun bad kiwei pat ki samla jong ka pyrthei," la ong u Conrad haba ai jingkren kum u kongsan ha ka sngi rakhe ïa ka International Day jong ka World Indigenous People ba la pynlong da ka North East Indigenous People’s Forum (NEIPF), Meghalaya Chapter ha Multi Conventional Hall, NEHU Campus, Shillong ha ka sngi Balang.
U Myntri Rangbah u la ong ba ka long kaba kongsan ban pynkylla ïa ka jingmut jingpyrkhat jong ki briew khamtam jong ki paid riewlum ka Jylla bad ban sangeh noh ïa ka jingkhmih lynti ba kan sa don ka jingbuh bhah kyrpang ha baroh ki kam ki jam.
U Conrad u la pyntip ba ki don shibun jait ki ishu jong ki paid riewlum ka thaiñ shatei lam-mihngi kiba u sngewkhia shisha bad pyntip ba ki seng saiñ pyrthei bapher bapher lane ki kynhun seng bapher bapher lane ki Forum ki don ïa kajuh ka thong haba phai sha ki paid riewlum, watla ka lynti ïaid ka pher, namar ha kaba kut hi, ka long ban ïada ïa la ka snap kyrpang, ïa la ka tynrai bad ïa kaei kaba ngi dei kaba pynïapher ïa ngi bad kiwei pat ki jaidbynriew nalor ban sngew sarong ïa la ka snap lajong.
U Myntri Rangbah u la ong, “Kum ki jaidbynriew riewlum, kaba kongsan eh ka long ba ngin don ha lade ïa ka jingithuh ne ka identity bad ruh ba ngi dei ban don ka mynsiem ban sngew sarong ïa la ka jong ka tynrai bad lariti naba kane kan pynneh pynsah ïa ka jinglong jong ngi.
"Nalor nangta, u la ong ba haba phai mynta sha ki samla riewlum jong ka thaiñ shatei lam-mihngi la ki dei na kano-kano ka jaidbynriew kam pher, hynrei kumba ka paw, ba ka jingtip shaphang ka tynrai ka la sdang jah bad kane ka dei ka phang kaba hap ban shim khia bha.
“Na ka liang jong ngi ka sorkar, ngi la dep ban bthah ïa ki district council ba kin sdang noh ban buh jingthoh ne shna ki kynja documentary khnang ban lah pynneh pynsah ïa ki jingtip halor ka tynrai, ki riti dustur jong ki paid riewlum," la ong u Conrad.
U Myntri Rangbah u la kyntu ïa ka NEIPF ban ïaleh ha ka ban buh jingthoh noh halor ki snap kyrpang jong ki paid riewlum bapher bapher ka thaiñ shatei lam-mihngi.
Nalor kata, u la pynpaw ruh ba ki Jylla bapher bapher jong ka thaiñ shatei lam-mihngi namar ka jingdon bun ki jaidbynriew ha ka, ki la mad ïa ki jingeh ba bun rukom bad ka dei lyngba ki prokram bad ki forum ba kum kine ba ka thaiñ ka lah ban ïeng rasong halor kine ki jingeh bad ba lah ban pynlong ïa ka kum ka thaiñ kaba khlaiñ.
“Nga pang mynsiem ban ïohi ïa ka jingjia ha Manipur bad nga kyrmen ba ka forum kum ka NEIPF kan shim khia ïa kane ka kam ha kaban lah wanrah pat ïa ka jingsuk ha Manipur khnang ba ngin lah ban jam shakhmat bad ïoh ïarap ïa ki jaidbynriew bapher bapher ha kane ka Jylla," u la ong.
U Conrad u la ai jingmut ruh ba ka Forum kum ka NEIPF nalor ka jingshim khia ïa ki mat bapher bapher jong ki paid riewlum, ka dei ruh ban wad jingtip, wad bniah bad buh jingthoh ïa ki jingnang jingtip bad ki jingleh tynrai (knowledge & Practice) jong ki paid riewlum kaba don shibun ban tyrwa sha ka pyrthei.
Ha kane ka sngi, na ka liang u Myntri Rangbah u la pyllait paidbah ruh ïa ka kot “Indigenous 2023" ha kane ka prokram.
Ki kynhun bapher bapher na ki jylla ka thaiñ shatei lam-mihngi ki la wan ïashim bynta ha kane ka jingrakhe.
Ka Mawphlang SC bad ka Kharang SC ki la khur ïa ka jingjop na ka Group-B jong ka lympung ïalehkai SSA U-20 4th Division Football League 2023 ha ka Sngi Palei.
Ha ka jingïakhun kaba nyngkong kaba la long ha madan Third Ground (MFA Turf Polo), ka Mawphlang SC ka la pynliem noh ïa ka Mawreng SC lyngba ka shi kol ba la thep da u Franky Synrem ha ka minit kaba 52 na ka bynta ban khur ïa ka jingjop kaba nyngkong na ki ar sien ïakhun.
Haba phai sha kawei pat ka jingïakhun kaba ar, ka Kharang SC ka la jop da 2-1 kol ïa ka Nongkolew SC na ka bynta ban khur ïa ka jingjop ba ar na ki lai sien ïakhun.
Kane ka nam jop ka la wan urlong lyngba ki ar kol ba la thep da u Freelyson Tariang ha ka minit ba 40 bad u Labanstar Taro ha ka minit ba 70.
Katba ka Nongkolew ka la pynphai kylla shi kol lyngba u Pynshailang Kharwanñiang.
Kane ka lympung kan bteng biang ha ka Sngi Thohdieng hapdeng ka Riatsamthiah SC pyrshah ïa ka Umsohsun SC ha ka por 3 baje janmiet ha madan Third Ground, Polo.
Ka Galaxy Junior FC ka la jam sha ka quarter final ha ka lympung ïalehkai Football Knockout Tournament 2023 ba la pynïaid da ka Ri Khasi Social & Cultural Sports Club.
Kane ka jinglah ban pynthikna ka la wan hadien ba ka lah ban pynliem noh ïa ka Beneris FC lyngba ka tie-breaker da 5-4 kol ha ka sngi Palei ha madan Kurkalang kaba ha Bhoirymbong.
Ha kane jingïakhun jong ka pre-quarter final baroh ar ki kynhun ki la pyrshang ban ïakhun tyngeh naduh kaba sdang, ha kaba ki la ïoh ïa ki katto katne ki kabu kiba biang, hynrei kim shym la lah ban thep haduh kaba kut ka jingïalehkai.
Dei ha ka jingïashut tie-breaker ba ka Galaxy ka la lah ban pynurlong ïa ka jingjop ha kaba ka la lah ban thep da 5-4 kol ïa ka liang pyrshah.
Ïa ka nam ‘Man of the Match’ la khur da u rangïalehkai ka Galaxy u Milancy Khongstia bad ïa kane ka khusnam la sam da u Bah P.B Sylliang uba dei u Secretary jong ka Synjuk ki Rangbah Shnong jong ka Ribhoi.
Ka Meghalaya Billiards and Snooker Association kan pynlong ïa ka lympung ïalehkai ba la tip kum ka Billiards & Snooker State Championship 2023 naduh 21 haduh 29 tarik mynta u bnai ha Shillong Club Ltd.
Kino kino na ki nongïalehkai kiba don jingthmu ban ïashim bynta ki lah ban ïoh ïa ki form na Ms Economic Medical Hall, Police Bazar, Ms Stylecraft,  Ms Shillong Club Ltd.
, Ms Green Rollers, Keating Road, Shillong.
Ka tarik kaba khatduh ban pynrung kyrteng kan long ha ka 16 tarik mynta u bnai.
Shi bynta ban ïasnoh kti lang ha ka jingrakhe ïa ka sngi laitluid jong ka ri India, ka shlem treikam u Deputy Commissioner (DC), West Jaiñtia Hills District ha ryngkat ka jingïatreilang bad ka shlem treikam u District Sports Officer, WJHD, Jowai kan pynlong ïa ka jingïakob mareh thong ba la tip kum ka “Independence Day Run 2023" na ka bynta ki shynrang bad kynthei (open category) ha ka 15 tarik mynta u bnai.
Kane ka jingïakob mareh kan sdang ha ka por 6 baje mynstep na Main Gate Kiang Nangbah Stadium sha Ladthadlaboh Main Road –  Jowai Public School – Gate Polytechnic – Kshaid Rymphum – Salaroh – Dulong Poh-hali Road – Dulong – Pamhadem – Panaliar (Civil Hospital) – Iongpiah –  Mission Compound – H.K.Singh School – D.C Office – New Hill – National Highway –  bad pynkut ha Kiang Nangbah Indoor Stadium.
Na ka liang u DSO, Bah K.Passah, u la pyntip sha baroh ki nongïashim bynta ba ka jingpynrung kyrteng yn pynlong beit ha ka 15 tarik ha ka por 5:30 mynstep thik.
Kumta la khot sngewbha ïa baroh kiba kwah ban ïashim bynta tang napoh ka district sha kane ka jingïamareh thong.
Ki bor pynïaid ki la pynkhreh ruh ïa ki khusnam pisa na ka bynta ki nongjop ha kane ka jingïakob mareh.
Ka Madan Kynsaw Mawkyndeng, Mookaswan Dongwah bad Mukhla Umlangchor ki la khur jingjop ha ka lympung ïalehkai Third Division Football Tournament na ka bynta ka 3rd Adelbert Memorial Trophy ba la pynïaid da ka West Jaiñtia District Sports Association (WJDSA) hadien ba ki la khur jingjop ha ka sngi Palei ha Kiang Nangbah Stadium kaba ha Ladthadlaboh, Jowai.
Ha ka jingïakhun kaba nyngkong, ka Madan kynsaw Mawkyndeng ka la pynliem noh ia ka Tympang da 4-0 kol.
Naduh kaba sdang ka jingïakhun, la ong baroh ar kynhun ki la pyrshang ban ïakhun tyngeh, hynrei ka Madan Kynsaw Mawkyndeng ka long kaba khlaiñ ha ka rukong ïalehkai ha kaba u Iowmainki Lamare u la ïoh ban pynkhih jar nyngkong ha ka minit 31.
Hadien hynñiew minit ka Madan Kynsaw ka la pynbud ïa ka kol ba ar lyngba u Leonard Passah.
Ha ka kylla miet kane ka kynhun ka la ïoh ban thep biang sa ar kol lyngba u Two Pillar Tang (52) bad u Dame chan I Sayoo (54) na ka bynta ban khur syndon ïa ka jingjop.
Ha ka jingïakhun kaba bud, ka Mookaswan Dongwah ka la pynliem noh ïa ka FAM lyngba ka shi kol ba la thep da u Ion Phawa ha ka minit 50.
Haba phai sha ka jingïakhun kaba khatduh, ka Mukhla Umlangchor ka la jop da 2-0 kol ïa ka Da-I-Hi SC Mynsngat.
Ïa kine kol la thep da u Niawkor Sari ha ka minit 24 & 70+3.
Ka jingïalehkai ha ka sngi Thohdieng kan long hapdeng ka Madanthad Thadmuthlong pyrshah ïa ka Royal Pole Mihmyntdu ha ka por 12 baje mynsngi, katba ka Kseh Sylle Ïalong pyrshah ïa ka Pasyih Cultural ha ka por 2 baje noh phai sngi.
Ka Real Madrid ka la ïakynduh mawsiang ha shwa ban sdang ka aïom ïalehkai La Liga 2023/24 namar u rangapkol ka klob u Thibaut Courtois u la ngat jingmynsaw ha ka khohsiew kadiang.
“Hadien ba la dep ban bishar biang ïa u Thibaut Courtois, la lap ba u la mynsaw ka khohsiew kadiang bad un hap ban shah sumar ha kine ki khyndiat sngi," la pynbna kane ka klob na Spain ha ka Sngi Palei.
Kat kum ki kaiphod, utei u rangapkol u la mynsaw ha ka por ba u dang kilanmet bad u la kyllon ha madan.
La pynthikna ba u la mynsaw ka khohsiew (ACL injury) bad ka long kaba eh ban batai haduh lano une u rangïalehkai un wanphai biang sha ka jingïalehkai.
Ka jingmynsaw utei u rangapkol ba kynsai ka la buh jingeh ïa ka kynhun ïalehkai jong ka Real Madrid ha kaba kan mih madan mynta ka aïom khlem utei u rangïalehkai na Belgium.
Kane ka kynhun kaba khur ïa ka nam lahduh haduh 14 sien ha ka Champions League kan sdang ïa ka jingïakhun kaba nyngkong pyrshah ïa ka Athletic Bilbao ha ka Sngi U Blei.
Ki khubor ki ïathuh ba ka Real Madrid ka la pynkhreh ban rung sha ka ïew thied ïathied rangïalehkai na ka bynta ban ïoh rangapkol ba thymmai bad kane kan shong lada ym lah ban ïadon lang u Courtois.
U Benzema, uba long u rangïalehkai ba kynsai bad uba la ïohpdiang ïa ka khusnam Ballon d’Or ha ka aïom ba la dep, u la leit ïalehkai noh sha Saudi Arabia.
Kumta katei ka kynhun ba khlaiñ bor na Spain ka dang pynkhreh mynta ban pynmih bujli da uwei pat rangïalehkai ha ka jaka jong u.
Tang hapoh shi taïew shwa ban sdang kane ka aïom, ka kynhun ïalehkai jong ka Real Madrid ka la kynthup tang saw ngut ki rangïalehkai shakhmat bad tang uwei uba kham biang napdeng jong ki.
Kumba ka paw ka Real Madrid ka la pyrshang ban soi ïa u Kylian Mbappe, hynrei kam shym la urlong ban mynjur ïa ka jingïateh soskular na ka bynta utei u khlur ïalehkai na France.
Kane ka klob kan hap ban ap tat haduh ban kut ka kontrak bad ka Paris Saint-Germain khnang ba ka lah ban wanrah ïa u sha Santiago Bernabeu.
Kat ïa mynta, ka Real Madrid ka la ïoh ban soi tang u Joselu uba shu shim wai na ka Espanyol.
Une u rangïalehkai shakhmat ba la 33 snem ka rta u dei uba la ju ïoh ban mihkhmat man ka por na ka bynta ka kynhun ïalehkai jong ka Spain.
Namar kata, une u rangïalehkai un ïasoh lang ryngkat u Vinicius Junior bad u Rodrygo, kiba long ki rangïalehkai ba dang khynnah bad kynsai na Brazil.
Ka Manchester City kaba dei ka lahduh jong ka aïom ba la dep ha ka Premier League kan sdang ïa ka jingïalehkai kaba nyngkong pyrshah ïa ka Burnley ka ban long shabar na la ïing ha ka miet synñia jong ka sngi Saitjaiñ na ka bynta ban pynkhreh kum ka kynhun kaba nyngkong na England ban long kum ka lahduh kaba jop saw sien lynter.
Katba ka Arsenal kan sdang ïa ka jingïaid lynti ha kane ka aïom bathymmai da ka jingïakhun nyngkong ha la ïing pyrshah ïa ka Nottingham Forest ha ka janmiet jong ka sngi Saitjaiñ.
Ka Liverpool bad ka Chelsea ki bym shym la lah ban ïalehkai bha ha ka aïom ba la dep, kin ïakhun pyrshah ha Stamford Bridge ha ka Sngi U Blei.
Kumba ka paw ka City ka dang long ka kynhun kaba khlaiñ bor namar ha ka aïom ba la dep ka la lah ban pynurlong kum ka kynhun kaba nyngkong na England ban rah ïa ka nam lahduh ha ka Champions League, Premier League bad FA Cup.
Kumba ka paw katei ka kynhun hapoh ka jingïalam u Pep Guardiola kan mih madan khlem u kapten u Ilkay Gundogan uba la leit ïasoh sha ka Barcelona bad u Riyad Mahrez uba la leit ïalehkai sha Saudi Arabia.
Te kumta ka City kan hap ban ïakhun ban dang ïai pynneh ïa u Kyle Walker bad u Bernardo Silva, katba ar ngut ki rangïalehkai na Croatia, kata u Mateo Kovacic bad u Josko Gvardiol ki long kiba dang pynïasoh thymmai sha kane ka klob.
Ha kawei pat ka liang ka Burnley ka don ïa u coach uba kynsai u Vincent Kompany, uba lah ban pynurlong ïa ka kynhun ha kano-kano ka por.
Ha ka por kaba lyngkot, une u kapten barim ka Belgium u la shimti ïa ka Burnley ban pynïaid ha ki hynñiew tylli ki jingïakhun ba dangsah jong ka Premier League ha ka aïom ba la dep.
Pynban ka Burnley ka la lah ban pynpaw ïa ka jingtbit na ka bynta ban ïai neh haduh hynriew tylli ki aïom ha kane ka kyrdan ïalehkai ba hakhlieh hapoh ka jingïalam u Sean Dyche hapdeng u 2016 bad 2022.
“Nga ju kwah ban ïalehkai man la ka taïew man la u bnai bad man la u snem pyrshah ïa ka kynhun kaba kynsai kum ka Manchester City namar ka long kaba biang eh ïa ka kynhun ba kan nangkiew shaphrang," la ong u Kompany.
Namar kata, ka Burnley ka khmih lynti ban ïalehkai bha ha kane ka jingïakhun kaba nyngkong pyrshah ïa ka City namar ka la shah rem teng ha kane ka klob haduh 6-0 kol ha ka quarter-final FA Cup jong ka aïom ba la dep.
Ka Demthring ka la long sa kawei pat ka kynhun kaba la jam sha ka semi final ha ka lympung ïalehkai Independence Day Cup Under-17 Football Tournament ba la pynïaid da ka West Jaiñtia District Sports Association (WJDSA).
Kane ka jinglah ban pynthikna ka la wan urlong hadien ba lah pynliem ïa ka Evergreen Mukhla da 2-0 kol ha ka jingïakhun quarter final kaba la long ha ka sngi Palei ha U Kiang Nangbah Stadium Ladthadlaboh, Jowai.
Naduh kaba sdang ka jingïalehkai, ka Demthring ka la ïakhun tyngeh ha kaba ka la ïoh ban pynkhih jar nyngkong eh lyngba u Olanroi Suting ha ka minit kaba 4.
Hadien katto katne por une u rangïalehkai u la pynbud biang ïa ka kol kaba ar lyngba u 27.
Wat la ki rangïalehkai ka Evergreen Mukhla ki la pyrshang ban ïakhun tyngeh, hynrei haduh kaba kut ka jingïalehkai kam shym la lah ban pynurlong bad ka la mad ïa ka jingshah rem.
Nalor ka Demthring, kiwei pat ki kynhun kiba la rung sha ka semi final ki long ka Mulang Ïalong, Mukhla Raij bad ka Dulong.
Ka jingïakhun semi final kan long ha ka sngi Saitjaiñ (12 tarik) hapdeng ka Mukhla Raij pyrshah ïa ka Mulang Ïalong ha ka por 1 baje nohphai sngi bad ka Dulong ïa ka Demthring ha ka por 3:30 janmiet.
Ka nongïalehkai ïalympat ka ri, ka Anita Sheoran kan ïakhun pyrshah ïa u Sanjay Kumar Singh na ka bynta ka kam president ha ka Wrestling Federation of India (WFI), ha ka ilekshon ka ban long ha ka sngi Saitjainñ.
Ka Anita kaba long ka nongjop ha ka Commonwealth Games 2010, ka dei kaba la sakhi pyrshah ïa u nongïalam barim ka WFI u Brij Bhushan Sharan Singh uba la shah kynnoh donkti ha ki kam jrong kti ïa ki kynthei.
U Sanjay Kumar Singh un dei u kyrtong na ka bynta katei ka kam president.
U Darshan Lal ïa uba la ïoh jingkyrshan na u Brij Bhushan bad u Secretary ka Railways Sports Promotion Board u P.C.Locab, uba la ïadon bynta ha katei ka jingïakhun, kin ïakhun na ka bynta ka kam secretary-general.
Kane ka long katkum ka thup ba la pyllait ha ka Lah Sngi U Blei hadien ba la pynkut noh ïa ka jingthep kyrteng ha ka sngi Saitjaiñ.
U Satya Pal Singh Deshwal, uba la khmih lynti ban ïoh bat biang ha ka sien kaba ar, un ïakhun pyrshah ïa u Dushyant Sharma na ka bynta ka kam treasurer.
Ki ar ngut ki kyrtong na ka bynta kam senior vice-president, san ngut na ka bynta saw tylli ki kam vice-president, saw ngut na bynta ar tylli ki kam Joint Secretary bad hynñiew na ka bynta san tylli ki kam executive member.
Ka shlem treikam jong ka Sub-Divisional Office, Patharkhmah (Civil) Sub-Division ha ryngkat ka jingïasnoh kit lang bad ka shlem treikam u District Sports Officer (DSO) Ri Bhoi, kin pynlong ïa ka ‘Independence Day Run 7km Run’ ha ka 12 tarik mynta u bnai ha ka por 6:30 mynstep.
Kane ka jingïakop mareh kan sdang na madan jong ka Jirang Government HSS sha Pathar-khmah Government HSS.Ka jingpynlong ïa kane ka jingïakop ka long shi bynta ban ïasnoh kti lang ha ka ban rakhe ia ïka sngi laitluid ka ri India.
La pynkhreh ruh ia ki khusnam pisa na ka bynta ki nongjop.
Ha ka 9 tarik Nailar, u Myntri Rangbah, u Conrad K Sangma, u la kyntu ïa ki samla riewlum ka thaiñ Shatei Lam Mihngi ban wanrah ïa ka jingkylla ha ka jingmut jingpyrkhat bad ruh ban sangeh ka khmih lynti ba ha ki liang baroh, kan don beit ka bhah kyrpang lane ka ‘Reservation’.
Kum ki riewlum lane Scheduled Tribe, ngi ïoh ïa ka bhah ha ki kam sorkar, jingpule, bad ngi lait ruh na ka jingsiew ïa ka khajna Income Tax.
Nalor ki Scheduled Tribe, ki don ruh sa ki Scheduled Caste, Other Backward Classes bad kiwei kiba ïoh ïa ki bhah bakyrpang.
Namarkata, ngi ju ïohi na ka por sha ka por ïa ka jingmih ki kynhun jaitbynriew bapher-bapher ban dawa na ka sorkar ba kan ithuh noh ïa ki kum kita ki Scheduled Caste, Scheduled Tribe, Other Backward Classes namar ki sngewthuh ïa ki jingmyntoi kiba lah ban ïoh lada shah ithuh kum kine ba la kdew.
Ngim lah ban len ba don ki bym donkam eiei ïa kata ka ‘Reservation’, hynrei kiba shim kabu pat na ka jinglong Scheduled Caste, Scheduled Tribe, Other Backward Classes.
Kum ka nuksa, ki bun bha ki riewlum, kiba sah ha Mizoram, Nagaland bad Meghalaya, kiba lait ban siew ïa ka khajna Income Tax sha ka Sorkar Pdeng wat la tip shai ba ki dei kiba don ba em bad kiba kotbor ban siew ïa kata ka khajna.
Hynrei ka Income Tax kan shu kut tang ha ka jingai shithi sha kita ba ki dei ban siew Income Tax tangba ynda la pyni da ka syrnod ba ki dei ki kynhun ba la shah ithuh kum ki Scheduled Tribe, ka Income Tax kam lah ban leh eiei.
Katei ka jingkren jong u Conrad kam dei kaba bakla.
Ha kane ka pyrthei, ngi donkam ban ïakhun bad ki heh paid khamtam ha ka jingpule khnang ba ngin paw.
Kiba bun na ki IAS, IPS riewlum ki ïoh rung namar ba ki dei kita ki Scheduled Tribe bad ka da don da ka jingbhah bakyrpang ïa kine.
Don ruh pat ki riewlum ki bym ïakhun kum ki Scheduled Tribe, hynrei kiba aireng kum ki ‘General’, bad ki da lah ruh ban poi sha ki kyrdan ba shakhmat.
Ngi ïaroh ïa kiba kum kine kiba khlem bynnud ban iehnoh shadien ïa kata ka syrnod jong ka jinglong Scheduled Tribe, bad kiba shlan shisha ban ïakhun da ka jingshemphang.
Ki la don shibun ki riewlum kiba la poi sha ki kyrdan bahalor ha ka Ri.
Na kane ka jylla ngi don ki rangbah kum u (L) Prof.George Gilbert Swell, (L) Purno Agitok Sangma, kiba dei ki arngut ki ‘riewsaiñpyrthei kiba la ïakhun kat ïa ka ilekshon President ka Ri India ha u snem 1992 bad 2012.
Ngi don ruh u Chief Election Commissioner (CEC) barim ka Ri, u Bah James Michael Lyngdoh, uba la ïoh ïa ka jingïaroh ym tang ha ka Ri, hynrei wat ha kiwei ki bynta jong ka pyrthei.
Ngi sngewnguh ba kine ki rangbah ki la lah ban pyni da ki kam ba ki long shisha ki satar bad kiba don ka mynsiem jong ka jingïaleh.
Tangba ym baroh kiba lah ban kot bor kumta namar lada ka long kumta, ka sorkar kam rat da kheiñ ne ñiew ïa kitei ki kynhun (Scheduled Caste, Scheduled Tribe, Other Backward Classes) kum kita kiba tlot bad sahdien bad kiba dang donkam ban ïoh jingkyrshan lyngba ka jingbhah bakyrpang ha ki liang bapher-bapher.
Ma ngi ki riewlum ngi sahdien na ka daw jong ka jinglong jingman ka jaka.
Ngim don ki surok, kad liengsuiñ, lynti rel, jaka pule, jaka sumar kiba biang nadong shadong kiba lah ban pynlong ïa ngi ba ngin ym donkam ban shaniah than ha kiwei.
Hynrei haduh mynta, ha ka jaka ba kiwei kin wan sha ngi, ma ngi ngin hap ban leit sha ki jaka jong kiwei khamtam ha ka liang ka pule ka dangle bad ka jingsumar.
Ka sorkar ka la leh katba ka lah watla ka ju shimpor da ki snem ban pyndep wat tang kawei ka projek kaba rit.
Don leit ki jingtei kiba dang ïaid haduh mynta watla la sdang ïa ki naduh 15 snem mynshwa.
Kaei kaba khring sha ki jaka lum ka dei tang ka jingitynnad bad nangthie na ri thor, da ki lak ngut ki ju wan man la u snem ban jaw dud ïa ka jingithiang ki jingaiei ka Mei Mariang.
Hynrei ngim dei pat kiba dang sah dum.
Ki jingkylla ki la wan na ka snem sha ka snem.
Ka I shngaiñ haba ka jingshai ka synshar.
Hynrei don ki jaka ha kylleng ka Ri kiba dang neh hapdeng ka jinglong byrngut namar ki kam pynroi kim pat lah ban poi sha ki ha ka rukom kaba dei.
Ha kiba kum kine ki jaka ba dang sahdien, ki don ki briew kiba dang donkam ïa ka jingkyrshan ha ki liang kiba bun.
Kiba kum kita ki kynthup ruh ïa ki Scheduled Caste, Scheduled Tribe, Other Backward Classes.
Ïa kita, kata ka ‘Reservation’ ka dang donkam.
Ha kane ka ri baïar, kin ym pat lah ban tur shakhmat khlem ka jingkyrshan lane ka jingbhah bakyrpang.
Tangba ïa kito kiba shlur bad ba stad, ngi ai mynsiem ba kin ïakhun beit khlem da shaniah ha kata ka ‘Reservation’.
Wat sheptieng.
Ïakhun beit da ka jingshitrhem bad pyndonkam ïa ka jingshemphang kaba phi don.
Ka Jaiñtia Dorbard, Jaiñtia Hills Meghalaya ka la dawa Artylli ki session MLA sepe-rately kawei ka Winter Capital Session hapoh Garo Hills, kawei pat ka Winter session ha Shillong ban long session tang ki Khasi Jaiñtia MLA ha Shillong, bad kiwei ki session ruh kumjuh.
Ki Garo Hills MLA kin long Winter session hapoh Garo Hills bad ki pynïaid ïa ki subject jong ki Garo Hills bad ki Khasi Jaiñtia MLA kin pynïaid ïa ki subject jong ki Khasi bad Jaiñtia hapoh Shillong, bad ha kajuh ka por ba kin long session ha Garo Hills bad ha Shillong.
Ia ka budget session ki Khasi bad Jaiñtia kin pynïaid ïa ki subject tang ki jong ki Khasi bad Jaiñtia bad ïa ka bud-get session ha Garo Hills kin pynïaid ïa ki kam tang ka jong ki Garo Hills.
U Chief Minister ka Meghalaya u dei ban burom ïa ki briew Garo Hills, bad Khasi Jaiñtia Hills.
Katto katne ki synrop-ktien ter-ly-ter kiba thew ïa kawei ka pasoh jynthoh ha ka shidkhot lah ban jer Dkhot ba ha ka ktien phareng kaba mut ‘Paragraph’ lane ‘Verse’ ne ‘Stanza’.
Ka ktien ‘Paragraph’ ka ïadei bad ka lyngkhot ktien jynthoh kaba long lynter taid kum ka jingbatai ïa kano ka mat jingkren, bad kum ïa kata ka lyngkhot ktien ba kynthup shibun ki dkhot lah ban jer ‘Thohlyngkien’ ba kit jingmut ha ka ktien phareng ‘Prose’ bad la jer ‘Thohmiat’ kaba kit jingmut ha ka ktien phareng ‘Poem’ ne ‘Poetry’.
Ha ka thohlyngkien lah ban don shidkhot lane bun dkhot ba la jer kumta namar ba dei ka jynthoh ba la shu thoh ban lynkien haduh ban da kut ka khana katkum ka mat ba thoh, ba lah ban jer Mat-thoh kaba kit jingmut ha ka ktien phareng ‘Subject’ ne ‘Topic’.
Ha ka thohmiat pat lah ban don arsyrtap ki shisynropktien ne bun syrtap katkum ba mang hi ki nongthoh ban pynlong shidkhot, bad lada shidkhot ne bun dkhot ka jynthoh ha ka thohtara kan long pura ka matthoh ba ki nongthoh kin jer kyrteng kyrpang artat ba kit jingmut ha ka ktien phareng ‘Title’.
Kata ka mut ka kyrteng jong ka thoh lyngkien ne ka thohmiat.
Ka dkhot ha ka Thohlyngkien bad ka dkhot ha ka Thohmiat ki iapher namar ha ka Thohlyngkien ym don jingthew ïa ka jingbun ki kyntien, hynrei ha ka Thohmiat ka dei ban da don ka jingsngewthuh katkum ki shnok ha ki tara bad katta ang.
Lehse don ki ba ym pat sngewthuh ïa ka ktien ang ka dei kaba kit jingmut ha ka ktien phareng ‘line’.
Ka ktieng ‘Ang’ ka dei ka ktien kaba kit bun ki jingmut kum ïa ka ktien ba thoh ha la ki syrtap lane ïa kaba pruid dak na u pud u sam ‘Line’, ïa ka ktien ba ïeng ne shong lynter ki briew ha kaba khreh la ka pali, kaba kit jingmut ha ka phareng ‘Queue’.
Kine ki ktien ki long tang ba tyrwa ai jingmut bad ka shong ha ki paidbah lada pdiang ne kyntait ryngkat kaba kubur da ka iktiar na ka sorkar bad shlem ka thoh ka tar.
Ka ktien miat te lehse bun ki ia tip, hynrei ka jingmut ba jylliew ka dei ban parpaiñ ha ka janor jong ki paidbah ban sngewthuh shai ïa ka katkum ba ka khiathew kata ka ktien.
Lah ban shu pynkynmaw ba ha ka kot shaphang ka thohdur Khasi, la kdew ba ka ktien miatdur ka kit jingmut ‘aesthetics’ ha ka ktien phareng na ka bynta ki dur ba thoh ki barikor.
Ka ktien Myllung wat lada ka jingmut ka dei synlar ba lung mynsiem, hynrei ha ka thoh ka tar Khasi la pdiang salonsar bad ka khia thew ba ka thmu ïa u riewtbit ha kaba thohmiat ba ha ka ktien phareng ka dei ‘Poetry’ ne ‘Poem’.
Kine kiba la kdew hashwa ki dei ha ka thohlyngkien (prose) bad ha ka thohmiat (poetry) pat ka don la u diengkot lajong ban thew ban woh ha ka rukom thoh bad pynshong kyntien katkum ba thoh ki myllung (Poet).
Katkum ka san ka mer jong ka thoh ka tar, ki myllung kiba thoh-miat ka mut ïa ki jynthoh kiba miat ka sur ktien bad snah haba kren, kata ka mut kum ka pasoh khia thew ha ka ktien phareng ‘Aesthetics’ haba ong Thohmiat ka kdew kyllum ïa ki jynthoh jong ki myllung.
Kumta lada dei ban pynpher hapdeng ki thoh-miat ba don tara (rhyme) bad ba ym don tara (free verse) lah ban kdew noh ‘thohmiat’ ban long salonsar kynthup naphang bad ‘thohmiatara’ ïa ki jynthoh ba biang tara.
Na kata ka daw ïa ka sur biang tara ba lah ban jer Surtara ka ba kit jingmut ha ka phareng ‘Rhythm’.
Ha ka jingshisha lah ruh ban jer thohsur, hynrei kane ka ktien Thohsur ka kham ïahap bad kaba thoh jingrwai, kaba ïa ryngkat bad ka ktien phareng ‘Lyrics’ lane ‘Songwriting’.
Kumta ia ki riewtbit ha kaba thohsur, thohmiatara bad thohmiat lah ban ñiew kyllum kum ki myllung kata ka mut ha ka ktien phareng ‘Lyricist’ bad ‘Poet’; bad ïa ki riewtbit thoh  jingrwai ryngkat ka sur lah ban jer Thohrwaisur ne Thohsurrwai kaba ryngkat bad ka ktien phareng ‘Songwriter’ lane lah ban pdiang kyllum kum ki Myllung.
Ha ba shim salonsar baroh kita ki nongthoh kiba shem mynsiem bad ktik ka janor ban thaw ki ktien kiba snah na ka bynta kiba sngap bad pule, barabor hi ki don ka jingmut kaba khia thew ba lah ban kynthup kyllum kum ki Myllung.
Hynrei hapdeng kita la don ruh ki nongthoh kiba pur khana ïa ka jinglong jingman ha ka imlang sahlang lane ha ka jingïadei para briew kiba ym da don eh kita ki kyntien ba khia thew lane ki ban ktik ïa ka jingmut jingpyrkhat jong ki briew, lane ki ban ktah jylliew ïa ka dohnud briew kumta ka shong ha ki akhia ka thoh ka tar ban rai halor kane ka bynta.
Ha kaba ïadei bad ki nongthoh ka la don ka sien ba ki riew tymmen na ka thaiñ ka ba dang sngur ka pyrkhat pyrdaiñ bad dang nylla ka rukom pyndonkam ïa ka ktien ha ba kren, ka la mih ka ktien Thohjer Thohnam.
Haba la pynshong nongrim ïa kita ki ktien lah ban sngewthuh ba kita ki riew tymmen ki thmu ban kdew ïa kita kiba thoh kot kiba ïapher na kiba thoh sla.
Kumta ka la pashat jingmut ba ka ktien thoh-jer thohnam ka kdew ïa ki nongthoh kot ha ka pule dangle jong ka juk mynta, kaba kynthup ïa ka thoh kot ban pulr byrngia ne ka thohkot ban pule ha ki shlem hikai ban nang ban tbit ha la ka kam.
Kumba la kdew barabor kane ka long tang ka tyrwa ai jingmut ha ki paidbah la kin pdiang ne kyntait bad ba ki iktiar sorkar ne na ki shlem ka thoh ka tar ki lah ne em ban kubur.
U jumai ba 4.7 Magnitude u la pynkhynñiuh ia kumba 157 Km ha ka thaiñ South East jong ka nongbah Sarangani ha Philippines ha ka Sngi Palei.
Ka Sarangani ka long ka nongbah kaba don ha ka thaiñ Soccsksargen jong ka ri Philippines.
Ia utei u jumai la ïohsngew ha ka por kumba 3:11 baje bad kumba 116.5 ki thaiñ kiba don marjan bad katei ka nongbah ki dang lah ban ïohsngew ia utei u jumai ha katei ka sngi.
Ka tnat USGS ka la iathuh ruh ba utei u jumai u long kumba 4.0240N Latitude bad 125.8170E Longitude.
Kumjuh ruh haba iadei bad une u jumai uba la khynñiuh ha Philippines, ym shym la ioh khubor eiei ban don kiba ngat ne mynsaw hynrei ki bor pyniaid ki dang wad bniah ban lap ioh don kiba la shah ktah.
Ka United States Geological Survey (USGS) ha ka Sngi Palei ka la iathuh ba u jumai uba 5.2 ha ka Richter Scale u la pynkhynñiuh ia ka Indonesia ha ka Sngi Palei.
Ia utei u jumai la lah ban iohsngew kumba 142 Kilometre na ki bynta jong ka Tual hapoh Indonesia bad ka la jia ruh ha ka por kumba 7:30 eiei ha katei ka step.
Katkum ka kaiphod na ka USGS, la ong ba utei u jumai u la pynkhynñiuh ia kumba 90.5 Km bad ia ka jingkhlaiñ jong u la buh jingkheiñ ba un long kumba 5.7770S Latitude bad 131.4780E Longitude.
Ha kane ka jingjia ym shym la ïohsngew ne ioh jingtip eiei ba kin don kiba ngat ne mynsaw na utei u jumai uba khynñiuh ha katei ka sngi.
Ka nongbah Tual, ka dei kaba don ha ka thaiñ Maluku jong ka Indonesia bad kaba hap ruh hapoh jong ka Kei Islands.
La ong ruh ba ki jingjia bad ki jingpynthut jong ki bor ka mariang ki ju jia khah-khah hapoh Indonesia kum u jumai, ki jingbthei jong ki lum mih ding (volano) bad kumjuh ruh wat ki ‘erlangthari bad ki ‘eriong- ‘erngit kiba ju leit ban lynshop ia katei ka ri na ka por- sha ka por na ka jingdon jong ka ha ka bynta ba ki ju khot ka ‘Ring of Fire’.
Ka ‘Ring of Fire’, lane ka ‘Circum-Pacific Belt’ ka dei ka lynti kaba iasoh bad ka duriaw Pacific Ocean, ha kaba ki bor jong ka mariang kum u jumai bad ka jingbthei ki lum mih ding ka lah ban jia khah- khah.
Ka long ruh ka bynta jong ka pyrthei kaba kloi ban mad ia ki jingjia kum ka jingbthei ki lum mih ding bad kumba 90% u jumai ba khah- khah.
Ka tnat Iada Ri jong ka Taiwan ha ka Sngi Balang ka la iathuh ba ka la iohi biang ia 10 tylli ki liengsuiñ jong ka Russia kiba leit rung shapoh ka ‘Defence Zone’ jong ka Taiwan ha katie ka sngi.
Nalor jong kitei ki liengsuiñ thma, ki la don ruh sa kumba 5 tylli ki jhad thma kiba la pynkhreh bad kiba leit syntiat nabar jong ka Taiwan.
Ka Taiwan ka la ujor na ka por sha ka por ba ka China ka leit ban pynthud bad wanrah jingma ia ki paidbah katei ka ri dew lynnong kaba rit mynta la kumba 3 snem eiei.
Katba ka China pat ka ju kam trai man ka por bad ka ju ong ba katei ka dew lynnong ‘Taiwan’ ka dei hi ka bynta ba shu pait na ka ha ki por ba la leit bad kumta kan sa shim biang sha lade ynda ka la sngew dei ban leh kumta.
Ka tnat iada jong ka Taiwan ka la iathuh ba ka Taiwan ka la sdang ban iohi ia kitei ki liengsuiñ jong ka China naduh ka por 9 baje jong ka step Sngi Balang bad kumba 25 tylli kiwei pat ki jet thma ka China ki dang kilan bad pyntbit ha ka duriaw kaba don shabar ka Taiwan.
Kitei ki liengsuiñ thma ka China ki kynthup ia ki jet J-10 & J-16 bad kumjuh ruh ki jet pynhap bom H-6.
Napdeng jong kitei ki liengsuiñ thma kiba dang kilan bad pyntbit ha katei ka duriaw ba shabar ka Taiwan, 10 tylli pat ki la leit iaid bad rung be-aiñ sha u pud- u sam jong ka Taiwan Strait bad ki la leit rung ruh sha ka phang Southwest jong ka jaka pynher liengsuiñ jong ka Taiwan.
Kumjuh ruh ha ka Sngi U Blei, la ong ba ka Taiwan ka la iathuh ba la iohi ia ka jingdon jong ki liengsuiñ thma bad ki jhad thma jong ka China ha khappud ka Taiwan.
Ha kawei ka video ba la saphriang paidbah ha ki rynsan Social Media, la iohi ia kawei ka khynnah rit kaba la shah rong ha ka um bad shah kit sha duriaw katba ka dang ïalehkai hajan um bad la ki paralok ha Devon jong ka United Kingdom.
Hynrei ka long kaba donbok ba katei ka khynnah ka la lait-im da ka jingiarap jong uwei pat u briew uba leit ban tur wat hapdeng ki jing-at phyllung ka duriaw haduh ba un da poi sha ka.
Ka tnat North Devon Council ka la pyllait paidbah ia katei ka video khnang ban pyni nuksa ia ki paidbah ba kin phikir bha ia ki khun-ki kti lajong bad ba kin ym pyllait ia ki khynnah rit ban leit tur ne ban leit lehkai hajan ki um duriaw kumba long ha katei ka jingjia, namar ym lah ban tip ha kano ka por ba kaei- kaei kaba sniew ka lah ban wan jia ia ki.
Kane ka la jia hapoh Ilfracombe Harbour ha ka janmiet Sngi Palei bad ka jingma kaba khraw ka la ap ia katei ka khynnah lada ym dei na ki briew kiba kloi ban pyrkhat bad kiba kloi ban iarap ia ka ha katei ka jingjia.
Katei ka video ka dei kaba la ioh ban ring ha ka por kumba 7 baje janmiet ha ka 3 tarik u Nailar.
Kumjuh ruh ia kitei kiwei ki khynnah kiba don ha katei ka jaka ha ryngkat bad katei ka khynnah, ha kaba kitei kiwei pat ki shu shah rah tang hajan bad ki la shu mong bad mynsaw malu- mala bad la ai jingsumar ia ki da ki briew jong ka tnat RNLI na Ilfracombe ha katei hi ka sngi.
U Myntri Rangbah jong ka Delhi u Arvind Kejriwal u la pynpaw ïa ka jingsngewnguh ïa u heh nongïalam jong ka seng Congress ha ka ri u Mallikarjun Kharge bad ïa u MP u Rahul Gandhi halor ka jingai jingkyrshan jong ki ban pyrshah bad ai jingkyrshan halor ka jingpyrshah ïa ka GNCTD (Amendment) Bill, 2023.
Ha ka shithi ba la phah sha ki nongïalam jong ka seng Congress, u Kejriwal u la pynpaw ka jingsngewnguh ha ka kyrteng jong ki 2 klur ngut ki nongshong shnong jong ka nongbah.
Ïa ka shithi la pruid dur da u nongai jingmut jong ka seng Aam Aadmi Party (AAP), kum shi bynta ban pynpaw ïa ka jingsngewnguh jong u halor kane ka kam ba ratbah ba la leh da ka seng Congress ha ka ban pyrshah ïa kane ka aiñ kaba pynkulmar jingmut bad buh ha ka jingartatien.
U dkhot ka Rajya Sabha jong ka Aam Aadmi Party (AAP) u Raghav Chadha ha ka sngi Palei u la kyntait ba ka la long ka jingkynnoh ka bym don nongrim kumba la kynnoh ka seng Bharatiya Janta Party (BJP) ba u la pynrung da kaba leh thok ïa ki jingsoi jong ki dkhot ka ïingdorbar ha ka por ba la tyrwa ïa ki kyrteng jong ki khlem pan jingbit na ka bynta ban pynrung ha ka kynhun hapoh ka Delhi Services Bill.
U la ong ba ki kyndon ha kaba ïadei bad ki kam ha Rajya Sabha kim da donkam ban pan jingbit ha kaba ïadei bad ka jingshim ïa ki jingsoi jong ki MP na ka bynta ban tyrwa ïa ki kyrteng jong ki ha kum kane ka kynhun.
U Chadha u la ong ba u khlem shim ïa ki jingsoi ne ban phah ïa ki.
“Ki kyndon ki la ong ba na ka bynta ban thaw ïa ka Select Committee, ki MP ki la donkam ban tyrwa ïa ki kyrteng jong kino kino ki dkhot ha kaba ym donkam ban shim jingsoi, khlem ka jingthoh ka ban ai jingbit ïa u dkhot ba ïa ka kyrteng jongno ba la tyrwa la dei ban kynthup ne donkam.
Ha kaba ïadei bad kane ngam shym la shim ïa ki jingsoi, ne phah ïa kino kino ki jingsoi.
Kumba la shem, la ong ba kam shym la don kano kano ka jingmudui, ki jingbuh jingthoh bad ki jingpynbna ki ban pynpaw ba don ka jinglehthok halor ki jingsoi," la ong u Chadha ha ka jingïalang bad ki nongthoh khubor ha ryngkat ka jingdonlang jong baroh ki MP jong ka AAP.Ki la don kumba 1,050 ngut ki lehnoh bad 319 ngut ki shipai ïada kiba la shah pynïap ha ki 791 tylli ki jingjia ba ïadei bad ki kam thombor jong ki lehnoh ha Jammu &  Kashmir naduh u 2018, kane ka long katkum ka jinglum jingkheiñ ba la buh da ka sorkar.
Kumba la ïathuh ka Ministry of Home Affairs, la ong ba ki la don kumba 791 tylli ki jingjia kiba ïadei bad ki kam pyntriem jong ki lehnoh kynthup 626 tylli ki jingjia ïasiat ba markylliang hapdeng ki lehnoh bad ki shipai ha Jammu & Kashmir kiba la jia naduh u snem 2018 haduh ka 31 tarik, Naitung, 2023.
“Ha u snem 2018, ki la don kumba 228 tylli ki jingjia ba ïadei bad ki lehnoh ba la jia ha kaba ka la long 153 tylli ha u 2019, 126 tylli ha u 2020, 129 tylli ha u 2021, 125 tylli ha u 2022 bad 30 tylli haduh ka 31 tarik, Naitung, 2023,"  la ong u Myntri khynnah jong ka sorkar kmie uba dei khmih ïa ka tnat ki kam pohïing u Nityanand Rai ha ka jingai jubab jong u.
Kumba la buh jingkheiñ la ong ba ha ki 791 tylli ki jingjia ba ïadei bad ki lehnoh, ki la don kumba 1,050 ngut ki lehnoh kiba la shah pynïap ha kaba ka la bun eh da 257 ngut kiba la shah pynïap ha u 2018, bud da 221 ha u 2020, 187 ngut ha u 2022, 180 ngut ha u 2021, 157 ngut ha u 2019 bad 50 ngut haduh ka 31 tarik, Naitung, 2023.
Shuh shuh kumba la buh jingkheiñ la ong ba naduh u 2018 haduh ka 31 tarik, Naitung, 2023, ki la don kumba 319 ngut ki shipai ïada ri kiba la shah pynïap.
Nalor kane la ïathuh ba ki la don kumba 90 ngut ki shipai ïada ri kiba la shah pynïap ha u 2018, 80 ngut ha u 2019, 63 ngut ha u 2020, 42 ngut ha u 2021, 32 ngut ha u 2022 bad 11 ngut ha u 2023.
Ki shipai ïada ri ki la lah ban pynpulom ïa ka jingthmu jong ar tylli ki kynhun lehnoh jong ka Lashkar-e-Taiba (LeT) da kaba ïoh kem ïa hynriew ngut ki nongïarap jong ki lehnoh ha Kashmir, la ïathuh ki pulit hynnin ka sngi.
Ïa kine ki kynhun la lah ban pyntroiñ noh ha Uri kaba don ha Baramulla bad Budgam distrik jong ka Jammu & Kashmir.
Ki la ïathuh ba ka kynhun ba la ïatreilang hapdeng ki pulit ka Baramulla bad ka kynhun 16 SIKHLI jong ka tnat Army ki la pynlong ïa ka jingleit khynra bad ka ha ka thaiñ Churunda Uri la lap ba la don uwei u briew ïa uba la shang shane shatai bad uba la pyrshang ban phet haba u la ïohi ïa ka kynhun jong ki shipai ha kaba u la shah kthong ha ka kynhun shipai.
“U la  shahkem noh ha ka kyhun jong ki shipai.
Ha ka por ba la khmih bniah na u, la lap ïa ar tylli ki bom kawang kti, bad mar mar la ïalam ïa u na ka bynta ka jingtohkit," la ong ka jingthoh ba la wan na ki pulit.
Haba la tohkit bniah la tip ba ka kyrteng jong u ka dei u Showkat Ali Awan jong ka Churunda Uri.
Ki pulit ki la ïathuh ba ha ka por ba la pynlong ïa ka jingtohkit u la phla ïa ki kyrteng jong ki para ba ïatreilang bad u, ha kaba ïa kine la tip kyrteng kum u Ahmad Din bad u Mohammad Sadeeq Khatana, kine baroh arngut ki dei ki nongshong shnong jong ka Churunda.
Kine ki arngut ruh ki la shah tohkit, bad na kine la lap ïa ar tylli ki bom kawang kti, ka pistol China bad u Magazine bad ki song kuli, la ïathuh ki pulit.
Ki la don kumba 33 tylli ki karkhana tylliat kba kiba don ha Gondia distrik ha Maharashtra kiba la shah ñiew be-aiñ na ka bynta ki lai snem ban wan naba u khaw ba la phah da kine la shem ba um bha bad um long kiba bit na ka bynta ki briew ba kin bam ïa u, la ïathuh ki heh ba dei khmih.
Kumba la ïathuh ki heh jong ka Food Corporation of India, ha ka por ba ka la don ka jingkhmih bniah da ka kynhun FCI, u khaw na kine ki karkhana ba la phah da ka  Beed, Nandurbar, Latur bad kiwei pat ki distrik ha u snem ba la lah hapoh ka Public Distribution System (PDS) la shem ba um long uba bha.
Ka kynhun ka la phah da ka kaiphot sha u Collector jong ka Gondia u Chinmay Gotmare.
U Gomtare u la ong ba kine ki karkhana ki la shah bthah ba ki la dei ban pynbiang da u khaw uba bha ha ki hynriew taïew ban wan, lem kumta kin sa ngat ha ki jingshah pynshitom katkum ki kyndon.
Ki pulit jong ka Manipur ki la ïoh ban kurup ïa ki tiar siat ba la shah lute na Churchandpur bad Bishnupur distrik, la ïathuh u heh pulit jong katei jylla.
U heh pulit u la ong ba ka la don ka  jingïasiat kaba jur kaba la jia hapdeng ki shipai ïada ri bad ki riewkieng atiar ha ki thaiñ Kwakta bad Terakhongsangbi kiba don ha Bishnupur distrik bad ha ki thaiñ Mualngat, Gothol, Pholjang jong ka Churachandpur distrik.
Na ka liang jong ki shipai ïada ri ki la pynphai kylla ïa ka jingsiat bad pynher krad ïa ki riewkieng atiar.
Hadien ka jingïasiat, ki pulit ki la lap ïa ki 9 tylli ki tiar siat kiba la shah tuh na kine ki thaiñ kiba don ha kine ki ar tylli ki distrik.
Ka Sorkar Kmie ka la mynjur ïa ka song pisa kaba T.146.79 klur na ka bynta ban shna ïa ka surok Four-lane bad ruh ban pynkylla ïa ka surok Two-Lane sha ka Four-Lane.
Ha kine surok kin don ki bynta ban ïaid ki cycle, ki lynti ïaid kjat bad kiwei kiwei ha New Shillong Township (NST).
Ïa kane ka projek la bei pisa lyngba ka Prime Minister’s Development Initiative for North East Region (PM-DevINE) jong u snem mang tyngka 2022-2023.
Ïa ka PM-DevINE la pynbna kum ka Central Sector Scheme ba thymmai ha ka mang tyngka ka Sorkar Kmie jong u snem 2022-2023.
Haba buh hakhmat ïa ka thong jong ka skhim, haduh 11 tylli ki projek ki la kot haduh T.1503.44 klur kiba kynthup ïa 7 tylli ki projek ba la pynbna ha ka mang tyngka 2022-2023 la dep ban jied ban pyllait pisa noh ha une u snem mang tyngka 2022-2023.
Ka jaka ka dei ka kam jong ka Sorkar Jylla bad ka bailut baisep ha ka jingthied ïa ki jaka la khmih hi da ka Sorkar Jylla katkum ki aiñ bad ki kyndon kiba don.
Kum shi bynta ban pynpaw ïa ka jingsngew para briew, ka jylla Mizoram, ka la plie lad ïa ki khynnah poi wir bad ki bym don jaka sah shuh, ha kaba ïadei bad ki jingkyrshan ha ka ban pynïoh ïa ka jingnang jingstad bad kumjuh ki jingdonkam jong ki.
Kumba la ïohlum jingkheiñ la ong ba ki la don palat 8,000 ngut ki khynnah kiba dei na Myanmar, Bangladesh, bad  ki bynta ba marjan bad ka Manipur kiba la ïoh jingïarap lyngba ki skul kiba ha Mizoram.
U Lalchhandama Ralte, uba long u Myntri ba dei khmih jong ka tnat pule-puthi ha Mizoram, u la pynsngew ba ki la don kumba 6,366 ngut ki khynnah skul kiba na Myanmar, 250 ngut na Bangladesh, bad 1,503 ngut kiba ha ka jylla kiba la wan na Manipur kiba pule ha ki skul ha ka jylla.
Ha kaba ïadei bad ki jingpyntreikam ba la wanrah da ka sorkar, kine ki khynnah ym tang ba ki ïoh ka lad ban pule ha ki skul, hynrei ki la shah pynbiang ruh ha kaba ïadei bad ki jingdonkam jong ki kiba man ka sngi, kynthup ki Uniform, ki kot bad ki jingbam sngi.
U Myntri Rangbah ka Jylla u Conrad K Sangma ryngkat u Symbud Myntri Rangbah u Bah Sniawbhalang Dhar ki la sakhi ïa ka sngi pynkut ïa ka shad Behdienkhlam jong ka Seiñraij Ïalong ha ka 10 tarik mynta u bnai.
Ka lehniam Behdienkhlam jong ka Seiñraij Ïalong ka la sdang naduh ka 8 tarik Nailar da ki jinglehniam bapher bapher ba la pyndep da u Langdoh ryngkat ki Wasan, ki Maji bad u Sangot.
Ha kane ka lehniam Behdienkhlam Ïalong la shim bynta da ki lai shnong; ka Wahiajer, Nongkhyllep bad ka Ïalong.
Ki jinglehniam ki kynthup naduh ka Khrong ka Khri, ka Choh Thyndai bad ka Knia Khlam ban beh ïa ka pang ka shitom bad ïa ka sih ka roi na ki shnong ki thaw bad ban kyrpad kyrpon ïa u nongbuh nongthaw ban kyrkhu kyrdoh ban bha ka rep ka riang.
Ha ka sngi pynkut ïa kane ka jinglehniam ki khun ka Seiñraij Ïalong na kylleng ki dong bapher bapher kumjuh ka shnong Wahiajer ki pynpoi haduh 10 tylli ki rot ha pung kyntang kaba la tip kum ka ‘Pyrda’ kaba don ha Ïalong ha ka jingïalang kaba la pynïaid da u President ka Seinraij Ialong u Bah Pyrkhat Shylla.
Nalor u Myntri Rangbah bad Symbud Myntri Rangbah, la donlang ruh ka MLA Saipung ka Kong Santa Mary Shylla, u MLA ka Umroi Bah Damanbait Lamare, u MLA ka Jowai Bah Wailadmiki Shylla, u MLA barim ka Saipung Bah Shitlang Pale, u Chief Executive Member ka JHADC Bah Thombor Shiwat, ki MDC ka JHADC, u Deputy Commissioner ka West Jaiñtia u Bah BS Sohliya, u Superintendent of Police Bah C Syrti, ki doloi na ki elaka bapher, ki ophisar sorkar na ki tnat treikam bapher bapher nalor ki hajar ngut ki paidbah.
Katba ïa ka Knia Khlam bad ka Wahbhang kiba dei ki lehniam ba khadduh la pyndep hadien ka jingbret ïa ki rot.
U Myntri Rangbah haba ai jingkren u la ai khublei bad kitbok kitwriang ïa ki khun ka Seiñraij Ïalong.
Ha kaba ïadei bad ka dorkhas kaba la aiti da ka Seiñraij Ïalong kata ban pynbha ïa ka jaka shad Behdienkhlam, ki jaka peit kai ka Tre-Pyrda (Aitnar), ki surok naduh main road shaduh ka jaka jngohkai bad namar kata u Myntri Rangbah u la kular ban theh ki jingïarap.
Hadien ka shad Behdienkhlam haba kren sha ki lad pathai khubor u Myntri Rangbah u la pynbna ban theh jingïarap ïa ka shnong Ïalong lyngba ka skhim Chief Minister Special Development Programme na ka bynta ban tei pynbha bad ïada ïa ki jaka khamtam ïa ki hali ki pynthor ha ka shnong Ïalong.
Nalor nangta, u la ong ba ka wah Myntdu ka la pynjulor ïa ka jaka kaba heh, kynthup ïa ka hali ha ka shnong Ïalong.
Kumta u la ong ba un ai jingïarap lyngba ka skhim Chief Minister Special Development Programme ban ïada ïa ka jingpynjulor ka wah.
U la ong ruh ba ka sorkar kan wanrah ïa ki kam pynroi na ka bynta ban pynbha pynmiat ïa ka shnong Ialong bad ka Ialong park.
U la ong shuh shuh ba ka sorkar kan theh jingïarap ban tei ïa ki jingtei ha Pyrda ka shnong Ialong, khnang ban pyndep ïa ka lehniam Behdienkhlam ha ka rukom kaba dei bad ban kyntiew shuh shuh ïa ka kolshor.
Ka jingbym don ka jingkieng kaba bha ha ka wah Kopili ka la long ka daw kaba hakhmat eh kaba wanrah jingeh ïa ki briew jong ki ar tylli ki distrik kiba kynthup ïa ka West Karbi Anglong bad ka Hojai distrik hapoh ka jylla.
Ki nongshong shnong jong kine distrik ki la hap ban pyndonkam da ki lieng ban ïaid lyngba na shiliang sha shiliang ka wah, ha kaba kane ka buh jingma bha ïa ki khamtam ha ka por ba jur slap.
Ki briew jong kane ka thaiñ da ka jingbym banse ki la hap ban pyndonkam da ki lieng ban ïaid lyngba ka wah Kopili kaba don hapdeng ka Sildubi Ghat kaba don ha West Karbi Anglong distrik bad ka Jamuna-Seat Ghat kaba don ha Hojai Distrik jong ka jylla.
Kumba la sakhi, la ong ba wat ki khyllung khynnah kynthup ki khynnah skul, ki riewtymmen bad ki briew kiba pang da ka jingbym banse ki la hap ban pyndonkam da ki lieng haba ki donkam ban leit jingleit ne ban leit phah sumar.
Ka jingshlei jong ka um ha ka wah ka la buh jingeh ïa ki khynnah ba kin leit skul bad kumjuh ka la ktah ruh ïa kito kiba dei ban leit sha ki jaka trei jaka ktha ha kaba ki la hap ban shu shong ïing ne hap shong da ki lieng ha ryngkat ka jingtieng jingsyier.
Haba kren skhem ba ka Sorkar Pdeng bad ka sorkar Manipur ki la shim ïa ki sienjam ban wanrah biang ïa ka jingshongsuk shongsaiñ, u Myntri Rangbahduh ka Ri, u Narendra Modi, ha ka Sngi Palei u la pynpaw ïa ka jingkyrmen kaba skhem ba kine ki sienjam kin wanrah ïa u soh bathiang bad ba ka jingsuk kan wanphai sha Manipur kaba la mad ïa ki jingïakynad bad ïaumsnam mynta la palat lai bnai.
Haba jubab halor ka mat jong ka jingbym shaniah shuh ha ka sorkar ba u la ïalam ha Lok Sabha, u Modi u la ai jingkyrmen ïa ki nongshong shnong ka Manipur ba ka Parliament baroh kawei ka don lang bad ki, bad u la ong ba sa tang katto katne por, ka jylla kan sa wanphai biang sha ka lynti jong ka roi ka kiew.
Katba u Modi u dang kren bad jubab, ki MP na ka Liang Pyrshah ki la mih noh na Ïingdorbar Lok Sabha bad ki khlem don satia ha ka por ba u Myntri Rangbahduh u la kren halor ka Manipur.
Na ka liang u Modi u la kynthah ïa ka Liang Pyrshah da kaba ong ba ha ka banyngkong, ka la wanrah ïa ka jingkylli, hynrei ki MP ka Liang Pyrshah kim don satia ka jingïaishah ban shong bad sngap ïa ka jubab jong u.
U Modi u la kren palat ar kynta bad u la ktah halor kiba bun ki mat ki jura bad u la pyrshang ban khyrwit kylla ïa ka Liang Pyrshah bad u la kynnoh ïa ka seng Congress khamtam ïa ki nongïalam jong ka kum u Jawaharlal Nehru bad ka Indira Gandhi ha kaba ïadei bad ki jingeh kiba ktah ym tang ïa ka Manipur, hynrei ka thaiñ Shatei Lam Mihngi baroh kawei.
U Myntri Rangbahduh u la ong ba ka seng Congress bad ka jingleh saiñpyrthei jong ka, ki la long ki daw bah halor ki jingeh ha kane ka thaiñ.
U la pynkynmaw ïa kiba bun ki jingjia na ki snem kiba mynshwa bad u la kynnoh beit ba kita ki jingjia ki la mih na ka daw jong ka seng Congress.
“Kata ka jingpang mynsiem jong ki (Liang Pyrshah), ka long da kaba shu jied.
Kim lah satia ban pyrkhat shabar na ka jylli jong ka saiñpyrthei," u la ong.
U la kynnoh ruh ba ka Liang Pyrshah ka sngewtynnad lada ka ïoh lad ban kren sniew shaphang ka Ri.
Hynrei u la pynpaw ïa ka jingsngew skhem ba ka sorkar jong u kan sa wanphai biang sha ka bor synshar ha u snem 2024.
Shuh shuh haba kynthoh ïa ka kynhun synrop jong ka Liang Pyrshah ïa kaba la ai kyrteng ‘I.N.D.I.A’, u Modi u la ong ba baroh ki nongïalam ha kane ka kynhun ki don ka jingthrang ban long Myntri Rangbahduh jong ka Ri.
Ha kajuh ka por, u la pyni ïa kita ki jingjop jong ka sorkar ha ki liang bapher-bapher.
U la pyndonkam da ki kaiphod jong ka International Monetary Fund (IMF) bad ka NITI Aayog ban kdew ba ka Ri India ka la lah ban pynduna ïa ka jingduk.
U la ban ba ka India kan sa wan ha ka kyrdan ba lai ha ka pyrthei napdeng ki Ri kiba khlaiñ ha ka ïoh ka kot.
U la ong ba lada ka Liang Pyrshah ka wanrah ïa ka mat jong ka jingbym shaniah shuh ïa ka sorkar ha u snem 2028, ha kata ka por, ka India kan poi sha katei ka kyrdan.
Shuh shuh u Modi u la kynnoh ba ki seng ha ka Liang Pyrshah ki pynthohbria ïa ka India haba ki leit shabar Ri, hynrei u la ong ba ki paidbah kin ym shah ïalam bakla ha kum kine ki jait kam.
U Myntri Rangbahduh u la kam ruh ba ka sorkar ba u la ïalam ka la ai ïa ka jingsynshar kaba khuid kaba khlem don kano-kano ka jingbamsap bamngem.
Haba kynthoh ïa ka seng Congress, u Modi u la ong ba ka Ri India kam don jingshaniah shuh ha kane ka seng bad kawei ka jylla hadien kawei pat ka la kyntait ïa kane ka seng.
Nalor kitei ki mat ba la kdew haneng, u Myntri Rangbahduh u la kren halor kiba bun kiwei pat.
Ka Meghalaya High Court ha ka Sngi Palei ka la shong bishar halor ki lai tylli ki mukotduma kiba ïadei bad ka jingtih dewïong be-aiñ, jingtreikam ki karkhana thang dewïong be-aiñ, jingkit ïa u dewïong ba la tih be-aiñ, jingshalan shabar ri ïa u dewïong ba la tih be-aiñ da kaba shna ïa ki kot ki sla ba thok da kaba kam ba ïa u dewïong la tih ha kiwei pat ki jylla, bad ka jingdie lilam ïa u dewïong kumba la hukum da ka National Green Tribunal bad ka Supreme Court.
Ki nongmudui ïa kitei ki mukotduma ki la kynnoh ba ki ‘Kingpin’ lane ki heh khlieh kiba pynïaid be-aiñ ïa ki kam dewïong ki ïaid sharum-shaneng khlem jingteh katba ki katto-katne ki rit ki ria ki lah ban shah kthong ha ka sorkar.
Na ka liang u Advocate-General u la pynpaw ka sorkar ka la kthong ïa ki briew kiba shisha bad ka sorkar ka la shim ïa ki sienjam bakongsan da kaba ïatreilang bad ki pulit Assam namar kiba bun na kita ki ‘Kingpin’ ki lah ban treikam na shabar jong ka jylla Meghalaya.
Ki don ruh ki nongmudui kiba la pynpaw ba ka sorkar ka khlem pat leh eiei ban teh lakam ïa ka jingkit dewïong be-aiñ.
Ha kawei pat ka bynta, la lap ba ha Meghalaya, ki duna bha ki jaka thew lane ki ‘weigh-bridge’ bad ki ‘weigh-pad’ ban thew ïa ki kali kit mar.
Wat la kane ka bynta ka ïadei bad ka jingsniew jong ki surok namar ka jingïaid ki trok ba kit palat pud khlem ka jingshah peitngor, ka jingkit palat pud jong ki trok ka don ka jingïadei kaba jan bad ka jingkit be-aiñ ïa u dewïong.
Ka High Court ka la pynpaw ïa ka jingkyrmen ba ki 23 tylli ki ‘weigh-bridge’ kin treikam noh bad ka sorkar kan buh ïa ki ‘weigh-pad’ ha kiwei ki jaka khnang ban thew ïa ki kali kit mar.
Ha kaba ïadei bad ka jingkit dewïong be-aiñ, uwei na ki nongmudui u la kdew ba ka sorkar jylla ka la shu leh mynleh ba leh eiei pyrshah ïa ki ‘Kingpin’ kiba donkti ha kane ka kam be-aiñ.
La kynnoh ruh ba haduh mynta, ka sorkar kam pat leh eiei ïa ki nongtrei sorkar kiba la donkti bad ki briew kiba pynïaid ïa ki kam be-aiñ halor u dewïong.
Nalorkata, la kynnoh ba ki don ki kot ki sla kiba tang shu peit ki kdew halor ka jingdonkti jong ki katto katne ki nongtrei sorkar bad ki briew kiba pynïaid be-aiñ ïa ki kam kiba ïadei bad u dewïong.
Lada ka sorkar kam leh eiei pyrshah ïa ki briew lajong, yn ym lah ban ïakhun ïa kane ka jingleh be-aiñKa la don ka jingai jingmut na uwei na ki nongmudui ba namar jong ka jingkharoi jong ki karkhana thang dewïong be-aiñ, ki don sa kiwei pat ki karkhana kiba pyndonkam ïa u dewïong ba la shu tih be-aiñ.
Uta u nongmudui u la kdew ba ka sorkar ka tip ïa kane, hynrei kam leh eiei pyrshah ïa kita ki karkhana.
Ka High Court ka la ong ba lada ka long shisha kumta, ka sorkar ka dei ban shim ïa ki sienjam bakongsan pyrshah ïa kita ki karkhana.
Halor ka jingdie lilam ïa u dewïong ba la tih naduh ka por shwa ban treikam ka jingmana ba la pynjari da ka NGT, u Advocate-General u la kular ba ka sorkar ka bud beit thik ïa ka por bad ka rukom kumba ka la ai sha ka High Court.
Ha kajuh ka por, ka sorkar ka la pyntip ba ki la don 39 tylli ki karkhana thang dewïong be-aiñ kiba la shah pynjulor ha West Khasi Hills bad san tylli ha East Jaiñtia Hills.
Na ka liang u Justice B.P.Katakey (Retired), u la ai ïa ka kaiphod kaba 16 sla sha ka High Court.
Ka ïingbishar ka la don bun ki jingkynthoh pyrshah ïa ka sorkar bad ki sienjam ba la shim lane ki bym pat leh eiei.
Ka sorkar kan hap ban jubab ïa ki jingkynthoh ba la pynpaw ha ka kaiphod.
Ka don ruh sa kawei ka kaiphod ba la ai ha ka 7 tarik Nailar, 2023 ba la ai da ka sorkar jylla.
Ka jingbishar kan long biang ha ka 29 tarik Nailar, 2023.
U Bah Thomas Passah u la pynthikna ba un ïakhun beit na ka tiket Khun Hynñiewtrep National Awakening Movement (KHNAM) ha ka ilekshon MDC na Jaïaw konstitwensi ka ban long la shem snem.
U Bah Thomas u dei uwei na ki Working President ka KHNAM uba dei u nongïalam uba la ïaineh naduh kham mynshwa bad mynta ha ka jingïalam u Bah Pyndap Saibon kum u President.
“Haba nga la rung ïing ban pan jingkyrshan, nga la pynthikna ba ngan ïakhun ma nga na ka seng KHNAM na Jaïaw konstitwensi ha kane ka ilekshon MDC ka ban sa long la shem snem" u la ong.
U la pynpaw ka jingsngewkmen ba ki paidbah haduh mynta ki dang ieid ïa ka seng KHNAM kumba ki ieid ha ki por mynshwa.
Katkum ka khubor ba la ïoh lum haduh mynta ki kyrtong kiba la pynpaw pyrthei ban ïakhun ïa ka ilekshon MDC ki long u Bah Auguster Jyrwa uba dei u General Secretary barim ka KSU un ïakhun na ka UDP.Kane ka wan hadien ba u Bah Paul Lyngdoh u MDC ba mynta u la shah jied biang kum u MLA na West Shillong konstitwensi bad shah jied ban long kum u Myntri ha ka sorkar jylla.
U Bah Thomas Passah na ka seng KHNAM, ka VPP kaba thikna ban pynïeng kyrtong tangba kam pat pynbna haduh mynta bad kiwei seng saiñpyrthei ki ban sa pynbna ynda la jan ka ilekshon.
Sa kawei ka khubor ba la ïoh lum la ïathuh ba ki don haduh 10 tylli ki konstitwensi kiba la pan tiket na ka KHNAM ban ïakhun ïa ka ilekshon MDC ban long ha u snem 2024.
Na kine 10 tylli ki konstitwensi, kiba kham bun ki dei ki konstitwensi na Shillong bad khapsor.
Kum ban shu pynkynmaw ka KHNAM ka khlem lah ban sei kyrtong ha kine ki snem namar ki kynrum-kynram ïaknieh President hapdeng u Bah Adelbert Nongrum bad u Bah Pyndap Saibon.
Pynban naduh ba u Bah Adelbert Nongrum u la leit pynïasoh sha ka VPP, ka KHNAM ka la ïaid beit biang namar ïa ka shuki President la shimti biang da u Bah Pyndap Saibon.
La ïoh khubor ba ym tang ki 10 tylli konstitwesi kiba pan tiket, hynrei kin dang don bun ki samla ban pan tiket na kiwei ki konstitwesi.
U Vice Chancellor ka skulbah North Eastern Hill University (NEHU), u Professor Prabha Shankar Shukla u la ong ba ka nongrim kaba ka skulbah ka ïeng ka long kaba shai halor ka jingpyntreikam ïa ka National Education Policy (NEP), 2020 bad ka la don ka jingmynjur naduh ki Principal bad ki khynnah pule jong ki kolej bapher bapher.
Haba kren sha ki lad pathai khubor ha ka sngi Palei, u Vice Chancellor u la ong ba haduh mynta mynne u khlem ïohpdiang satia ïa kino-kino ki E-mail na ki nongpynïaid ïa ki jaka pule ban ong ba kim kwah ban pyntreikam ïa ka NEP.“Ka NEHU ka la shim ïa ka sienjam ban ïaid shakhmat ha kaba ïadei bad ka jingpyntreikam ïa ka National Education Policy (NEP) wat lada ki don kumba iwei ne arngut kiba pyrshah, hynrei ym don tang iwei ruh i Principal ba phah wat tang ïa kawei ka E-mail ruh kaba ong ba kim kwah ban pyntreikam ïa ka National Education Policy", la ong u Vice Chancellor.
Ha kaba ïadei bad ka jingbym treh ban pynlong jong u Vice Chancellor ïa ka jingïalang ba kyrkieh jong ka Academic Council, na ka liang u Vice Chancellor u la  ong ba halor kane u la dep ban ai bad kren shai lyngba ki jingthoh ïa baroh ki bynta ba donkam.
Nangta, u la ong ba u long uba la pynkhreh ban ïakren bad kino-kino ki kynhun bad u la dep ruh ban ïakren halor kane wat bad ki kynhun sengbhalang kiba kynthup ïa ka KSU, ka NEHU-SU, ka HYC, ka FKJGP bad kiwei kiwei ruh bad ïa kane la leh na ka bynta ka jingbha bad ka jingmyntoi jong ki khynnah samla ka jylla Meghalaya.
Shuh shuh u la ong ruh ha kaba ïadei bad ka synjuk ki nonghikai kaba la tip kum ka Meghalaya College Teacher’s Association (MCTA) lada ki kloi ban wan shakhmat ban ïakren, um artatien ban ïakren bad ki.
U la ong ba ka jingthmu jong ki nonghikai bad ka skulbah baroh kawei ka long kaba shai bad ki long ruh kiba la khreh ha kaba ïadei bad kane ka jingpyntreikam ïa ka NEP.Haba kylli halor ka jingkulmar kaba la mih halor ka jingthmu ban pyntreikam ïa ka NEP, na ka liang u Vice Chancellor u la ong ba kam don kano-kano ka jingbymshai ne ka jingkulmar namar kiei-kiei la dep ban phah lyngba ki jingthoh.
Ka jingïakren bad ki lad pathai khubor ruh ka long kaba shai lait noh sa tang katto katne ki bym hun bad mynjur ïa kaei kaba la rai hynrei baroh hi ki ïa mynjur ban pyntreikam ïa ka NEP, 2020.
Namar kata, u la ong ba lada ym pyntreikam mynta ïa ka NEP hapoh ka jylla, kaei ka ban jia ha u snem 2036.
U Myntri ka Development of North Eastern Region (DoNER), u G Kishan Reddy ha ka Sngi Palei u la pyntip ba ka Sorkar Meghalaya ka la dep ban ithuh bad pynbna ïa katto-katne ki ’law kyntang kum ki Community Reserve hapoh ka Wildlife (Protection) Act, 1972.
Ïa kane ka jingtip utei u Myntri ka Sorkar Pdeng u la ai ha ka jubab ba shu thoh ha ïingdorbar thawaiñ Rajya Sabha ha ka Sngi Palei.
Ha kane ka shithi, u Reddy u la ong ba ki bor treikam kum ki Dorbar Shnong ha Meghalaya ki trei ïa ka bynta ba kongsan bha ha ka imlang sahlang bad ka ïoh ka kot ka Meghalaya, nalor ka jingïada ïa ka mei mariang bad pynsngewthuh ïa ki paidbah halor ki jingïada.
Ka dustur kum ka jingpynneh ïa ki ’law kyntang, ka jingkhang ban pynjot palat ïa ka sawdong sawkum kum ki khlaw, ka jingïada ïa ki shyngiar bad kiwei ki tyllong um da ka jingstad, ki aiñ tynrai ba pyrrkhing ïa ka jingleit siat mrad, ki la ïarap bha ban ïada ïa ka mei mariang bad ki jingthaw ba im ha kane ka Jylla.
Nalor nangta, u la ong ba ka skhim ka Sorkar Kmie kum ka Integrated Development of Wildlife Habitats bad ka Compensatory Afforestation Fund Management bad Planning Authority (CAMPA) jong ka Sorkar ka la wanrah ïa ka roi ka par sha ki shnong ki thaw da kaba plie lynti ïa ki ban kamai jakpoh da kiwei ki jait kam.
U la ong ruh ba ki shnong ki thaw bad ki Dorbar Shnong ha Meghalaya ki la ïadonbynta lang ha ki kam ban saiñdur, ban ai jingkyrshan ïa ki Village Employment Council, ban ithuh ïa ki nongïoh jingmyntoi na ki prokram bapher bapher ka Sorkar, ban ai jaka na ka bynta ki projek bad kiwei kiwei, na ka bynta ka roi ka par jong ki jaka riewlum ha ka Jylla.
Ka Kerala ka la long ka jylla banyngkong ha ka Ri ban pynmih da ka rai (Resolution) ban pyrshah ïa ka jingthmu ka Sorkar Pdeng ban wanrah ne pyntreikam ïa ka Uniform Civil Code (UCC).
“Ka Ïingdorbar Thawaiñ jong ka Kerala ka la ai jingmynjur ïa ka rai ban pyrshah ïa ka jingleh marwei bad kyrkieh jong ka Sorkar Pdeng ban wanrah ïa ka Uniform Civil Code (UCC)," la ong u Myntri Rangbah, u Pinarayi Vijayan.
“Ka jingpyntreikam ïa ka UCC khlem da ïamir jingmut lane pan jingmynjur ka long ka jingma ïa ka jinglong tylli jong ka Ri," la ong u Vijayan haba wanrah ïa katei ka rai hapoh ka Ïingdorbar Thawaiñ ka Kerala.
Ka Sorkar Pdeng ka la dep mang kumba T.301 klur na ka bynta ka bai thied tiar ban pyntrei ïa ka skhim bylla sngi lane NREGS ha Meghalaya ha kaba ka bai thied tiar kaba sah jong u snem 2021-22 yn pynkhuid lut noh katba jong u snem 2022-23 yn pynkhuid tang 40%.
Ka Sorkar Pdeng ka la dep mang ïa ka pisa na ka bynta ka NREGS bad ka dei ka bai thied tiar thied tar.
Ka tyllong khubor ka ïathuh ba kane ka pisa kaba la mang ka dei lang na ka bynta ka bai thied tiar kaba sahteng naduh 2021-2022 kaba yn ïoh ban siew dep noh, katba jong u snem 2022-2023 ka dang dei tang 40%.
La ong ba ka bai thied tiar kaba sahteng jong u snem 2021-2022 ka long T.89.11 klur bad yn lah ban siew lut noh, katba ka bai thied tiar jong u snem 2022-23 ka dang lait shwa tang 40%.
“Kane ka 40% kaba la lait ka long kumba T.197.83 klur jong u snem 2022-2023 bad ka pisa baroh kaba dei ka bai thied tiar jong u snem 2022-23 ka la kot sha ka T.486 klur," la ong ka tyllong khubor.
Shuh shuh la ong ba na kane ka T.301 klur kaba la mang, la buh lang na ka bynta ka tulop jong ki Technical Assistant.
Ka jingmang pisa ïa ka Jylla baroh kawei ka long 90 na ka Sorkar Pdeng bad 10 na ka Sorkar Jylla, bad ïa ka bai tiar ka long 75 na ka Sorkar Pdeng bad 25 na ka Sorkar Jylla.
Ki Executive Member (EM) ka Khasi Hills Autonomous District Council (KHADC) hapoh ka jingïalam u Bah Victor Rani uba peit ïa ka tnad Buit-thaw and Lariti bad Bah Rangkynsai Kharbuki ki la leit jurip ïa ka Khasi Heritage Village kaba don ha Mawphlang, East Khasi hills kaba la long mynta ka sngi ka 10 tarik Nailar 2023.
Kane ka jingwan jurip ka long ban pynkhreh ban pynlong biang ïa ka Monolith Festival ha ka taïew ba nyngkong ne taïew ba ar u Nohprah, 2023.
Ha kane ka jingjurip la lap ïa ki ïing trep jong ki hima bapher bapher kiba la sdang synjor bad kiba donkam kyrkieh ban pynbha biang.
Ha kane ka sngi la synranlang u MDC ka thaiñ uba dei u shongknor ka council, u Bah Lamphrang Blah, Bah Carnes Sohshang, Bah Fantin Lakadong kiba dei ki Executive Member (EM), ki ophisar ka KHADC bad ki karikor na PWD bad PHE jong ka sorkar jylla.
Kum ban shu pynkynmaw ka monolith festival kaba long khatduh ka dei ha u snem 2016.
Pynban mynta la ïaid 6 snem kane ka tamasa pyni ïa ka riti dustur u Khasi kam shym la long shuh.
Haba ïakren bad u Bah Rangkynsai Makdoh uba dei u EM ka KHADC, u la ïathuh ba ka jingwan ban jurip ïa kane ka Khasi Heritage Village kaba don ha Mawphlang ka long ban pynkhreh pynlong biang ïa ka Monolith Festival ha ka taïew ba nyngkong ne taïew ba ar jong u bnai Nohprah mynta u snem.
U la ïathuh ba haduh mynta um pat tip haduh katno kan lut lada maramot ïa kine ki ïing trep, hynrei ki karikor (engineer) jong ka ophis kin sa wanrah ïa ka kaiphot.
Shuh shuh u la pynpaw ba ka jingpynlong ïa kane ka Monolith Festival ka long ka jingïohnong ïa ka jaidbynriew namar yn pyni nam sha ka pyrthei ïa ka jingriewspah ka riti dustur jong u Khasi.
Katba u Bah Lamphrang Blah uba dei u MDC ka Mawphlang-Diengiei u la ong ba ha kine ki snem man ki Executive Committee ki la pynkhreh ban pynlong ïa ka Monolith Festival hynrei kam shym la urlong.
Pynban mynta u snem kane ka jingthmu kan sa urlong.
U la pynkynmaw ba ha kane ka jaka wat u Myntri Rangbahduh ka ri India u Narendra Modi u la dep wan ïuhkjat.
Katba u Bah Victor Rani uba dei ruh u Chairman ka Khasi Heritage Village Management Committee u la pyntip ba kane ka tamasa kan long kaba pynriewspah ïa ka jaidbynriew namar la lah ban pyni ïa ka kolshor u Khasi naduh ki mynbarim.
U Myntri Rangbahduh ka Ri, u Narendra Modi, ha ka Sngi Palei u la pynpaw ïa ka jingsngew skhem ba un wanphai biang sha ka bor synshar hadien ka ilekshon Lok Sabha ka ban long ha u snem ban wan.
Ïa kane, u Modi u la kren haba jubab halor ka mat ba la wanrah da ka Liang Pyrshah ba kam don jingshaniah shuh ha ka sorkar ba la ïalam da u Modi ha Lok Sabha.
U Modi u la kynthoh ba ka kynhun synrop jong ka Liang Pyrshah kaba la tip kum ka I.N.D.I.A kam don lad satia ban jop ha ka ilekshon ban wan namar kane ka kynhun ka dei kaba la tip kum mynshwa kum ka UPA bad kaba la shah pynbudnam shikatdei.
U la kdew ba katei ka kynhun synrop ka don la ki jong ki jong ki saiñpyrkhat bad ki don bun ki nongïalam hapoh ka kynhun kiba don ka jingthrang ban long Myntri Rangbahduh.
Hapdeng ka jingrisa jong ki MP ha ka Liang Synshar, u Modi u la ong ba ka sorkar jong u kan sa wanphai biang sha ka bor hadien ka ilekshon ha u snem 2024.
U la kynthah ïa ka seng Congress bad ki seng kiba ïatreilang bad ka ba ki dei ban pynkhreh ban wanrah ïa ka mat jong ka jingbym shaniah ïa ka sorkar jong u ha u snem 2028 kaba long shi snem shwa ka ilekshon Lok Sabha ha u snem 2029.
“Ha kane ka khep, phi khlem pat da pynkhreh bha, hynrei ngan ai jingmut ïa phi ba phin ïa pynkhreh janai ynda phi la wanrah biang ïa kane ka mat," la ong u Modi.
U Myntri Rangbahduh u la kam ba lada ka kynhun I.N.D.I.A ka wan ha ka bor, ka Ri kan ïohi sa tang ka jingdum namar kan sa don ka jinghiar ha ka ïoh ka kot katba ki kam ïaumsnam bad ïakynad kin kiew.
Kane ka mat jong ka jingbym shaniah shuh ïa ka sorkar jong u Modi ka la shah rem noh ha ka jingïatynjuh bor.
Na ka liang u Lamphang ka Lok Sabha u la phah rah sur ïa ki MP kiba kyrshan bad pyrshah ïa kane ka mat, bad ha kata ka jingrah sur, kiba bun ki dei kiba pyrshah.
Ha kajuh ka por, ki MP ka Liang Pyrshah ki khlem don shuh satia hapoh Ïingdorbar Thawaiñ ha ka por ba la pynlong ïa ka jingïatynjuh bor.
Ka kynhun ïalehkai jong ka shlem treikam ka Accountant General (AG) ka la rah ïa ka nam lahduh ha ka North Eastern Council Invitational Football Tournament 2023 kaba long ka jingrakhe ka ri India ïa ka snem kaba ar jong Amrit Ka Mohatsav.
Kane ka nam jop ka la wan hadien ba ka lah pynliem noh ïa ka Meghalaya Energy Corporation Limited (MeECL) da 3-0 kol ha ka jingïakhun final kaba la long ha ka sngi Thohdieng ha SSA Stadium, Polo.
Ha kane ka lympung la wan ïashim bynta da 9 tylli tylli ki shlem treikam.
Haba phai sha ka jingïalehkai, la ong naduh kaba sdang baroh ar kynhun ki la pyrshang ban ïakhun tyngeh ha kaba ym shym la don satia ban ïoh pynkhih jar.
Dei ha ka kylla miet, ka kynhun ïalehkai jong ka AG kaba don ïa ki rangïalehkai kiba ïalehkai na ki klob ka nongbah ha ka Shillong Premier League, ka la ïoh ban pynkhih jar nyngkong eh lyngba u Chandmitre Thma ha ka minit kaba 43.
Kane ka shi kol ka la pynkyndit bynriew ïa ki rangïalehkai ka MeECL, hynrei tang hadien ar minit ka la shah thep biang sa shi kol lyngba u rangïalehkai barim ka Shillong Lajong u Sheen Stevenson Sohktung.
Lyngba kine ki ar kol ka la nang pynshaïong ngaiñ ïa ki rangïalehkai ka MeECL ki bym poi pyrkhat ban shah thep kol biang.
Hadien katto katne por ka AG ka la thep biang ïa ka kol kaba lai lyngba u Kerio Nongbri ha ka minit kaba 54.
Haduh kaba kut ka jingïalehkai ka MeECL kam shym la lah ban pynphai bad ka la mad ïa ka jingshah rem.
Ïa ka nam rangïalehkai ba kynsai la ïoh da u Sheen Sohktung na ka AG, rangapkol  ba kynsai ka leit sha u Shiningstar Basaïawmoit na ka MeECL bad ïa ka nam rangthep kol ba kynsai la ïoh da u Chandmitre Thma na ka AG uba la thep haduh 7 kol ha kane ka lympung.
Ïa ki khusnam sha kine ki kynhun la sam da u Gaigongdin Panmei uba bat kum u Financial Adviser jong ka NEC kum u kongsan, ha ryngkat ka jingdon lang ka Sherry Lalthangzo, Ecnomic Advicer jong ka NEC kum ka symbud kongsan, nangta u Rangbah Shnong ka Nongrim Hills u Bah Bantylli Nari bad kiwei.
Ka Jylla kam don jingkyrmen shuh ban dang lah tei ïa ki projek pynmih bording na u dewïong lane Thermal Project hadien ba ka North Eastern Electric Power Corporation Limited (NEEPCO) ka la randien noh ban tei ïa ka thermal project kaba 500 megawatts ha Darugiri ha East Garo Hills.
Katba kawei ka kompani DS Group kaba la soi ïa ka soskular ban tei ïa ka thermal project kaba 240 megawatts ha Nangalbibra ha South Garo Hills district ka la shu jah noh khlem wan mih shuh.
U Myntri ka tnat bording, u AT Mondal u la ong ba ka jingbymbiang ka lad ban ïoh dewïong ka dei kawei pat ka daw, hynrei ki kompani kiba la soi ïa ka soskular ruh kim shym la ïaid shakhmat ban pyntrei.
U la ong ba ka NEEPCO ka la dep pyntip ba dei ban pynkut noh ïa ka soskular bad ka kham pynleit jingmut noh kumno ban pynmih bording da kiba khuid.
U la ong la dep ban ïakren teng ïa kane bad u Chairman and Managing Director (CMD) ka NEEPCO, uba dei ruh u CMD ka NTPC in New Delhi.
U Mondal u la ong ba lada ym lah ban ïoh ka jingshngaiñ ban ïoh beit ïa u dewïong ka lah ban shu long lehnohei ïa kiba bei pisa ban tei projek.
U la ong ba ka kompani DS Group ruh kaba la soi soskular ban tei ïa ka thermal project ha South Garo Hills ka la shu jah khlem wan mih shuh bad ka kam ruh kam ïaid shakhmat.
Haba kylli shaphang ka jingpynmih bording na ki jaboh jabaiñ, u Mondal u la ong ba hadien ba la dep ïakren, ka jaboh jabaiñ ka duna palat bad donkam shibun ka jaboh jabaiñ ban pynlang khnang ban lah ban pynkylla na ka jaboh sha ka bording.
Kum ban pynkynmaw, ki soskular ba la soi hapdeng ka Sorkar Jylla bad kiwei pat ki kompani ki la bun bha ha kine ki khyndiat snem, bad kine ki kompani ki shu kut tang ha kaba soi soskular, khlem pynïaid ïa ka kam shakhmat.
U Mondal u la ong ba ki don katto-katne tylli ki projek kiba shu den ïa ki wah kiba ki paidbah ruh ki pdiang sngewbha tangba ki sahkut noh namar ki kompani pat ki khlem leh eiei.
Hynrei ki don pat ki projek kiba ki paidbah ruh ki khang pyrshah bad kim trei ban ïatreilang bad ka Sorkar.
Ka jingïatan tyllai kaba dang ïaid shakhmat ha kaba ïadei bad ka jingpyntreikam ïa ka NEP2020 ha ka UG level ka dei ka mat kaba khia bha.
Kum u nonghikai, ka ktah ïa nga haba nga ïohi ïa ka jingbymsngewthuh jingmut hapdeng ka North-Eastern Hill University kaba dei ka nongpyntreikam, ki nonghikai kolej bad ki nongpynïaid ka administration kiba pyntyllun ïa ka kam bad  ka Sorkar jylla kaba dei ka bor ba dei khmih halor ka jingpynïaidkam.
Imat, ka dei ka jingduna palat ka jingsngewthuh halor ka jingmut jong ka NEP 2020 kaba pynlong ïa ka bor pynïaid ka Skulbah NEHU bad ka Sorkar Meghalaya ba kin phai lyndet ïa la ka kamram bad ban shu thet kti ha kaba ïadei bad ka jingpyntreikam janai da kaba ïoh ruh ïa ka jingïamynjur bad ka jingïatreilang jong ki kynhun kiba hap ban pyntyllun ïa ka kam.
Ngan buh hangne ïa kine ki mat khyndiat katkum ba la sot na ka bynta bakhatduh eh na ka sla 61-62 jong ka National Education Policy 2020, ba la pynmih da ka Ministry of Human Resource Development (kaba tip mynta kum ka Ministry of Education) jong ka Sorkar India.
“27.
Ka Jingpyntreikam27.
