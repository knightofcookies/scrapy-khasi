"La ïathuh ruh ba ha ka jingpynrung kam kaba dang shu dep, ka sorkar ka la thungkam kham bun na kitei ki doktor ba pule na bhah sorkar kiba la aplai na bynta ki kam kiba lait ha ka jylla.
Ka sorkar jylla ka pyndonkam da ki phew hajar klur tyngka man la u snem.
Ka bhah kaba bun – kumba 90 % ka wan na ka sorkar kmie.
Ka jylla Meghalaya kam don jingmih ei ei na lade lait noh tang ki khajna kiba ïoh lum na ki tiar die shane sha ka jylla ïa kiba wanrah nabar.
Nangta don ka khajna halor bun jait ki kyiad phareng (excise duty on Indian Made Foreign Liquour), nalor ka pisa kaba ka sorkar kmie ka buria ïa ki sorkar jylla na ka GST (Goods and Services Tax) – kane ka dei ka khajna halor ki tiar ki tiar kiba wanrah nabar bad ruh ki rukom jingtrei kiba har rukom.
Ki hotel bad restaurant ki lum ïa ka GST ba man ba ngi thied wat I tiar iba rit ruh ngin ïohi ha ka cash memo (resit) ba hap ban siew GST.Bunsien ngim ju pynleit jingmut ïa kine kiei kiei baroh namar ngi tharai ba ka kam lum khajna ka dei ka jingkitkhlieh jong ka sorkar bad kam ïadei ei ei ruh bad ngi.
Hynrei hangne ngi bakla.
Ngi kum ki paidbah kiba peitngor bad kiba don ka jingkitkhlieh ngi dei ban shim khia ïa ki kam kiba ïadei bad ka synshar ka khadar bad khamtam ha ka jingpynlut jong ka sorkar ïa ka pisa paidbah (public money) ïa kaba ngi don hok ban kdew bad pan jingkheiñ.
Man u snem ha ka taiew bakut eh jong u bnai Lber, ka ophis jong U Comptroller & Auditor General (C&AG) ïa kaba la peit da ka sorkar kmie ka pynmih ïa ka kaiphod ha kaba ka kdew sani ïa ki jinglut jingsep bad ki jingïoh baroh jong ka sorkar jylla, kynthup ruh ïa ka ram ba ka sorkar Meghalaya ka shim na ki bank bapher bapher.
Kabe ka kaiphod ka kdew ruh ïa ka jingpynlut ha kawei pa kawei ka tnad sorkar bad ka kdew ruh ïa ki jingduna kum ha ka jingbym pynbiang ïa ki jingkheiñ bad ki receipt haba la pynlut ïa ka pisa ha ki kam pynroi bapher bapher.
Ha ka kaiphod kaba la pynmih dang shen ka ophis C&AG ka kdew ïa ki katto katne ki department ha kiba ka jingtrei kam ka dkoh bha bad kim shym pynbiang ïa kita ki receipt ban pynshisha haei ki la pynlut ïa ka pisa paidbah.
Kine ki departments ki long (1) Ka Community & Rural Development Department lane ka tnad kaba dei peit khnang ïa ka roi ka par ha ki nongkyndong.
Kane ka Department ka lah pynlut haduh 1137.40 klur tyngka (shi hajar shispah laiphew hynniew klur bad 40 lak tyngka) (2) Ka Planning Department – 457.58 klur (sawspah sanphew hynñiew klur bad sanphew phra lak tyngka (3) Health & Family Welfare lane ka Department kaba peit ïa ka koit ka khiah ka khlem ai ki receipt na ka bynta 272.22 klur tyngka (ar spah hynniewphew ar klur bad arphew ar lak tyngka (4) Social Welfare Department 198.99 klur tyngka (shispah khyndaiphew phra klur bad khyndaiphew khyndai lak tyngka (5) Education & Human Resources (Ka Department ba pynïar ïa ka ka thoh ka pule) 171.78 (shispah hynniewphew wei klur bad hynniewphew phra lak tyngka.
Kabe baroh ka pisa ka kot sha ka 2237.97 klur tyngka.
Ka jingkylli ka long balei ba ki department kim lah ban pynshisha ïa ka lut ka sep lada ki la pynlut shisha ha ki skim bapher bapher.
ïa ka pisa paidbah ym lah ban leh kum ka pisa lajong ban pynlut katba mon.
Ha ka liang jong ka Department C&RD kaba dei peit kyrpang ïa ki paidbah kiba shong ba sah ha nongkyndong bun ka pisa la pynïaid lyngba jong ki Block ïa kiba la peit da ki Block Development Officer (BDO).
Kine ki BDO ki long kum ki syiem kiba synshar ïa ki paidbah ha nongkyndong kiba ym nud ban buh jingkylli na ki lane ban pan jingkheiñ hi ruh.
Lehse lah ban don wei ar ngut eh ki BDO kiba don ka jingkitkhlieh ban ai ka jingshakri hok ïa ki paidbah hynrei kiba bun hi ki long kiba bamsap bad ïa kane lah ban ïohi lyngba ka jinglum spah jong ki bad ka jingpynïeng ïa ki ïing paki dulan.
Lada wad jingtip bha kumno uta lane kata ka BDO ki ïoh lum spah lehse kane ka jingbam sap kan ym da saphriang eh hynrei ki nongpynïaid shnong (rangbah shnong/sordar shnong) bun ba ki tieng ban kylli jingkylli than namar ïoh thut u/ka BDO bad ïoh duh noh syndon wat ka skim kaba rit ba ria ruh.
Ka dei kane ka jingbym sngewthuh jong ki nongpynïaid shnong ïa ka bor bad ka iktiar jong ki kaba pynlong ïa ki babu sorkar bad ki MLA ba kin kheiñ niut ïa ki.
Kynmaw ba u rangbah shnong/sordar shnong u don hok kumba don u MLA ban leit tied ïa ki jingkhang jong ki department bapher bapher bad ban ïakynduh ïa ki ophisar kiba kham heh ban leit dawa na ki ïa ka hok ki paidbah ha nongkyndong.
Haba u BDO u leh bymkit khlieh ïa la ka jong ka kamram dei ban pyntip sha U Secretary jong ka C&RD uba shong ha Secretariat.
Lada kata ruh kam trei kam dei ban leit ud sha u Chief Secretary ruh.
Ym dei ban riej ban leit dawa ïa ka hok ki paidbah.
Kane kam dei shuh ka juk ban shu ap tang ïa ki skim ba wan lyngba ka Block.
Ki don bun kiwei pat ki skim ruh lada wad jingtip na ki department bapher bapher.
Ki nongpynïaid shnong ki dei ruh ban ïathuh ruh ha ki lad pathai khubor shaphang ka jingbympoi ki skim bapher bapher ha shnong.
Ka sorkar ka kam sarong ba ka um ka la poi lut ym tang sha ki shnong baroh hynrei ha ki thliew ïing jong baroh ki nongshong shnong lyngba ka Jal Jeevan Mission.
Hynrei ngi tip shai ba bun bah ki shnong ha kiba ki briew ki hap leit kit um dih na jngai bha.
Hato kam dei ka kamram jong ki rangbah shnong/sordar shnong ba kin kyntait mardor ïa kita ki jingkam ka sorkar? Lada ngim trei bor bah ban pynpaw pyrthei ïa ki ktien lamler jong ka sorkar te ngin sa shu shah ïalam bakla kumne kumba la long mynta lah 50 snem.
Dei na kane ka daw ba ngi dei ban jied ïa ki rangbah shnong/sordar shnong kiba lah nang lah stad bad kiba lah ban pule bad bishar ïa kata ka CAG report ban tip haduh katno ngi ki paidbah ngi la shu shah ïalam bakla.
Lehse don ki skim kiba pyni ba la pyndep tang ha ki file ophis katba ha madan pat ym don ei ei.
Ka jingtlot ha ka jingtrei kam ka sorkar ka long ba ym don ba buh jingkheiñ (evaluate and monitor) ïa ka jingpynlut halor kano kano ka skim ka long shisha ne em kumba la kam da ki ophisar ne ka shu long tang ka jingkam ha lyer katba ha ka jingshisha khlem da don ei ei kum kata ha madan? Teng teng lada ïoh u MLA uba buddien te ki ophisar ki kham kitkhia hynrei u MLA un lah peit haduh katno haba da ki spah tylli ki shnong hapoh uwei uwei u MLA.Dei na kata ka daw ba ki nongkit kam shnong ki don ka jingkit kaba khia ïa kaba ki dei ban pyndep.
Ki dorbar shnong ki dei ban don ka jingïadei kaba jan bha bad kita kiba pynïaid ïa ki kam bapher bapher.
Ha kajuh ka por ki dei ruh ban pyni ïa ka bor bad ka iktiar jong ki bad ban wad ïa ki jingkheiñ jingdiah baroh namar ba ki mihkhmat ïa ki paidbah.
Ka synshar paidbah ka sur u paidbah ka dei kaba donbor tam.
Lada ngim pyndonkam ïa kata ka sur te ngin sa ïoh da ki nongsynshar kiba thala bad ki bym salia la ngi sahdien ha ki liang baroh.
Shillong, ïaïong, 02: Kumba long lem kiwei ki nongïalehkai sports ba tbit ha ka jylla u Bah Trishan Malngiang, 29 snem ka rta u la ngat ha ka jingshitom jur ha ka 24 tarik, Nohprah, 2022, hadien ka jingmynsaw katba u dang ïalehkai phutbol ha madan Polo.
Na kane ka jingmynsaw, u Bah Malngiang uba trei ha ka ophis u Director General of Police (DGP), Meghalaya, u la ïakynduh jingeh haduh katta katta ban ïaid ban ieng bad pynlong ïa u ban leit sha ki nongsumar khem pynban ka jingshitom jong u ka la nang jur.
Wat hapdeng ka jingïaleh ban ïoh ïa ka jingsumar ha la ka jong ka jylla pynbna u bapli um kotbor satia ban leit wad jingsumar ha ki Hospital shimet namarba ka jingpuid kan lut la kumno kumno haduh 4 lak tyngka.
Hynrei hapdeng ka jingdukha mynsiem, u Bah Malngiang u la ïoh mynsiem haba ki don katto katne ngut ki paralok jong u kiba la koit na kajuh ka rukom kheiñ shyieng, ki la ai jingmut ïa u ban leit shah sumar ha Orthopaedics Department jong ka Shillong Civil Hospital kaba baroh shikatta ka la ai jingsumar jar jar ïa ki paidbah bd bun kiba la ïoh jingkoit.
Ha kaba kut jong u bnai Kyllalyngkot, mynta u snem, u Bah Malngiang u la leit ban ïa kynduh ïa u Orthopaedic Surgeon u Dr.Wanlam Khongwir uba la pynlong shwa ïa ka jingtohkit bad khatduh ïawai u la ïathuh ba yn donkam ban puid namarba ka jingkdiah ka shyieng ha ka kjat ka diang ka la kham jur bad kaba lah ban buh jingma ïa u nongpang hadien habud.
Mar mar, u Dr.Khongwir u la wad ïa ki tiar jingsumar na Mumbai namarba ym don tiar satia ha North East bad namarba kane ka jingpuid kim da kham jia eh ha ki jylla jong ka thaiñ Shatei Lammihngi.
Tang shu poi ki tiar, ïa u Bah Malngiang la phah wan sumar ha Hospital ha ka 18 tarik Lber,, 2023 bad hadien ba la pynkilan met (Physiotherapy) ban kham ïoh bor shwa ban puid noh, ha ka 21 tarik, Lber 2023, ka kynhun jong ki doktor sumar shyieng kiba kynthup ïa u Dr.Wanlamkupar Khongwir bad u Dr.N.P.Laloo lem bad u Anaesthetists u Dr.H Majaw bad u Dr.M Surong ki la sdang ïa kane ka jingpuid kaba nyngkong eh ïa kaba la tip kum ka kind Arthroscopic Posterior Cruciate Ligament (PCL).
Lah ban kdew hangne ba kane ka jingpuid ka dei kaba nyngkong eh ha Meghalaya ban leh ha ki jaka ai jingsumar jong ka Sorkar da ki doktor sorkar bad da ka jingjop ka Shillong Civil Hospital ka la paw kum kawei na ki shlem sumar kaba lah ban pynkoit ïa ki briew kiba kdiah shyieng.
U Bah Malngiang uba dang don hapdeng ka jingshah sumra, u la ong ba u dang angnud ban ïoh ïalehkai biang sha madan phutbol hynrei da ka jingphikir.
“Nga sngewnguh ïa ki doktor kiba la sumar ïa nga bad kiba sngewthuh ruh ïa ka jingshitom bad kiba la ïatreilang bad kumjuh ruh ki Nurse," ong u Bah Malngiang.
“Nga la duh mynsiem namarba ngam don pisa ban leit shah sumar ha ki private hospital, hynrei hangne ka jinglut jingsep ha ka jingsumar ka long beit thik tang kat kaba nga kot bor.
Kane ka dei ka khubor kaba bha na ka bynta ki nongïalehkai sports ha ka jylla.
Nga sngewnguh shikatdei eh ïa ka Shillong Civil Hospital," u la bynrap.
U Dr.Khongwir u la ong ba kane kan long ka khubor kaba bha na ka bynta ki nongïalehkai sports ha Meghalaya lada ki ngat ha kano kano ka jingmynsaw ha kano kano ka khyllipmat bad kiba la poi ha ka kut lad.
Katkum ka jingïathuh jong u Dr.Khongwir, ha ki lai snem baladep ki don bun tylli ki jingpuid ïa kiba kheiñ shyieng bad ki long kiba jop ha Civil Hospital Shillong hynrei kane ka dei ka sien banyngkong eh ban puid ha ka sien banyngkong eh.
Haba ïaroh ïa ka kynhun ki doktor, ki surgeon, ki para medical staff, ki senior most Surgeon, u Dr.N.P.Laloo u la pynpaw ka jingkmen ba ka Orthopaedic Department jong ka Hospital ka la ïaid shakhmat.
Ka jingdon jong kane ka shnat ai jingsumar kan ïarap haduh katta ïa ki longïing kiba wan na ki longing kiba duk.
U la ïathuh ba ka Department mynta ka la phaikhmat sha ki tymmen kiba la noh ka rta kiba pang shyieng bad kiba donkam ïa ki jingsumar kiba katkum ka jingïaid jong ka por.
“Ha kaba ïadei bad kane, ki jingsumar kum ïa kiba pang syngkai, khohsiew, bad ban bujli ïa ka ksang kti la leh bunsien ha Civil Hospital Shillong.
Bun na ki nongpang ba la san ka rta ki la ïoh jingmyntoi bad ki la ïoh jingkoit," u la ïathuh.
“Ngi la sdang ruh ba puid ïa kiba pang budlum bad ngi kyrmen ba ha ki snem ban sa wan da ka jingkyrshan jong ka tnat ka Koit ka Khiah bad ka sorkar ka jingangnud jong ngi kan sa long kaba jop," ong shuh shuh Dr.Laloo.
Haba pynpaw ïa kane kajuh ka jingsngew, u Surgeon Superintendent jong ka Shillong Civil Hospital u Dr.Andrias Dkhar u la ong,“ngi la pyrshang ban leh ïa kaba bha tam bad ki don ki khep kiba khanglad ruh ïa ngi, na ka daw ka jingbym don jaka bad ka jingbym biang ka um bad ka bording.
"U Principal Secretary jong ka tnat ka Koit ka Khiah ka Sorkar Jylla u Sampath Kumar u la ong, “ ka sorkar hapoh ka jingïalam jong u Myntri Rangbah bad u Myntri ka Koit ka Khiah ki la buh thong ban kynjoh sha ka jingjop bad nga kwah ba ïathuh ha phi, ha ki lai snem ban sa wan, ki jingkylla kin sa urlong.
Kumba la pynpaw ha ka mang tyngka, ngin sa nang pynkiew shuh shuh ïa ka jingdon jong ki doktor, ki stad ai jingsumar, ki para medical staff, ki tiar ai jingsumar bad kiwei kiwei khnang ba ka jingshakri kan pynhun mynsiem ïa ki paidbah," la bynrap u Kumar.
Shillong, Iaiong 02: Ki pulit jong ka Tikrikila ha dien ba ki la ïoh ïa ka jingtip ba kan don ka kali kaba poi sha katei ka jaka ïa kaba la suba ba kit ïa ki jingdih ba sniew, ki pulit ki la pynlong ka jingp ktem bad haba la poi katei ka kali ki la talasi bad kila ïoh ban kurup 749 bilor ka dawai Phensedyl.
Ki pulit kila bat ïa ka kali kaba don u number AS-01-FH-1303, kawei ka bike kaba don u number AS-18-H-3709.
Ki pulit kila ïoh ban kem ïa u wei na ki nongkhaïi na katei ka jaka, na ka liang jong ki pulit ki dang bteng ïa ka jingtohkit ban lap ïa kiba dan kti ha kane ka kam khaïi beaiñ.
Ki pulit kila kurup ruh ïa ki ID card, ka cheque kaba T.18000/- hajar tyngka, ki ATM na u ba shah kem, kane ka dawai jyrhoh Phensedyl ka dei kaba dawa bha sha Bangladesh bad na ka liang jong ki Pulit bad ki BSF ruh ki juh oh kurup man ka por ïa kane ka dawai.
Shillong, Ïaiong 02 : Ki la don haduh palat 307 tylli ki Utilisation Certificate (UC) kaba la kot sha ka 2,373 klur tyngka ba ki tnad bapher bapher jong ka sorkar jylla kim pat phah naduh u snem ba la dep.
“….
haduh ba kut jong u Lber 2022, haduh 307 tylli ki UC ba kot sha ka 2,373.51 klur tyngka ki la sahkut ha ka thup jong u Principal Accountant General (A&E) Meghalaya," ong ka kaiphod jong ka State Finances Audit Report jong ka Comptroller and Auditor General of India ba dei jong ka kut snem Lber 31, 2022.
La kdew ruh ba ki tnad kiba kham heh kiba khlem pat phah ïa ki UC bad ka jingsah ka pisa na kaei kaba la mang hapoh ka thup Grant-in-Aid, ki kynthup ïa ka Community and Rural Development da ki 1137.40 klur ne 47.92%, Planning Department da ki 457.58 klur ne 19.28%, Health and Family Welfare Department da ki 272.22 klur tyngka ne 11.47% persen, Social Welfare department da ki 198.99 klur tyngka ne 8.38%, Education and Human Resource Development da ki 171.78 klur ne 7.24% bad ka Border Areas Development department da ki 37.36 klur tyngka ne 1.57% persen.
Shuh shuh la ong ruh ban pyni ba ïa kitei ki song jingïarap la dep ban pyntreikam pura lah ban pyntikna hadien ba la ïoh pdiang ïa kai UC kiban ïada na ka jingbakla lynti jong ka song jingïarap na bynta kiwei pat ki kam.
La kdew ruh ba ka jingbym pat ïoh ïa ki UC, lah ban ong ba ka jingpynlut kaba kdew ha ka jinglum jingkhein, lah ban ong ba kan dei kaba khatduh lane lah ruh ban pyntikna ba ïa kitei ki song pisa la pyntreikam shisha na ka bynta ka kam.
Ka jingbym phah ïa ki UC la ong ba ka kdew ruh ba ki bor ba dei peit kim shym la pynshai kumno la pynlut ïa ka pisa ha kine ki snem.
La ong ruh ba kam don kano kano ka jingpynshisha ba ka jingthmu ba ai ïa kitei ki song pisa la dep ban pynurlong.
Nalorkata, ka kaiphod ka ong ruh ba ka jingbym don ka UC, ka pyni ruh ba ym pat lah ban pyntikna ba la ki nongïoh ïa kitei ki jingmyntoi ki la pyndonkam hok shisha neem ïa kitei ki song jingïarap kumba la mang.
La ong ruh ba lah ruh ban long ba ïa kitei ki song pisa ba la ïoh ym shym la pynlut bad la shu sahkut ha ki bank account jong ki tnad bapher bapher.
Kumta halor kane, la kyntu ïa ka sorkar jylla ba kan peitngor halor kane ka kam bad ba kan peit ba ym tang ba kito kiba donkti ban phah ïa ki UC ha ka por kaba biang sha ka Finance Department bad ruh ka PAG(A&E) hynrei ban buddien ruh halor ka jingphah ïa ki song pisa sha ki tnad.
Shillong, Ïaïong 02: U MLA ka North Shillong Constituency u Bah Adelbert Nongrum u la ong ba wat la na ka liang jong u u la kren shai shuwa ka elekshon ba un ym leit iukjat ha Them Iewmawlong ban pan jingkyrshan na ki Harijan kiba sah ha katei ka jaka namar um kwah ban leit nguh leit dem ba ki kyrshan ïa u hynrei wat la katta ruh ki dang don kiba kyrshan ïa u ha kane ka elekshon kaba dang shu dep.
Haba kren bad u Mawphor u Bah Adelbert u la ong ba naduh ki sngi kiba ka elekshon kam pat da jan than haduh ka sngi kaba u ïalap ekeshon khatduh eh u la kren shai kdar ba da leilei un ym leit nguh leit dem ïa ki ba kin pynjop ïa u hynrei ka jingïoh vote jong u na kane ka jaka ka pyni ba ki dang don kiba ïohi ïa ka nongrim kaba u ïeng kaban pynmyntoi ïa baroh khoit.
U la ïathuh ba lada u leit ban pan jingkyrshan na ki kin buh kyndon beit ba laa kin kyrshan ïa u u dei ban pyndep ki katto katne tylli ki jingangnud jong ki.
Haba kylli ïa ka daw kaba pynlong ïa u ban shim ïa katei ka rai, “Namar nga tip skhem ba lada nga leit ban pan jingkyrshan kin buh kyndon ïa nga kata ka long ba nga dei ban ïada ïa ki ba kin ïoh shong junom ha katei ka jaka bad ba ngan ym kren eiei shuh shaphang ka jingdawa ba la slem jong nga ba dei ban pynsted ïa ka jingpynkynriah ïa ki," jubab u Bah Adelbert.
“Nga la ong da kaba shai ba ngan ym leit nguh leit dem ïa ki namar ngam kwah ban pynpoh ïa lade tang na bynta ka elekshon hynrei namar nga ïeng ha ka nongrim ba nga dei u trai bad ki pat ki nongshongwai balei ngan leit nguh leit tang namar ka elekshon bad dei na kane hi ka daw ba ngam shym la iuh kjat shisha ha katei ka jaka bad lada ngi peit ha ka ki elekshon ba la dep ruh kine ki la kyntait lupa ïa nga," u la ong.
“Nga rung ym ban pynheh spah ïa lade hynrei ka nongrim ba khring ïa nga sha ka saiñhima ban kiew spah bad dei namar ka nongrim hi kaba la khang long ka daw ba nga jop elekshon bad ngan ym kynriah noh ruh na ka nongim tang na bynta ka elekshon," u la bynrap.
Haba kylli pat ïa ka daw kaba ki don haduh 13 ngut kiba kyrshan ïa u ha kane ka elekshon ba dang shudep bad ruh namar ha u 2018 u ïoh tang 13 vote hi, “Ki don kiba sngewthuh ïa ka nongrim jong ngi ba nga bad ïa ka party ba ngim mih ban ïakhun tang na bynta kaba bha hynrei ïa kaba dei bad nga ai khublei kyrpang ïa kito ki 13 ngut ba na ka liang jong nga lei nga kwah ban kynduh markhamt bad ai khublei ba wat hadien ba nga kren shai hynrei ki kyrshan namar ki ruh lehse ki la sngewthuh ba ka dokam ban leh ïa kaba dei ym shuh tang ïa kaba bha kumba nga la kren sha u paidbah," u la jubab.
Shuh shuh u la ong ba lada peit ha kane ka elekshon baroh kita ki stad kheiñ jingkheiñ saiñ hima bad kiba ju ai jingkheiñ mano ban jop ki la buh ïa u ha ka kyrdan kaba saw ne basan hynrei dei namar ka jingdon ki artair ba khlaiñ kaba la lah ban pynshaïong ïa kiba bun.
“Ka dei ka jingshisha ba ki la kheiñ rem ïa nga hynrei naduh ka sngi kaba nyngkong nga tip shai ba u paidbah um dei uba biej bad ka jingjop biang jong nga ha kane ka kynti ka dei namar ki don ki atiar kiba khlaiñ tam eh jong nga kita kinongvote ba jarjar," u la ong.
“Ki don ki nongshong shnong jong ka constituency kiba la sah sha kiwei ki constituency kiba ka vote jong ki ka dang don ha Nort Shillong da ka mon lailuid khlem khmih lynti nongkylliang ne ap ba ngan da phone hynrei ki wan ban pyndep hok la la kamram bad ban ai jingkyrshan ïa nga," u la bynrap.
Mawkyrwat, Ïaïong 03 : Ka ophis jong u District Sports Officer (DSO), South West Khasi Hills District, Mawkyrwat kan sa pynlong ïa ka 9th South West Khasi Hills Chief Minister District Level Inter – School Athletic Meet 2023 na ka bynta ki khynnah skul kiba hapoh 14 snem, hapoh 16 snem bad hapoh 18 snem ka ban long naduh ka 3 tarik haduh ka 5 tarik Jymmang, (May) 2023 hapoh Mawkyrwat.
Namarkata, lada don kino kino ki skul kiba hapoh jong ka South West Khasi Hills District kiba kwah ban ïashimbynta ha kane ka lympung kin sngewbha ban wan shim ïa ki phom (form) na ka ophis treikam jong u DSO, South West Khasi Hills District ha kano kano ka por long trei.
Ka tarik ba khatduh ban pynpoi ïa ki phom kan long hapoh ka 24 tarik Ïaïong, 2023.
Ïa ki jingtip ba kham bniah lah ban wan kylli na ophis lane phone – 7085084819/9856925283.
Kane ka long katkum ka kyrwoh khubor ba la phah da u bah D.Syngkon, District Sports Officer, South West Khasi Hills, Mawkyrwat.
Shillong, Iaiong 2 : Mar ïakynnoh hapdeng ki bor sorkar ka Assam bad ka Meghalaya kumjuh ruh ki nongshong shnong ka Mukroh halor ka jingjia shah siat iap ki hynriew ngut ki mynsiem briew ha ki pulit Assam kaba la jia ha ka 22 tarik Naiwieng 2022 kat kum ka Affidavit ba ki la ai sha ka Judicial Commission ba la khlieh da u Nongbishar Justice T.Vaiphei.
Kumta halor kane na ka liang u Nongbishar T Vaiphei uba shim ïa ka jingtohkit halor kane ka jingjia um banse ban phah ïa baroh arliang mamla kumjuh ruh ïa ki nong Mukroh ban pynshisha da ki sabut kiba biang.
Haba u nongbishar u la bishar na ki Affidavit ba la ai da ki DGP jong ka Assam bad Meghalaya, Principal Chief Conservators of Forest (PCCF), Head of Forest Force (HFF), u MDC, u Rangbah Shnong bad ki 9 ngut ki nongshong shnong ka Mukroh, ka Commission ka la lap ba ka la mih ka jingïakynnoh mar kylliang halor ka jingjia bad kumta ka long kaba jwat ban shim rai na ki Affidavit.
Kumta ban pynïaid shakhmat ïaka jingtohkit bad jingbishar la hap ban khot pynshisha da ki sabut khnang ba ki jingshisha kin paw.
Na ka liang ka Commission ka la khot ïa u DGP jong ka jylla ban wanrah ïa ki jingpynshisha da kaba un wan mih hi ma u ne un phah da ki ophisar jongu ruh hakhmat ka Commission ha ka 14 tarik Iaiong ha ka jaka shong bishar jongka Commission hi.
Kat kum ka hukum la ong ban pynthikna ba ka jingtohkit kan dep kloi khlem kano kano ka jingpynslem kan kham bha ban ïalam lang ïa baroh ki nongsakhi ha katei kajuh ka sngi bad lada jia ba ym lah ban pyndep tohkit ïa ki yn bteng biang ha ka sngi ba bud kata ha ka 15 tarik khlem kano jingpynsahteng ïa ka kam.
Kat kum ka hukum na ka Commission ïa kine ki nongsakhi lah ban tohkit ruh da u DGP ka Assam, PCCF, HFF jongka Assam lane da ki nongïasaid jongki.
Lada donkam kino kino ki kot ki sla lah ban pan na ka Commission.
Ka Commission ka kwah ruh ba ïa ka jingpyntip dei ban phah mar mar sha baroh da ka WhatsApp ne da ka email.
Ki nongsakhi na ka liang kito kiba shah siat iap ha Mukroh ki long kiba haïing ba kynthup ïa ka Khlan Phawa, Ploda Sumer, Riskhem Myertem, Nidawan Dkhar bad Rilis Nartiang baroh ki kynthei bad ki saw ngut ki nongshong shnong ka Mukroh pat ki kynthup ïa u Daman Bhoi, Paitlang Sumer, Bud Sumer bad Plan Bhoi.
Kine ki la dep ai da ka jingthoh sha ka Commission myn ha ka Sngi Thohdieng.
Jowai, Ïaïong 03 : Ka Tariang FC kala long syndon ka lahduh ha ka jingïalehkai phutbol kaba la tip kum ka ‘9th Secondary School Football Knock-out Tournament 2022-23’, ïa kaba la pynlong ha kane ka sngi saitjaiñ ha madan Pdengshakap.
Ha kane ka jingïakhun phainal ka kynhun jong ka Tariang FC kala jop da 3-1 kol ïa ka Umsalait SC, ïa ka kol ba nyngkong na ka Tariang FC kala ïoh ban thep lyngba u rangïalehkai jong ka u Allen Nongbri haka minit ba 12, katba u Knerktilang Buam ula theh ïa ki ar kol ha ka minit ba 73 bad 90.
Na ka liang ka kynhun ïalehkai jong ka Umsalait SC kala pyrshang ban pynphai ïa kitei ki kol hynrei kala ïoh ban thep tang shikol ha ka minit ba 75 lyngba u Arnes Marwein.
Ha kane ka lympung mynta ka snem ka kynhun ba ïoh rah ïa ka nam lahduh ka Tariang FC kala ïoh rong ïa ka song pisa kaba T.2,50,000 (ar lak sanphew hajar) tyngka katba ka kynhun ba wan ba ar ka Umsalait SC kala ïoh rong T.1,50,000 (Shilak sanphew hajar) tyngka lem bad ki trophy.
Ïa ka nam Best player la ïoh rah da u Knerktilang Buam uba la ïoh thep haduh ar kol ha kane ka jingïakhun phainal, ïa ka nam Best Goalkeeper la ïoh da u Frolick Dkhar kiba dei na ka kynhun Tariang FC.Ïa ki khunsnam sha ki nongjop la sam da u kongsan jong kane ka sngi u J.Myrom DSP ka East Jaiñtia Hills, ha ka jingdonlang u ma H.Bareh Project Manager, ma K.Passah DSO West Jaiñtia Hills ryngkat, ki nongkitkam shnong nalor kiwei deki riew rangbah ka thaiñ bad ki paidbha nongwan peitkai.
Mairang, Lber 3: Kum shibynta ban pynshai bad pyni lad pyni lynti ïa ki khynnah pule ka Eastern West Khasi Hills District, halor ki lad ïohkam ïohjam ha ka liang ka tnat hospitality, kiba kynthup ïa ka ïohkam ïohjam lyngba ka kam jngohkai pyrthei, ka ophis jong ka Block Development Officer Mairang C&RD Block, ha ryngkat ka jingïatreilang bad ka Indian Institute of Hotel Management Shillong, hynne ka sngi ki la pynlong ïa ka prokram jingbatai bad jinghikai na ka bynta ki khynnah pule ka thaiñ kiba don jingthmu ban leit pule ha kane ka laiñ.
Ha kane ka prokram ïa kaba la pynlong ha Tirot Sing Memorial Hall Pyndengumiong Mairang, la wan ban ïashimbynta da I Dr.L.R.Hynñiewta, I ba long I BDO ka Mairang C&RD Block, u Bah S.Khonglah Lecturer ka IIHM, Shillong, I Kong S.Wahlang Demonstrator ka IIHM, Shillong, ki nonghikai bad ki khynnah pule jong ki skul bad kolej ka thaiñ, kiba kynthup ïa kito kiba la wan na ka Mairang Presbyterian Higher Secondary School, Mairang, ka Khadsawphra College, Mairang, ka St.Thomas Higher Secondary School, Mairang bad ka Myrïaw RMSA Higher Secondary School, Myrïaw.
Ka jingthmu jong kane ka prokram ka long ban hikai ban kdew lad kdew lynti ïa ki khynnah pule ka thaiñ, halor ki lad ïohkam ïohjam lyngba ka tnat jngohkai pyrthei, kaba long kawei na ki tnat kiba la nang kiew na ka por sha ka por lyngba ka jingïohkam ïoh kamai jong ki nongshong shnong.
Ha kane ka sngi, ki khynnah pule ka thaiñ ki la ïoh jinngpynshai ruh halor ki jait jingpule ïa kiba lah ban ïoh hapoh ka Indian Institute of Hotel Management, Shillong kiba kynthup ïa ka B.Sc in Hospitality & Hotel Administration, ki Diploma Course na ka bynta kito kiba lah dep ïa ka Class 12 bad ruh ki Short Term Certificate Course na ka bynta kito kiba lah dep ïa ka klas kaba 10.
Katba nang mih ki sngi ki ïa, ka jingwan  kyrthep jong ki mynder ha ki bynta bapher bapher jong ka ri bad bar ri, ka la buh shuh shuh ka jingeh ïa kane ka jaidbynriew ritpaid.
Kane ka jingwan rung kyrthep jong ki mynder ka la wanrah ïa ka jingshong rit mynsiem jong ka jaidbynriew kiba long ki trai ri trai muluk ha kine ki dong ri lum.
Kane ka la wanrah shuh shuh ïa ki jingeh bad jingkordit ïa ki khun samla bad pynkharoi ruh ïa kiba bun ki jingsniew.
Dei ruh kaba la pynlong ïa kane ka ri kaba la long mynno ka ri tip briew tip Blei sha ka ri jong ki kam pyntriem bad jingïaumsnam.
Haba phai halor kine ki jingeh ba kane ka jaitbynriew ka la ïakynduh, hato ïano yn kynnoh.
Kaba nyngkong lehse lah ban ong ba ka dei ka jingkitkhlieh jong ki nongsynshar hi ne ki bor sorkar kiba long ki nongpeit nongsumar ïa ka jingïaid beit jong ka synshar khadar bad ka shongsuk shong saiñ.
Wat lada kita ki nongsynshar ki dei ki paradoh parasam, hynrei la ïohi kumba kim shym long satia kiba kit khlieh.
Ka jingsynjor jng ki bor synshar na ka bynta ban peit ïa ka bha ka miat jong ka jaitbynriew hi ka long ka daw bah jong kane ka jingkynduh mawsiang ki trai ri trai muluk.
Ka Jaidbynriew Hynñiewtrep ka long ka jaidbynriew kaba ritpaid.
Ka long ruh ka jaidbynriew kaba dang sahdien bad kaba dang donkam ïa kiba bun ki lad pynroi pynpar.
Nalor ba ka long ka jaidbynriew ritpaid, ka long ruh ka jaidbynriew kaba shah ñiewbeiñ bad kaba shah thom beiñ ïa kiba bun ki liang bad ha kiba bun ki jadbynriew ba na shabar.
Kane ka jaidbynriew ka don hapdeng ki jingeh kiba khraw bad hapdeng ki jingïaksaid na ka bynta ban pynneh pynsah ïa la ka jong ka hok nongkynti bad ka hok longtrai ha kane ka ri lum Khasi.
Lehse dei ruh ha na kane ka daw ba sa mih kiba bun ki seng bhalang na ka bynta ban ïada ïa la ka jong ka jaidbynriew ritpaid, kaba don mynta ha tmier jong ka riat ba shyrkhei.
Lehse kane ka lah ban long na ka jinglong khuid ne kylluid mynsiem palat ki nongsynshar ne ka lah ban long na ka daw jong ka jingshah tap matlah ha kiwei kiwei pat ki jingshah pynbiej bad jingshah ïalam bakla.
Ka jingbym shimkhia jong ki bor sorkar ne kito ki heh sorkar kiba long ki trai ri trai muluk ka la wanrah ïa ka jingjyllei jong ki mynder hapoh kane ka ri Hynñiewtrep, ha kaba mynta lehse wat ki trai ri hi ki la kylla long ki ritpaid hapoh la ka jong ka jylla ne ha la ka jong ka khyndew ka shyiap.
Na ka por sha ka por, khamtam ha ki por elekshon ki nongmihkhmat paidbah ki khlei ïa ki juban ba thiang ban trei na ka bynta ka bha ka miat jong ka imlang ka sahlang, ka ïoh ka kot bad kiwei kiwei da kaba buh ruh hakhmat eh ïa ka jaidbynriew.
Hynrei kine ki juban baroh ki long khleiñ la thang jwat la bam.
Shuh shuh nalor ki nongsynshar, ka jingbym shimkhia bad ka jingkheiñ shngaiñ jong ki trai ri trai muluk hi ka long ruh ka daw bah jong kane ka jingkordit bad ka jingshong syier ba kane ka jaidbynriew Hynñiewtrep ka ïakynduh.
Ka jingdon ïa ka mynsiem isynei bad jingkylluid mynsiem palat jong ki briew Hynñiewtrep ka wanrah ïa kane ka jingroi bad jingjyllei ki khyllah jait bapher bapher kiba lah ban long ka jingma hadien habud ym tang ïa ki hynrei wat ïa ka jaidbynriew hi baroh kawei.
Ka jingai wai klumar, ka jingdie jaka pathar bad ka jingaikam aijam ïa ki nongwei shi sngi ka ai mynsiem bad pynshlur ïa ki ba kin shongneh ha kane ka bri u Hynñiewtrep bad ynda la slem slem bah haba ki la sngew trai kim salia shuh ban iuhroit bad thombor ïa ki trai ri trai muluk.
Kumjuh ruh, ka mynsiem bishni bad ka jingbym ïarap para jaidbynriew ka long kawei napdeng ki jingeh ban kyntiew irat ïa u paid Hynñiewtrep.
Mawkyrwat, Ïaïong 04: Ka Mawlangwir Sports Club, ha ka 01 tarik u Ïaïong, 2023, ka la ïoh ban sdang ïa ka Mawlangwir Inter-Dong Football League jong u snem 2023 kum shi bynta ban kyntiew ïa ka sap ïalehkai phutbol jong ki samla jong ka shnong Mawlangwir, South West Khasi Hills District.
Ïa kane ka lympung la plie da u President jong ka Sports Club, u bah S.K.Budnah, u ba la long ruh u kongsan ha katei ka sngi, ha ka jingïadon ryngkat u General Secretary bad ki para dkhot jong ka Mawlangwir SC.Haba kren ha kane jingplie ïa ka lympung, u kongsan u la kyntu ïa ki samla ïalehkai bad ïa ki samla baroh ba ki dei ban trei chitom.
“Hooid, wat lada la katto kattne snem, khlem shym la ïoh shuh ban pynlong ïa ka lympung Inter-dong, hynrei ngi don ka jingkyrmen ba lyngba kane ka Inter-dong kaba mynta, ngin sa ïohi biang ïa ki samla jong ngi ba kin kiew biang ha ka kam ïalehkai phutbol", u la ong.
Ki kynhun kiba ïa shimbynta ha kane ka lympung jong une u snem ki don phra tylli.
Kita ki long ka Mawkohmoit, ka Lakhang, ka Larem, ka Shiliangktieh, ka Nongkrem, ka Mawbah, ka Eitser Dileiñ bad ka Eitser Mawjaih.
Ha kane ka sngi plie ïa ka lympung, la ïoh ban pynïalehkai ar tylli ki jingïalehkai, kawei hapdeng ka Mawkohmoit pyrshah ïa ka Eitser Mawjaih ha ka ba ka Mawkohmoit ka la jop da 8 kol la 0 bad kawei pat hapdeng ka Shiliangktieh pyrshah ïa ka Eitser Dileiñ kaba la kut hapdeng ka jingïakhaid ba mar shi kol (1-1).
Ha kajuh ka por, ka Sports Club lyngba ka Inter-Dong Committee ka la ïoh ban pynkup burom ïa u samla Chesterpaul Lyngdoh u ba long u wei u samla ïalehkai jong ka Mawlangwir Sports Club bad uba dei ruh u ‘rang ïalehkai ba la paw bha ym tang hapoh Meghalaya hynrei ha ka ri India hi baroh kawei.
Ha ka ba ïadei bad ka lympung Mawlangwir Football Community Shield 2022-23, ka Sports Club ka pyntip ba ka jingïalehkai Semifinal ka ba ar kan long lashai ka sngi, ka 04 Ïaïong 2023, hapdeng ka Azriel SC bad ka Nongbri Brothers FC, ha ka por 2 baje nohphai sngi, ha Madan Saitsnad.
Mawkyrwat, Ïaïong 03: Ka Khasi Students Union (KSU) jong ka Mawkyrwat Circle mynta ka sngi ka la ïoh ban pynkup burom ïa ki ar ngut ki ‘rangïalehkai kiba la mihkhmat ïa ka kynhun jong ka Meghalaya Football Team bad kaba la poi ha ka kyrdan kaba ar ha ka 76 Hero Santosh Trophy 2023 ba la pynlong ha Riyadh, Saudi Arabia ha kine ki khyndiat sngi.
Ki ar ngut kiba la shah pynkup burom ki long u Manbhakupar Iawphniaw na ka Shnong Mawkyrwat bad u Wanboklang Lyngkhoi na ka Shnong Marshilong ki shnong kiba hap hapoh ka South West Khasi Hills District.
U bah Pauldeep Tongwah, President bad u bah Rutherford Lyngdoh, General Secretary jong ka KSU Mawkyrwat Circle haba kren ha ka jingïalang ki la pynpaw ka jingaikhublei kaba kyrpang na ka bynta ki ar ngut ki samla jong ka dong ka thaiñ kiba la long da shisha ka nuksa ba bha na ka bynta kiwei de ki khun samla ha kaba ki la ïoh ban mihkhmat ïa ka jylla ha ka kam ïalehkai kynjatbol.
“Ngi sngewsarong ba phi la lah ban long ka nuksa ïa kiwei dei lyngba ka jingnoh synñiang jong phi ha ka ri bad ka jaidbynriew da kane ka kam ïalehkai kynjatbol", ki la ong.
Ha kajuh ka por ki la ai mynsiem ïa ki ba ha ka jingïaid lynti jong ki ka dang long ka lynti kaba jngai bha bad kyrmen ba nangne shakhmat kin sa lah ban nang kiew na kawei ka por sa kawei pat ha ki kam ïalehkai ryngkat ki jingtrei shitom jong ki.
“Ka jingkiew jong ki ha kane ka kam ka dei ruh lyngba ka jingbtin lynti bad jingaimynsiem na kiba ha ïing ha sem", ong u bah Rutherford.
“Ym tang ha kane ka kynti ba mynta ba ka seng ka la ïoh ban pynkup burom hynrei ïa kiwei de ki samla kiba la wanrah ka nam ka burom kum ka seng ka la dep ban leh ïa la ka jong ka bynta", pynsngew u bah Pauldeep.
Namarkata, ki la buh ka jingkyrpad ïa ki MLA bad ki MDC jong ka South West Khasi Hills District ba ki dei ban leh ei ei lem ban thaw ki lad ki lynti kumno ban kin kyntiew ïa ka kam ïalehkai jong ki khun samla jong ka dong ka thaiñ.
Namarkata, ka KSU Mawkyrwat Circle ryngkat ka jingkyrkhu kyrdoh bad ka jingkitbok kitrwiang halor ka jingnoh synñiang bad ka nam ka burom ba ki la wanrah ïa ka dong ka thaiñ bad ka jaidbynriew kum ka seng ka sngewdei ban pynkup burom ïa ki baroh ar ngut ki samla kiba dei ki ‘rangïalehkai kynjatbol ha ka kynhun jong ka Meghalaya Football Team kaba la poi ha ka kyrdan kaba ar jong ka 76 Hero Santosh Trophy 2023 ba la pynlong ha Riyadh, Saudi Arabia.
Ha kane ka sngi la ïadonlang naduh ki nongïalam jong ka KSU Mawkyrwat Circle bad kumjuh ki nongïalam jong ka KSU South West Khasi Hills District.
Nongstoiñ, Ïaïong 3: Ka jingjop jong u bah Methodius Dkhar kum u MLA na ka 34 Mawshynrut Assembly constituency, kan long ka jingkyrkhu kaba khraw ïa ki paitbah nongshong shnong, namar hadien ba la dep thaw ïa ka sorkar bad ka Dorbar mang tyngka kaba nyngkong ka la kut, u la wan ban ïakynduh ïa ki paitbah nongkyrshan bad wat la um shym pat lah ban ïakynduh ïa baroh ki paitbah nongkyrshan ha ki zone bapher bapher.
Hynrei u la lah ban ïakynduh ïa ki nongïalam bad lyngba jong ki u la phah ka jingkhublei ba kyrpang sha baroh ki paitbah ka constituency naduh ki nongkyrshan haduh ki bym shym la kyrshan ruh.
Haba ïakren bad utei u nongmihkhmat u la ong ba u kwah eh ban leit jngoh bad ïakynduh markhmat ïa baroh ki paitbah nongkyrshan, hynrei na ka jingbun kam palat um pat ïoh lad satia hynrei ynda u la kham lait por un ïaleh shitom ban pynpoi ha man la ki jaka hapoh ka constituency ba ïakynduh ïa ki paitbah.
Haba kylli ba u la phah ne em kino kino ki jingai jingmut sha ka sorkar na ka bynta ka roi ka par hapoh ka constituency, u bah Dkhar u la ong ba mynta u dang buddien ïa baroh ki kam kiba ka sorkar kaba la dep ka la pruid dak hapoh ka constituency.
Hynrei kam shym pat la lah ban pynurlong bad u la ong ruh ba u la dep ai jingmut ïa ka sorkar ba hapoh san snem ka dei ban pynurlong lut ïa baroh ki kam kiba ka la dep pruid dak.
U bah Dkhar u la ong ruh ba nalor ki kam pynroi kiba ka sorkar ka la dep pruid dak, ki don ruh ki kam kiba thymmai kiba u la kyrpad ïa ka sorkar ba kan pynurlong na ka bynta ban tei ïa ka Residential School ha ka shnong Riangkhaiñ bad mang pisa biang na ka bynta ka surok Nongstoiñ-Maweit ka ban bteng naduh ka 23 kilomitar shaduh Maweit, Mawmarin, Porkhadoh, Sdaddkhar haduh Nongjri, khnang ba ki paitbah kin suk ka leit ka wan.
Nalor kata u la ong ruh ba u la kyrpad ruh ïa ka sorkar ba kan mang pisa na ka bynta ban pyndep noh ïa hynriew tylli ki jingkieng ha ka surok Shahlang -Riangdim bad ka sorkar ka la kular ba kan leh ïa kaba donkam.
Ha kajuh ka por u la ong ba na ka bynta ban kyntiew ïa ka ïoh ka kot jong ki paitbah hapoh ka constituency, u dang pynkhreh shait shait ïa ki policy na ka bynta ban phah sha ka sorkar ba kan mynjur bad kan pyntreikam, khnang ba ka ïoh ka kot jong ki paitbah ha ka jylla baroh kawei kan kiew.
U la ong ruh ba u dang pynkhreh ruh ïa ki policy na ka bynta ban kyntiew ïa ki samla, namar lada ap tang ïa ki kam ha ki ophis sorkar kan shem jingeh haduh katta katta.
Hynrei lada ka sorkar ka kwah ba ki samla kin kiew shaphrang ha baroh ki liang ka dei ban mynjur ïa ki policy ba u la pynkhreh.
U la ong ba na ka bynta ban pynurlong ïa ka jingkwah jong ki paitbah hapoh ka constituency bad ha ka jylla hi baroh kawei, un ym shongthait ban tynruh ïa ka sorkar ba ka dei ban pyni da ki kam ym ban shu kren tang da ka ktien.
Jowai, Ïaïong 03: U Deputy Commissioner & Chairman ka District Rural Development Agency, West Jaiñtia Hills District ula pyntip ba ka sorkar Kmie lyngba Unique Identification Authority of Indai (UIDIA) ka la pynkylla ïa ka Aadhaar (Enrollment and Update) (Tenth Amendment) Regulations 2022, khnang ban pynshlur ïa ki paidbah ban pynthymmai (update) ïa ki kot ki sla ha ka jingïadei bad u Aadhaar jong ki ba kin ïoh shibun ki jingmyntoi bad jingpynshai kaba biang na ka bynta u Aadhaar jong ki.
Halor kane na ka liang ka sorkar ka la ai por 3 bnai naduh 15.03.2023 haduh ka 14.06.2023 ban pynthymmai ïa ki kot ki sla (Proof of Identity & proof of Address) ha ka jingïadei bad u Aadhaar khlem da donkam ban siew katta da kaba leit lyngba ka my Aadhaar (SSUP) Portal  pyntip ba ym lah ruh ban phah pateng ha kiwei ne ban wan pynpoi palat ïa katei ka por ba la kdew haneng.
Kane ka long kat kum ka jingpyllait khubor u Hony.General Secretary ka WJDSA.Nongstoiñ, Ïaiong 3: U MLA ka Rambrai-Jyrngam constituency u Remington Gabil Momin ha ka sngi u Blei u la leit sha ka office treikam u Sirdar Nonglang, Nonglang Sirdarship, ban noh synñiang ïa ki 25 ngut ki briew na ka shnong Malchapara kiba la ai jaka rieh shi por da u Sirdar Nonglang, hadien ba ki la phet rieh na ka daw jong ka jingwad kem khlem daw ki pulit Assam naduh ka 28 tarik u bnai ba la lah.
Hadien ba u sirdar Nonglang u la ïoh jingtip ïa kane ka jingphet wir sha khlaw sha btap ki khun ki riot jong u haduh 13 sngi, u la phah ïa la u secretary ka hima u shri Birbor Riangtem bad ki briew jong u ban leit khmih sha katei ka shnong.
Kumta ha ka sngi u Blei utei u MLA u la wan ban noh synñiang ïa kitei ki briew da u khaw, shini, dai, phan, ki biscuit bad kiwei ha ryngkat ka pisa ba 10,000/- sha kitei ki briew ha ka jingdon ryngkat u secretary ka hima Nonglang bad u myntri ka hima.
Halor ka jingtyngkhuh bad ka jingleit mih sha thanat Boko halor ka anticipatory bail jong kine ki 25 ngut la shai ka sngi, la hap ban pynkylla noh ïa ka tarik ban leit pynlong rally ha khmat ka secretariat kumba la buh por ha ka 28/03/2024 sha kawei pat ka sngi bad ïa ka tarik yn sa pyntip kham hadien.
Kumta na ka liang ka Hima ka kyrpad ïa ki paitbah nongkyrshan, ki NGO, ki nongsynshar hima ka Bri u Hynñiewtrep ban ïai shah haduh ban da pyntip pat da kawei ka tarik.
Nongpoh, Ïaiong 03: Ka party NPP na Ri Bhoi District mynta ka sngi ka la pynkup burom ïa ki ar ngut ki MLA ka party kiba la jop ha kane ka election jied nongmihkhmat ba dang shu dep shen ha ka jylla, kaba dei hadien ba ki paidbah ki la pynkup bor ïa ki ba kin long kum kita ki nongmihkhmat paidbah na ki 2 tylli ki Constituency kiba don ha Ri Bhoi District.
Kine ki ar ngut ki MLA ba la pynkup burom da ka NPP Ri Bhoi District ki kynthup ïa u MLA ka Jirang, u Bah Sosthenes Sohtun bad u MLA ka Umroi, u Bah Damanbait Lamare.
Ha kane ka jingpynkup burom ïa kine ki ar ngut ki MLA kiba la jop ha kane ka election ba dang shu dep shen la sakhi lang ruh da ka jingdon lang u MLA barim ka Umsning, u Bah Jason Mawlong, u MDC ka Jirang, u Bah Victor Rani, u MDC ka Umroi, u Bah R.R Kharbuki, u President ka NPP Ri Bhoi District, u Babu Clement Mawlong, u Bah Shemphang Lyngdoh bad kynthup kiwei kiwei ki nongïalam bad ki nongtrei jong ka party NPP na Ri Bhoi District.
Ha kane ka sngi na ka liang ka party ka la ai burom ïa kine ki ar ngut ki MLA ka party kiba la pynjop da ki paidbah da ki jaiñ ryndia bad kumjuh ruh ki khusnam sah jingkynmaw ba kum ki nongmihkhmat paidbah kin dang lah ban trei shitom na ka bynta ban wan rah ïa ka jingkylla ym tang ha ki Constituency hynrei ha ka District hi baroh kawei.
Haba kren ha katei ka sngi naka liang kitei ki 2 ngut ki MLA ba kynthup ïa u Damanbait Lamare MLA ka Umroi bad u Bah Sosthenes Sohtun MLA ka Jirang kila pynpaw ka jingsngewkmen kaba khraw hadien ba kum ka party NPP na Ri-Bhoi naduh ki samla bad longkmie kila pynkup burom ïa ki hadien ba ki paidbah kila pynjop donburom ïa ki ha kane ka elekshon bala dep.
Kila pynpaw ruh watla ki kyrtong ka party kim shym la jop lut na baroh 5 tylli ki constituency, naka liang jong ki kin trei shitom ban wanrah ki kam pynroi haki constituency kumba la bynshet haki, haka jingtrei ryngkat bad ki paidbah bad ki nongïalam ka party.
Jowai, Ïaïong 03: U Hony.General Secretary ka West Jaiñtia District Sports Association (WJDSA) ma Lammat-oo Laloo, ula pyntip sha baroh ki Affiliated Club, ba ïa ka 1st Window Inter Club Transfer kan sdang naduh ka 1 tarik u Ïaïong 2023 bad kan kut haduh ka 15 tarik Ïaïong 2023.
Kino kino ki kynhun kin hap ban leit soi uwei pa uwei u nongïalehkai (Player) ha u Hony.General Secretary ka WJDSA Jowai, ryngkat bad ka Inter Club Transfer Fee kaba long T.200/- tyngka na ka bynta uwei u Player ryngkat bad ki dur (Stamp Size).
Nongpoh, Ïaiong 03: Hadien ka jingud bad ka jingujor jong ki paidbah ka shnong Pahamrioh kiba shong ba sah marjan bad 2 tylli ki Dhaba ba kynthup ïaka Highway Dhaba bad Sirdarji Dhaba, ki nongïalam jong ka RBYF Nongpoh Circle mynta ka sngi kila leit ban phah khang khyrdep syndon ïa kitei ki dhaba namar ka jingsma iwtung kaba shyrkhei kaba la mih ha katei ka jaka kaba la ktah shikatdei ïaka koit ka khiah ki paidbah.
Kum ban shu pynpaw ba naka liang ki paidbah kila ujor ruh sha ki bor district ban tuklar ïaka jingleh khlem akor jong kitei ki dhaba, ha kaba wat u majistor u la leit ban jurip ïa katei ka jaka ban lap ïaka jinglong jingman kumba la ud da ki paidbah, hynrei haduh mynta ki paidbah ki hap ban ring mynsiem ïaka lyer iwtung kaba mih na kitei ki dhaba ba pyntuid khlemakor khlem ki nala kiba biang.
Haba kren sha ki lad pathai khubor hadien ka jingleit jurip bad phah khang ïa kitei ki dhaba, naka liang u Samla Aristone Ryndongsngi President ka RBYF Nongpoh Circle u la ong ba kum ka seng ka dap da ka jingsngewkhia hadien ka jingwan ud jong ki nongshong shnong, bad dei halor katei ka nongrim ba naka liang ka seng kala leit ban pynlong ka jingjurip ha kaba la lap ba ka jingsma iwtung kaba mih na katei ka jaka ka long kaba shyrkhei kaba ki paidbah wat ban bam ban dih ruh kim sngew nang shuh.
U la ong ruh dei namar ka jingkyrpad jong ki paidbah ban khang shuwa katba kitei ki dhaba kim pat lah ban pynbha ïaki nala bad pynjah ïaka jingsma iwtung ba kum ka seng kala shim ïaka sienjam ban phah khang khyrdep syndon ïa kitei ki dhaba ha katei ka sngi bad ka shong ha ki paidbah pat ban shim ïaka rai lano ba kitei ki dhaba ki lah ban plie biang.
“Ngi dap da ka jingsngewkhia ba ki bar jylla kiba shu wan bylla kila sdang ban pyni bor ha katei ka jaka ha kaba kim sngap shuh ïaka eh ka shon bad ka jingkyrpad jong ki paidbah, ha kaba katei ka nala kala dap da ki kaiñ iong kiba isaitmet wat ban peit" la ong u Bah Aristone da kaba bynrap ruh kitei ki dhaba kim don jingkitkhlieh eiei ban peit ïaka jingktah ka koit ka khiah jong ki paidbah.
Nongpoh, Ïaiong 03: Namar ka jingbitar halor ka jingkynnoh kren tohmet jong kawei ka doctor pyrshah ïa uwei u nongpang bala rangbah briew ha Civil Hospital Nongpoh, ka seng HYC Ri-Bhoi District mynta ka sngi haka jingïalam u Samla Tony Shylla General Secretary bad ki dkhot kila leit ban ïakynduh syndon ïa ki bor pynïaid jong katei ka jaka sumar ban pynsngew bad ujor halor katei ka jingkren khlemakor jong katei ka doctor haka miet jong ka 30 tarik Lber hadien ba u tei u nongpang u la leit ban phah sumar ha katei ka miet namar ka jingshitom jur.
Naka liang ki nongïalam ka seng kila leit ruh ban ïakynduh ïaka Dr.N sangma Medical Superintendent ka Civil Hospital Nongpoh bad kumjuh ruh ïa u Dr.P Kharnarry DMHO ka Ri-Bhoi District ban wad bñiah halor katei ka jingjia kaba la jia haka miet jong ka 30 tarik kaba utei u nongpang ula shah kren da ki ktien tohmet kiba ym lah ban pdiang wat hapdeng ka jingshitom jur ban ioh ka jingsumar na katei ka Hospital.
Naka liang ka seng kala ioh ruh ban ïakren bad katei ka Doctor ha katei ka sngi ha kaba kala pan map ruh hakhmat jong utei u nongpang ba leit ryngkat bad ka seng, da kaba ai daw ruh ba dei namar ka jingkhia jong ka kam ba kala kum kren da ki ktien kiba kham khor ha katei ka miet namar ka don duty tang marwei ha katei ka jaka sumar.
Haba kren sha ki lad pathai khubor hadien ka jingleit kynduh ïa ki bor pynïaid jong katei ka Hospital, u Samla Tony Shylla General Secretary ka seng u la pynpaw ka ba kum ka seng ka dap da ka jingsngewkhia halor katei ka jingjia, bad kum kine ki jingjia bad ki jingkren tohmet da ki nongtrei jong ka hospital kam dei shuh ka sien ba nyngkong, hynrei bun naki paidbah ki mad ïa kum katei ka jingjia bad kyntaid wat ban leit phah sumar lait noh da ka jingbym banse.
U la ong ruh ba naka liang ki bor pynïaid kila pynpaw ba lehse ka dei ka jingkhia jong ka kam ba katei ka doctor kala kum kren da ki ktien kiba khor bad tohmet pyrshah ïa u nongpang ha katei ka miet watla katta ruh kum ki bor pynïaid kin leh ïa kaba donkam ha kaba ïadei bad katei ka jingjia.
Naka liang ka seng ka kyntu ruh ïa baroh ki nongtrei jong katei ka hospital ba kidei ban nang ban kren ban burom ïaki nongpang khamtam kiba don hapdeng ka jingshah sumar namar lyngba ka jingkhor ktien bad ka jingkren tohmet jong ki kan nang pynjur ïaka jingpang jong ki briew kiba phah leit sumar ha katei ka jaka, namar bun naki paidbah ki ju ud bad ujor halor ka jingleh baheh jong ki nongtrei katei ka hospital.
Shuh shuh naka liang ka seng ka pynpaw ruh ka jingsngew lyngngoh ba kumno kat ka civil Hospital ka phah doctor tang kawei ban leh ïaka duty 24 kynta bad halor katei ka bynta naka liang ka seng kan sa phah ruh da ka jingthoh sha ka sorkar ban pynbiang shuh shuh ïaki doctor ban sumar ha katei ka jaka sumar.
Nongpoh, Ïaiong 03 : Ka jingbym lah ka tnad MeECL ban ker ïa u Transformer ha ka Shnong Umlyngkdait (New Tasku), kaba dei kawei na ka shnong kaba don ha Ri Bhoi Districtr, kane ka la wan rah ïa ka jingsngewkhia ïa ki nongïalam shnong bad ruh ki paidbah kaba dei na ka daw ka jingbym lah ban ker ïa utei u Transformer ba tan bording ilektrik ka lah ban buh jingma ïa ki khyllung ki khynnah ne wat ïa ki jingri jingdup hapoh jong katei ka shnong.
Haba la ioh ban ïa kren bad u Rangbah Shnong ka Shnong Umlyngkdait (New Tasku), u Bah Edwin Syngkli, u la ong ba kum ka bor shnong ka sngewkhia halor kane ka bynta ba ym shym la ker ïa utei u Transformer hapoh katei ka shnong bad kum ka Shnong ruh na ka por sha ka ka por ka la pynsngew sha ki bor ba dei peit ka tnad MeECL bad kene ka jingpynsngew ka shnong kam shym la seisoh satia.
U la ong ruh ka bor shnong ym tang ba ka la pynsngew halor ka jingma jong une u Transformer sha ki bor ba dei peit ka tnad MeECL, hynrei na ka liang ka bor shnong ka la dep ai ruh da ka jingthoh bad kumba paw haduh mynta kam shym la don kano kano ka jingshimkhia ban ker ïa utei u Transformer khnang ba kan nym buh jingma hapoh jong ka shnong.
“Ka bor shnong ka la pyndep ïa la kamram ban pynsngew sha ki bor bahalor ka tnad MeECL bad ka dei pat ka kamram jong ka ban ai jingïada da kaba ker ïa utei u Transformer" ong u Bah Syngkli bad lada ka tnad MeECL kam shim khia nangne shakhmat ka hap pat ban shim ïa ka jingkitkhlieh lada mih kano kano ka jingjia ba sngewsih hapoh jong ka shnong" u la bynrap.
Namar kata, na ka liang ka bor shnong ka dawa na ka tnad MeECL ba kan shim khia noh ban ker ïa utei u Transformer hapoh ka shnong khnang ba da kaba ker ïa utei u Transformer kan nym buh jingma ïa ki paidbah bad wat ïa ki jingri jingdup jong ki paidbah bad lada shuh iehnoh khlem da ker pat ka lah ban mih ka jingma bad lada jia pat kaei kaei kaba sngewsih mano ban shim ïa ka jingkitkhlieh, u la bynrap.
Shillong, ïaïong : U Bah PT Sawkmie, MLA barim ka Mawlai constituency u la pynpaw ba un ïai buddien ban pyndep ïa ki skhim kiba u la mang bad pynïoh ha ka por ba u dang long u MLA jong ka thain.
Kumta ha kaba ïadei bad kane u Bah Sawkmie ula leit jngoh ïa ka jingshna ia ka project kynroh kaba dang shna ha Mawlai Presbyterian Higher Secondary School, Iewrynghep, u la leit jngoh ruh ïa ki kynroh (Fencing) ba la jan dep shna jong ka Mawtawar Presbyterian Secondary School bad ïa ka nala (Drain) kaba dang shna ha Mali 1, Mawdatbaki.
Haba kren sha u nongthoh khubor u bah Sawkmie u la pynpaw watla um long MLA shuh, un dang ïai bteng ban shakri ïa ki paidbah bad u kyntu ïa ki ba kin ym duh mynsiem, namar ba un ïai don ryngkat barabor bad ki.
Shuh shuh u pynthikna ruh ba un dang ïai buddien ïa ki skhim kiba u la mang haduh ba kin da dep.
Shillong, Iaiong 03: Ka seng Hynniewtrep Integrated Territorial Organisation (HITO) mynta ka Lah Sngi U Blei, kala rakhe ïaka lyngkhuh dap ar snem da kaba la pyllait paidbah ïaka kali kit metiap kum shi bynta ban synniang ïaka imlang sahlang.
Ka Nongthoh khubor ba pawkhmat ka jylla ka Kong Evanjoplin Dkhar kum ka kongsan, kala aiti ïa katei ka kali kit metiap sha ki nongïalam ka HITO na ka bynta ban ïoh pyndonkam ha ka ban ai jingshakri ïa u paidbah.
Ka Kong Evanjoplin ka la ai khublei ïaka seng HITO halor ka jingkynjoh ar snem ka jongka ha ka ban shakri ïa ka imlang sahlang bad ka la kitbok kitrwiang ïa kane ka seng ba kan nang bteng ban ai ïa ka jingshakri kaba bha ïa ka jylla.
Kala kyrmen skhem ruh ba da ka jingdon katei ka kali khamtam kan ïarap ïa ki longïing kiba duna ka ïoh ka kot ba kin ïoh ban pyndonkam ha ka ban kit ïa la ki baieid bathoiñ kiba la khlad noh sha ki shnong ki thaw jongki.
U President ka HITO u Bah Donbok Dkhar ula ong, ka seng kam shym la pynlong ïa ka jingrakhe mynta u snem ka dei namar ba uwei u dkhot jong ka seng u don hapdeng ka jingshah sumar naka jingshah thombor, kumta ka seng kan sa pynlong ïa ka jingrakhe ha u bnai ban wan ïa ka jingdap ar snem jong ka seng.
Ha katei ka jingrakhe kaba la pynlong ha Shillong Press Club, la ïadonlang u General Secretary ka HITO u Bah Wanbun Dkhar bad ki nongïalam ka HITO.Shillong, Ïaiong 03 : Ki paidbah ha rilum Garo kiba sah ha shilynter ka khappud ki la mad shibun ka jingeh namar ki dang hap ban pyndonkam da u pincode jong ka Assam na ka bynta ki kam ki jam jong ki, kata ruh wat hadien 50 snem ba ka jylla ka la ïoh ïa la jong ka jylla ba pura.
Ïa kane k amat la wanrah da u MLA ka NPP na Kharkutta, u Rupert Momin ha ka Dorbar Mangtyngka kaba dang shu lah shen.
Katkum ka jingïathuh da u Momin haba kren bad ki lad pathai khubor, u la ong ruh ba ki paidbah ba sah ha khappud jong ka Resubelpara, Kharkutta, Mendipathar ha North Garo Hills ki la mad shibun ki jingeh haba ïadei bad u pincode.
“Ym shym la don satia la u jong u pincode hynrei ki paidbah ki hap ban pyndonkam beit da u pincode jong ka Assam na ka bynta ki kam ki jam naduh ba ïoh la ka jong ka jylla.
Kane ka la buh ïa ka jingeh kaba khraw," u la ong.
Katkum ka jingong jon gu, ki paidbah kiba aplai kam online ki la shah ktah jur namar ka jingpyntip kam poi satïa sha ki.
“Kumta, ngi donkam ban don la u jong u permanent Pincode kham kloi," u la ong.
Haba jubab halor ka jingkylli, u Momin u la ong, “Ngi la ïakren ruh ïa kane ka ishu haka samoi ba la dep hynrei ngam shym la ïoh ïa ka jubab bad dei na kata ka daw nga la rah ïa kane ka ishu ha Iing Dorbar dang shen.
" U ong ruh ba na ka liang u Myntri Rangbah u la kular ba ka tnad ba dei peit kan sa shimkhia ïa kane ka bynta.
Shillong, Iaiong 03: Ka Dorbar Shnong Diengpasoh Pyllun mynta ka Lah Sngi U Blei, ka la dawa na ka seng Hynniewtrep Achik National Movement (HANM) ba kadei ban pan map bad ban pynshai ïa ki jingkynnoh kiba la pynthobria ïa ka shnong.
U Deputy Sordar ka Diengpasoh Pyllun Bah Seibor Sana ula ong, ka jingkynnoh ka seng HANM ka long tang ka jingpynthohbria ïa ka nongïalam shnong bad ïa ka shnong baroh kawei bad kaba ïalam bakla ruh ïa kiba bun balang.
“Haba phi kam ïalade ba phi ïeng na ka bynta ka jaidbynriew kan eh aiu ban ïakren shwa bad ka Dorbar Shnong shwa ban pynmih ïa ka khubor ban kynnoh da kumne kumtai.
Phi kren ïa kaba phim tip, phi hap ban pan map ha ki lad pathai khubor bad ban pynshai ïa ki jingkynnoh ki jong phi khnang ba ka jaidbynriew kaba tang shi troh kan ym sngewthuh bakla" ong u Bah Seibor haba ïakren bad ki nongthoh khubor hynne ka sngi.
Katba u Sordar Shnong ka Diengpasoh Pyllun Bah Louis Mukhim, ula ong ka HANM Shilliang- Umkhen Circle hapoh ka jingïalam u Bah L Kharbani, kala kynthoh pyrshah ïa u Sordar Shnong kumta ki la shim ïa ka rai ban mih shakhmat ban pynshai paidbah halor kitei ki jingkynnoh.
U Bah Mukhim ula ong ba u Sordar um long halor ïa ka Dorbar Shnong bad kam long kaba ïahap ban kynnoh ba u Sordar u kheiñ nongwei ïa kiba nabar shnong bad ïa katei ka ktien ym ju pyndonkam ruh hapoh ka dorbar shnong.
“Ka Diengpasoh ka dei ka ri Raid bad ym lah ban die ïa ki jaka shabar shnong, ïa ki jaka shimet la shah ban ïadie ïathied hynrei dei ban pyntip pat ïa ka shnong bad kano kano ka jingthied khlem ka jingtip ka shnong ka dei ka bym lah ban pdiang" ong u Bah Mukhim.
Haba pynrem jur ïa ka jingkynthoh ka HANM, ula ong ba ka shnong ka don ka jingïadei bad baroh ki sengbhalang bad kam ju mih satia kano kano ka jingeh ne jingbym ïasngewthuh jingmut bad kiwei pat ki sengbhalang namar ki ïa burom bad ïatreilang naka bynta ka bha ka miat.
“Ngi kwah ïa ka jingpynshai ba mynno ka shnong kala die ïaka jaka sha ka Airport bad lada leh ïa katei ka kam ruh ka dei na ka bynta ka jingmyntoi ka shnong bad ka jylla hi baroh.
Ngi kwah ban pan jingpynshai naka HANM ba mynno ka shnong kala die ïa ka jaka namar haduh mynta kam pat don kum kata ba ngi lah die jaka sha ka Airport" ong u Sordar.
Ka jinglong kongsan ka jingpynkylla digital kum ka nongrim jong baroh ki kam ha ka ïoh ka kot ka dei kaba la pdiang ha kylleng.
Ka jingpur ka internet, ka jingjem dor ka internet, ki jingsaiñdur thymmai teknikal bad khamtam ka jingtrei ka Sorkar ban tei ïa ki jingdon jingem digital ki la pynthikna ka jingpynpoi kham kloi ïa ki jingshakri, ka jingpeit bniah bad kajingbahkhlieh.
Ka jingktah ki kam DigitalHapdeng ki snem 2014-2019, ka ïoh ka kot digital jong ka India ka la kiew na ka 5.4% sha ka 8.5% jong ka GVA.Ka ïoh ka kot ha ki kam digital ka la kiew 2.4 shah kham sted ban ïa ka ïoh ka kot pura ha kane ka juh ka samoi.
Ka ïoh ka kot kaba shaniah ha ki kam digital ka don ka bynta kaba kumba 22% jong baroh ka ïoh ka kot ha u 2019, katkum ka jingai jingtip jong kaRBI ba la pyllait dang shen.
Ka jingpeit bniah jong ka Sorkar ka dei ha ka jingkyntiew ïa ka Digital Public Infrastructure(DPI) kaba,- Pynthikna ïa ka jingdon ki bynta jong ki kam digital khnang ban don ki lad ai jingshakri kiba kham biang,- Wanrah ïa ki jingsaiñdur thymmai katkum ki jingdonkam,- Plie lad ïa ka jingpynïasoh ki jingai jingshakri kiba kham sted bad kiba kham jem dor, bad – Pynthikna ïa ka jingkyntiew ïa ki rukom treikam kiba kham shai bad kumta kyntiew ïa ka jingpyndonkam ki briew.
Ki jingktah kiba wan na ka Digital India kiba dei na ka bynta ka jingplie ïa ki lad ki lynti, bad ka jingkdup lang ïa baroh ki dei kiba la paw ha satlak ka India.
U Aadhaar, uba dei u bynta uba kongsan jong ki jingdon jingem digital, lyngba ka jinglong kyrpang jong u, u la kylla sha ka atiar ba donkam na ka bynta ka jingsynshar lyngba ki lad digital ha ka ri.
Jan 1700 ki skhim jong ka Sorkar Pdeng bad ki Sorkar Jylla ki pyndonkam ïa u Aadhar bad kane ka dei ka dak jong kane.
Ka jingpyndonkam ïa u Aadhaar ka la pynthikna ba ki jingmyntoi ki poi sha kito kiba dei ban ïoh khlem da don ka jingjah hangno hangno.
Kum ban shu kdew, ha ka PDS, ka la don ka jingduna ha ka jingpynjah ïa ki mar bam namar ka jingpyndonkam da ki kor computer ban peit ïa ka jingpynkit ïa ki mar, ka jingweng la jan 47 million ki reshon card kiba thok hadien ba la pynïasoh Aadhaar ïa ki jingtip shaphang 750 million ki briew kiba ïoh jingmyntoi bad ka jingpynïaid da ki kor ïa ki dukan reshon kaba la wanrah ïa ka jingtyngkai kaba kot sha ka USD 12 billion.
Kumjuh, ha ka skhim ai subsidy ïa ki tyndong gas (PAHAL), la don ki jingtyngkai kiba kot sha ka USD 8.5 billion bad hapoh ka skhim ai jingkyrshan ïa ki nongrep, ka la don ka jingduna kaba 12 million metric ton ka jingdie ki dawai sboh sha ki dukan kaba la wanrah ïa ka jingtyngkai kaba USD 1.2 billion.
Ka jingpur ki kam DigitalHa ka ri kaba don mynta palat 1.17 billion ngut ki nongpyndonkam ïa ki jingai jingshakri telecom, palat 600 million ki nongpyndonkam smart-phone bad 840 million tylli ki internet connection, ka jingkiew 200 shah ha ka jingshim internet ha ki jaka nongkyndong hapdeng u 2015 bad 2021 haba ïanujor bad ka 158% ka jingkiew ha ki jaka sor, ka jingpynpoi jingshakri 4G sha baroh ki shnong kan pynduna ïa ka jingïapher hapdeng ki jaka nongkyndong bad ki jaka sor ha kaba ïadei bad ki kam digital.
Ki don ruh ki sienjam ban shna ïa ki mobile kiba jem dor kiba kham khlaiñ bad kane kan ïarap ïa ka jingpur ki kam ka ïoh ka kot lyngba ki lad digital.
Ka projek ‘Digital India BHASHINI’ ka ba dang shu plie paidbah ka thmu ban plie lad ïa ka jingïoh suk ïa ki jingshakri internet bad digital ha ki ktien tynrai, ba lah ban pyndonkam da kaba shu kren, bad kane ka don ha ka khep ban pynbeit ïa ka jingbun ki jait ktien da ka jingthmu ban wanrah ïa ki jingpynbeit ha ka ktien ba ki briew ki sngewthuh.
Ka jingïoh ïa ki kam digital ka kyntiew ïa ka jingpynskhemKi lad digital ki pynsted ïa ka jingkiew ka ïoh ka kot lyngba ka jingïoh bynta ha ki kam pisa, ka jingpynskhem, ka jinglah treikam kham bha bad ka jingplie ïa ki lad.
Katto katne ki jingdon jingem digital paidbah kiba kyrshan ïa kane ka sienjam ki long Aadhaar, UPI, Co-Win, DigiLocker, Diksha bad kiwei kiwei.
Ha kaba ïadei bad ki jingjop ba la ïoh, palat 94.5% ki briew jong ka ri mynta ki don ïa u Aadhaar; bad palat 2.2 billion tylli ki jingpynshisha da u Aadhaar ki dei kiba jia man u bnai.
Kumjuh 5.5 billion tylli ki jingai jingsiew UPI ha kaba la don ka jingkiew kaba 75 shah ha kine ki 5 snem ba la dep ki dei kiba jia man u bnai, ki don 1.1 billion tylli ki jingkyntiew kyrteng ha ka CoWin; 140 million ngut ki briew ki don DigiLocker account bad 5.6 billion tylli ki kot ki sla jong ki ophis ki don ha ka DigiLocker; 286.5 million ngut ki briew kiba trei ha ki kam shimet ki la kyntiew kyrteng ha ka rynsan e-shram, 4.4 million ngut ki nongdie madan ki don ha ka PM-SVANidhi bad 12.7 million ki enterprise ha ka rynsan Udyam; ka jingkiew ki nongsiew GST ka long na ka 7 million sha ka 14 million hapdeng u 2017 bad 2022 bad kine baroh ki pyni kumno ka kam ka ïaid shakhmat.
Ki jingsaiñdur digital kiba pdiang lang ïa barohHa India, ka jingplie lad ïa ka jingsaiñdur da ki samla, da ka Sorkar bad ki riew shimet ka dang pyntyllun shakhmat ïa ki jingsaiñdur thymmai ha ki kam digital.
Ha kaba ïadei bad ki teknoloji katkum ka juk mynta kum ka AI/ML, ka India ka dei kaba ïalam lynti ha ka jingpdiang lang ïa baroh kiba noh synniang ha ki projek AI.Kum ban shu kdew, ki jingthoh shaphang ka AI na India ki kiew 18% kham sted ban ïa ka US, China, EU bad ka UK.Ki nongtrei ha ki kam IT ha India kiba don ki jingnang jingstad ha ka AI ki kham bun ïa kano kano ka ri G20.
Ka Sorkar ka dang ïatrei lang bad kito kiba don bynta ha kane ka kam ban saiñdur bad pyrshang ïa ki application ba thymmai.
Ka bynta jong ka iSpirt na ka bynta ki rynsan IndiaStack paidbah, ka NPCI na ka bynta ki jingsiew digital ba sted, ka ONDC na ka bynta ka jingsiew jingdiah digital, kito kiba don ha ki kam UIDAI ki long katto katne ki dak kumno ka rukom treikam PPP ka pynsted ïa ka kam pynkylla digital.
Ka India ka la sngewthuh ïa ka jingdonkam ban pyndonkam katba lah ïa ki atiar open-source kaba pyllait ïa ka jingkhniot ki nongdie bad ki dor kiba heh haba pyndonkam ïa ki teknoloji ba long trai da ki kompani ne ki briew.
Ha kajuh ka por, kane ka rukom treikam ka pynshlur ruh ïa ka jingïapyndonkam lang bad ka jingkyntiew lang ïa ki jingpynbeit kiba don nongrim ha ki atiar open-source kiba jem dor bha.
Shillong, Iaiong 03 : Ki Pulit ka East Khasi Hills, kila lap ba dei ka huri hura hapdeng ki ar kynhun kiba la shoh khaw-iang, kaba lam sha ka jingshah pyniap dusmon jong u Bah Omega Myrthong, uba la shah mait ka khlieh bad kti ha ki runar harud jong ka pung Umiam.
Kat kum ka jingpyntip u Superintendent of Police (City) ka East Khasi Hills Bah Vivek Syiem, ki Pulit ka Lumdiengjri Police Station ki la ïoh ban kurup mynta ka sngi sa ïa ka kali Bolero Pik-up kaba pyndonkam ban rahbor ïa u bah Omega na Mawlaingut lem bad ki jaiñ bala bret ha khlaw Nongpathaw.
U Bah Omega Myrthong ula jah rngai nala ïing naduh ka 26 tarik Rymphang bad ïa ka khlieh jong u la lap ha ka 7 tarik Lber narud ka pung Umiam bad shisngi hadien la lap sa ïa ki kti najan kane hi ka pung.
Ki Pulit ka Lumdiengjri Police Station kila ïoh pdiang ïa ka ejahar ba jah rngai, ki la pynlong ïa ka jingtohkit kaba bniah bha bad ha ka 1 tarik Iaiong ki la ithuh ïa ki briew ba pyniap ïa u Bah Omega bad ha kane hi ka sngi ki la ïoh kem ïa lai ngut katba ha ka sngi kaba bud kila kem sa uwei, kaba long 4 ngut baroh lang.
U Bah Vivek u pyntip ba ha ka jingtohkit, kine ki runar ki la phla ba ha ka miet 26 tarik Rymphang, kala don ka huri hura hapdeng ka kynhun jong ki bad jong u Bah Omega Myrthong hadien ka jingïadih kyiad.
La ong ba dei ha ka por ba u Bah Omega u dang don ha lynti marwei ban leit shala ïing, kine ki runar kila rahbor bad pyniap ïa u Bah Omega ha Pomlum View Point katba ïa ka met la mait lyngkhot hajan ka rud pung Umiam.
Une u heh Pulit u pyntip ba da ka jingïalam lynti jong kine ki 4 ngut, ki Pulit kila ïoh kurup ïa ka Bolero Pik-up ba pyndonkam ha ka jingrahbor lem bad ïa ki jaiñ ki nep u Bah Omega na ka thain Dewsaw Krang bad khlaw Nongpathaw.
U pyntip ba ka jingtohkit kala ïaid shakhmat bad shen yn sa chargesheet noh ïa kine ki briew.
Shillong, Ïaïong 03: Ka Seng HYC hapoh ka jingïalam u General Secretary, u Bah Roy Kupar Synrem, mynta ka sngi, ka la khang tala ïa ka ophis treikam jong ka Karuna Trust, ka Kompeni kaba shimwai na ka sorkar Meghalaya ban pynïaid ïa ki 11 tylli ki PHC ha Meghalaya.
Kane ka ophis ka don ha Nongthymmai, Shillong.
U Bah Roy Kupar, u la ïathuh ba ka daw ba ka Seng ka la hap ban khang tala ïa kane ka ophis, kadei namar ba la la weng kam kyndit ïa ki 27 ngut ki Auxiliary Nurse and Midwife (ANM) kiba kynthup ïa ki 13 ngut ki Khasi kiba la trei bun bun snem bha kum ki ANM.“Ngi la ïoh jingtip ba ka sorkar ka la aiti beit ha kane ka Trust ban leh ïa kaba donkam bad kiba bun ki la ïoh ïa ka shithi weng kam ba naduh ka 1 tarik mynta u bnai kin nymn lah shuh ban wan trei", la ong u nongïalam ka HYC, da kaba bynrap ruh ba ka la don ruh ka jingwengkam shuwa kane ruh.
Haba la kylli ïa ka daw balei ba kane ka Trust ka weng kam syndet ïa kine ki ANM, u Roy u la ïathuh ba ka daw kadei namar ba kim don ki Certificate na ka Nursing Council of India (NCI).
Hynrei u la ong ba ha por ba ki khot aplikeshon pat kim shym la kdew ba donkam ïa ka Certificate na ka NCI.Hynrei wat la katta ruh ka la dei ban aipor ïa ki ba kin ïoh ïa kine ki Certificate namar ba ka shim por la kumno kumno shi snem ban ïoh ïa kine ki Certificate.
Pynban na ka liang kane ka Trust kaba wan kamai na kane ka jylla da ki klur tyngka, ka la shu ai shithi weng kam syndet syndet bad dei namar kane ka daw ba ka Seng ruh ka la hap ban khang tala syndet ïa kane ka ophis.
Hynrei u la ong pat ba ka Seng ka kloi ban ïakren pynbeit ba kane ka Trust na ka bynta kine ki ANM ba la shah weng kam.
Shillong, Ïaïong 03: Ka sorkar jylla shen ka sa shong ban bishar biang ïa ka jingthmu ban tei ïa ka jaka pule doktor ha Shillong bad ruh ïa ka Tura medical college kaba la ïaid shakhmat ha ka jingtei ïa ka.
“Ngin sa shong bishar ïa ka jingtei ïa kine ki ar tylli ki jaka pule doktor ha ka jylla la kumno kumno ha ka taiew ba ar ne balai u Ïaïong," ong ka Myntri ba peit ïa ka tnat Health & Family Welfare ka Kong Ampareen Lyngdoh ha ka jingïakren ha ki lad patahi khubor.
Ka Kong Ampareen ka la ong ba na ka liang jong ka kan ym buhrieh eiei ha kaba ïadei bad ka jingtei ïa ka Shillong Medical College, ‘ka jingeh ka long namar haduh mynta ngim pat lah rai satia hangno ngin pynïeng ïa kane ka jaka pule bad ka dei kane hi ka rai kaba nyngkong tam kaba ngi hap banshim,’ ka la ong.
“Ngin pynthikna ba ka Public-Private Partnership (PPP) formula kaba yn pyntreikam ha Shillong kan dei kaba kynsai bad kaban ai jingmyntoi ïa ka jylla," ka la ong.
Ha kaba ïadei bad ka Tura Medical College, ka Kong Ampareen ka ong ba ka jingpyntrei ïa kane ka jaka pule doktor ka long kaba i hun.
Lah ba pynkynmaw hangne ba u Myntri Rangbah ka jylla u Conrad K Sangma u la pyntip ba ka sorkar ha kane ka kynti ka la rai ban leit noh sha ka PPP mode na bynta ban tei ïa ka Shillong, Medical College.
Lah ruh ban kdew ba na ka liang u Myntri Rangbah u la pyntip ba ka jingpyntrei ïa ka Tura Medical College ka la ïaid kumba 40%.
Shillong, Lber 03 : U kyrtong ka NPP na Sohiong Constituency, Bah Samlin Malngiang ha ka sngi Nyngkong u la kam ba ka vote sngewsynei kan ym treikam satia ïa ka UDP ha kane ka elekshon kaban sa long shen ha ka 10tarik u Jymmang hadien ka jingkhlad noh kyndit u kyrtong ka UDP Bah HDR Lyngdoh khyndiat sngi shwa ban thep vote.
Haba kren bad ki lad pathai khubor hadien ba la kut ka jingïalang jong ka NPP East Khasi Hills, u Bah Samlin u la ong ruh, “Ka vote sngewsynei kan ym treikam than ha Sohiong namar uba khlad um dei u MLA hynrei u dei tang u kyrtong.
Kumta ka jingsngewsynei ka don tang ha kato ka por ba jia kumto, ki leit ban sngewlem wat manga ruh nga pyrshang ban leit tangba na ka liang jong ki, kim shah ban wan.
Lada nga leit hangto ki lah ban khein vote lang kin ong ba la wan lang hynrei kam dei kumta.
"Nalorkata, u Bah Samlin u la ong ruh ba une u kyrtong ka UDP ba mynta ha u snem 2018 u la kren pyrshah ïa u Bah HDR Lyngdoh.
Lah ban kdew hangne ba ka UDP ka la sei da u Bah Synsharkupar Lyngdoh Thabah ba dei u pyrsa jong u Bah HDR ban ïa khun ha kane ka elekshon.
Shuh shuh u Bah Samlin u la kam ruh ba ha kine ki por ba u leit ban ïalap elekshon kylleng ki bun kiba wan na kiwei ki party kynthup na ka UDP kiba wan ban pynïasnoh sha ka NPP.“Ki don ruh katto katne ki nongïalam jong ka UDP kiba leit sha ka sem Congress," u la bynrap shuh shuh.
Haba pynshai pat halor ka jingkren jong u President ka UDP Bah Metbah Lyngdoh dang shen ha Sohiong ba ka UDP ka khlem leit ban pynïasoh sha ka NPP hynrei ka shu treilang ha ka sorkar, na ka liang u Bah Samlin u la ong, “Ki paidbah mynta ki ong ym donkam shuh ïa kiwei ha Sohiong hynrei ban leit beit beit sha ka NPP kaba ïalam da ka sorkar namar ynda la jop kin wan ban trei lang bad ka NPP."Haba pynphai nia pat halor ka jingkren u President ka UDP East Khasi Hills Bah Titos W Chyne ba lada ka UDP ka jop na Sohiong ka sorkar ka lah ban kylla, na ka liang u Bah Samlin u la ong, “Nga kwah ban kylli katno ngut ki don ban pynkylla ïa ka sorkar.
Nga ong ba ym dei ban kylla hynrei hadien ka elekshon ha Sohiong ïoh ki shah bret kylla ruh mano ban tip.
"Utei u kyrtong u la ong ruh ba ki paidbah ka jylla ki la dep ban rai ha kane ka elekshon ba la dep ha kaba ki la pynjop haduh 26 ngut ïa ka NPP naba ki ïohi ïa ki mat treikam bad ka jingïalam jong kane ka sorkar da kaba sngap ïa ka sur u paidbah.
U Bah Samlin u la ïathuh ruh ba ha ka por ba don ka jingïalap elekshon shwa ban khlad noh u Bah HDR ka jingkynthoh kaba mih kadei beit tang hapdeng ka UDP bad NPP.“Ka UDP ka shu kynthoh beit ba ka kot Garo kim treh ban pule hynrei katei ka party mynta pat ka leit ban synrop bad ka NPP.Kumta ban ong ba kane ka party kam long ha Sohiong ne ha Khasi jongngi kam don nongrim shuh ïa ki ban ong ba ka NPP kam long namar mynta pat ki wan synrop lang,U la kam ruh ba ka Sohiong kadei kawei na ki constituency ba ka jingïalap elekshon kadei kaba shongshit tam.
“Hynrei na ka liang jongngi, ngi kham ran dien ban kynthoh hynrei ka kham bun ka jingkynthoh na ka UDP.Ki ong ruh ba u Bah Samlin uba biang ban trei hynrei ka party kam long.
Hynrei mynta pat haba la thaw ïa ka sorkar, ka UDP kaba kynthoh ïangi ka wan ban treilang bad kane ka sorkar.
"Shuh shuh u ong ruh ba ki paid ka Sohiong mynta ki la ïohi ba ki nongïalam ba kynthoh ïa ka NPP hynrei mynta pat ki ïatrei lang bad ka party NPP ha ka sorkar.
Shillong, Iaiong 3 : U Chairman ka State Planning Board u bah Metbah Lyngdoh u la ong ka Board kam dei tang ka jaka ban shong shuki hynrei ka dei ka shlem ban saiñdur ïa ka lawei jongka jylla.
Hadien ka jingïakynduh ba nyngkong jong u Chairman bad ki Co Chairman mynta ka sngi u la ong “ Ngi don hangne ym dei tang ba la thung Chairman bad Co Chairman ne dkhot ban ïoh shong shuki hynrei ki don ka jingkitkhlieh ban saiñdur ïa ka lawei jongka jylla namar ka State Planning Board ka dei ka shlem ban saiñdur ïa ki kam pynroi pynpar bad kyntiew ïa ka jylla ha ki liang baroh.
Kumta ngi don ka jingkitkhlieh kum ki dkhot ban shim khia ïa ka kam kumba la ibit ban tynrong ïa kane ka lyngkor ha ngi".
“ Nga sngewkmen ruh ban pyntip ba baroh arngut ki Co Chairman kiba dei ki MLA ki don da kajuh ka thong bad ka mynsiem ban trei bad wanrah ki jingpynkylla ïa ki rukom treikam ka State Planning Board namar kim kwah ban ïoh tang ka shuki bad kiwei ki jingmyntoi hynrei ban trei ïa ka kam khamtam mynta ba dang dei u snem ba nyngkong eh namar kam myntoi ban shu ïoh tang ki jingmyntoi shimet na ka sorkar hynrei kaba kongsan ka kam" ong u bah Metbah.
U la ong “ Kane ka jingïalang mynta ka sngi ka dei tang ka jingpynithuh shwa iwei ïa iwei.
Namar ka sorkar ruh kam pat pynmih ka hukum ban thung sa ïa kiwei ki dkhot jongka Board.
Kumba long mynta ka Board ka don tang lai ngut ki dkhot kata ma u kum u Chairman bad arngut ki Co Chairman kiba dei baroh ki MLA".
U la ong shuh shuh ba kumba ju long ki State Planning Board ba rim ki dkhot ki dei ban long naduh u Chief Secretary, ki Commissioner & Secretary, bad kiwei kiwei ki riewstad riewshemphang ha kiba bun ki bynta.
Ka tnad Planning da ka jingïamir jingmut bad u Myntri Rangbah bad kumjuh ruh bad u Chairman kan sa thung ïa ki 4-5 ngut ki riewshemphang ne ki riewstad ban long ki dkhot jongka Board.
U Chairman u la ong “ Tang shu la dep thung ïa baroh ki dkhot ka Board kan sa treikam pura shaid shaid ban pynkhreh ïa ki jingai jingmut sha ki tnad sorkar bapher bapher ba kin pyntreikam na ka bynta ban kiew bad ïaid shakhmat ka jylla bad ka roi ka par.
“ Ngin sa ïa kynduh biang ha ka taiew ban wan bad ngin sa bishar ïa ki kam bad hadien kane ngin sa ia kren bad u myntri rangbah halor ki mat jingtreikam jongka Board bad kumno ban pynlong ïa ka Board kaba treikam pura.
Shillong, Ïaïong 03 : U President ka United Democratic Party, Bah Metbah Lyngdoh ha ka sngi Nyngkong u la pynpaw ba u don ka jingkyrmen ba ka party kan jop na Sohong ha kane ka elekshon kaban long ha ka 10tarik mynta u bnai.
“Ngi sngewskhem ba ngin jop na Sohïong namar kat ki jingtip ba ngi ïoh pdiang ka long ba ka jingjop kadei beit ïa u kyrtong jongngi," ong u Bah Metbah haba kren bad ki lad pathai khubor.
Lah ban pynkynmaw ba ïa ka elekshon ha Sohïong la pynsangeh shwa shipor hadien ba u kyrtong ka UDP, Bah HDR Lyngdoh ba dei ruh u Myntri Kampohiing ba rim ka jylla, u la khlad noh ha ka 20tarik u Rymphang.
Ha kane ka elekshon ka UDP ka la pynieng da u pyrsa jong u Bah HDR, u Synshar Kupar Lyngdoh Thabah ban ïakhun pyrshah ïa u Bah Samlin Malngiang jong ka NPP nalor kiwei kiwei ki kyrtong na ki party bapher bapher.
U President haba jubab ïa ka jingkylli u la kubur ruh ba ka vote sngewsynei kan treikam bha ha Sohïong.
“Kaei kaba nga shem ka long hadien ba nga kynduh ïa uwei u rangbah uba dei na ka constituency jongnga hynrei uba shongkha ha Sohïong u la ong ba kane ka kynti watla ki don bad kiwei ki party hynrei kin pyntikna ba kin wanphai biang sha ka UDP ban pynpawïa ka jingsngewnguh ïa u Bah HDR Lyngdoh namar ka jingnoh synniang jong u ha ka constituency ha kine ki snem ha ka por ba u dang long kum u MLA ka thain.
Haba kren pat halor ki common minimum programme, u Bah Metbah u la ong ba ïa kine baroh un sa rah bad u Myntri Rangbah hadien ba u la wan phai na shabar nalor ba mynta u dang bunkam ha kiba bun kiwei ki kam.
“Ngin sa pynsngew ïa ki jingsngew jongngi baroh kum ka party hynrei nga tikna pat ba ki mat kaba ngin sa pynsngew yn sa shimkhia namar ha kaba kut hi kadei na ka bynta ka bha ka miat jong ki paidbah," u la ong.
Shillong, Ïaïong 03: Ka High Court of Meghalaya mynta ka sngi, ka la ong ba ka shong ha ka Ïingdorbar Thawaiñ ka jylla bad ka sorkar lano kan pyntreikam ïa ka Roster System ha ka Reservation Policy jong ka jylla Meghalaya.
Haba shim bishar ïa ka PIL jong u Greneth Sangma, ka ïingbishar jong u Chief Justice Sanjib Banerjee bad u Justice W.Diengdoh mynta ka sngi, ka ong ba kadei kamram jong ka Assembly bad ka sorkar ban ïakren bad ïatai halor ka Roster System bad kam shym la buh kano kano kano ka por ban pyntreikam ïa ka.
“Hynrei ka paw ba ka Assembly kam pat shim ïakren ne shim kano kano ka rai halor kane", la ong ka ïingbishar.
Ka ïingbishar ka la ong ruh ba kadei ka jingtreikam jong ka sorkar lane ka polisi treikam jong ka ba kan shim ïa ka rai haduh katno ka lah ban ran shadien ban pyntreikam ïa kane ka System.
Shuh shuh ka ïingbishar ka la shim bishar ïa kane lyngba ka suo moto dei hadien ba ka la lap ba ka Reservation Policy jong ka sorkar Meghalaya kam shym la don ka Roster System naduh ba la sdang pyntreikam ïa ka.
Ka ïingbishar ba hakhlieh duh jong ka jylla kala ong ruh ba ka paw ïa kane ka kam la shi shim bad pyntreikam beit khlem da ïakren ïa ka jingdonkam bad ka jingktah jong ka.
Ka la ong ruh ba ka jingujor PIL halor ka jingpyntreikam ïa ka Roster System ka paw ba kadei ka jingpyrshang ban pynjngut ïa ka um kaba la khih phaloh lypa bad dei namar kata ka daw dei ban pynduh noh ïa kane ka jingujor.
Halor kane ka rai jong ka ïingbishar High Court of Meghalaya, u la ong ba kane ka hi ka pynpaw ba kaei kaba ka ka VPP ka la rah ha Assembly ïa kane ka kam kam dei satia kaba bakla, hynrei kadei kaba biang palat ban ïakren namar ba na ka liang jong u, haba u rah ïa kane ka mat ha Assembly kam mut satia ba u pyrshah ïa ka Roster System, hynrei ban pynsangeh shuwa tad haduh ban da pynbeit bha ïa ka Reservation Policy.
Halor ka jingpyntreikam ka sorkar MDA- I ïa ka Roster System naduh u snem 1972 da kaba aidaw ba kadei ka jingbthah jong ka ïingbishar, u Bah Ardent u la ong ba ka paw ba u Myntri Rangbah ka jylla, Conrad Sangma, u la ïalam bakla ym tang ïa ki paidbah, hynrei ïa ka Assembly ruh, namar ba ka ïingbishar kam khlem buh por, hynrei ka ailad ïa ka Assembly ban shim ïa ka rai.
“Kane kadei ka buit jong ka sorkar na ka por sha ka por ban riehtngen beit ha ka ïingbishar.
Hynrei ym phylla namar kadei ka sorkar kaba tlot bad ki nongïalam ruh kiba tlot", u la ong.
Halor ka jingkdew kiba bun ba ïa kane ka kam dei ban rah beit hakhmat ka ïingbishar namar ba kadei ka rai jong ka ïingbishar, u Bah Ardent u la ong ba shuwa ban rah ïa kane ka kam ha Assembly, u lada pyrkhat bad um ïohi ba kan don jingeh eiei namar ba kadei ka kamram jong ka ïingdorbar ban thaw aiñ, ym ka ïingbishar.
“Haba ngi leh ïa kano kano ka kam, ngim da pyrkhat bha, ym dei ba ngi shu leh shongshit", u la ong.
Halor kane ka rai jong ka ïingbishar mynta ka sngi, u Bah Ardent u la pynpaw ka jingsngewkmen kaba jur da kaba ong ba kan long ka jingïarap kaba khraw ïa ki Samla jong kane ka thaiñ, kiba la mad bun ki jingeh namar ka jingpyntreikam ïa ka Roster System.
Lah ban kdew hangne ba ka VPP kala rah ïa ka Motion halor ka Roster Systen ha ka dorbar mangtyngka ba dang shu dep, hynrei kam shym la ïoh lad ban rah namar ka jingpynwai noh u Speaker ïa ka Assembly tang ha ka por 12 baje mynsngi.
U Bah Ardent u la ïoh rah ban kren ïa kane ka kam ha ka jingïatai halor ka mang tyngka.
Hynrei u Myntri Rangbah u Conrad Sangma ha ka jubab jong u, u la ong ba ka sorkar ka la pyntreikam halor ka jingbthah jong ka ïingbishar bad u la ban ruh ba kibym mon ïa ka jingpyntreikam ïa ka, ki lah ban leit sha ïingbishar.
Nongstoiñ, Ïaïong 4: Ka Chief Minister’s District Level Inter School Atheltic Meet 2023 ban pynïaid da ka ophis jong ka District Sports Officer West Khasi Hills, kan long naduh ka 19 tarik haduh ka 21 tarik mynta u bnai ha madan NDSA Nongpyndeng.
Ha kane ka lympung ka lympung ka la pynkhreh ban pynlong ha ki lai kyrdan kata Under-18, Under-16 bad Under-14.
Na ka liang ka DSO Nongstoin ka pyntip ba ka tarik ba khatduh ban pdiang ïa ki skul ban rung sha kane ka lympung kan long ha ka 10 tarik mynta u bnai.
Shillong, Jymmang, 09: Ka Myntri ka Koit ka Khiah ka Sorkar Jylla ka Dr.Ampareen Lyngdoh ha ka sngi Baar ka la pynshlur ïa ki paidbah nongshong shnong jong ka jylla ban pynrung kyrteng Aadhaar.
Ha ka jingïakren bad ki lad pathai khubor, ka Dr.Ampareeen ka la ong, ka long kaba donbok watla ïa ka jylla Meghalaya la pyllait ïa ki paidbah na ka bynta ban pynrung kyrteng Aadhaar, hynrei ki don katto katne ki skhim jong ka Sorkar India kiba donkam ban pynïasnoh bad u Aadhaar kumba long ha kaba jingsam marbam reshon ha kaba ki nongïoh bhah ki hap ban pynisoh bad u Aadhaar.
Ha kaba ïadei bad ka Megha Health Insurance Scheme, ka la ong, ka MHIS jong ka jylla Meghalaya mynta la pynïasnoh lang bad ka skhim bakyrpang jong u Myntri Rangbah khnang ban ki paidbah kin ïoh ïa ki jingmyntoi bad namakata ka long kaba donkam ban pynrung kyrteng Aadhaar ban ïoh ïa ki jingmyntoi.
Ka Myntri ka la ong ba ki nongshong shnong jong ka Jylla Meghalaya mynta kim da don shuh kano kano ka jingsngew shaphang ka jingpynrung kyrteng Aadhaar namarba ha ki snem kiba ladep, ki paidbah mynta ki la sngewthuh ïa ka jingshisha shaphang u Aadhaar bad kam don shuh kano kano ka jingshah pynsngewthuh bakla.
Haba pynpaw ba u Aadhaar u dei uba pynïasoh lut ïa baroh ki jingdonkam, ka Dr.Ampareen ka la ong, “ha ka elekshon 2023 kaba la long dang shen ha Meghalaya, bun na ki BLO ki la pynsngewthuh ïa ki paidbah ban pynïasoh ïa u Aadhaar bad ki EPIC bad kam da long eh kaba kongsan hynrei haba shu peit ha ki snem ki ban sa wan manla ki kot ki sla bad manla ki nongshong shnong jong ka jylla Meghalaya bad kumjuh ruh ha ki jylla ka ri India kin hap ban pynïasoh bad u Aadhaar.
Namarkata bun tylli ki skhim wat ïa ki longkmie ba la armet mynta ki la ïoh jingmyntoi ha kyllleng ka jylla Meghalaya hadien ba ki la don ïa u nombar Aadhaar.
Shillong, Jymmang: Kum shibynta jong ka jingrakhe ïa ka Jubili Rupa (Silver Jubilee), ka Christ Church Morning School, Mawlai Syllaikariah ka la pynlong ïa ka ‘Sciene Exhibition’ ha ka jingïadon ryngkat lang u Dr.C.J.K Warjri, BDO Sohiong C&RD Block kum u kongsan.
ïa kane ka Science Exhibition la pynlong ha Christ Church Morning School ha ka 28 tarik u bnai ïaïong ba la dep.
Haba jingkren kum u kongsan u bah Warjri u la ai khublei ïa ka skul kaba la lah ban pynlong ïa kane ka Science Exhibition kum shi bynta jong ka jingdap 25 snem jong ka skul step.
Ha kajuh ka por u la ban jur ruh ba kum kine ki jait prokram ka ai ïa ka kabu ksiar ba ki khynnah skul kin ïoh ïa ka lad ban pyni ïa la ka jong ka sap ka phong kaba ki don bad ka jingdonkam ïa ka subjest Science katba dang mih ki sngi ki por.
Ha kane ka sngi na ka liang u BDO u la noh synñiang ruh 10,000 tyngka kum ka dak jong ka jingdon bynta lang ha ka jingrakhe ïa ka Jubili Rupa.
Shuh shuh ha kane ka sngi la ïoh ruh ban sam ïa ki khusnam sha ki nong ïashim bynta kiba jop.
Shillong, Jymmang, 09: Ka Jaiñtia Co-ordination Committee for Reservation Policy (JCCRP) kaba long ka shatri jong ki sengbhalang na rilum Jaiñtia kiba kynthup ïa ka Jaiñtia Students’ Union (JSU), ka Jaiñtia Students’ Movement (JSM), ka Jaiñtia Youth Federation(JYF), ka East Jaiñtia National Council (EJNC) lem bad ki nongsynshar shnong kiba kynthup ïa ka Synjuk Waheh Chnong Ri Jaiñtia bad ka Synjuk Waheh Chnong Jowai ha ka 9 tarik u Jymmang, 2023 ki la aiti da ka dorkhas ha u Symbud Myntri Rangbah ka Jylla u Bah Sniawbhalang Dhar da ka jingkyrpad ïa ka Sorkar MDA-2.0 ba kan bishar bad ban pynthymmai noh ïa ka State Reservation Policy-1972.
Ha ka dorkhas ba la aiti ha u Symbud Myntri Rangbah ïa kaba la soi da ki nongïalam jong ki lai tylli ki sengbhalang bad ki ar tylli ki synjuk jong ki khlieh nongsynshar shnong, ka JCCRP ka la pyntip ba ha ka jingïalang kaba la long ha ka 12 tarik, Ïaiong, 2023 ka la shim ïa ka rai ban pynsngew sha ki tyndong skhor jong ka Sorkar Jylla ba kam dei ban pyntreikam ïa ka Roster System katkum u snem ba la mynjur ban pyntreikam ïa ka Reservation Policy.
“Ngi kwah ïa ka Sorkar Jylla ba kan bishar bad ban pynthymmai ïa ka State Reservation Policy 1972 kaba la rim namarba katkum ka jingkiew jong ki nongshong shnong bad ki samla pule kiba la nang la stad ha kane ka jylla ka Reservation Policy ka paw kum ka jingle shiliang khmat pyrshah ïa ki katto katne ki jaidbynriew watla ha ka jingshisha ki paralok Garo jong ngi ki ïoh ïa ka bhah kaba 40% ha ka State Reservation Policy katba ma ngi ki Khasi bad ki Jaiñtia ngi hap ban ïaknieh paramangi tang na ka bynta ka 40%," la ong ka JCCRP ha ka dorkhas.
Ka JCCRP ka la pynpaw ruh ba ka por ka ladei ïa ka Sorkar ba kan pynthymmai noh ïa ka Reservation Policy kaba la rim shaba palat khnang ba kan long kaba ïaryngkat marbiang na ka bynta ki lai tylli ki jaidbynriew.
Shillong, Jymmang 09 : Ka Sorkar Jylla ka la rai ban thaw noh da ka Selection Committee ka ban khlieh da u Chief Secretary, ka ban jied ïa ki briew ki ban leit ïashimbynta ha ka International lane National Film festival, ka ban pynshong nongrim kat kum ka jingpaw ki kam ba ki trei.
ïa kane ka rai la shim ha ka jingïalang ba la pynlong da ka Myntri ka Tnad Information & Public Relation Kong Ampareen Lyngdoh mynta ka sngi la iadon lang ruh ki Tnad ba don bynta jong ka Arts & Culture, Information & Public Relation bad ka Tnad Tourism.
Ka Myntri ka la lum ruh ïa ka jingtip halor ka jinglong jingman kaba mih na ka jingjied ïa u Bah Commander Shangpliang bad Nicholas Lemtor Khangkongor ban leit ïashim bynta ha ka Cannes Film Festival.
“La ai jingmut ba hadien ka jingbishar ïa ka kyrteng u Bah Pradip Kurbah bad Dominic Sangma ba u Dominic Sangma u lah ban shah jied bad ïa ka kyrteng jong u ban phah sha ka Ministry of Information & Broadcasting ba un ïashim bynta ha Cannes Film Festival bad ki don ruh ki khubor ba u Nicholas Lemtor Kharkongor u lah ban weng noh ïa ka jingleit ïashim bynta ha kane ka tamasa" pyntip u Pravin Bakshi Commissioner & Secretary ba khmih ïa ka tnad IPR lyngba ka kyrwoh.
Ula pyntip ruh “La rai ha ka jingïalang ba ïa kum kine ki kabu bad ki International lane National Film festival ba hadien habud, kan sa don noh da ka Selection Committee ka ban khlieh da u Chief Secretary ka Sorkar Jylla, ka ban jied ïa ki briew ki ban leit ïashim bynta hadien ka jingïasyllok bad baroh lai tylli ki Tnad kum ki dkhot ka Committee bad ruh da ka jingïamynjur bad ïarai lang".
Ka kyrwoh kala ong ruh ba la ïai ban ba watla ki Tnad ka Sorkar Jylla kin phah ïa la ka jong ka jingtyrwa na ka bynta ka jingjied ïa ki nongshna phlim ka Jylla sha ki tamasa, hynrei ka jingjied hi ka shong ha ka Information and Broadcasting Ministry ka Sorkar India bad ka long laitluid ïa ka ban leh ïa kane kum ka Ministry.
“Hynrrei, ka Tnad IPR ka la ïakren ïa kane ka kam ban bujli noh ïa ki briew bad ka Information & Broadcasting Ministry, ka Sorkar India ka ban shong kat kum ki kyndon bad rukom treikam jong ka" ula bynrap.
Shillong, Jymmang 09 : U Chairman ka Meghalaya Industries Development Corporation (MIDC) u James PK Sangma hynne ka sngi Ba-ar, ula ïathuh ba un sa khot ïa baroh ki karkhana ha Meghalaya ban thaw ïa ka Joint Consultative Industries Forum (JICF) hapoh ka Jylla ban nang kyrshan ïa ka jingpyrshang jong ka Sorkar Jylla ha ka ban pynkhlaiñ ïa ki kam ba ïadei bad ka kam karkhana hapoh ka Jylla.
U James ula ong ba ka JICF kan ïarap ban ithuh ïa ki kam ba hap pynleit jingmut bad kiba hap buh hakhmat na ka bynta ka jingkyntiew ïa ka ïoh ka kot bad ki kam karkhana da kaba pynïadon bynta lang ïa baroh ki kynhun, nalor ban leh eiei halor ki kam ki ban ïarap ïa ka Meghalaya ba kan kynjoh sha ka thong ban lah kyntiew ïa ka ïoh ka kot.
“Ha ka jingïalang jong nga ba dang shen bad ki kynhun ki karkhana kum ka Confederation of Indian Industries (CII) bad ka Federation of Indian Chamber of Commerce and Industries (FICCI) ha New Delhi, ngi la ïakren ïa ka lad ban kyntiew ïa ka kam seng karkhana hapoh Meghalaya bad kumno ba kan ïarap ha kaban pynurlong ïa ka thong ban pynlong ïa ka Meghalaya ka Jylla ba kot T.10 billion ha ka ïoh ka kot hapoh u 2028" ong u James.
“Kum ka sienjam ba nyngkong, ka long kaba kongsan ba ngin don shuwa ïa ka forum jong baroh ki karkhana bad ka Sorkar khnang ba ngin lah ithuh ïa ka lynti ïaid nangne shakhmat da ka jingïatreilang.
Ha ka jingïaid lynti jong ngi ban kyntiew ïa ka ïoh ka kot ka Jylla, baroh ngi donkam ban ïadonlang ha kajuh ka nongrim bad kane ka dei ka sienjam sha kane ka bynta" ula bynrap.
U James ula ban jur ba ka forum kan shim ïa ka bynta kaba khraw bha ha ka ban wanrah ïa ka jingseng kam bad jingkynshew kam sha ka Jylla, ka ban ïarap kyntiew ia ka Gross State Domestic Product (GSDP) nalor kan nang pynbun ïa ki lad ki lynti ban kyntiew ïa ka kam khaïi bad ka ïohkam ïohjam.
Ha ka 4 tarik u Jymmang, u James ula thoh sha u Myntri Rangbah ka Jylla Conrad K Sangma halor kane ka kam, bad kyrpad ïa u ba un khlieh ïa ka Forum bad ka MIDC kum ka nodal agency.
Shillong, Jymmang 09: Ka Meghalaya Board of School and Education (MBOSE) ha ka sngi Ba-ar ka la pynbna ïa ka resol jong ki khynah kiba ïakhun ïa ka eksamin klas 12 ha ka Science bad Commerce bad la sakhi ba ki skul ba la pynïaid hi da ka sorkar ki la long ba nyngkong na ka jinglah ban leh sniew ha ka jingpas bha ki khynnah.
Lada ïa phai sha ka jingpass bha la ïohi ba ki samla pule na ki skul shimet ne balang bad kynhun niam ki la lah ban wan sha khmat ha ka jingpas bha.
Na ki 3635 ngut kiba ïakhun kiba pas ki poi 2866 ngut kaba mut 78.84% kiba pas bad kaba kham tam ban ïa ka jingpas lada nujor bad u snem uba la lah.
Lada phai sha ki skul sorkar kiba leh sniew tam ïa ka ka kyrdan ba nyngkong la bat da ka Dalu Government Higher Secondary School ha kaba na ki 4 ngut kiba ïakhun ym don satia iwei ruh iba pass bad ïa ka kyrdan kaba ar ha ka jinglah ban leh sniew la bat sa ka Williamnagar Government Higher Secondary School ha kaba na ki 8 ngut kiba ïakhun tang iwei iba pass kata kba kynjoh 12.50%.
Lada peit na ka jinglah ban leh bha napdeng ki skul sorkar ha ka jylla la ïoh bat da ka Government Boys’ Higher Secondary School, Jowai bad ka ka Government Girls Higher Secondary School Tura ha kaba kiba ïakhun baroh ki pass lut (100%) bad bud sa ka Government Boys’ Higher Secondary School Shillong ha kaba na ki 29 kiba ïakhun 25 ngut ki pas kata 86.2%.
Napdeng ki District, kaba lah ban leh bha tam ka dei ka South West Garo Hills ha kaba 90% ki pas na ki 20 ngut kiba ïakhun 18 ki pas bad bud pat sa ka West Khasi Hill ha kaba kiba pas ki ki poi 85.04% na ki 127 kiba ïakhun 108 ngut ki pas katba lada phai sha ki District kiba duna tam kiba pas na kiba ïakhun ka dei na East Jaiñtia ha kaba kiba pas ki don 51.16% ha kaba na ki 43 ngut kiba ïakhun kiba pas ki don 22 ngut.
Ha kawei pat ka liang lada phai sha ka Commerce na ki 2383 ngut kiba ïakhun kiba pas ki don 1890 kata 79.31% kaba kham hair da bunshah lada nujor bad u snem uba la dep.
Ïa ka kyrdan kaba ha khmat eh na ka jingduna kiba pas la bat da ka Tura United Christian Academy kiba pas ki don tang 38.70% ha kaba 31 ngut kiba ïakhun kiba pas ki don tang 12 ngut.
Na pdeng ki district ka East Garo Hikks ka la lah ban leh bha tam, kiba pas ki don 95.71% ha kaba na ki 70 ngut kiba ïakhun kiba pas ki don 67 ngut bud pat saka East Jaiñtia ha kaba ka percentage kiba pas ka poi 93.33 ha kaba kiba ïakhun ki don 75 kiba pas ki don 70 ngut.
Lada phai sha ki jingbym lah ban leh bha pat ïa ka kyrdan kaba nyngkong la bat da ka North garo Hills ha kaba ka pas percentage ka poi 42 bad ha kaba kiba ïakhun ki don 50 ngut kiba pas ki don tang 21 bad bud pat sa ka South West Khasi Hills ha kaba ka pas percentage ka poi 49.37 na ki 79 ngut kiba ïakhun kiba pas ki don 39 ngut.
Shillong, Jymmang 9 : Ka ïing bishar High Court (HC) jongka jylla ka la hukum ïa ka sorkar ba kan sei madan ïa ki briew kiba don kti ban seng beaiñ ïa ki karkhana Coke ne karkhana thang dewiong ha ka jylla bad kiei ki lynti ba la shim ban pynshitom ïa ki.
“ ïa kane ka mukotduma yn bishar hadien sawtaiew bad la ai por ïaka sorkar jylla ban pyntip ïa ki briew kiba donkti ban seng ïa kine ki karkhana Coke beaiñ bad kumjuh ruh ban kdew kiei ki lad ki lynti ba la shim ban pynshitom ïa ki" ong ka ïing bishar ba pura ba la khlieh da u Chief Justice Sanjib Banerjee ha ka hukum ba la pynmih mynta ka sngi halor ka mukotduma PIL ba la ujor da u Shailendra Kumar Sharma.
“ U Justice Katakey ruh khlem artatien un pynthikna ba kine ki karkhana beaiñ ki la sangeh ban treikam kat haduh ka por ban bishar biang ïa kane ka mukotduma" ong ka hukum.
U K Khan Additional Advocate General u la kdew sha ka kaiphod ba khatar jong u Justice BP Katakey ha kaba ïadei bad ka kam tih bad khaïi beaiñ ïa u dewiong ha kaba kiba bun ki paragraph u la kdew ruh ïa ka jingdon ki karkhana thang dewiong beaiñ kiba khlem ïoh jingbit kiba la phah khang noh mynta.
La pyntip ba ki don haduh 57 tylli kine ki karkhana beaiñ kiba la khang dam bad ka jingpynkhreh ban khang ïa kiwei kiba khlem ïoh jingbit ruh ka dang ïaid shakhmat namar kim lah ruh ban ïathuh nangno ki ïoh ïa u dewiong.
Wat hadien ba ka ïing bishar ka la pynmih bun ki hukum hynrei ka jingkhaïi dewiong beaiñ ka ïai bteng beit naduh u snem 2016 wat hadien ba la khang da ka NGT bad ka ïing bishar Supreme Court ruh bad kane ka lah ban ïadon kti ka sorkar jylla ruh.
Ka ïing bishar ka la bishar bniah ruh ba wat hadien ba la bthah ïa ka sorkar jylla bad ïa u Chief Secretary ban pynthikna ba ka kam khaïi dewiong beaiñ ka dei ban sangeh noh hynrei kine ki karkhana beaiñ ki dang ïai mih tad haduh ba ka ïing bishar kan shim bishar hi da lade ba ïa kane kam tharai mynta la khang ne pynsangeh noh.
Ka pynlong ruh ïa ki nongshong shnong kiba don ka mynsiem ban pyntip sha ka ïing bishar halor ka jingmih kine ki karkhana coke beaiñ kum ki tit ha kylleng ka jylla katba ka sorkar pat ka khlem shim khia ban bud dien ne tohkit na ei u wan une u dewiong uba ki pyndonkam ha kine ki karkhana lane ban talasi la kine ki karkhana ki ïoh jingbit ne em.
Dei hadien ba la shim khia da ka ïing bishar ba ka sorkar ka sa pyrshang ban khang ïa kine ki karkhana beaiñ kiba ym dei hi ruh ban mih naduh kaba sdang ruh.
Haba la kylli da ka ïing bishar u nongïasaid u la kdew ïa ki lad ki lynti ba la shim da ka srokar ban khang lut ïa kine ki karkhana beaiñ.
Shuh shuh ka ïing bishar ka pynpaw mynta ka sorkar ka la pynbna ban sdang noh ïa ka jingtih dewiong kat kum ka stad saian.
Hynrei mynshwa namar ka jingïadon kti bad kyrshan ïa ki briew kiba donkti ha ki kam tih bad khaïi dewiong beaiñ ka jingduh khajna ka long kaba shyrkhei bad bun ki mynsiem briew ki la iap ha ka jingtih dewiong liew khnai bad dei ruh na kata ka daw ba ka ïing bishar ka la pan da ki bor pahara na ka sorkar pdeng ban pynsangeh ïa kane ka kam beaiñ.
Ka ïing bishar kan shong bishar biang halor kane ka mukotduma ha ka 8 tarik Jylliew.
Shillong, Jymmang 09: Ka Mynti ba peit ïa ka tnat ka rep ka riang ka Kong Ampareen Lyngdoh kan sa lum ïa ka jingïalang bad ki nongrep bad nongkhaïi ha ka 16 tarik Jymmang na bynta ban akren halor ka jinghiar dor u synsar.
Haba kren sha ki lad pathai khubor ka Kong Ampareen ka la ong ‘ka jinghiar dor une u mar rep ka la ktah shisha shisha ïa ki nongrep synsar bad na kata ka daw ngin sa shong ïa ka jingïalang ban ïakren halor kane ka mat," ka la ong.
Ka la ong ba na ka liang jong ka kan sa pule bniah bha ïa kane ka mat bad ban wad ïa ki lad ban weng noh kloi katba lah ïa kane ka jingeh ba ki nongrep synsar ki kynduh,Lah ban kdew hangne ba dang shen u MLA ba rim ka Mawsynram u Bah HM Shangpliang u la kam ba ka dor u sysnar ka la hiar na ka 130 sha ka 90 tyngka shi kilo bad u la ong ruh ba kane ka jinghiar kynsan ka dor ka ktah shibun ïa ki nongrep.
Shillong, Jymmang, 09: Ka Sorkar Jylla ha ka sngi Baar ka la pynkut noh ïa ka jingleit shaw ïa ki nongshong shnong ka jylla hadien ba ka la lah ban leit shaw lut ïa baroh ki nongshong shnong kiba la sahkut ha ka Jylla Manipur hadien ba la khie ka jingïaumsnam kaba shyrkhei.
“Palat 242 ngut ki nongshong shnong kiba la leit shaw na Manipur tang hapoh ki hynriew sngi bad mynta ka sngi ka dei ka sngi kaba khatduh ba ngin leit shaw," ong ka Dr.Ampareen Lyngdoh kaba long ka Myntri bad ka Nongaiktien jong ka Sorkar Jylla, kaba lam khmat ruh ha ka jingleit shaw ïa ki nongshong shnong ka Meghalaya na Manipur.
Ka jingleit shaw ka la sdang naduh ka 5 tarik mynta u bnai.
Na ki 242 ngut ki nongshong shnong, 168 ngut ki dei ki samla kiba pule ha RIMS, 37 ngut ha CAU, 7 ngut ha Manipur University, 4 ngut ha National Sports University.
Ka Myntri ka la pyntip ba ka Sorkar ka la ai jingïarap ba leit shaw lang ïa ki bahaing hasem jong ki khynnah kiba sahkut ha Manipur hadien ba la khie ka jingïasumsnam.
“Ngi la ïatreilang bad ki shipai bad ki bor pahara jong ka Jylla Manipur.
Ngi dap ruh da ka jingsngewnguh shikatdei eh ba ki la wan shakhmat ban ai jingïarap marmar ïa ki khynnah pule jong ngi kiba don hapdeng ka jingsyier mynsiem," la ong ka Dr.Ampareen.
Haba ïathuh ba wat ïa u Nongbishar barim ruh u la pan jingïarap na ka Sorkar, ka Dr.Ampareen ka la ong, “wat ma u ruh, u la pan jingïarap na ka Sorkar Meghalaya.
Katkum ka jingtip jong nga, la ïoh ban leit shaw lang ïa u ruh tangba ngan hap ban da pynshisha hynrei watla katta ngi la ïoh bun tylli ki jingpan jingïarap na baroh ki nongshong shnong bad ngi dei ban sngewnguh ïa u Myntri Rangbah namarba u la shimkhia bha haba ki nongshong shnong jong ngi ki la mad ïa ki jingshah byrngem ha ki jingjia kiba sngewsih.
"Ka la ïathuh ba ka Sorkar kam shym la pynbor ïano ïano ruh ban wan phai sha la ing hynrei ka Sorkar ka la ïoh bun ki jingkyrpad na ki paidbah kiba im hapdeng ka jingsyier mynsiem na ka jingïaumsnam.
“Ngi la rai ban leh kyrkieh da kaba leit shaw noh ïa ki mar mar bad ngi la lah ban leh ïa kane da kaba pyndonkam da kiba bun ki lad ki lynti," la ong ka Nongaiktien jong ka Sorkar.
Shuh shuh ka la ïathuh ba ka Sorkar Jylla ka la ïoh da ka liengsuiñ kaba kyrpang na ka Sorkar India ha ka 5 tarik ha kaba 67 ngut ki kynnah la lah ban leit shaw.
Ha ka 6 tarik, ka Sorkar kala ïatreilang bad ki Commercial Airlines ban pyntikna ba ïa ki tiket yn thied ha ka kyrteng jong ki nongshong shnong namarba kim lah shuh ban thied ïa ki tiket na ka daw ka jingkhang syndet ïa ka Internet.
Haba pynpaw ïa ka jingsngewnguh ïa ki shipai, ka Myntri ka la ong, “khlem ki shipai, kane ka kam kan jin da la long kaba jwat namarba ki don ki khep ba ki nongshong shnong kiba sahkut ha ki jaka kiba kham jngai, ha kaba ki jingïaumsnam ki ker pyllun ïa ki.
Ngi sngewkmen ïa ki shipai kiba la synran lang ïa ngi.
Ki dei ban ïoh ïa ka jingai khublei kaba kyrpang.
Ngi sngewnguh shikatdei ruh ïa ki ophisar jong ka Sorkar Meghalaya.
"Ka Dr.Ampareen ka la ai khublei ïa ki volunteer jong ka NPP ha Manipur da kaba ong ba ki la long ka kti ka mon kti ka diang ban pynthikna ba ki paidbah kin ym ïap tyrsaw.
“Ki dkhot ka NPP jong ka Manipur ki la wan shakhmat ban ïarap.
Ngi sngewnguh shikatdei eh ïa ki volunteer jong ngi," bynrap ka Myntri.
Ka Myntri ka la ïathuh ba ka Sorkar ka la hap ban siew hapdeng T.5000 haduh T.8000 na ka bynta ban thied kawei ka tiket.
Shillong, Jymmang 09: Khyndai ngut ki dkhot ka Hynñiewtrep National Youth Front (HNYF) kiba dei na Umpling bad Nongrah ki la shah kem ha ki pulit ka Sadar Police Station ha ka step phyrngap jong ka sngi Ba-ar halor ka jingkynnoh ba ki thaw jingkulmar ha janmiet jong ka 4 tarik ha ki bynta ka Khyndai Lad ha kaba ki la pynpra ruh ïa ki katto katne tylli ki dukan.
Hadien ba ki pulit ki la kem ïa kine ki dkhot ka HNYF na ka liang ka seng ryngkat kiba ha ïing ha sem jong ki, ki la tur ban pan jingshai na ki pulit halor ki jingkem jong ki ïa kitei ki khyndai ngut.
Ha kane ka jingleit tur ki dkhot ka seng bad kiba ha ïing ha sem la ïohi ba ka don ka jingïania kaba jur bad ki pulit namar ka jingwan kem ïa kitei ki khyndai ngut dang step phyrngap bad khlem da ai kino kino ki jingkynjoh ktien shuwa sha ki bor synshar shnong.
La sakhi ba ha kane ka jingïania kaba jur hapdeng ki ar mamla ka la pynlong ïa uwei u pulit ophisar uba la tip kyrteng kum u Kamla Thapa ban tla da ka sih ha kane ka jingïania bad ki dkhot ka HNYF.Ki kmie jong kine ki samla kiba shah kem ki la buh jingkylli halor ka jingwan khynra dang step phyrngap ki pulit kiba la kah dur bha khlem da wan ïalam ïa kino kino ki bor jong ka shnong.
“Ki kam be-aiñ aiu u la leh haduh ba dang step phyrngap phi la kem ïa ki na jynthiah, hato ka dei ka kam pynïap briew ne ka kam lute ne ki kam be-aiñ aiu haduh ba phim lah ap shuh ha ka jingshisha ngim pyrshah lada phi kem lada ki leh kam sniew hynrei ngi pyrshah ïa ki rukom wan kem jong phi," ki la ong ïa ki pulit ha ka jingïania.
Na ka liang u Thapa haba pynphai nia u la ong ba ka jingkem ïa ki ka dei namar la don ki sabut kiba shai ha ka kam be-aiñ kat kum ka jingujor ejahar kawei ka kynthei kaba sah ha Khyndai Lad.
Haba kren sha ki lad pathai khubor kine na ka liang ki kmie jong kine ki samla ba shah kem ki la ïathuh ba kine ki pulit ba la da dur khmat bha ki shu wan ban kyrsiew beit na jynthiah ban rah marmar sha thnat.
Ki la ïathuh ruh ba na ka liang jong ki ki la pan jingshai ha kino ki kyndon la kem hynrei ‘ki shu jubab beit ba la suba ba ki leh kam sniew bad wat haduh mynta ba ngi wan shane ngim pat tip halor ki kyndon aiu la pynngat ïa ki khun jong ngi,’ ki la ong.
Na ka liang u President ka HNYF East Khasi Hills u Bah Bless Dkhar u la buh jingkylli ïa ka tnat pulit ka jylla ha kaba ïadei bad ka jingsting kti sting kjat ban kem tang shu mih kino kino ki ejahar pyrshah ïa ki samla Khasi, “Hato la ïoh kem mo ïa ki nonglute ïa u samla ba shah lute ha Mawiong, hato la kem mo ïa ki pulit Assam ba siat ïa ki Khasi ha Mukroh, bad hato la kem ïa ki BSF ba siat ïap ïa u Khasi ha Mawshun ka jubab kaba shai ka dei beit EM hynrei lada dei ïa ki Khasi tang da ki sekhon ki pulit ki la wan kem," u la kynthoh.
“Kum ki dkhot ka seng ngin ïai trei na bynta ka jaidbynriew wat hapdeng ka jingshah pyntyrha ha kiba bun ki kyndon jong ka aiñ," u la ong.
Shillong, Jymmang, 09: Ka Laban Bengalee Boys Higher Secondary School, Shillong ka la long ka skul ka ban ïoh knieh ïa ka kyrdan kaba nyngkong eh ha ka thup Top Ten jong ka Higher Secondary School Leaving Certificate (HSSLC) Science bad Commerce Stream, 2023 ba la pynbna da ka Meghalaya Board of School Education ha ka sngi Baar.
Ha ka Science Stream, u Arnab Dutta uba la ïoh bat ïa ka kyrdan kaba nyngkong da kaba ïoh 483 mark bad ïoh distinction ha ka sobjek English, Computer Sciences, Physics, Chemistry bad ka Mathematics, katba ha ka Commerce Stream u Rishab Purkayastha u la ïoh bat ïa ka kyrdan kaba nyngkong da kaba ïoh khur 484 mark bad ïoh distinction ha ka sobjek English, Mathematics, Bussiness Studies, Entrepreneurship, Accountancy bad Economics.
Kane ka skul ka la ïoh knieh ruh ïa ka kyrdan kaba saw ha ka Science Stream lyngba u Subam Das uba la ïoh 467 marks bad ïoh distinction ha ka sobjek English, Computer Sciences, Physics, Chemistry bad Mathematics.
Katba ha ka Commerce Streams u Akshat Das u la poi ha ka kyrdan kaba saw da kaba ïoh 459 marks bad ïoh distinction ha ka sobjek English, Mathematics, Bussiness Studies, Accountancy, Entrepreneurship bad Economics.
Ka St.Anthonys Higher Secondary School, Shillong ka la ïoh ban khur hynñiew tylli ki kyrdan ha ka thup Top Ten ha ka Science bad Commerce.
Ha ka Science Stream kane ka skul ka la ïoh bat ïa ka kyrdan kaba lai lyngba ka Eshita Bhattacharjee kaba la ïoh khur 469 marks, ha ka kyrdan kaba san lyngba ka Soumitra Jha kaba la ïoh khur 460 marks, ha ka kyrdan kaba hynniew lyngba ka Sargam Datta bad u Sharmin Khongsit kiba la ïoh khur mar 454 marks, ha ka kyrdan kaba phra lyngba u Sangam Paul uba la ïoh khur 453 marks, ha ka kyrdan kaba khyndai lyngba u Biswadeep Nath uba la ïoh khur 450 marks bad ka Samjanai Synnah kaba la ïoh khur 446 marks.
Ha ka Commerce Stream, kane ka skul ka la ïoh bat ïa ka kyrdan kaba ar lyngba u Akshat Poddar uba la ïoh khur 478 marks, ha ka kyrdan kaba ar lyngba ka Satakshi Das bad ka Sneha Paul kiba la ïoh khur mar 463 marks, ha ka kyrdan kaba san lyngba u Deepak Sethia uba la ïoh khur 454 marks, ha ka kyrdan kaba hynriew lyngba u Nengneiching uba la ïoh khur 453 marks, ha ka kyrdan kaba 7 lyngba ka Phibalamlynti Marwein kaba la ïoh khur 451 marks bad ha ka kyrdan kaba khyndai lyngba u Kashish Sharma uba la ïoh khur 448.
Ka St.Edmund’s Higher Secondary School, Shillong ka long ka skul ban ïoh knieh ïa ka kyrdan kaba ar ha ka thup Top Ten jong ka Science Stream bad ha ka kyrdan kaba khyndai ha ka Commerce Stream.
Ha ka Science Stream, ka Steffi Niza Snaitang ka poi ha ka kyrdan kaba ar da kaba khur 477 marks bad ïoh distinction ha ka sobjek English, Mathematics, Physic, Chemistry, Biology bad Alternative English, katba ha ka Commerce Stream u Eleazer Lytep u la ïoh khur 448 marks bad ïoh distinction ha ka sobjek Economics, Accountancy, Bussiness Studies bad ha ka sobjek Entrepreneurship.
Nalor kine, kiwei pat ki skul kiba la rung ha ka kyrdan Top Ten ha ka Science Stream ki long ka RK Mission Higher Secondary School, Cherrapunjee lyngba u Rahul Das uba la poi ha ka kyrdan kaba hynriew uba la ïoh khur 458 marks bad ïoh distinction ha ka sobjek English, Biology, Physics, Chemistry, Mathematics bad Alternative English.
Katba ha ka Commerce Stream u Nangkhraw Laloo na ka Mawsynram Border Area Higher Secondary School, Mawrynram u la poi ha ka kyrdan kaba phra da kaba ïoh khur 449 marks bad ïoh distinction ha ka sobjek English, Khasi, Economics, Bussiness Studies bad Accountancy.
Shillong, Jymmang 09: Ka jingïajied ïa u MLA jong ka Sohïong Constituency kan long ha ka sngi Balang, ka 10 tarik u Jymmang 2023.
Ki don hynriew ngut ki kyrtong ban ïakhun ha kane ka elekshon bad kita ki long u Bah Samlin Malngiang jong ka NPP, u Bah Synshar Lyngdoh jong ka UDP, u Bah S.Osborne na ka Congress, Bah Eric Kharbuki jong ka BJP, Bah Stoding Thabah jong ka Trinamool Congress bad Bah Sandondor Ryntathiang jong ka HSPDP.Ha baroh don 34,783 ngut ki nongthep vote, ha kaba 17,096 kidei ki shynrang bad 17687 ngut ki kynthei.
Kine ki paidbah kin thep vote ha ki 63 tylli ki Polling Station.
U Chief Electoral Officer jong ka jylla, u Bah FR Kharkongor, u la ïathuh ba ki jingpynkhreh na ka bynta ka jingïajied nongmihkhmat jong ka Sohïong ki la biang lut nadong shadong, ha kaba ki ophisar bad kiwei pat kiba dei ban pynïaid ïa ka elekshon ki la poi lut sha ki jaka ban pynlong ka jingïathep vote.
Ha kajuh ka por pat ki don ki riewtymmen palat 150 ngut kiba la palat 80 snem ka rta ki ladep thep lypa na ïing bad kumba 54 ngut kiba don jingduna ki dkhot ki ladep thep.
Ban peit na ka bynta ka jingïaid beit kane ka elekshon kin don san kompeni CAPF bad ki don ruh ki flying squad kiba dei tang da ki Pulit kynthei, namar ba ki don ki jaka thep vote ba la buh ban thep tang ki kynthei bad ki nongpynïaid ruh kin dei beit ki kynthei.
Kin don ruh ki jak athep vote ha kaba kan don ruh ka jingïathung dieng.
Lah ban kdew hangne ba ïa ka elekshon ha Sohïong la hap ban pynsangeh ban pynlong lang bad kiwei ki 59 tylli ki Constituency ha ka jylla ha ka 27 tarik u Rymphang 2023 na ka daw ka jingkhlad noh u Bah HDR Lyngdoh jong ka UDP.Kane ka elekshon ha Sohïong kumba paw da ki jingmih khubor ha kine ki sngi baladep, ka lah ban long ka elekshon kaba lah ban wanrah ka jingkylla ha ka sorkar lane ha ka kynhun Myntri, ha kaba ki don ki nongïalam kiba la pynpaw ba ki lah ban don ki Myntri kiba la shah ban shah weng noh hadien ka elekshon Sohïong ban pynrung noh da kiwei.
Kane ka elekshon ka la sakhi ruh ïa ka jingïakawang ktieh hapdeng ka NPP bad ka UDP, ki artylliki Party kiba ïadon lang ha ka sorkar MDA:2.
Shillong, Jymmang, 09: Ka tnat shipai ïada khappud Border Security Force (BSF) ka la kem noh ïa ki lai ngut ki shipai lajong da kaba set along halor ka jingkynnoh ba ki donnkti ban siat ïap ïa u Bah Roning Nongkynrih uba na ka shnong Jalynteng, Raid Nongkynrih.
Katkum ka thymmei khubor ba la ïoh lum la ïathuh ba ka tnat shipai BSF ka la pynlong ïa ka jingtohkit pyrshah ïa ki lai ngut ki shipai kiba la ithuh kum u Head Constable Moni Singh, u Constable Sengel Singh bad u Constable Kdam Kishore hadien ba la kem ïa ki ha ka Lah Sngi U Blei.
Ha kaba ïadei bad kane ka jingjia, ka tnat shipai BSF ka la pynmih ruh ïa ka hukum ban pynlong ïa ka jingtohkit katkum ka Court of Inquiry.
Nalor kata, ka tnat shipai BSF ka la sospon ïa u Moni Singh uba la synreit kuli na ka suloi lajong ka SMG Barreta bad la rah ïa u sha Headquarters jong ka tnat shipai BSF da kaba bthah ba un bud ïa ki kyndon ba pyrkhing hadien ba la sospon ïa u.
U Bah Nongkynrih uba la don arngut ki khun kiba dang rit u la shah siat ïap ha ki shipai BSF ha ka miet sngi Thohdieng jong ka taiew baladep ha khappud ka shnong shnong Pomshutia bad Mawshun, kaba hap hapoh ka Pynursla Civil Dub division halor ka jingsuba ba u donkti ban khaii tuh ïa ki masi.
Une u rangbah u la khladnoh hashen hadien ba ki kuli ki la shei na u ryndang bad ksam sha ki bynta jong ka khlieh.
U para jong u Bah Roning Nongkynrih, u Ribalskhem Nongkynrih uba shong lang hapoh ka trok kit masi u la lait im da ka said hadien ba u la tah da ka snam jong u hymmen ha ka durkhmat tang ban pyllait im ïalade na ki kuli jong ki shipai BSF.Kum ka jingpyrshah ïa kane ka jingjia, ka Khasi Students Union, South Central Circle ka la pynlong da ka jingïalang paidbah ha Pynursla ha ka Lah Sngi U Blei bad dawa ïa ka tnat Pulit jong ka Jylla ban kem mardor ïa ki shipai BSF kiba donkti ha kane ka kam.
Ha kane kajuh ka sngi, ka kynhun jong ki briew ki bym lah satia ban ithuh ki la wiang ding ïa ka khyrdop talasi jong ki shipai BSF kaba don ha Lyngkhat.
U Myntri Rangbah ka Jylla u Conrad K.Sangma u la pyntip ba ka jingtohkit jong ki Pulit ka Pynursla Police Station ka dang ïaid shakhmat hadien ba ki bahaiing hasem ki la mudui da ka ejahar pyrshah ïa ki shipai BSF kiba donkti ban dkhat jubor ïa ka jingim jong u Bah Roning.
Ha kawei pat ka jingjia ka Kynhun ki briew bym lah ban tip, ki la wiang ding ïa ka sem pahara ki shipai Border Security Force ( BSF) ha Lyngkhat, kaba hap hapoh ka Pynursla Sub Division.
Kane ka jingjia kala jia hynnin ka miet Lah Sngi U Blei bad la ïathuh ba kine ki briew ki la ther maw laki laka ïa kane ka sem shwa ban wiang ding.
Kane kala jia hadien jong ka rally ba la pynlong da ka Khasi Students Union (KSU) hynnin ka sngi Nyngkong ban pyrshah ïa ka jingsiat iap ïa u nongniah trok bah Roning Nongkynrih.
Kat haduh mynta, kam pat don satia ka jingkem ïano ïano ruh bad ym pat ïohksai ba mano ba donkti ha kaba wiang ding ïa kane ka sem ki shipai.
Nongstoiñ, Jymmang 10: U Deputy Commissioner jong ka West Khasi Hills District u la pynbna ia ka 22 tarik u Jymmang, 2023 (Sngi Nyngkong) kum ka sngi shuti.
Kumta baroh ki State Government bad Revenue office, ki iingkashari bad ki jaka pule kiba kynthup ia ki skul bad kolej kiba don hapoh ka Distrik, kin khang lut ha katei ka sngi namar ba ka dei ka ‘Shad Suk Mynsiem’.
Shillong, Jymmang 10 : Ka lympung ïalehkai phutbol Meghalaya State League 2023 kaba lai, ka sah mynta satang shi sngi shuwa ba ki paidbah riew ieit phutbol kin sa ïoh ban peit bad ban sakhi ïa ki rangïalehkai kiban sa pynpaw ïa la ki jong ki sap ïalehkai na ka bynta ban ïarap ïa la ki jong ki kynhun sha ka thong jong ka jingjop.
Katei ka lympung kan sdang ha ka 12 tarik mynta u bnai Jymmang 2023 ha Kiang Nangbah Stadium ha Jowai, ha kaba ka Niaw Wasa United kaba dei ka kynhun ba ïoh rah nam lahduh ba nyngkong eh jong ka MSL kan aireng pyrshah ïa ka kynhun kaba wan ba ar (runners-up) ha u snem 2019 ka Rangdajied United FC kaba dei ruh ha la ïing na ka bynta ka Niaw Wasa United kaba dei jong ka Jowai Zone.
Ïa katei ka lympung ïalehkai phutbol ba mynta u snem yn plie pyrda da u Bah Shakliar Warjri uba dei u Myntri jong ka tnad ki kam ïalehkai jong ka Sorkar Jylla kum u Kongsan ha kaba yn sa ïadonlang ruh u Bah Wailadmiki Shylla MLA ka Jowai kum u special guest.
Ka jingïalehkai ha katei ka sngi kan long ha ka por 3 baje janmiet.
Shuwa ban sdang ka jingïalehkai na ka liang ki nongpynïaid jong katei ka lympung kin ïakynduh bad ki nongthoh khubor ha ka sngi Palei ha Kiang Nangbah Stadium, Jowai ha ka por 2 baje janmiet.
Ka MSL mynta u snem kan dei kaba heh tam ha kaba kin don 25 ngut ki club na kylleng jong ka Jylla kiban sa ïashim bynta ïa kaba la phiah ha ki saw tylli ki group.
Ka Tura (Chandmari Ground), Mawkyrwat (MDSA Ground), Shillong (Third Ground, Polo) bad Jowai (Kiang Nangbah Stadium).
Ïa ki jingïalehkai phainal yn pynlong arsien (leg 1 bad leg 2) kata da ka jingïalehkai ha la ïing (Home) bad shabar na la ïing (Away).
Katba ïa ka jingïalehkai phainal yn pynlong ha Nongbah Shillong.
Ka elekshon ha Sohïong Constituency ka la kut noh ha ka 10 tarik u Jymmang 2023, ha kaba la don kumba 91.92 % kiba wan thep vote na ka bynta ban jied ïa u MLA ba thymmai, kata hadien arbnai tam ba kiwei pat ki 59 tylli ki Assembly Constituency ki ladep jied ha ka 27 tarik u Rymphang 2023.
Ha baroh don 34,783 ngut ki nongthep vote, ha kaba 17,096 kidei ki shynrang bad 17687 ngut ki kynthei.
Kine ki paidbah kin thep vote ha ki 63 tylli ki Polling Station.
Ki don hynriew ngut ki kyrtong ban ïakhun ha kane ka elekshon bad kita ki long u Bah Samlin Malngiang jong ka NPP, u Bah Synshar Lyngdoh jong ka UDP, u Bah S.Osborne na ka Congress, Bah Eric Kharbuki jong ka BJP, Bah Stoding Thabah jong ka Trinamool Congress bad Bah Sandondor Ryntathiang jong ka HSPDP.Ha ka por ba ïalap elekshon la ïohi ba ki la mih bun ki jingkynthoh na kylleng kylleng ba ka jingïalap elekshon ha Sohïong ka la i kamkai namar ba la shu ïabeiñ ïakhoh beit ha rynsan ïalap elekshon bad kam shym la don kano kano ka jingkren halor ka roi ka par.
Ki don pat kiba sngewtynnad ban peit namar ka jingïaban nia hapdeng ki heh jong ka UDP bad ka NPP, khamtam u Bah Amazing Kurbah bad u Bah Prestone Tynsong bad kiwei kiwei ki nongïalap elekshon.
Nangta la ïohi ruh ïa ka jingïamih ki paidbah ban leh shongshit ban ïarwai ïashad ban ïakiew halor ki kali ban ïashad ïakmen ban ïakynhoi ryngkat ka jingïapyrta ban vote ïa la ki jong ki kyrtong.
Kiba bun ki la pynpaw ka jingsngewkhuslai ïoh ba kane ka jingïashongshit ka poi sha ka jingïakynad ne ïashoh ïadat, namar ba ka la jur palat ka jingïabeiñ ïakhoh bad ka jingïakwang ktieh.
Hynrei kumba ka la long ha ka sngi ba kut ka jingïalap elekshon, kata ha ka 8 tarik, wat lada ka UDP bad ka NPP kiba long ki Party ba kham sei bun paid eh ha Sohïong, wat lada ka jingïalap elekshon ka long marjan bad ba ki paidbah ruh ki ïa ïaid lang na kajuh ka jaka, hynrei ka long kaba itynnad pat ba kam shym la don kano kano ka jingjia bad ki paidbah ki la risa ki ïakynhoi ha la ka jong ka jong ka Party ne ha la ka jong ka jong ka jingsngewtynnad.
Nangta ha ka sngi thep vote lei lei, la nang kham itynnad shuh shuh ïa ka jinglong jai jai ka jingïathep vote bad ka jingïatreiang ki bor shnong ryngkat ki bor pynïaid elekshon ha kaba pynlong ïa ka jingïathep vote kaba ïaid beit ïaid ryntih bad khlem don satia kano kano ka jingïakulmar wat hadien katto ka jingïakhluit ha ka por ba kanbas.
Ka burom kadei ban leit sha ki paidbah kiba la pynpaw ka jingsngewthuh bad kumjuh ruh ki nongpynïaid elekshon bad ki bor shnong na ka bynta kane ka jingjop ka jingïathep vote ha Sohïong.
Kaba sah mynta ka long sa ka 13 tarik kaba dei ka sngi ban ñiew vote ha kaba la khmih lynti ba ki paidbah ba bun ki ïa mih na la ki ïing ki sem ban leit sha ka jaka ñiew vote ban ap khmih lynti mano ban ïoh rah ïa ka thong lane mano ban long u MLA ba thymmai jong ka Sohïong Constituency.
Ñiuma ha ka jingïaleh kan don beit ka jingjop bad ka jingrem.
Ki paidbah ki donkam ban sngewthuh ïa kane.
Ym dei ban thaw kino kino ki jingkulmar, hynrei dei ban pdiang ïa ka rai jong u paidbah.
Kiei kiei kiba kiba la ïakren ha ka elekshon kidei ban kut noh la ka long ki jingïakawang ktieh, ki jingïabeiñ ïakhoh ne kino kino ki jingïapynbud nam sniew.
Ka Sohïong ka dang donkam ïa kiba bun ki kam pynroi ha kiba bun ki liang, la ka long ha ki lynti ki syngkien, ki jak sumar, ki jaka pule, ka roi ka par bad kiwei kiwei de ki jingdonkam ban kyntiew ïa ka ïoh ka kot jong ki paidbah.
Nongstoiñ, Jymmang 10: Ka jingpyrshah jong ki paitbah ka thaiñ Rambrai ïa ka jingksam marpoh khyndew ha Mawlangria ka la nang khih shuh shuh, nalor ba u bah Makdonal Lyngdoh bad u bah Shingstar Khardewsaw kiba pyntrei ïa katei ka jingksam marpoh khyndew kim shym la pynsngap satia ïa ka jingdawa ki paitbah.
Hynne ka sngi hatmajai jong kane ka taïew ba ki riew rangbah bad ki sordar jong ki hynñiew shnong ki la leit ban buh biang ïa ka dorkhast ha u Deputy Commissioner ka West Khasi Hills.
Kumta u majistor ryngkat ka kynhun pulit, ki la hiar sha katei ka jaka bad ki rangbah jong ki hynñiew shnong, khlem da aili ki la ïa leit lang sha katei ka jaka bad haba la poi la lap ba ka jingksam marpoh khyndew ka dang ïaid bad la lap ruh ba ka don ka jaka pynlang um kaba la tih da ka thliew ban pynlang ïa ka um kaba ki pyndonkam ha kaba theh ha ka thliew ba ki ksam ban kham suk haba kynduh mawsiang.
U bah Makdonal Lyngdoh bad u bah Shiningstar Khardewsaw ruh ki la wan poi lang bad haba ki la poi ki la pyrshang ban pyni nia ïa ki paitbah, ha kaba u bah Shining lei lei u la ong ba ki paitbah kim dei ban wan tuklar namar ki la dep pynbiang ïa ki kot ki sla bad katei ka jaka ruh ka dei ka jong ki.
Katei ka jingong jong u ka la pynkhluit shuh shuh ïa ki paitbah ha kaba ki rangbah ki la pynphai nia kylla da kaba ong ba lada me ïoh jingbit, ka mut lada ki paitbah ki ïap lut kan biang beit ne kumno.
Haba la pyrshang ban kylli na uwei u bar jylla uba dei peit ïa katei ka kam, u la ïathuh ba ïa ka jingksam marpoh khyndew ha katei ka jaka la pyntrei da ka Shree Shree Minging Corporation Limited na Kolkata bad ki ar ngut ki rangbah, u bah Shingstar Khardewsaw bad u bah Makdonal Lyngdoh ki dei ki ba don kyrteng ha ka laisen na ka bynta ban pyntrei ïa katei ka kam.
Hadien katto katne por ki paitbah ki la ialum biang bad ki la khot ïa u majistor bad ki la pynsngew ha u ba ïa katei ka jingksam marpoh khyndew dei ban sangeh noh shisyndon, namar ha kane ka sngi ki dang ïa wan tang ki rangbah na ki hynñiew tylli ki shnong.
Nongstoiñ, Jymmang 10: Ka Jylla Meghalaya baroh kawei ka la mad ïa ka jinghiran ka ïoh ka kot bad kamai kajih kaba jur bha, khamtam eh hadien ba ka la pynmih ïa ka hukum ban khang noh ïa ka jingtih ïa u Dewïong, u ba long ka lad kamai kajih ym tang ïa ki heh spah heh saipan jong ka Jylla, hynrei khamtam eh jong kito kiba im ha ka kam bylla sngi ban ïoh pyndap ïa ka ïing ka sem.
Napdeng ki District kiba don ha ka Jylla, ka West Khasi Hills ka dei ka District kaba la shah ktah bha na kane ka jingkhang ïa u dewiong.
Naduh ba la khang haduh kine ki sngi, la ïoh sngew ïa ka jingud jingnam jong ki paidbah namar ym don bylla shuh.
Haba rung sha ki ïew ki hat la ïoh sngew ïa ka jingud jong ki nongshong dukan ba ka jingkynjah ka ïew ka hat ka long kat haduh ba teng teng wat tang I bai sha sngi ruh la jynjar ban ïoh.
Ym tang ki nongshong ïew, hynrei naduh ki taxi kamai kiba don beit ha surok 12 kynta, ki la pynpaw ïa ka juh ka jingsngew bad don ruh kiba la tyrwa die noh ïa ki kali ban siew noh ïa ka ram.
Kumban shu kdew hangne, ka West Khasi Hills ka dei ka District kaba 20% ne duna ki dei kiba treikam sorkar, katba 80% tam ki dei kiba treikam la jong, kiba im ha ka rep ka riang bad bylla sngi.
Kane ka District ka la kiew bha ka ïoh ka kot bad la sakhi ruh ïa ka jingdon ki heh saipan kiba bun namar ka jingpom bad shalan ïa ki dieng.
Lah ban pynkynmaw hangne ba hashwa ka snem 1996 ba ki bor jong ka aiñ ki la pynmih ïa ka aiñ khang pom dieng, ki la don palat 300 tylli ki karkhana ot dieng (saw mill) tang ha ka thaiñ Mawshynrut.
Nangta kiba im jakpoh da kaba leit bylla tang na kitei ki karkhana, kim duna ïa ka 3000 ngut.
Hynrei hadien ba la khang ïa ka jingpom dieng bad la pynduh ïa kitei ki karkhana, ka la mih ka jingklumar kaba jur ha ka District namar ki paitbah kim ïohi shuh ba dang don sa da kiwei de ki lad ban kamai kajih nalor kine ki karkhana ot dieng kiba la pynim ja ïa ki la bun bun phew snem.
Ha u snem 1999, ka kam tih bad shalan dewïong ka la sdang ban pur sted bha ha ki thaiñ Shallang.
Hangne ki riew paitbah khamtam kito kiba don ba em ki la pynlut ïa ka spah ka phew ka lak ka putit, ban sdang biang ïa ka kamai kajih jong ki.
Kiba bun ki nongbylla sngi ruh ki la tur sha kine ki jaka bad lada ïa nujor ka lad kamai lyngba ka jingtih dewiong ka khambha shibun ban ïa ka jingpom dieng.
Ha ki khyndiat snem ba ka jingtrei dewiong ka la ïaid bad pur ruh sha kiwei pat ki bynta jong ka District, la sakhi ïa ka jingkiew ka kamai kajih bad ki ïew ki hat ki la shlei da ki nongleit nongwan bad baroh baroh ki la im ka jingim ba pahuh pahai.
Kito kiba ïoh ban kamai puk puk, ki la sei haduh lai saw tylli ki kali bad ym kham ïoh sngew shuh ba dang don kiba ud ïa ka jingduh kyrduh namar jan baroh la ïa ïoh kamai.
Kane ka pyni shai kdar ba ka District ka la jam shakhmat ha ka liang ka jingroi bad ka jingdon ka spah ka phew.
Hynrei ka ‘nem sniew ka la wan ban lynshop biang ïa kane ka District, ha kaba katei ka ïingbishar ba don burom (NGT) jong ka ri ka la hukum ban sangeh noh ïa ka jingtih bad shalan dewiong.
Lyngba katei ka rai, ki 80% ki paidbah nongshong shnong jong ka District ki la don hapdeng ka umdum kham palat ïa kaei kaba la jia ha u snem 1996 ba shah khang pom dieng.
Ka daw hi ka long ba lada ïa nujor bad u snem 1996, ka mynta ka la ïapher shibun naduh ka jingroi jingpar ka jingdon jong ki nongshong shnong bad kumta ter ter.
Ha West Khasi Hills, ka jingbym don kam don jam ka la wanrah ïa ki jingsniew ba har rukom kiba la sdang ban mih.
La ïohi lyngba ki lad pathai khubor ïa ka jingkynrei ki nongtuh kiba prong ha ki dukan, ki skul bad ha ki ophis sorkar.
Nangta ki la mih ruh ki nongdie dawai pynbuaid kiba pynsaphriang ïa kine ki jait jingdih, kat haduh ban pynlong ïa ki seng longkmie, ki VDP bad ki pulit ban bunkam bad duh thiah duh dem.
Kumba long mynta da ki spah bad ki hajar ngut ki samla khlem kam khlem jong ka District ki don.
Kumta shano ka lawei jong ki hapdeng kane ka juk jong ka jingkyrduh kam kyrduh jam.
Ban shaniah ïa u ta u dewiong kumba long baroh shikatta lei lei ym I don jingkyrmen shuh.
Toi ïa ki katto katne kiba don kiba lah, ka long ka jingkyrmen, hynrei lano pat yn sdang biang ban shallan dewiong.
Namar kumba long mynta dang ïa ap ban shna ban pyndep ïa kata ka mining plan.
Hadien ba la dep ruh donkam sa ka jingïoh jingbit na ka sorkar Jylla, sorkar pdeng bad kiwei kiwei ki jnit ki jnat.
Ka jingkylli hi ka long hato lano keiñ ka District bad ka Jylla jong ngi kan roi bad lait na ki shangkhawiah kiba ap ïa ka kamai kajih bad ka ïoh ka kot jong ngi.
Ka por ka la dei eh ïa ka sorkar ban phai kyrpang sha kane ka bynta, ban pyrkhat khia ïa ka jingbym donkam don jam, khamtam na ka bynta ki samla.
Mawkyrwat, Jymmang 10: Mynta ka sngi ka 10 tarik u Jymmang, 2023, u Medical Superintendent (MS) jong ka jaka sumar ba 100 Jingthiah kaba don ha South West Khasi Hills District, u Dr.W.Sutnga u la lum ïa ka jingïalang ïa ki khlieh nongsynshar Shnong jong ka South West Khasi Hills District ban ïa kren halor kumno ban nang pynïaid shaphrang ïa ki kam hapoh kane ka jaka sumar ha kaba ïa ka jingïalang la pynlong hapoh ka Conference Hall kaba don ha katei ka jaka sumar.
Lah ban kdew ba ka jingthmu ba hakhmat eh jong kane ka jingïalang ka long ban don ka jingïasngewthuh jingmut ne ïa phylliew jingmut ryngkat ki khlieh nongsynshar Shnong, ki Seng Longkmie da ka jingïadonlang ruh ki nongmihkhmat jong ka Mawkyrwat Constituency kata u bah Renikton Lyngdoh Tongkhar, MLA bad u bah Carnes Sohshang, MDC ha kaba kumno ban pynïaid bad kyntiew shaphrang ïa ka jaka sumar ba 100 jingthiah hapoh Mawkyrwat, South West Khasi Hills District.
Ha kane ka sngi la ïoh ruh ka jingbatai ba khambniah halor ka jingthmu jong ka jingïalang ryngkat ka jingpyni ïa ki dur bad ki jingthmu ban pyntyllun ïa ki kam nangne shakhmat bad ban tei ïa ka OPD Complex na u Dr.W.Sutnga, Medical Superintendent jong ka jaka sumar ba 100 jingthiah ha South West Khasi Hills District.
Ha kawei pat ka phang, u Dr.W.Sutnga u la ong ba u kwah ba kum ki nongmihkhmat kin pyrkhat sani kumno ban leh bad ban pynïoh ha ka por kaba biang ban shna ïa ka OPD Complex kumba la dep ban maitphang khnang ba ki paidbah jong ka dong ka thaiñ kin suk ha ka liang ka lad jingsumar na ka bynta kiba donkam ka jingïarap ha ka koit ka khiah.
U bah Renikton Lyngdoh Tongkhar, MLA ka Mawkyrwat Constituency haba kren ha ka jingïalang u la pynpaw ka jingaikhublei na ka bynta u Dr.W.Sutnga uba la lum lang ïa kane ka jingïalang namar ka long ka jingïalang kaba donkam ba kum ki khlieh nongsynshar shnong kin don ka jingïatreilang bad jingïasngewthuh jingmut ban pyntyllun ïa ki kam jong ka jingkoit jingkhiah hapoh jong ka distrik hi baroh kawei.
U la ong ruh ba hadien ka jingplie ïa kane ka jaka sumar ha u bnai Nohprah, 2022 ki dang don shibun bah ki jingduna hynrei katba nang ïaid ki sngi ki por kane ka jaka sumar ka la nang kham bha bad u la ong ruh ba kam long kaba suk ban pynlong ïa ki jaka sumar kiba bit kiba biang lymda ym don ka jingïatreilang na baroh ki liang.
Ha kajuh ka por u bah Renikton, u la ai ruh ka jingïaroh u Dr.Sutnga namar u wan hangne ryngkat ki jingthmu kiba khraw kiba u don ha kaba kumno ban wanrah ïa kiba bun ki kam pynroi bad ki jingangnud hapoh kane ka jaka sumar ba 100 jingthiah.
U la ong ruh ba hooid ki dang bun bah ki jingduna ba ka department ka dei ban leh bad lyngba ki jingpyni ïa ki dur na u Dr.Sutnga hynrei kyrmen ba lyngba ka jingïashimkhia lang baroh ki jingthmu kin sa urlong.
“Ban shna ïa ka OPD Complex kaba lah ban kot ïa ka mang tyngka haduh T.2 lane T.3 klur haba pyrkhat ka eh than hynrei kyrmen ba da ka bor jong ka Sorkar kan lah ban leh ïa kaba donkam na ka bynta ki jingdonkam jong ki paidbah ba bun balang", pynpaw i bah Renikton.
Haba kren pat ïa ki lad jingïarap na ka MLA Scheme, u bah Renikton u la ong ba haduh mynta ba ban ïarap ïa ki tnad sorkar kam pat ju don hynrei ka don beit tang na ka bynta ban pynïaid ïa ki jingdonkam ha ki shnong ki thaw.
Namarkata, halor ka jingpynsngew jong u Dr.Sutnga na ka liang u bah Renik u la ong ba un sa pyrshang ban bud-dien da kaba pynlut ka por, ka bor ban pyrshang da ki lad ki lynti baroh na ka bynta katei ka jingangnud.
“Lada ki biang lut baroh khoit naduh ki jingtei kiba biang ne infrastructure bad kiwei de, ki nongtrei ruh kin sngew-juh sngew-jan, ki sngew-ïoh mynsiem ban trei", ong u bah Renik.
U la kular ruh ba nangne shakhmat halor ki mat ba la pyni lyngba ka presentation u la ong ba un sa pyrshang ban kren ha ki Myntri ba dei peit ïa ka tnad ka koit ka khiah, ki heh ophisar bad kiwei de khnang ba ka kam kan long kaba jop.
Katba ha ka jingkren jong u bah Carnes Sohshang, MDC ka Mawkyrwat Constituency u la pynpaw ba kane ka long ka sien ba nyngkong eh ba kum ki ophisar ka tnad ka koit ka khiah kan lum jingïalang ïa ki khlieh nongsynshar shnong kumba ban ïamir jingmut ban pyntyllun ïa ka kam jong ka jingkoit jingkhiah hapoh jong ka South West Khasi Hills District kham kyrpang hapoh kane ka jaka sumar ba 100 jingthiah kaba dang shu plie ha une u snem 2022.
Namarkata, u la ai ka jingïaroh na ka bynta u Dr.W.Sutnga uba la leh ïa kane ka bynta lyngba ka jingïohi jngai jong u kumba ban don ka jingïamir jingmut shwa ban sdang ban pyntyllun ïa ki kam kiba khia kham ha khmat.
Ha ka jingkren jong u u la ong ruh ba lyngba ki jingpyni jong u Dr.Sutnga ïa ki jingthmu ba u u don ban leh hapoh kane ka jaka sumar ba 100 jingthiah, u bah Carness kum u MDC u ai ka jingkyrshan ba pura namar kane ka jingthmu ban pynbha shuh shuh ïa kane ka jaka sumar kam long ka jingmyntoi tang ïa uwei ne ar ngut hynrei ïa ki paidbah jong ka dong ka thaiñ baroh kawei kiba donkam ki lad jingïarap ha ka liang ka koit ka khiah.
Kumta u la kular ba lada ka sorkar kan pyllait noh ïa ka pisa ba la mang kyrpang ha kaba ïa dei bad ki lad jingsumar ne ki Health Sector un sa lum lang ïa ki Doktor bad ki riew rangbah ban ïa pyrkhat kumno ban leh na ka bynta ki jingthmu ba bha hapoh kane ka jaka sumar ba 100 jingthiah.
U la pynpaw ruh ba um long uta u MDC u ban long u maw jynthut ïa ki department, ne maw jynthut ïa ki kam pynroi bad dei halor kane ka bynta ba u ieh ha ka jingstad jong ki ophisar bad ha ka jingïalam ba stad jong u MLA jong ka thaiñ ban peit ïa kiei ki jingdonkam.
“Ngim don hangne kum ki MLA bad MDC ban ïa leh politik hynrei ngi don lang hangne ban ïa shim kawei ka rai kumno ban pynïar ïa ki lad jingtreikam hapoh kane ka jaka sumar", pynpaw u bah Carness.
Kiba la ïadonlang ha kane ka sngi ki long naduh ki rangbah shnong jong ki shnong bapher bapher, u Dr.W.L.Narry, Senior Medical & Health Officer, ka Sister L.Kharbhih, Nursing Superintendent, ki Staff Nurse lem bad kiwei de.
Ïa ka jingïalang la pynïaid da u bah W.L.Snaitang, Secretary Shnong Mawkyrwat bad u Dr.A.Lyngdoh, Senior Medical & Health Officer u la ai ki kyntien pdiang sngewbha, ka jingkren lyngkot na kawei ka longkmie kaba wan thiah pang kaba la ong ba da ka jingdon jong kane ka jaka sumar ka la ai shibun ki jingmyntoi bad ki jingïarap bad kumta ka kyntu bad ai mynsiem ïa ki paidbah ba kin sumar bad leh khuid ïa ka kum la ka jong khnang ba kan long ka jingmyntoi ïa ka ban sa wan bad ka jingkren khublei na u bah L.Lyngdoh, Myntri Shnong Mawten.
Hadien ka jingïalang, u MLA ryngkat u MDC lem bad ki khlieh nongsynshar shnong hapoh ka jingïalam jong u Dr.W.Sutnga ki la leit ban jurip ïa ka Emergency kaba dang shu dep plie ha kine ki sngi kiba la leit.
Nongpoh, Jymmang 10: Ka Nongtluh Higher Secondary School, Umden kum kawei naki shlem pule kaba la nang roi bad nang kiew shaphrang katba nang mih ki sngi ban pynphriang ïaka jingnang jingstad, kaba la kynjoh ruh haduh 43 snem u mawmer ka jingïaid lynti naduh bala seng ïaka ha u snem 1980, mynta ka sngi kala pynlong da ka jingpynkup burom ba kyrpang ïaki riew rangbah kiba la don bynta ban seng ïa katei ka skul kaba la ïeng skhem haduh mynta ban long kum kawei ka shlem ai jinghikai ba paw ha katei ka thaiñ.
Ha katei kajuh ka sngi naka liang ki bor pynïaid skul kila plie ruh ïa u maw sah kyrteng bala pynsahnam ruh ïaki kyrteng ïaki nongïalam kiba la don bynta ban seng bad sdang ïa katei ka skul bala plie paidbah da u Bah Mayral Born Syiem MLA ka Nongpoh Constituency kum u kongsan.
La sakhi ruh ha katei ka sngi da ka jingdonlang u Bah Balajied Ranee MDC ka Nongpoh, ka Kong Deimebanda Blah kaba dei ka khun ksiew jong u Dr DD Lapang, Myntri Rangbah ba rim ka jylla, kumba u Dr DD Lapang um shym la lah ban wan ban shim bynta ha katei ka sngi kum u kongsan namar ka jingban ka jingshitom u ba dei ruh uwei naki nongseng jong katei ka skul, Bah O Lyngskor Vice President ka Governing Body jong ka Northern Ri Bhoi College bad Secretary ka DD Lapang Foundation, Bah F Khyndeit President ka School Managing Committee, Bah W Shylla Secretary, Kong M Shylla Principal ka Nongtluh Higher Secondary School bad kiwei kiwei ki riew pawkhmat bad ki riew rangbah naka thaiñ Umden.
Kum ban kdew hangne ki nongseng ïa katei ka skul ki don haduh 11 ngut bad 8 ngut napdeng jong ki kila khlad noh na kane ka sla pyrthei bad kiba dang sah haduh mynta ki kynthup ïa u Dr DD Lapang, Bah Nipshon Lyngkring, bad Bah Wonder Shylla.
Naka liang ka kong Deimebanda Blah khun ksiew jong u Dr DD Lapang bad u Bah OS Lyngskor Secretary ka DD Lapang Foundation kila pynpaw ba u Dr DD Lapang ba khot ïeid maheh u don ka jingïeid ba kyrpang ïaka dong Ri-Bhoi bad u da thrang dik dik ban wan hi ha katei ka sngi, hynrei namar ka jingbym shah jong ka met u la phah ïa kitei ki 2 ngut ban leit mihkhmat ba katei ka prokram ban kynmaw kyrpang ïaki nongseng jong ka skul kam dei ban pulom, ha kaba u la phah ruh da ka jingthoh kyrpang sha katei ka skul halor ka jingdap 43 snem jong ka jingïaid lyngti jong ka skul bad kumjuh ruh ka jingplie ïa u mawkyrteng ban pynsahnam ïaki nongsdang bad nongseng jong katei ka skul kumba u Dr DD Lapang u dei u ba don bynta hakhmat ha katei ka kam, ryngkat ki jingkyrkhu kyrdoh ba katei ka skul kan dang kiew shaphrang shakhmat ha ki liang baroh khamtam ban nang pynphriang ïaka jingnang jingstad.
U Bah Mayral Born Syiem MLA ka Nongpoh haba kren ha katei ka sngi kum u kongsan u la pynpaw ka jingsngewkmen kaba khraw ban iohi ba katei ka skul kala kiew shaphrang kala pule ka puthi ban long kum kawei ka shlem ai jingnang jingstad ha katei ka thaiñ, ha kaba ki riew rangbah na katei ka thaiñ ryngkat u Dr DD Lapang kila iohi jngai ban seng ïa katei ka skul watla naduh kitei ki snem kala don shibun ki jingeh jingtynjuh ban pyntyllun ïaka kam wat ban siew tulop nonghikai.
U la ong ruh ba naduh kitei ki snem bala seng ïaka, katei ka skul kala nang roi nang kiew haduh kine ki sngi ha kaba kala don haduh ka kyrdan Higher Secondary, bad u Dr.DD Lapang um shym la hun ba ki samla pule bad ki kmie ki kpa kin mad jingeh ha kaba u la don ruh ka jingangnud ban pynurlong ïaka Northern Ri-Bhoi College kaba la urlong shisha mynta haka jingïalam jong u kum u MLA ka thaiñ.
Kum u MLA u la kular ruh ban buddien ïaki kam pynroi ha ka dong ka thaiñ bad khamtam ka pule ka puthi bad ryngkat ka jing ïatreilang yn nang buddien shuh shuh ïaki jingdonkam katei ka skul bad kumjuh ruh ka Northern Ri-Bhoi College kaba ki samla pule kila shu shong mynta shipor ha campus jong katei ka skul, ban kyntiew ïaka pule ka puthi naka bynta ka jingmyntoi jong ki khun samla ka thaiñ.
Mawkyrwat, Jymmang 10: U Bah Ardent Miller Basaïawmoit, President ka VPP, ryngkat u MLA ka North Shillong, u Bah Adelbert Nongrum, u MLA Mawlai, Bah Brightstarwell Marbañiang bad kiwei kiwei de ki nongïalam ki la wan ha Mawkyrwat na ka bynta ban leit pynshai halor ka jingktah ka Reservation Policy bad ka Roster System ïa ki Samla wadkam wadjam bad kumjuh ruh ïa ka pateng ban wan.
Haba kren ha kane ka jingïalang, kaba la pynlong ha ïew Mawkyrwat, u Bah Ardent u la ong ba ka daw ba ka Seng ka wan biang sha ki paidbah halor kane ka ishu jong ka Reservation Policy kadei namar ba ha ka por elekshon ka la buh ïa kane ka mat ha ka jingkular elekshon ban kren ha Assembly tang shu jop bad ban ïasaid ban pynbeit thymmai noh ïa ka Polisi thungkam bad ban pynsangeh noh shuwa ïa ka Roster System bad kumjuh ruh ban pynsangeh noh shuwa ïa ka jingthungkam katba ym pat lah pynbeit ïa ka Reservation Policy.
Hynrei haba la rah ïa ïa kane ka mat ha Assembly, na ka liang u Speaker um shym la ailad ban ïakren, kumta ka Party ka wan biang sha ki paidbah ban ïathuh ïa kaei kaba la jia namar ba ka VPP kam dei ka Seng kaba shu mih tang ban ïaleh elekshon, hynrei kadei ka seng kaba mih ban trei bad shakri na ka bynta u paidbah.
U Bah Ardent u la pynshai ruh ba kumno ka jingbym pyrkhat jngai ki nongïalam ba mynshuwa ha ka por ba shna ïaka Reservation ka la long ka jingleh shiliang ïa ki Khasi kiba khambun briew ha kaba la bhah mar 40% hapdeng ki Khasi bad ki Garo.
“Ngim kwah ban knieh ïa ka hok kiwei, hynrei ha kajuh ka por ngim dei pat ban shah knieh ka hok jong ngi", la ong u Bah Ardent.
U la ong ruh ba lymda pynsangeh shuwa ïa ka jingthungkam katba ym pat lah ban pynbeit thymmai ïa ka Reservation Policy ki Samla Khasi kin sa duhkam duhjam syndon da bun bun snem.
“Hato ngi shu shah bad shu peit haba kiba kum kine ki jia?", u la ong.
Ha kajuh ka por u la ong ba ka VPP ka la dawa ban khot da ka dorbar kyrpang ban ïakren ïa kane hadien ba ka ïingbishar ka la kdew ba kadei ka kamram jong ka sorkar bad ka ïingdorbar thawaiñ ban pynbeit ïa ka Roster System.
Hynrei na ka liang ka sorkar MDA:2 ka la sngap jar jar bad la shu ïohi khubor ba ka sorkaar kan sa lum ïa ka jingïalang jong baroh ki Party ha ka 15 tarik mynta u bnai.
Na ka liang ka VPP, u Bah Ardent u la ïathuh ba ka la dawa ba ka sorkar kan thung da ka Komiti ba kyrpang ban ïakren ïa ka Reservation Policy namar ka jingeh kam dei na ka Roster System, hynrei kadei na ka Reservation Policy.
U la ong ba katba ym pat lah ban pynbeit ïa ka Reservation, ka jingeh kan ïai bteng wat lada pyntreikam ïa ka Roster.
“Ka VPP kam ong ai katno ïa u Khasi bad ai katno ïa ki Garo, hynrei kan ieh ha ka jingstad kata ka Komit ka ban kynthup ïa ki jaidbynriew na baroh ar kynhum, napdeng ki Khasi bad Garo ryngkat ka jingïadon lang ki stad ki jhad kiba tip bad sngewthuh bha ïa kane ka kam.
U la ong ba ïa kane ka jingdawa yn leit rah da ka jingthoh ha ka 12 tarik mynta u bnai da ki saw ngut ki MLA sha u Myntri Rangbah bad u nongïalam ka VPP u wer ïa ki paidbah ban leit synran lang ha katei ka sngi ban pyni sha ka sorkar ba ka jingdawa kam dei tang jong ka VPP, hynrei kadei ka jong u paidbah.
Jowai, Jymmang 10: Ha ka thong ban ong em ïa u duma ne ka World No Tobacco Day-2023 ka ban long ha ka 31 tarik u Jymmang, ki khynnah skul haman ki shnong ki thaw ka jylla mynta ka sngi ki la mih ban ïashim bynta haka Tobacco Rally bad Signature Campaign halor ka theme ba ong “My Meghalaya, Tobacco Free Meghalaya".
Ha West Jaiñtia Hills District la sakhi ïa ka jingïashim bynta shongshit ki khynnah skul ha ka Rally Against Tobacco bad ka Signature Campaign kaba la pynlong ha ka dur jong ka jingïakop hapoh ka jingpeit jingpynïaid jong ka State Tobacco Control Cell ryngkat ka jingïatreilang ka State Education Department bad ka Sambanh Health Foundation.
La ïathuh ba ka jylla Meghalaya kadei kawei na ki Jylla ba bun eh ki briew ba kyrni ha ka jingdih biri, siktret, duma bad ka long ruh ka jylla ba bun eh ki briew baïoh ïa ka jingpang bampong na ka daw jong ka jingdih biri, sikret, duma.
Kumta ka jingpynlong ïa kane ka prokram ka long shibynta ban khot kyrpad bad wer ïa ki paidbah nongshongshnong ban kin ïatreilang da kaba kiar na ka jingmlien ban im ryngkat ka jingpyndonkam ïa u biri, sikret, duma kiba long ka bih ïa ka jingim ba kordor jong ki briew.
Jowai, Jymmang 10: U Deputy Commissioner (Supply), West Jaiñtia Hills ula pyntip ba ïa u khaw rashon na ka bynta ka bhah jong u khaw NFSA (AAY & PHH) bad u Non-NFSA jong u bnai Jymmang, 2023 la dep ban pyllait sha baroh ki wholesale na ka bynta ban pynpoi sha baroh ki dukan die rashon haduh ka 15 tarik mynta u bnai.
Ïa ka bhah u khaw Antyodaya Anna Yojna (AAY) yn sam ha ka jingthew kaba 35 kg kawei ka AAY FI Card, ka bhah u khaw Priority Household (PHH) yn sam ha ka jingthew kaba 5 kg shi khlieh khlem donkam jingsiew ha sor bad ha nongkyndong.
Katba ïa ka bhah jong u khaw Non-NFSA kan long 7.215 kg shi khlieh ha ka dor kaba la buh da ki Vigilance Committee ka bym dei ban palat ia ka dor T.14/- shi kilo kiba ha sor bad nongkyndong.
U Deputy Commissioner (Supply) ula kyntu ïa baroh ki dukan die rashon (Fair Price Shop dealer) hapoh ka District ban leit shim ïa ki permit jong ki na ka ophis treikam u DC (Supply) bad ban sam pyndep ïa u khaw hapoh ka 10 tarik u Jylliew, 2023 da kaba pyndonkam da ka online e-Pos machine.
Jowai, Jymmang 10: U lat ka jylla u Phagu Chauhan mynta ka sngi ula leit jngoh ïa ka Land Ports Authority of India, kaba don ha Dawki.
Ha kane ka jingleit hiar la ïoh lad ban pynlong ïa ka jingïalang (review meeting) ha ryngkat bad ki hehduh jong ka Central Agencies, na ka sorkar jylla, ki nongïalam shnong bad ki shipai BSF.Ïa u lat ka jylla la synran lang da Dr.B.D.R Tiwari, IAS Commissioner & Secretary jong u Governor, u Animesh Tiwary, Deputy Commissioner ka Customs, Shillong bad Executive Manager LPAI Dawki, Thulisseryl Chacko.
Ha kane ka (review meeting) la pynlong ha katei ka jaka ba don ka Port ha ka jingdonlang naduh u Superintendent of Police ma Chemphang Syrti, Additional Deputy Commissioner bah FB Basan MCS, Additional Deputy Commissioner & Incharge Sub Divisional Officer ka Amlarem Civil Sub-Division kong J.U Kharpuri, Assistant Commandant 4Bn BSF, BOP Dawki, u Pankaj Kumar, Additional Deputy Commissioner & incharge Sub-Divisional Officer of Pynrusla Civil Sub-Division kong E.Warjri bad kiwei de.
Na ka liang ka SDO of Amlarem Civil Sub-Division kong JU Kharpuri kala ai ka jingkren pdiang sngewbha bad hadien kane la ïoh ïa ka jingïaphylliew jingmut lang ha kaba ïadei bad ki issue jong ki tnad sorkar bapher bapher bad ki nongïalam shnong.
Hadien kane u lat ka jylla ula leit jngoh kumjuh ïa ka ICP Tamabil BOP Dawki, ïa ka wah Umngot bad ka BOP BSF Dawki, ha kaba ula ïoh lad ruh ban ïakren bad ki ophisar sorkar.
Nongpoh, Jymmang 10: Kumba ka Nongwah Mawtamur ba hap ha Jirang Constituency ka dei kawei na ka shnong khappud ba don jingïakajia pud hapdeng ka Assam bad ka Meghalaya, u MLA ka Jirang Constituency, u Bah Sosthenes Sohtun mynta ka sngi u la hiar ban leit jurip sha katei ka shnong shuwa ba ka sorkar Meghalaya bad ka sorkar Assam ki la don ha ka lynti ban pynbeit ïa ki kam pud ki kam sam ïa ki jaka kiba ym pat lah ban pynbeit ha ka wat kaba nyngkong.
Kum ban pynkynmaw, ka sorkar Meghalaya bad ka sorkar Assam ka la dep ruh ban ïa pynbeit ïa ki kam pud ki kam sam ha ka wat kaba nyngkong, hynrei ki jaka ba ym pat lah ban pynbeit mynta ka la don ha ka lynti ban pynbeit biang ha ka wat kaba ar (Phase II).
U MLA ka Jirang Constituency kum u nongmihkhmat paidbah mynta ka sngi u la hiar ruh sha katei ka shnong ban ïa kynduh ïa ki nongïalam Shnong bad ki riew rangbah, ka dei hadien ba ki paidbah ki la ud la nam ba na ka por sha ka por ba ka don ka jingthombor na ka sorkar Assam khamtam ka jingwan shna surok bad ka jingker sainar shiah kumba la pynpaw da ki nongshnong shnong ba la wan kyntur pud ruh da ka Assam shaduh u pud u sam ba hap ha katei ka Shnong Nongwah Mawtamur hapoh ka jylla Meghalaya.
Ha ka jingïalam u Rangbah Shnong, u Bah Donkupar Wahlang ryngkat ki riew rangbah ba kynthup ïa u Bah Dwen Lyngdoh, u Bah Useful Lakhmie bad kiwei kiwei ki riew rangbah da ka jingwan jurip u MLA ka Jirang, ki la ioh lad ban pynpaw ïa shibun ki jingeh jingjynjar ki padbah hapoh ka shnong ka thaw bad khamtam halor ki kam pud ki kam sam ba ki kwah ban don sha ka jylla Meghalaya bad lada phai lyngba ki kot ki sla ruh ki dang dei hapoh ka jylla Meghalaya ym sha ka jylla Assam.
Ki mat kiba la ïa kren bad pynpaw da ki nongïalam shnong bad ki riew rangbah, ka dei halor kane ka kam pynbeit pud pynbeit sam ba kim kwah ban leit sha ka jylla Assam bad ki la pynpaw ruh ba ka Shnong Nongwah Mawtamur kam dei satia ka jaka ba ïa kajia pud, hynrei katkum ki kot ki sla naduh kata ka Hima Nongwah Mawtamur ka dei kaba hap ha ka jylla Meghalaya.
Ki la pynpaw ruh ka bynta kaba hakhmat tam ka long ba ka sorkar kam dei ban ïa pynbeit pud da kaba shu rah kti ne ka mon jong ki paidbah, hynrei dei ban bishar sani da ki kot ki sla ne ka jinglong trai ha ki khyndew ki shyiap bad katkum ka jingshisha hi ka Nongwah Mawtamur ka dei hapoh ka jylla Meghalaya naduh hyndai hynthai.
Na ka liang u MLA ka Jirang, u Bah Sosthenes Sohtun ruh haba kren sha ki paidbah u la ong ba kim dei ban leh politik ïa kane ka kam pynbeit pud pynbeit sam, hynrei ki dei ban ieng skhem ha la ka nongrim bad ki dei ruh ban pynkhlaiñ ïa ki kot ki sla ban aiti sha ka Regional Committee ha kaba ma u ruh kum u MLA un don ryngkat lang bad kin ïa khun tyngeh ba katei ka Nongwah Mawatamur ka dei ban don beit ha ka jylla Meghalaya.
Kum u nongmihkhmat ba la jied da ki paidbah, u Bah Sosthenes Sohtun u la kular ruh ban shim khia ïa ki jingeh ki paidbah jong katei ka shnong khamtam ka surok bad kiwei kiwei ki kam pynroi kumba la pynpaw da ki nongïalam Shnong nalor ki jingeh ki paidbah ha ka kam pud ka kam sam ba ki wah ban don beit ha ka jylla Meghalyaa bad ym sha ka jylla Assam.
Jowai, Jymmang 10: Ka Hill Farmer’s Union West Jaiñtia Hills District Unit ka khot ka wer ïa baroh ki nongrep sha ka jingrakhie ïa ka 31st Foundation Day jong ka Hills Farmer Union ka ban long ha ka 13 tarik u Jymmang, 2023 ha Ummulong Community Hall (Madan Khawang) ha ka shnong Ummulong, West Jaiñtia Hills District, Meghalaya.
Ha kane ka sngi kaba ka seng ka kynmaw burom ïa ka jingsdang ïa ka sengbah ki nongrep, yn wan ban sakhi lang da ki nongïalam, ki nongkitkam bad ki paidbah nongrep na ki Unit jong ka seng na baroh kawei ka jylla bad kumjuh ruh na ki Unit ki badon shabar ka jylla.
Ïa ki program yn sdang ha ka por 10:00 A.M bad kan don ka jingplie pyrda (Inauguration) ban bud pat da ka jingïaphylliew jingmut hapdeng ki nongrep bad ki sahep sorkar na ki tnad bapher bapher kiba ïadei bad ka rep ka riang kumjuh ka kam ri jing ri.
Lyngba une u kyrwoh na u President ka HFU West Jaiñtia Hills District, bah Mutshwa Thabah, ka seng ka kyrpad ïa baroh ki nongrep ban pyllait por khnang ban wan sha kane ka jingïakynduh lang ki nongrep bad ruh ban pynsngew ïa ki jingeh ba ki ïakynduh kum ki nongrep khang ba kum ki nongrep ngin lah ban jop ïa ki jingeh da ka jingïatylli bad ka jingïatrei lang.
Shillong, Jymmang 10: Hadien ba ka ka jingbym lah ka party ban leh bha kumba la khmih lynti ha ka elekshon ba dang shudep, na ka liang ka TMC ha ka sngi Balang ka la lum ïa ka jingïalang jong ki nongkitkam ban ïakren halor ka jingbym lah ban leh bha ha ka elekshon ba dang shu dep bad ban pyrkhat ïa ki sienjam na bynta ban pynkhlaiñ ïa ka party shuwa ban leit sha ka elekshon.
Haba kren sha ki lad pathai khubor u Manas Bhunia uba dei u in-charge ka TMC ha ka jylla u la ïathuh ba na ka liang ka party ka la rai ban pynkhlaiñ ïa ka party naduh na ki bynta ba ha trai duh ne Grassroot level shaduh kiba sha khlieh eh.
“Ngin shong pyrkhat na ka por sha ka por kum ka party ban pynkhlaiñ ïa ka party bad ban long ka sur u paidbah bad ngin ïai long ki nongpeit pyrman ïa ki kam kiba ka sorkar ka leh bad ban pyndep hok la ka bynta," u la ong.
U la ong ruh ba ka nongïalam ba hakhmat eh ka party ka Mamata Banarjee ka don ka jingieid bad ka jingsngewjan kaba kyrpang ïa ki paidbah ka jylla bad kan ïai long ka sur jong ki haba dawa ka kam.
Haba bynrap ïa kane u Dr Mukul u la ong ba wat la ka party ka wan sha ka jylla tang ha ki khydiat bnai shuwa ka elekshon hynrei ka jinglah ban ïoh haduh 17% ka vote share ka la dei ka dei ka dak ka shin ba ki paidbah hi ki pdiang ïa party ha ka jylla.
“Ban sdang hi ïa ka party kaba thymmai kam dei kaba suk bad ïa kane ngi la sngewthuh shai naduh kaba sdang hynrei ka jingkyrshan u paidbah ban pynjop 5 ngut ki MLA ka dei ka jingai mynsiem ïa ngi bad ngin ïai trei shitom ban ym shukor ïa kane ka jingshaniah kaba u paidbah u la bynshet ha ngi," u la ong.
Shillong, Jymmang 10: U Lat ka jylla u Phagu Chauhan mynta ka sngi ula leit ban jurip ïa ka thaiñ Dawki West Jaintia Hills kynthup ïa ka Dawki Land Port ba dang shu plie dang shen, kaba pynïaid da ka Land Port Authority of India (LPAI) lem bad iaka Integrated Check Post (ICP).
Ha kane ka sngi u Lat ka jylla ula ïakynduh ruh ïa ki ophisar ka Land Port Authority of India (LPAI), ki heh shipai BSF, ki ophisar ka tnat Customs, ki bor district naduh u Superintendent of Police, PD-DRDA, SDO (Civil) jong ka Amlarem bad Pynursla Civil Sub Divisions bad ïaki rangbah shnong ka thaiñ.
Ha kane ka sngi u Lat ka jylla ula ïoh sngew halor ka jingtreikam ka Integrated Check Post ha Dawki, ka jingtreikam ka tnat Customs bad Central Excise Department bad kumno la pyntreikam iaki skhim sorkar pdeng kum ka PMAY, MGNRERS, SSA, PM-POSHAN, National Health Mission, PMGSY da ki tnat sorkar jylla.
Naka liang u Superintendent of Police (SP) West Jaintia Hills ula ïathuh sha u Lat halor ka jinglong jingman hapoh ka district bad ka thaiñ baroh kawei bad ula ïakren ruh bad ki rangbah shnong jong kane ka thaiñ ban ïoh sngew halor ki rukom pyntreikam ïaki skhim hapoh ki shnong.
Naka liang ki rangbah shnong kila pynpaw sha u Lat ka jylla halor ka jingtlot ki Mobile Network hapoh ka thaiñ bad haka juh ka por kila pynsngew ka jingsngew khia halor ka jingsuki ka rukom pyntrei ïa ka surok Shillong-Dawki.
Nalor kane u Lat ka jylla ula leit jurip ruh ïa ka Indo- Bangladesh Maitri Dwar kaba don ha Tamabil Border Check Post bad ula ïakren bad ki ophisar ka tnat Bangladesh Border Guards.
Ula sam ïa ki jait jingbam kum shi bynta ban wanrah shuh shuh ka jingïajan hapdeng kine artylli ki ri.
U Lat ula leit ruh ban jurip ïaka Border Out Post (BOP) jong ka 4th Battalion Border Security Force (BSF) ha Dawki bad naka liang u Pradeep Kumar, IPS, Inspector General of BSF HQ Shillong Frontier ula ïathuh halor ka jingtreikam ki shipai BSF ban pynkhlaiñ ïaki lad jingïada ha ki thaiñ khappud.
Ha kane ka sngi u Lat ula leit shangkai pyngad ruh shaka wah Umngot River haka jingdon lang u Commissioner bad Secretary u Dr.B.D.R.Tiwari lem bad kiwei kiwei de.
Ha ka National Conference halor ka “Land Governance in North Eastern States" ba la pynlong ha ka 3 bad 4 tarik u Jymmang, 2023 ha Guwahati, ki Territorial bad Autonomous District Council ha ki jylla Assam, Tripura, Mizoram bad Meghalaya ki la ong ba ka jingpynkylla digital ïa ki kot ki sla kiba ïadei bad ki jaka puta ka long kaba donkam bha na ka bynta ka roi ka par.
Ïa ka National Conference la pynlong da ka Lal Bahadur Shastri National Academy of Administration, Mussoorie bad ka tnat Land Resources ha ka jingkyrshan jong ka tnat Revenue jong ka Sorkar Assam.
U Ajay Tirkey, Secretary ka tnat Land Resources u la pynïaid ïa kane ka National Conference.
U Sonmoni Borah, Joint Secretary ka tnat Land Resources; u Gyanendra Dev Tripathi, Principal Secretary, Revenue, Sorkar Assam; ka Anandhi, Deputy Director, Lal Bahadur Shastri National Academy of Administration, Mussoorie; u P.V.Rajasekhar, Additional Surveyor General, Survey of India; ka Mridula Singh, Sr.
Social Development Specialist, World Bank bad kiwei kiwei ki ophisar ki la ïadon lang.
Ki nongmihkhmat na ka Bodoland Territorial Council, Karbi Anglong Autonomous District Council, Dima Hasao Autonomous District Council (kiba ha Assam); Tripura Tribal Areas Autonomous Council, Tripura; Lai Autonomous District Council, Mizoram; Khasi Hills Autonomous District Council, Garo Hills Autonomous District Council, Jaiñtia Hills Autonomous District Council (kiba ha Meghalaya) ki la ïashim bynta ha kane ka National Conference.
Ki jingïamir jingmut ha kane ka National Conference kaba nyngkong eh ki kynthup ïa ki rukom treikam ha ki jylla mynta bad ka rukom pynthymmai ïa ka jingbuh ïa ki jingtip shaphang ki jaka puta, ka rukom peit bad pynïaid ïa ki kam kiba ïadei bad ki jaka puta bad sa kawei ka bynta halor ki aiñ bad ki dustur tynrai, ki rukom treikam mynta bad ki sienjam ba thymmai bad ruh ka bynta jong ka Survey of India ha ka jingpynthymmai ïa ka rukom buh jingtip shaphang ki jakaputa.
Katba ki kam pyndonkam da ki kor computer bad ki lad digital ban buh jingtip shaphang ki jaka puta ki la ïaid shaphrang ha katto katne ki bynta jong ka Assam, la shem ba kane ka dang duna bha ha ki jaka ba hap hapoh ka Bodoland Territorial Council, Karbi Anglong Autonomous District Council bad Dima Hasao Autonomous District Council.
Dang thaw ïa ka Bodoland Land Policy bad la kyrmen ban pyndep shen ïa kane.
Ka khana samari ha ki jaka Karbi Anglong ka dei ka bym pat leh.
Katba ka Dima Hasao Autonomous District Council ka la pdiang ïa ka aiñ Assam Land Regulation Act, ki don ki jaka kiba heh ki bym biang u pud u sam bad kumta la sngew ba ka long kaba donkam bha ban don ka jingpeit bniah ïa kine ki jaka.
Ka Tripura Tribal Areas Autonomous Council ka don phra tylli ki Distrik bad kumba 10,000 sq.
km.
hapoh ka Sixth Schedule bad 10 tylli ki aiñ tynrai.
Ha ki jaka Lai Autonomous District Council jong ka Sixth Schedule, la sngew ba dei ban don ka jingpeit bniah ïa kine.
Ha ki jaka ba hap hapoh ka Khasi Hills Autonomous District Council jong ka Meghalaya, ki jaka puta ki dei kiba long trai da ki briew.
Ka Garo Hills Autonomous District Council ka don ka rukom treikam ha kaba ka District Council ka ai ïa ki patta na u snem sha u snem.
