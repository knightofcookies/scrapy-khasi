“Ki Khasi-Pnar ki im da ka rep ka riang bad ki mar rep jong ki kim ïaid iew sha Assam hynrei la pynïaid iew tang ha Meghalaya.
Ki briew nalor ba ki long kiba duk, ki shahniah na ki mar rep ba la die ban ïoh pisa ban thied jingbam.
Naduh ba la khang ïa ki iew ki hat, ki briew jong ngi kim ïoh shuh ban leit die ïa ki mar rep ban bujli thied ïa ki marbam.
Wat ha ka pang ka shitom ki Karbi ki khang lynti ïa ki briew jong ngi ban leit wad jingsumar na West Jaiñtia Hills hynrei la phah pynban Karbi Anglong, sha Hamren, sha Diphu kaba wat tang ka ktien ka thylliej ruh kim sngewthuh ban ïakren," la ïathuh u Bah Sungoh.
“Lajan dap lai bnai pura ka jingïakynad ki Khasi-Pnar bad ki Karbi.
Lada ka Sorkar Meghalaya bad ka Sorkar Assam kim shim khia ban wanrah ïa ka shongsuk shongsaiñ mardor, ngim banse ban thoh sha ka Meghalaya Human Rights Commission (MHRC)," u la ong.
Nongpoh, Naitung 26: Namar ka jingïai tuid jong ki bar jylla ban wan trei bylla sha ka jylla Meghalaya khlem da pynbiang ïa ki kot ki sla kiba biang, ka Ri-Bhoi Youth Organisation (RBYO) mynta ka sngi haka jingïalam u Samla Baiateilang Lapang kum u President ba rangbah ryngkat ki dkhot ki la leit ban khynra naphang ïa ki karkhana ot dieng kiba la pyntrei da ki bar jylla haka thaiñ Umling.
Ha katei ka jingleit khynra jong ka seng, la lap ruh ba ki trai karkhana ki buh da ki nongtrei bar jylla ki bym don kot don sla kiba biang ha kaba na ka liang ka seng ka la pyntip ruh sha ki pulit jong ka tnad Infiltration ba kin wan shaw ïa ki bad pynphai sha ka jaka ba kidei ban leit namar kitei ki bar jylla ki khlem lah ban pyni ïa ki kot ki sla ba biang khamtam ka labour license.
U Bah Baiateilang Lapang, haba kren sha ki lad pathaikhubor, u la pynpaw ïa ka jingsngewkhia ban lap ba ki don shibun ki bar jylla, kiba la wan trei mon sha ka jylla, khlem ki kot ki sla kiba biang, watla na ka liang ki seng bhalang ki ju pynlong ka jingkhynra bar jylla na ka por shaka por, kiba lah pynban ban wanrah ki kam sniew bad ym lah ban tip kitei ki jylla kiba wan trei bylla ki ju don ruh kiba leh shibun ki kam sniew.
Na ka liang utei u nongïalam ka RBYO, u la kyntu ïa ki kontraktor ne ïa kino kino kiba donkam nongbylla, ba kim dei ban khot ïa ki bar jylla kiba ym don ïa ki kot ki sla kiba biang bad lada ki khot da ki nongtrei bar jylla ruh, ki dei ban pynbiang ïa ki kot ki sla ha shuwa ba kin wan trei sha ka jylla.
Shillong, Naitung 26 : Ka kynhun ki samla pule na ka skulbah NEHU hynne ka sngi ki la kynduh ïa u Myntri ka tnad Pule puthi, Rakkam A Sangma ban pynpaw ba kan ktah jur ïa ki samla pule lada jia ba pyntreikam noh mynta u snem ïa ka National Education Policy (NEP) ha ka jylla.
Haba kren bad ki lad pathai khubor hadien ka jingkynduh ïa u Myntri, na ka liang u President ka NEHUSU, Samla Readyfirstjune u la ong ba la pyntip ïa ki ba ka sorkar sa shisien kan thoh biang sha u Vice Chancellor ka skulbah NEHU halor katei ka bynta.
“Na ka liang ka sorkar ki la pyntip ba ki la phah ar tylli ki shithi sha u VC ban ym pat pyntreikam ïa ka NEP mynta u snem namar kim pat long kiba la pynkhreh.
Lada pyntreikam noh mynta kan buh jingeh ïa ki khynnah kumjuh ruh ïa ki nonghikai," u la ong.
Shuh shuh utei u samla pule u la kynnoh ba la shu kwah pyntreikam kyrkieh ïa ka NEP watla ia ka jingpynrung klas na ka bynta ki Undergraduate ka la dep naduh ki bnai Jylliew.
“Hynrei na ka liang u VC u ong ban pyntreikam naduh ka 01tarik u Nailar katba ïa ka jingpynrung klas ha ki UG la dep naduh u Jylliew kumno mynta yn pynkylla noh ïa ka course kaba la dep ban pynmih ha ki prospectus.
Lada kren ïa kata kamut ba ki khynnah ki hap ban siew tam ïa ka bai klas bad kumta kan buh jingeh bha ïa ki samla pule khamtam kito kiba wan na ki longiing kiba kham duna ka ïoh ka kot," u la bynrap biang.
Na ka liang u Vice President ka kynhun u samla Easterson Sohtun u la ong ba u Myntri u la dep kular ha ki ba shen kin sa phah biang sa kawei pat ka shithi sha u Vice Chancellor ban pynsangeh shwa ïa kane ka jingpyntreikam ïa ka NEP.Nongstoiñ, Naitung, 26: Kawei ka dukan kaba die ïa ki tiar kiba kum ki Wait, ki Mohkhiew, ki Khwai bad kiwei kiwei bad kaba don ha khlieh ïew Nongstoiñ, ka la shah prong ha ki nongtuh kiba ym shym la tip ki dei mano haduh mynta bad la ong ba ki la ïoh ban rah da ki phew tylli ki siej khwai kiba rem dor.
Katei ka dukan ka dei jong u bah Basil Kharbani u ba shong ba sah ha Lad Tiehsaw Nongstoiñ.
Katkum ka jingïathuh jong utei u rangbah u ba dei trai jong katei ka dukan, u la ong ba la suba ba ki nongtuh ha ka miet sngi hat majai ki la wanrah da ki tyrnem kiba heh bad ki shniah, ha kaba ki la pong ïa ka kynroh kaba la tei da ka Dewbilat ban ïoh rung shapoh bad ki la kit ïa bun bah ki tiar kiba la kot kumba 2 lak tyngka ei ei.
Haba bynrap utei u rangbah u la ong shuh shuh ba kum kane ka jingjia ka la jia teng kham mynshuwa ruh bad ka la long ka sien kaba ar kaba u la mad ïa kum kane ka jingduhnong.
Nongpoh, Naitung 26: Uwei u rangbah briew uba la don kumba 40 snem ei ei ka rta mynta ka sngi u la duh noh ïa la ka jingim, kaba dei hadien ba u la shah bat kynsan haka bording ilektrik kaba dei na ka jingdkut jong u sainar bording ilektrik ha ka ka surok ban leit na Umden sha ka shnong Umshaken ha Ri- Bhoi u District.
Kane ka jingjia ka la jia mynta ka sngi ha ka por kumba 2 baje ei ei noh phai sngi, ha kaba ka don ka jingther u lapbah bad uwei u sainar ilektrik u la dkut noh ha surok bad utei u rangbah uba wan da ka thuk thuk u la tyngkhuh ïa utei u sainar khem da iohi bad u la shah bat syndon ha ka bording ilektrik haduh ba u la duh syndon ïa la ka jingim.
Kumba la ioh lum jingtip, la ong ba ha kane ka jingjia, ka met utei u rangbah ka la ingkhong khaid bad u la kyllon syndon ha madan na ka daw ka jingtrei borbah ka bordig ilektrik haduh ba u la duh syndon ïa la ka jingim.
U ne u rangbah uba la ngat ha katei ka apot shah bat ha ka bording ilektrik la tip kyteng kum u Bah Nevershon Nongkseh ha ka rta kaba 40 snem ei ei.
Haba wad jingtip na u heh Pulit ka Ri Bhoi, u Giri Prasad, u la ong ba ka la don shisha kane ka jingjia kaba u rangbah u la shah bat ha ka bording ilektrik bad na ka liang ki bor pulit ki la phah ïa ki bor pulit ban leit tohkit halor kane ka jingjia bad ïa ka met jong utei u rangbah la rah noh sha Civil Hospital Nongpoh ban leh katkum ki kyndon jong ka aiñ.
Shillong, Naitung 26 : Ka Khasi Students’ Union (KSU) ha ka sngi Balang kala ujor da ka ejahar pyrshah ïa ka Twitter Account ha ka kyrteng “Legal Rights Observatory-LRO @LegalLRO" halor ka jingkynnoh ïa ka KSU ba ka kynshoit ban wanrah ïa ka jingsngew ïapher niam na ka jingjia ba jia ha Mahadev Khola myn ha ka Lah Sngi U Blei.
U General Secretary ka KSU samla Donald Thabah ula ong ba kane ka jingkynnoh jong kane ka LRO ka dei ka “Bym shong hok" bad “bym don nongrim".
“Ka KSU ka la rai ba namar ka jingkhraw palat ka jingkynnoh, ngim banse ban ujor da ka ejahar ha u Superintendent of Police ka Shillong City" ong u samla Donald.
Lah ban kdew ba ka Legal LRO ha ka Twitter ka la kynnoh “Ki runar ka KSU ki la hiarthma ïa ka mandir ka Mahadev Khola, 101 Area, Lower Lawsohtun, Shillong Meghalaya.
Ngi lah ban ïohi ïa ki ba ki shoh ïa ki lyngdoh niam, ki riewngeit kynthei kynthup ki bahaïing u lyngdoh niam.
Hato ka Balang Presbyterian kan sangeh noh ïa kane ka jingbuh shun?".
U samla Donald ula ong ba da ka jingkynnoh ïa ka Balang bad ia ka Seng ba donkti ha kum kane ka jingjia ka dei kaba bakla shaba palat.
Ula ong ruh ba ka KSU kam don jingïadei satia bad kino kino ki Seng niam hynrei ka KSU ka ïeng na ka bynta ka bha ka miat bad ban ïada ïa ka Jaidbynriew Khasi.
“Ngin (KSU) ym leh satia ïa kino kino ki kam kiba lah ban ktah ïa kano kano ka kynhun niam" ula bynrap.
Ula ong ba dei namar ka jingbym don ka aiñ ban tehlakam ïa ka jingrung kyrthep ki mynder, ka la pynbor ïa ka KSU bad kiwei ki kynhun Sengbhalang ban mih shakhmat ha kaban ïada ïa ka Jaidbynriew Khasi.
Ula ong ruh ba ka jingkynnoh na kane ka Legal LRO ka dei tang ka jingpyrshang ban pynshit ban mih ka jingïakynad hapdeng ki Hindu bad ki riewlum Khristan ym tang ha Meghalaya hynrei ha ka Thaiñ Shatei Lam Mihngi baroh kawei.
“Kaei kaba ki kwah ka long ka jingkyrshan na baroh kawei ka Ri India ba kin pyrshah ïa ki riewlum…kane ka dei kaba bakla, namar ha ka jingïakhih pyrshah ïa ka jingrung beaiñ shapoh ka Jylla, kam shym la don satia kano kano ka khep ba hiar thma ïa ki jaka leh niam" ula bynrap.
Shillong, Naitung 26 : Ki Pulit ka East Khasi Hills, ki la ïoh ban kem haduh 7 ngut ki snar nongtuh thuk thuk bad ïoh ruh ban kurup ruh haduh 4 tylli ki Pulsar kiba la rong tuh na East Khasi Hills District.
Kat kum ka jingpyntip ki Pulit, 3 ngut na kine ki nongtuh la ïoh ban kem na Amlarem, 3 ngut la ïoh kem na Pynursla bad uwei la ïoh kem na Shallang.
U Superintendent of Police ka East Khasi Hills Bah Sylvester Nongtnger u pyntip ba ki Pulit ka Mawngap Police Station ki la ïoh pdiang ïa ka ejahar ha ka 15 tarik Naitung ba shah tuh kawei ka thuk thuk ML05-P-6045 na Umlympung, 12 Mer, Mylliem bad mar mar ki la register case bad pynlong ïa ka jingtohkit.
U pyntip ba halor ki khubor syntiat, ki Pulit kila pynlong ia ka jingapshrip ïa kine ki nongtuh bad la ïoh ban kem ïa lai ngut na Amlarem ryngkat bad la ïoh kurup ruh ïa kane ka thuk thuk na shnong Padu, Amlarem.
U pyntip ba nalor kine ki laingut, ki Pulit ki la kem ruh sa lai ngut pat ki runar na Pynursla kiba ïadonkti lang ha kane ka kam tuh thuk thuk.
U Bah Nongtnger u pyntip ba ha ka jingtohkit shuh shuh, ki Pulit ki la ïoh ban kurup biang sa kawei ka Pulsar 150 na Amlarem bad kawei pat ka Pulsar 220 na Pynursla, ki bym shym la don satia ïa u nombor plate bad hadien la pynthikna ba kine ki thuk thuk ki dei kiba tuh na Amlarem bad Pynursla.
Nalor kane, u pyntip ba ha ka 25 tarik pat, ki Pulit ka Laban kila ïoh pdiang ïa kawei ka ejahar ba shah tuh ka Pulsar 150 cc ba don u nombor ML05-V-0993 na Lower Harisabha, Laban.
U ïathuh ba halor ki jingïoh khubor, ki Pulit ki la ïoh ban kem ïa uwei u runar na Shallang bad ïa kane ka thuk thuk ruh la ïoh ban kurup na katei ka jaka.
Ki Pulit kila kurup ruh noh ïa kine ki thuk thuk lem bad ïa kawei ka Alto 800 ba don u nombor AS01-DH-2009 kaba la pyndonkam da kine ki runar ha ka ban leh ïa kane ka kam bymman.
U Superintendent of Police u pyntip ba ki dang don ki briew ba donkti ha kane ka kam kiba la phet rieh mynta bad ka jingthwet ka la ïaid shakhmat ban ïoh kem ïa ki.
Shillong,Naitung 26 : Ka sorkar jylla ka la phah jingthoh biang sha u Vice Chancellor ka NEHU ban pyntip ïa u ba kiba bun ki college hapoh ka jylla kim pat kwah ban pyntreikam ïa ka National Education Policy (NEP) 2020 naduh mynta u snem.
Haba ïakren bad ki lad pathai khubor u Myntri ka tnad pule puthi u Rakkam A Sangma u la ïathuh ba u la ïathuh ïa kane ruh ha ki nongïalam ka NEHUSU kiba la wan ban ïa kynduh ïa u mynta ka sngi.
U la ïathuh ba ka sorkar jylla ka la ïoh pdiang ïa ki shithi na ki 43 tylli ki college bad na kine 33 tylli ki dei kiba la pynpaw ba kim pat long kloi ban pyntreikam ïa ka NEP naduh mynta u snem.
Halor kane ka sorkar ka la dep phah jingthoh sha ka NEHU la lai sien lai wat kata ha ka 17 tarik Jymmang, 27 tarik Jylliew bad ha ka 25 tarik Naitung.
“ Ngi la pyntip sha ka NEHU ba ki College jong ngi kim pat long kloi ban pyntreikam ïa ka NEP naduh mynta u snem bad na kata ka daw kiba bun ki kyrpad ban pynkynriah bad sdang naduh u snem ban wan" ïathuh u Rakkam.
U la ïathuh ba ki college kiba heh ha ka jylla ki la rai ban pyntreikam noh ïa ka NEP naduh mynta u snem.
U la ïathuh ba la don bun sien ki jingïakynruh hapdeng ka NEHU bad ki bor ka tnad pule puthi bad kumjuh ruh bad ma u halor kane ka kam.
Ka jingïalang kaba dang shen ka dei ha ka 4 tarik Naitung 2023 ha kamra u Chief Secretary u D.P Wahlang.
Ka NEHU ka la mynjur ban pyntreikam ïa ka Policy da kaba ailad ïa ki College ba kin jied hi.
“ Ngi la dep bthah ïa u VC ka NEHU ba un lum da ka jingïalang bad baroh ki bor pynïaid jong ki College bad hadien kane ka jingïakynduh ka University ka la ai jingmut ban pyntreikam da kaba ailad ha ki college ban jied ne ka hybrid mode.
Kaba mut kito kiba kwah ban pyntreikam ki lah ban pynïaid shakhmat bad kito kiba ym pat kwah ki lah ban sdang noh naduh u snem ban wan ruh" ïathuh u Myntri.
Haba la kylli, u Myntri u la ïathuh lada kito ki college kiba ym sdang ban pyntreikam ïa ka NEP naduh mynta u snem, ki samla pule kiba pule ha kito ki college kiba kwah ban leit pule shabar kin ym ïoh admission ( rung class) namar kiwei ki jylla kim pdiang ïa kito kiba ym pat pyntreikam ïa ka NEP.Na ka liang ka NEHUSU lyngba u Finance Secretary jongka u samla Mandor Diengdoh Swer u la pynpaw ba ka Seng kam pyrshah ïa ka NEP hynrei ban pyntreikam naduh mynta u bnai Nailar kan buh ïa ki samla pule ha ka jingeh.
Shillong, Naitung 26 : Ka jingjia khah khah ka jingshah thombor jong ki nongmihkhmat paidbah da kaba sdang shwa ïa ka Iingsah jong ka Myntri ka Koit ka Khiah Kong Ampareen Lyngdoh bad hadien sa ïa ka jaka pynlong jingïalang u Myntri Rangbah dang shen ha Tura, ka la pynlong ïa u MLA ka Nongpoh, Bah Mayralborn Syiem ban dawa ba dei ban pynkhlaiñ shuh shuh ïa ka tnad syntiat jong ka jylla.
Haba kren bad ki lad pathai khubor ha kamra treikam jong u, utei u MLA ba dei ruh u Chairman jong ka Health Advisory Board u la ong, “Kaba kongsan tam kadei ka jingshngaiñ ïa baroh.
Tangba ka jingjia ha Tura ka kdew ba ka don ka jingduna hangne hangtai khamtam ban pynmynsaw ïa u Myntri Rangbah ka Jylla kadei ka jingjïa kaba ym lah satia ban pdiang.
"Kumta halor kane, u ong ba ki kyntu ïa ka sorkar jylla ba kadei ban pynkhlaiñ shuh shuh ïa ka tnad syntiat (Intelligence Wing) khnang ban wanrah ïa ka shongsuk shongsngain ïa baroh la ka long ïa ki nongmihkhmat bad kumjuh ïa nongshong shnong ka jyllaHa kajuh ka por u ong ruh ba ki pynrem jur ia ki riew shimkabu kiba thmu ban pynmynsaw ia u Myntri Rangbah ka Jylla.
“Ngim lah ban pdiang ba kan jia kumne ïa ki nongmihkhmat paidbah.
Lada ïa ki nongmihkhmat ki dang nud kumne katno tam ïa ki paidbah," u la bynrap shuh shuh.
Da kaba kdew ba kino kino ki don ka hok ban ïakhih ha ka riti synshar laitluid, hynrei u Bah Mayral unong ba kim dei pat ban shim ïa ka ain ha ka ki jong ki kti hynrei ki dei ban kiar ban wanrah ïa ka huri hura.
“Tangba ym dei ban pyllait ïa ki riewshimkabu la ka long ïa kino kino ruh hynrei ki dei ban ngat ha ka jingshah pynsaja.
Kine ki jingjïa kim dei ruh ban wanrah kano kano ka jingshongsyier," u la bynrap biangKumban shu kdew hangne, ki pulit ka jylla ki la ïoh ban kem palat 20 ngut ki briew kiba suba donkti ha katei ka jingjia thombor ïa ka ophis u Myntri Rangbah ka Jylla kaba ha Tura, ha ka por ba u dang shong jingïalang bad ki kynhun kiba ïakhih ban dawa ïa ka Winter Capital.
Ha katei ka jingthombor ki la don haduh san ngut ki pulit kiba la mynsaw.
Tura, Naitung 26 : Ki Pulit ka West Garo Hills ki la ïoh kem haduh 35 ngut ki briew kiba kynshoit ban lun maw ïa ka Chief Minister Office, Tura nalor uwei u briew uba la wer ïa ki paidbah ban ïeng ïakhun pyrshah ïa ki bor Sorkar bad ban hiar thma ïa ka ïingsah u Myntri Rangbah kaba don ha Tura.
Une u briew ba wer ïa ki paidbah lyngba ki jingthoh ha ki social media, u kyrteng u Sengbath D Sangma.
Kat kum ka khubor Pulit, une u briew ula pynsaphriang ïa ka jingthoh ha ki rynsan social media ba wer ïa ki paidbad ba kin ïakhih paidbah noh nalor ban hiar thma ïa ka ïingsah u Myntri Rangbah kaba don ha Tura.
Ula kyntu ruh ïa ki paidbah ba kin pha ïa la ka jingim kumba jia ha ka 30 tarik Nailur 2005.
Haduh khyndai ngut ki briew ki la iap ha ka jingther kuli ki Pulit ha u snem 2005 katba ki paidbah ki dang ïakhih ban pyrshah ïa ka jingphiah noh ïa ka Meghalaya Board of School Education (MBoSE).
Saw ngut ki briew ki la kyllon iap ha madan Chandmary, Tura katba 5 ngut ki la iap ha madan Rongrenggre, Williamnagar.
Nalor kane, la pyntip ba ki Pulit kila kem ruh ia kawei ka Nongialam Sengbhalang ba paw ka thaiñ kaba la tip kyrteng kum ka Jaynie Sangma.
Shuh shuh ki Puit ki la ïohkem sa ïa uwei na ki briew ba hakhmat eh ba kynshoit ïa ki paidbah ban thaw jingkulmar bad ban thang ïa ka jaka shah jingit ka ACHIK nalor ban lun maw ïa ki Pulit bad ki sengbhalang ba dang ïakren bad u Myntri Rangbah bad une u dei u Saleng R Marak na Damalgre.
U Marak uba ju bna bha ban kren ïa ki kyntien aiding, u dei uba kynshoit ïa ki paidbah ban thaw jingkulmar.
Ka jingkem ïa uka dei kaba sienjam ba kongsan ha ka ban wanrah pat ïa ka jingsuk bad ban pynthikna ïa ka jingpynsajia ïa baroh kiba wanrah ïa ka huri hura kaba ktah ïa ka shongsuk shongsaiñ.
ïa une u briew la kem da ki Pulit syntiat ba la ïalam da ka kynhun ba kyrpang ki Pulit.
Hadien ba ka kynhun tohkit kala poi ha ïing u Saleng R Marak ha Damalgre, une u briew ula pyrshang ban phet hynrei lah ioh ban kem da ka jingkloi beh ki Pulit.
Ka jingkem ïa u Marak ka dei ka khubor ba ym don satia mano mano ruh kiba long halor ka aiñ bad ki briew kiba kynshoit ïa ki kam umsnam kin ïoh ïa ka jingpynsajia kat kum ki kam ba ki leh.
U Deputy Commissioner ka West Garo Hills, ula pynbna ïa ka khusnam pisa sha kino kino ki briew kiba lah ban ai jingtip ka ban lam sha ka jingïohkem ïa ki briew kiba kynshoit ban pynmih ïa ka jingkulmar bad hiar thma ïa ka Chief Minister Office, Tura katba dang ïaid ka jingïalang hapdeng u Myntri Rangbah ka Jylla Conrad K Sangma bad ki Sengbhalang ha ka 24 tarik Naitung.
Une u Khliehduh ka District ula pynbna ïa ka song pisa ba T.10,000 kum ka khusnam sha kino kino ki briew kiba lah ban ai ïa ki jingtip ba donkam sha ki Magistrate ne ki Pulit ka ban lam sha ka jingiohkem ïa ki briew ba hakhmat eh kiba kynshoit.
La ong ba ïa ki briew ba ai jingtip ruh yn sa buhrieh bha.
Jowai, Naitung 27: Ka lympung ïalehkai phutbol Independence Day Cub Under-17 Football Tournament 2023 bala pynïaid da ka West Jaiñtia District Sports Association (WJDSA) kaba la long hynne ka sngi Palei ha madan Kiang Nangbah Stadium, Dongmihsngi Jowai.
Haba phai sha ka jingïakhun kaba nyngkong kala poi sha ka jingïakhaid da mar 1-1 kol hapdeng ka Evergreen Mukhla pyrshah ïa ka Panaliar, ïa ka kol na ka Evergreen Mukhla la thep da u Pynshaimiki Sana haka minit ba 50.
Na ka liang ka Panaliar la thep da u Deisakiru Nanghuloo haka minit ba 18.
Ha ka jingïakhun kaba bud ka kynhun ïalehkai jong ka Mulang Ialong kala pynliem da 5-1 kol ïa ka NSA, ïa ki kol na ka Mulang Ialong la thep da u Charelang Mulieh ha ka minit ba 15, u Tushar Pale haka minit ba 19 bad u Nidaroi Mulieh lai kol ha ka minit ba 33, 48 & 60+1.
Ïa ka shikol na ka NSA la thep da u Teidiroi Dhar ha ka minit ba 12.
Ka jingïakhun lashai ka sngi 28 tarik kan long hapdeng ka Mooknor Thadmuthlong pyrshah ïa ka Lion haka por 1 baje shiteng nohphai sngi, katba ka 7 Wasa United kan ïakhun pyrshah ïa ka Lumchyrmang Mihmyntdu haka por 3 baje nohphai sngi.
Nongpoh, Naitung 26: Hadien bun bnai ka jingeh ba ïakynduh da ki khynnah pule jong ka JNV Ñiangbari na ka jingbym biang ka umbam umdih, ka bam ka dih, ki jingdonkam naduh ki paiñkhana, ki dawai kut tarik, ki khynnah pule jong ka JNV Ñiangbari ha Ri-Bhoi, da ka mynsiem ba sngewkhia kim lah shuh ban set hadien ba katto katne ngut ki khynnah ki la poi sha Hospital bad ioh ki jingshitom bala suba ba dei na ka um jakhlia kaba ki dih ha jaka sah jong ki ha katei ka skul bad kum ki khynnah skul mynta ka sngi ki la mih shakhmat ban pynpaw ïa ki jingeh jong ki ba ki ïakynduh ha katei ka shlem pule.
Katto katne ngut ki khynnah pule jong katei ka skul mynta ka sngi ki la ïathuh ba ki hap ban dih da ka umktieh kaba jakhlia namar ka jingbym banse ba ki bor pynïaid katei ka skul kim shym la peit bad khmih wat hadien ba ki khynnah na ka por shaka por ki la ujor sha ki bor pynïaid halor ka jingjakhlia bad ktieh ka um dih kaba ki hap ban dih nalor ba khlem shet bad bun na ki khynnah skul ki la ioh pang na ka jingdih ïa ka umjakhlia bad don ruh kiba la leit phai sha ïing.
Kumba la sakhi ruh da u nongthoh khubor mynta ka sngi la iohi ba ka um kaba ki khynnah ki hap ban dih ka long kaba isaitmet ban peit bad ijli wat tang ban sum namar ka jingktieh bad lati, bad nalor ka um jakhlia kaba ki khynnah ki hap ban dih ha katei ka skul pule, ki hap ruh ban ring mynsiem da ka lyer paiñkhana kaba ki bor pynïaid kim peit wat hadien ki jingujor ba bunsien da ki khynnah pule bad ka jubab kaba ki khynnah ki ioh na u Principal bad ki bor pynïaid ka long ba kim dei ban peit ïa ki jingeh hynrei ba ki dei ban pynleit jingmut ha ki jingpule ha kaba ki khynnah ki la jubab ba kumno kin lah ban pynleit jingmut haki jingpule ryngkat ki jingeh bad jingjynjar ba ki mad.
Hadien ka jingioh jingtip bad jingujor na ki khynnah pule bad ki kmie ki kpa na ka liang ki nongïalam ka ka FKJGP North Khasi Hills District haka jingïalam jong u Bah Gabriel Sun Education Secretary, Bah Ricky Majaw Information Secretary, Bah Banroy Wahlang Assistant Information Secretary, mynta ka sngi ki la hiar kyrkieh sha katei ka jaka ban leit peit da la ki jong ki khmat halor ka jingud jingnam ki khynnah, ha kaba la lap shisha ba ka um kaba ki khynnah ki pyndonkam ban dih ka dei ka um jngut kaba dap da ka ktieh kaba long ka jingma kaba khraw ïa ka koit ka khiah.
“Namar ka jingsliang ngim banse ban dih laka dih watla ngi iohi ïa ka dur jong ka um kum ka sha dud, la ong iwei I khynnah pule jong katei ka shlem ai jinghikai ka sorkar bad ïathuh ruh ba bun na ki khynnah kiba kham ioh ki hap ban shu thied na shabar ïa ka um, bad wat ki dawai ba ki ai ki dei kiba la kut tarik kumba la iohi ruh ba uwei u dawai kuli ba la ai ha iwei i khynnah skul u dei u ba la mih tit bad rdem, ka jaka sum kaba rynghang khlem jingker, ka painkhana ba khlem jingkhang".
Ki la ïathuh ruh ba u Principal jong katei ka skul um ju wan sha skul lait noh tang ha ki sngi kyrpang.
Na ka liang ki khynnah skul ki la phah ruh da ka jingthoh sha ki nongïalam ka FKJGP halor ka um jakhlia ba ki hap ban dih nalor ka jingbym biang ka por ai um, ki jhur bala pyut bad ka ja ba ki bam bun kaba khaw ot, watla ka dei ka skul sorkar kaba la mang pisa da ka sorkar pdeng ban pynbiang ïa ki jingdonkam jong ki khynnah skul.
Haba kren sha ki lad pathai khubor na ka liang u Bah Ricky Majaw u la ong ba kum ka seng ka dap da ka jingsngewkhia kaba jur halor ka jingeh kaba ki khynnah pule jong katei ka skul sorkar ki mad kaba la isaitmet wat tang ban peit hadien bala leit ban jurip da ka seng halor ka jingud ki kmie ki kpa bad ki khynnah skul ha na ka liang ki dkhot ka seng ki la lap ïa ka jingshisha baroh ba ki khynnah ki hap ban pyndonkam da ka um kum ka rong sha dud ka la buh jingma shikatdei ïa ka koit ka khiah kumba ki la don ruh ki khynnah kiba la poi hospital bad leit phai ïing, hynrei ki nonghikai katei ka skul ki pyrshang ban ïada ïa ka jingshisha.
Hadien ki jingujor bala lum na ki khynnah skul kiba la ai ruh da ka shithi, na ka liang ka seng ka kyrpad ïa ki bor ba dei peit ban shimkhia ïa katei ka kam khamtam u Deputy Commissioner ka Ri-Bhoi u ba dei ruh u Chairman jong katei ka skul, ha kaba na ka liang ka seng kan sa leit ruh ban ïakynduh ïa u DC ka Ri-Bhoi bad kumjuh ruh u Principal katei ka skul kumba u Principal um don ha katei ka sngi bad ai por ruh 1 bnai ban pynbit pynbiang ïa ki jingdonkam baroh bad ki jingeh jong ki khynnah.
Ka seng ka la maham tyngeh ïa kino kino ki nonghikai bad wat u Principal jong ka JNV Ñiangbari ha Ri-Bhoi District lada ki byrngem ïa ki khynnah skul kiba kren halor ka jingshisha ban pynpaw ïa ki jingeh ba ki ïakynduh ha katei ka shlem pule jong ka sorkar pdeng ka seng kan shim da ki sienjam kiba tyngeh.
U Bah Ricky Majaw u la phah da u kyrwoh uba shai sha ki nonghikai jong ka skul ba kim dei ban byrngem ïa ki khynnah skul kiba mih shakhmat ban ïathuh ïa ka jingshisha.
Jowai, Naitung 27: Ka lympung ïalehkai 3rd U Adelbert Laloo Memorial Trophy jong ka kyrdan 3rd Division Football Tournament 2023, ba la pynïaid da ka West Jaiñtia District Sports Association (WJDSA) kaba la long mynta ka sngi ha madan Kiang Nangbah Stadium, Dongmihsngi Jowai.
Haba phai sha ka jingïakhun kaba nyngkong ka Mookaswan Dongwah kala pynliem da 3-2 kol ïa ka Kseh Sylle Ialong, ïa ki kol na ka Mookaswan Dongwah la thep da u Buhpormi Myrboh haka minit ba 4, u Slim Myrboh haka minit ba 38 bad u Shailang Lawai haka minit ba 56.
Na ka liang ka Kseh Sylle Ialong ïa ki ar kol la thep da u Niawki Phawa haka minit ba 27 bad u Wanbait Suchiang haka minit ba 30.
Katba ha ka jingïakhun kaba ar Madankynsaw Mawkyndeng kala pynliem haduh 7-1 kol ïa ka Football Academy Meghalaya (FAM), ïa kitei ki kol na ka Madankynsaw Mawkyndeng la thep da Damechan I Saioo haka minit ba 13, u Dangri Phawa saw kol haka minit ba 19, 45, 56 & 65, u Philemin Lamare haka minit ba 54 bad u James Edison Suchiang haka minit ba 55.
Ka jingïakhun lashai ka sngi 28 tarik kan long hapdeng ka Pasyih Cultural pyrshah ïa ka Tympang Club ha ka por 10 shiteng mynstep, katba ka Newhills kan ïakhun pyrshah ïa ka Chyrmang Wah ha ka por 12 baje shiteng sngi.
Shillong, Naitung 26: Ka jingïaknieh ban ïoh mihkhmat ïa ka jylla ha rynsan ïalehkai Inter National Level jong ka Subroto Mukherjee Cup ka la jam mynta sha ka semi-final , ha kaba ki la don ar tylli ki kynhun napoh East Khasi Hills bad East Jaintia Hills, kawei na Ri Bhoi bad West Jaintia Hills kiba la ïohrung shaduh ka wat kaba khadduh jong ka State Level Subroto Mukherjee Cup Football Tournament 2023 kaba la pynïaid da ka Directorate of Sports & Youth Affairs.
ïa ka jingpynïakhun ïa ka final ba baroh lai kyrdan, kata ka Under-14 jong ki shynrang, Under-17 jong ki kynthei bad Shynrang, la pynkhreh ban pyndep mynta ka sngi, ka 28 tarik u Naitung, bad ka madan kan long ha madan phutbol SAI, NEHU.Ha ka kyrdan ïakhun jong ki Under-14 Boys, ki kynhun ba la ïoh ban jam shaduh ka wat kaba khadduh ki kynthup ïa ka K.B.Memorial Secondary School (East Jaintia Hills) bad ka H.K.Sing Secondary School (West Jaintia Hills) ha kaba kine ki ar kynhun kin sa hap ban ïakhun mynta ka sngi ha ka por 11 baje mynsngi.
Na ka liang jong ka K.B.Memorial Secondary School ka la ïoh ban rung sha ka final dei hadien ba ka la jop da 2 kol pyrshah ïa ka Mari Apal, UPS, Mangsang (East Garo Hills), bad ïa kine ki ar kol la ïoh ban thep da u Ebiangmi Siangshai ha ka minit kaba 17, katba ka kol kaba ar la kum thep hi da u Griksrang Marak.
Ka H.K.Sing Secondary School pat ka la pynliem ïa ka Myngken Higher Secondary School (Ri-Bhoi) da 3-2 kol ban ïohrung sha ka final.
Ha kane ka jingïalehkai, na ka bynta ka Ri-Bhoi ki kol la thep da u Me-uba-ai Sumer bad u Chanjib Chettri, katba na ka bynta ka kynhun kaba khur namjop la thep da u Budmi ha-oo Mukhim u ba la thep ar kol (3, 60 min) bad na u Kynsai-I-manmi War.
Haba phai pat sha ka kyrdan ïalehkai jong ki samla lud ba dang hapoh 17 snem rta jong ki shynrang, ka Assam Rifle Public School (East Khasi Hills) kan sa hap ban aireng pyrshah ïa ka Rymbai Presbyterian Hig.
Sec.
School (East Jaintia Hills) ha ka final hadien ba baroh ar kynhun ki la jop ha ki jingïakhun semi final ka jong ki hynne ka Sngi Palei.
Na ka liang jong ki khynnah lehkai jong ka skul Assam Rifle Public School ki la lah ban pynkhyllem noh ïa ka Sibsing Memorial Govt.
Hig.
Sec.
School (West Khasi Hills) lyngba ka jingïashut ïa ka tir breaker hadien ba ki la ïakhaid mar 1 kol.
ïa ki kol ha ka por ba dang ïakhun la thep da u Rosangzela na ka bynta ka Assam Rifle katba u Rishandabok Marwein u la ïoh ban pynïakhaid na ka bynta ka Sibsing Memorial, hynrei phewse ka la shahrem noh ha ka tie breaker da 3-2.
Katba na ka liang jong ka Rymbai Presbyterian Hig.
Sec.
School ka la pynliem noh ïa ka Okkapara Secondary School (South West Garo Hills) da 2 kol.
ïa kine ki kol la ïoh ban thep da u Bankerbha Dkhar bad u Besterly ksih.
Ha ka kyrdan ïalehkai jong ki kynthei Under-17, ka Sibsingh Memorial Govt.
Sec.
School (West Khasi Hills) ka la shah pynkhyllem noh lyngba ka tie breaker ha ka Saiden Secondary School (Ri-Bhoi).
Ha ka jingïakhun baroh ar kynhun ki la ïoh ban thep mar 1 kol, na ka bynta ka Ri-Bhoi ka Younisha Thabah ka la ïoh ban thep ïa ka kol tang mar ïasdang ka minit ïakhun, kata ha ka 5 minit ba la ïaid ka kylla step hynrei la shah pynïakhaid noh lyngba ka kol na ka Daphishisha Syngkli shuwa ban sa kut ka por, kata ha ka 60+3 minit ba la pynjlan ïa ka minit shuwa ban pynwai, bad kane ka kol ka la ai mynsiem ïa ka kynhun bad btin lynti ruh ban jop da 2-4 ha ka jingïashut ïa ka penalty.
Katba na ka liang jong ka Iewrynghep Secondary School (EAST KHASI HILLS) ka donkam satang shi sien ka namjop ban ïoh mihkhmat biang sa shi sien ïa ka jylla hadien ba ka la pynliem ïa ka North Liberty Hig.
Sec.
School (WEST JAINTIA HILLS) ha ka semi final.
Kane ka jingïalehkai ka la jam sha kaba kut ha kaba ka Iewrynghep Secondary School ka la jop da 4-2 kol ïa ka North Liberty Hig.
Sec.
School.
ïa ki kol na ka bynta ka Iewrynghep la thep da ka Larihun Songthiang (4, 21 min), nangta ka Melaribha Lyngdoh (25min) bad na i Sodawanki Suchiang, katba na ka bynta ka North Liberty la thep da i Deigracia Dan bad i Beatify Shylla.
Ka rai na ka bynta ki lai kynhun na baroh lai kyrdan ban mihkhmat ïa ka jylla ha lympung lehkai Inter National level la pynkhren mynta ka sngi ha SAI Ground, NEHU, ha kaba ka jingpynïakhun ïa ka final kan sdang naduh ka por 9 baje mynstep, bad ka jingïalehkai kaba nyngkong kan long shuwa jong ki kynthei Under-17, hadien nangta bud sa ka jingïakhun namlahduh jong ka kyrdan Under-14 jong ki khynnah shynrang bad ka jingïalehkai kaba khadduh kan dei ka Under-17 shynrang.
Khliehriat, Naitung 27: Ki dkhot jong ka Jaiñtia National Council hapoh ka jingialam u Art and Culture Secretary, u bah Mehi Rymbai mynta ka sngi ki la hiar jurip sha ka thaiñ Narpuh bad ki la jurip khamtam ïa ki jingkieng kiba don ha ka thaiñ Sonapyrdi, ka seng ka la kyntu ruh ïa ki bor ba dei peit ba ki dei ban da leh bad ki kam ruh ban nym shah ïa ki kali ba kin ieng pathar halor ki jingkieng, ym dei ban shu buh tang ki signboard jingmana.
Haba kren sha ki pathai khubor, u bah Mehi Rymbai, u la pynpaw ka jingsngew khia halor ka jingbym shim khia ki bor ba dei peit namar ba ki kali ju pynieng halor ki jingkieng bad kane kan pynlong ïa ki jingkieng ba kin jot bad julor kloi bad lada ki jingkieng ki jot kan buh jingeh ïa ka leit ka wan jong ki paidbah.
Ha kajuh ka por, u la kynthoh jur ruh ba ka jingdon ki shipai Border Security Force kiba ieng ap pahara ha ka jingkieng ha Sonapyrdi ka dei kawei kaba ju pynlong ïa ki kali ba kin ieng halor ki jingkieng.
Na ka liang ka seng ka kyntu jur ïa ki bor ba dei peit ba ki dei ban shim khia ban tehlakam noh ïa kane ka jingieng (parking) ki kali halor ki jingkieng ha Sonapyrdi, ym ban shu buh tang ki signboard.
Ka jingbym don ki pulit ban pahara ha ki jingkieng ha Sonapyrdi khamtam ha ki jingkieng jong ka wah Lukha, ka pynlong ïa ki nongñiah kali khamtam kiba ñiah ïa ki kali heh ba kit jingkit ba kin pynieng ïa ki kali halor ka jingkieng ha ka wah Lukha bad kane ka jingpynieng ïa ki kali heh ka lah ban warah ïa ka jingjulor ka jingkieng bad lada katei ka jingieng kan pra ne julor kan buh jingeh ïa ki paidbah ka thaiñ bad ïa ka jylla Meghalaya hi baroh kawei, namar ka dei tang katei ka jingieng kaba pyniasoh ïa ka jylla Meghalaya bad kiwei kiwei pat ki jylla kiba mar jan kiba don ha ka thaiñ shatei lam mih ngi, kumjuh ruh dei na kane ka lynti hi ba ki kali kiba kit jingkit ki ïaid lyngba man la ka sngi ban pynpoi ïa ki mar ki mata kynthup ki mar bam shapoh ka jylla bad kumjuh ruh lyngba kane ka jingkieng la ju phah ïa ki mar sha kiwei pat ki jylla, kane ka jingkieng ha ka wah Lukha ka dei ruh kaba hap hapoh ka national highway 6 ha East Jaiñtia Hills District.
Kumjuh ruh, na ka liang ki paidbah jong ka thaiñ Sonapyrdi ruh ki la pynpaw ka jingsngew khia halor ka jingpynieng kali halor katei ka jingkieng khamtam ki kali heh kiba kit ïa ki jingkit kiba khia, namar ki kwah ban katei ka jingkieng kan neh bad katei ka jingieng ka dei ruh ka jaka kaba ki briew kiba na jan bad na jngai khamtam ki nong jngohkai pyrthei ki ju sngewtynnad ban ieng peitkai nalor ka jingkieng, namar nalor kane ka jingkieng lah ban iohi shynna bha ïa ka wah Lukha bad lah ruh ban iohi ïa ka khlaw ba rben ba ju tip kum ka Narpuh Wildlife Sanctuary, ki paidbah ki la pynpaw ba lada ki kali ki ieng (parking) ha katei ka jaka kan buh jingma ïa ka tei ka jingkieng kaba itynnad kaba pyn phuh pyn phieng ïa ka thaiñ.
Ka jylla nalor ba ka la paw kum ka jaka ba kynrei bad die pathar bha ïa ka kyaid hynrei mynta ka la kylla long ruh kum kawei na ki kad bah ba ki nongkhaii drok ki sdang ban ïoh die ïa utei u jingdih uba la pynngop ïa bun ki khun samla ha kaba bun na ki, ki dei kiba dang khie samla.
Kane ka jinglong jingman ka buh ruh mynta ïa ki samla ha ka jingma bad ka jingsyier kaba khraw bad kane ka poi ruh haduh ka khep ba ki hap ban long kiba peitngor ym tang ïoh kin ngat ïalade hynrei ban shimkhia lang ruh ba ïoh ki para bad ki bahaïing ha sem kin ngat lang ha katei ka apot kaba ka pyrthei ruh ka dumbuit bad kutlad ban ïakhun pyrshah.
Ka jingïai bteng ban ïoh kem ïa ki nongkhaii drok jan man ka sngi ha kylleng ki bynta jong ka nongbah Shillong ka pyni ruh ïa u dak jingkylli uba heh bha ba kumno kine ki briew ki shlur haduh katne katne ban leh ïa kitei ki kam kiba long pyrshah ïa ka imlang sahlang bad ïa ka lawei jong ki khun samla.
Lada jia ba ki pulit kim peitngor ym tip shuh kaei kaban jia ïa kane ka jylla Meghalaya.
Katei ka jingïoh kem man ka por ïa ki nongkhaii drok ka pyni shai ruh ba ki Samla ka Jylla kila ngop bha ha une u jingdih ba sniew, ïa kaba ka imlang sahlang bad ki Longïing longsem kin hap ban peitngor bha ïoh ba ki ngat ïa ki jingeh bad ki jingjylla hala ka jong ka mat khohsiew.
Kine ki jingïohkem ki pynpaw ba na ka bynta ban lah rat dyngkhong ïa kiwei pat ki samla ba la ngop ha u drok, ka shong eh ha ka jingtrei shitom ki para khun samla, ban btin bad ban ïalam lynti ïa ki samla kiba la ngat ban kiar rai maw rai dieng na u drok ne kynja, uba da shisha uba lah ban wanrah shuh shuh ki har rukom ki kam pynklumar ïa ka ïing ka sem, ïaka imlang ka sahlang bad ïa ka shnong ka thaw hi baroh kawei.
Ka jingkylli kaba mih sa nangno pat ïoh ban wan paw pyrthei u drok ha kane ka jylla, kaba la die pathar bha ïa ka kyiad ka um phareng, hato don mo kita ki kynja bor na sha lyndet, kiba thmu shisha ban nang pyntroiñ shuh shuh ïa ki khun samla ïa ka met ka jong ki.
Ka jubab ban ïoh ka long kaba eh bad ba jwat bha, namar ba na ka liang ki bor pulit, ki shem jingeh bha ban tem, kampher ba na ka por sha ka por kila bteng ba kin ïa trei shitom, ban kem ïa ki briew kiba wan ban khaii beaiñ ïa u drok ha kane ka jylla.
Kumta lada ka sorkar ka sngew don ïa ka mynsiem ba sngewkhia ïala ki khun samla, imat ka por ka la donkam ïaka ba kan thaw shuh shuh ïa ki aiñ ki kanun kiba tyngeh ban set phatok ïa ki nong khaii beaiñ ïa u drok ne kynja ha kane ka jylla kumba long kiwei ki Ri ka pyrthei.
Nalor katta, ka por ka la donkam wat ïa ki Seng samla bad la ki Dorbar Shnong ban sdang ban buddien ïa ka jinglong ka jingman ki khun samla ha la ki shong ki thaw, ha kaba tang shu ïohi ïa ki dur khmat kiba kham ipher, donkam mardor ban khot bad ban sdang ban ïa syllok janai bha bad ki samla ha shwa ba kin shah shong kulai ka jingim dih drok.
Lada shu ïakren ïa kane ka mat ba ïoh pyndon kam laitluid ki khun samla ïa u drok, ka daw hi ka long ba man la ki khun samla, ka pisa ki don beit ha ka met, kaba ïa kane ka pisa, kham bunsien ka dei kaba ki ïoh na la ki kmie ki kpa, kiba da katta ka mynsiem sngew ïeit thep mynsiem palat ïala ki khun kynthei bad shynrang, khlem da kylli khlem da pyrthew, ai beit ïa ki khun katba ki pan ïa ka pisa.
Kane ka dei ka jingeh, namar haba don ka pisa bad haba la shah pynngop ha la ki lok, suki pa suki sdang ban kyrni bad haba ym lah ban ïoh shuh tang nala ïing, sdang keiñ sa ka tuh klep na ka pla jong ka kmie u kpa, ne ba hateng hateng haba kham sngew jynjar ban ïoh na la ïing, sdang pat sa ka tuh klep ia kitiar ki tar ba rem dor na ki briew.
Lada shu ïakren u drok, kynja ne ka kyiad, ki long ki jingdih, kiba uwei ba u briew u ngop kham niar ba kin lah ban lait na u, toi ïa ka kyiad dang don ki lad ki lynti kaba pynlong ïa u briew ba un lah ban kiar katno tam lei lei haba la sdang ban ban ka jingshitom haka met, pynban ïa u drok ne kynja, ka jingeh ha u briew uba la kyrni ka long lada um lah ban ïoh, tang katta u king hi ngit ka khlieh, u par niangkhriat ka met, um nang ban thiah um nang shuh ban dem.
Hynrei kaba kham ma palat ïa ki samla ba la kyrni ha u drok ka long haba ki la dih buiad ïa u, kaba nyngkong eh kaba ktah ïa ki dei ka bor pyrkhat, ha kaba kim tip briew shuh syndon ïalade, hangne keiñ ki sdang pat ba kin leh ïa ki jait kam kiba sngew ngiew ban ïohsngew ïa ka khana ban sngap.
Kumta, ban khanglad ïa u drok kam shong eh tang ha ki kti jong ki pulit hynrei kumba la mih paw ka nuksa na ki khubor bala mih paw, donkam shisha ban ïoh ïa ka jingïatreilang bad ki Samla jong man la ki shnong ki thaw, nalor katta, ki samla pule kin hap ruh ban long kiba im ka jingim kaba adkar, ha kaba kin hap ban khmih thuh bha ïala ki paralok ba ki juh ïalang, katno tam lei lei haba ki sdang ban shem bad ïohi ïa ki dak ki shin bym i tikna mardor donkam ban ïarap lem ban pyntip sha ka ïing ka sem, ne ban ïaleh kloi lan ban tam lem ïa ki ban ïa syllok, namar para samla haba don ka mynsiem ïa ïeit bad ba ïajan, lah ruh ban pyllait ïa ki na u kynjri ban shah teh long mraw junom ha u drok.
Jowai, Naitung 27: Ka “TUR SHAPHRANG" Village Organisation, Lumpyngngad, Amlarem Block, West Jaiñtia Hills, District mynta ka sngi 27 tarik u Naitung kala rakhe ïa ka lyngkhuh dap shisnem jong ka, haka jingïalang ba la pyllong ha madan phutbol jong katei ka shnong Lumpyngngad.
La ïathuh ïa ka VO Lumpyngngad la seng ïa ka haka 27.07.2022 bad la jer kyrteng ka TUR SHAPHRANG, hapoh kane ka VO ki don 5 tylli ki SHG kiba snohkti ban kyntiew ïa ka roi ka par ki nongshong shnong, kita ki long ka SHG Shaniah Tylli, ka SHG Ïateilang, ka SHG Ryntihlang, ka SHG Cjukai Dei Phrang bad ka SHG Khihmon Sngah Jam.
Na ka liang u bah M.Kharpran, Block Project Manager (BPM) Amlarem C&RD Block ula long kum u kongsan ha kane ka sngi, ha ka jingdonlang u symbud kongsan bah Medalin Swer, ki riew paw khmat ka thaiñ kum u Bah W.Chyrmang bad la ïoh jingkren na ki nongkit kam ka VO kong Fitby Syrti, kaba la ai jingpynshai paitbah ïa ka story lyngkot ka VO hapoh ka shisnem,Shuh shuh kala la ïathuh ba ka VO kala lah ban pyndep haduh 12 tylli ki kam hapoh kane ka snem, naduh ka kam thung dieng, pynkhuid shnong, rekhe Independence Day, ban ai jingïarap ïa kiba donkam ban ïoh jingïarap kum sha ki para shnong para thaw, ban ïarap kum haba don jingthoh shongkurim hapoh shnong, ban peit ïa ka bha ka miat, ka suk ka saiñ hapoh shnong bad kiwei kiwei ki kam ba bha.
La ïoh ruh ka jingkren na u Adviser ka VO u bah C.Talang uba dei haka juh ka por u Waheh Shnong Lumpyngngad, ha kaba la wan pynshit pynsngaid ïa kane ka program da ka jingwan tuid ki nongshong shnong ba marjan kum na Lumpyngngad, Kharkhana, Pasadwar bad kiwei kiwei.
Hashwa ban kut ka jingïalang la ïoh ruh ïa ki kyntien ai khublei da ka kong T.Pohkyrnu bad la pynphuh pynpheiñ ïa kane ka program da ki jingshad jingrwai na ki kynhun SHG bad haka por janmiet pat don ki jingïalehkai kum ka Musical Chair, Arm Wrestling, mareh 100 meter shynrang/kynthei bad kiwei kiwei ki jait jingïalehkai, la pynkhalai ruh ïa ka Lucky Draw ka VO kum ka lad ban pynmih Pisa na ka bynta ki kam ba bha jong kane ka kynhun.
Khliehriat naitung 27: Ka skul JNV Rymbai East Jaiñtia Hills District mynta ka sngi ka la pynlong ïa ka prokram ba kyrpang halor ka jingdap lai snem kynthih ka National Education Ploicy kaba la pyllait da ka sorkar India naduh u snem 2020.
Haba kren ha ka jingïalang, u Principal jong ka JNV Rymbai, u Indra Kumar Das, u la pynshai sah ki khynnah skul halor katei ka policy kaba ïadei bad ka pule pithi kaba la pyllait naduh u snem 2020, u la pynshai ruh ba kane ka policy ka ïarap shibun ïa ki khynnah bad ruh kan kyntiew ïa ka pule puthi, u la batai ruh ba kumno kane ka policy ka wanrah jingmyntoi bad jingkylla dur ha ka nang ka stad ha ka ri, la ong ba kane ka ploicy ka ai ïa ka jingtip ne jinghikai kaba long solonsar ïa baroh bad ka kynthup lang ruh ïa baroh, ka pyni ruh ïa ki lad iohkam ioh jam, ha kajuh ka por ka buh thong ruh ba haduh 100 percent ki samla kin ioh ïa ka jingnang jingstad, ka don ruh ka Board Examination, kane ka policy kan kyntiew ruh ïa ki thaiñ bapher bapher haduh ka kyrdan ba phra.
Kumjuh ruh u TGT Hindi, u Diwakar Kumar bad u Mohit Rajput, ki la kren bad pynshai halor kane ka National Education Policy 2020 bad ong ruh ba kane ka policy ka long kaba biang bha ban kyntiew ïa ka jingnang jingstad ha ka ri hi baroh kawei.
Ha kane ka prokram la ïa don lang ki nonghikai bad ki khynnah skul jong katei ka skul JNV Rymbai.
Nongstoiñ, Naitung 27: Ka Reserve Bank of India, Shillong, ha ka sngi balang, ka la pynlong ïa ka “Field Level Financial Literacy Event" ha Dorbar Hall jong ka shnong Mawkawah kaba don ha Nongstoiñ, West Khasi Hills District.
Ha kane ka prokram haduh 160 ngut ki briew, ba kynthup ïa ki nongrep, SHGs, ki nongseng kam lajong bad kiwei kiwei ki la wan ban ïa shim bynta ha kane ka prokram.
Haduh 18 tylli ki shithi ba la dep sanction ïa ki loan kaba kot haduh 1.08 crore tyngka, la ïoh ban sam sha ki nongïoh jingmyntoi lyngba ki bank kiba treikam hapoh ka thaiñ Nongstoiñ.
Shuh shuh, ki la don ruh ki bank kiba la thaw ïa ki miej ai jingïarap na ka bynta ka Social Security Schemes bad ka jingkylliang pisa na ka bynta ka jingmyntoi jong kiba wan ïa shim bynta ha kane ka prokram.
Ïa kane ka prokram la plie da I Bah Olden Nongpluh, General Manager bad Officer-in-Charge (GM(O-i-C)), Reserve Bank of India, Shillong bad la wan ban ïashim bynta da I GM(O-i-C), NABARD, ki ophisar na ka ophis BDO, Nongstoiñ Block bad kiwei pat ki ophisar na ki bank kiba treikam hapoh ka thaiñ Nongstoiñ.
Lyngba jong kane ka prokram, la ïoh ban pynshai bad pynsngewthuh ïa kiba bun jait ki rukom treikam jong ki bank kaba kynthup ïa ka jingmyntoi lada kynshew pisa hapoh bank bad kiwei pat ki lad jingshakri kiba ïoh lyngba ki bank.
Ki lad ki lynti kiba dei ban leh bad ki bym dei ban leh, khnang ban lait na ki jingshah thok, jingshah shukor kiba ïadei bad ki kam pisa pilaiñ haba thep ne sei pisa bad kumjuh ruh ïa ka rukom treikam kaba janai ha ka rukom thep pisa lyngba ki UPI, BHIM, USSD, bad kiwei kiwei.
Mawkyrwat, ‘Naitung 27: U Bah P.S.Lyngdoh kum u President ka Seng Samla Hima Langrin u la takraiñ tyngeh ïa ki dkhot ka Management Board bad ki family members jong ki halor ka jingkynnoh jong ki ba u lah ïalam bakla ïa ki paidbah ban pyrshah ïa ka jingmih ki ar tylli ki bor synshar ha ka Hima.
Shuh shuh u lah ong, bha ban shah kynnoh u nongïalam bakla ban ïa kaba ailad ïa ka buit mynder ri ban wan synshar biang hapoh ka ri Khasi.
U la ong ruh ba kam shym don kata jingïalam bakla ïa u paidbah namar hashwa ha jingphah soi iaki paidbah ban pynrem ïa ki jingleh donbor u syiem bad bah phah weng mardor ïa ki jingmih ar tylli ki bor synshar hapoh ka hima kaba long ne aiñ hapoh ka ri Khasi kaba ktah ïa ka riti ka dustur lah don ka public meeting bad public rally kaba pynlong ha ar tylli ki jaka ha ka 16 bad 17 tarik bnai Jylliew, 2023, ha Kensohsan bad Phlangdiloiñ Langrin Syiemship kaba lah tuid da ki hajar ngut ki paidbah ban sakhi bad ban shim ïa ka rai ban dawa hiar shuki noh ïa u Syiem Nangtei Syiemiong bad ban weng noh mardor ïa ka Management Board napoh ka Hima.
Namarkata, na ka liang u Bah P.S.Lyngdoh u la phah da ka khubor kaba shai sha ki khun ki hajar ka Hima Langrin ba kim dei ban rit mynsiem long katba long jia katba jia kin weng beit ïa ka Management Board kaba long ka buit synshar mynder hapoh ka ri Khasi bad ban skhem ka hok long trai khlem da shah ktah ki riti ki dustur khlem da shah pyntlot bor noh ki it ki hima.
“Nga long ruh ba la kloi wat ban shong ha ïing byndi ban pynthikna ba ka hok long trai jong ki khun ki kti ba kan ym duh bad kan shngaiñ ka lawei jong nga bad jong phi", ong u bah P.S.Lyngdoh.
Nongstoiñ, Naitung 27 : Ka jingkieng Umlipoi kawei na ki jingkieng ban pynïasoh sha ki thaiñ Nongkasen ter ter sha Mawkaton West Khasi Hills District, ka la dkut kynsan katba kawei ka trok kaba ïaid lyngba katei ka jingkieng.
Kane ka jingjia ka la jia hynnin ka sngi balang, kat haduh ba ka la wanrah jingeh ïa ki paidbah ha ka leit ka wan.
Kumba ka long mynta ki paidbah katei ka thaiñ, ki hap ban ïaid lyngba ka surok ban poi sha Kynroh ter ter sha Nongstoiñ.
Halor kane ka jingjia, ka Hynñiewtrep Youths Council Lai Lyngdoh Circle mynta ka sngi ryngkat ka HYC Mawkaton Unit, ha ka jingïasynran lang u Samla Wanteibok Lyngdoh General Secretary HYC WKHD, ka la leit ïakynduh ïa I Bah V.Swer MCS ryngkat ka jingthoh halor kane ka jingjia.
Ha ka jingthoh ka Seng ka la kyrpad ïa ki bor jong ka District ban shimkhia kloi kloi halor ka jingdkut kane ka jingkieng ha Umlipoi kaba dei ka lynti ban leit sha Nongkasen.
Ka seng ka la pynpaw shai ruh ba ka daw jong ka jingdkut kane ka jingkieng, ka dei ka jingkit palat pud jong ki trok kiba ïaid lyngba katei ka surok.
Ka seng ha kine ki snem, ka buh jingthoh ruh sha ki malik kit jingkit, ba kim dei ban kit palat pud.
Tangba ki don kiba shimkhia hynrei don pat kim bym shimkhia.
Kumta ka seng ka kyrpad ïa ki bor ba halor ban shimkhia kloi noh halor kane ka bynta, namar mynta ka lah dei ka por ba ki nongrep kin sah ïoh ban kit ïa ki jhur.
U biskot la donkam ban pynpoi sha iew, hynrei lada ym lah ban shna bad pyndep kham kloi, kan ktah ïa kiba bun.
Halor kane ka jingjia bad ka jingkyrpad jong ka seng, u Bah Swer u la ong ba un sah phah ïa kane ka shithi sha u Bah H.K Thabah ADC, namar ka bor ba kham ha khlieh ka shong ha u Bah Thabah.
Kumta ka seng ka kyrmen ba u Bah Thabah ryngkat ka office PWD kan shimkhia kloi halor kane, ong u Samla Banlam Lyngkhoi.
Nongpoh, Naitung 27: Uwei u samla ha ka rta kaba 20 snem u la mynsaw jur, kaba dei hadien ba ka Scooty kaba u ñiah ka la leit ban tynrah ïa kawei ka trok kaba la jia ha ka step phyrngap jong ka 27 tarik u Naitung 2023 ha Nongpoh.
Une u samla uba la mynsaw la tip kyrteng kum u Fernando Malngiang na ka shnong San Mer, Upper Shillong, u la leit ban sah sha Nongpoh ha kine ki khyndiat sngi ban pyndep ïa ka ki katto katne ki kam kiba sah kiba ïadei bad ki kam jong u kpa jongu.
Kumba la ioh lum jingtip, la ong ba u tei u samla ha katei ka miet u la shim da ka scooty jong uba paralok ba ïasah lang bad kaba ïa u number ML 10 C 6277 ban leit thied jingthied ha ka por shiteng miet kumba 12 baje tam ei ei bad kaba sngewlyngngoh ka ïa ki paralok ba u khlem wan phai shuh sha la ïing.
Ïa kane ka jingjia la tip noh ka dei hadien ba ki nongïaid nongieng lyngba kane ka surokbah hajan ka ophis u Deputy Commis sioner ka Ri Bhoi ki la lap ba une u samla u la mynsaw bad ki la pyntip noh sha ki bor pulit bad kiba haing hasem jong u, kaba u la mynsaw na ki bynta jong ka khlieh.
Halor kane ka jingia ki bor pulit ruh tang mar ïa ioh jingtip ki la leit sha katei ka jaka ban ai jingïarap bad ruh hadien ba la tohkit la rah noh ïa une u samla sha Civil Hospital Nongpoh ban ioh ïa ka jingsumar bad namar ba la kham mynsaw jur la rah biang ïa u sha Bethany Hospital Nongpoh ban ioh ïa ka jingsumar kaba kham paka ha kaba hadien la rah noh sha ki jaka ai jingsumar sha Shillong halor katei ka jingmynsaw jong u, kaba u la mynsaw na ka daw ba u la leit ban tynrah ïa kawei ka trok.
Shuh shuh, na ka liang ki bor pulit ka Ri Bhoi ki dang pynlong ïa ka jingtohkit halor kane ka jingjia khnang ban tip ïa ka daw ba shisha jong kane ka jingjia ïa tyngkhuh katei ka Scooty bad ka Trok.
Shillong, Naitung: Ryngkat ka jingïatreilang bad ka Viacom18, ka Royal Stag Boombox kadei kawei na ki rukom thaw bad pynmih jingrwai ha ka sien ba nyngkong, ha kaba la pynïakhleh lang ki jingrwai Bollywood bad ka hip hop, bad kane ka la thaw bad wanrah ïa ka sur rwai ba thymmai.
Ki sur jingrwai kidei kiei kiei kiba pynlung ïa ka mynsiem jong ki briew ha ki pateng ba bun, bad kane ka long kawei na ki paia kaba wanrah ïa ka jingtrei ba shitrhem jong ka Seagram’s Royal Stag.
Ban rakhe ïa ka jingsngew kata ‘Living it Large’ bad pynshoh biej ïa ki hajar ngut ki riew ieid jingrwai ha Manipal, Bhubaneshwar, Pune, Indore bad Dehradun da ka jingwanrah ïa ka sur jingrwai ba pher sha ki briew, ka Royal Stag Boombox rung sa sha kawei pat ka bynta da ka jingpynmih ïa ki 4 tylli ki sur jingrwai ba la pynmih da kane ka kompany hi.
Ka sur jingrwai kaba yn sa pyllait ka dei ka jingrwai ba la pynïakhleh lang hapdeng, ka nongrwai ba um sur bha, ka Jasleen Royal bad u nongrrai rap U Dino James.
Kane ka jingrwai ba thymmai ‘Pehle Jaisi Baat Nahi’ kadei ka jingrwai kaba la rwai lang da ka jingïakhleh ïa ki sur jingrwai Bollywood bad Hip Hop.
Kane ka sur jingrwai ka long kaba ïahap bha bad ki samla kane ka juk ba mynta.
“Kka jingrwai ba nyngkong na ki saw tylli ki jingrwai ba ïakhleh lang ka Melody x Hip Hop music ïa kaba yn sa pyllait ha ki rynsan bapher bapher, kum shi bynta ka jinglong kyrpang jong ka Royal Stag Boombox’s unique, Phygital format.
Namar ba ka sur jingrwai kadei u païa ba ha khmat na ka bynta ka Seagram’s Royal Stag bad ka jingsngew tynnad jong ki samla kane ka juk mynta ban sngap ïa ki jignrwai ha ki rukom rwai ba thymmai.
Ka jingthmu jong ka Royal Stag Boombox ka long ban pynkhih ïa ka jingmut jingpyrkhat jong ki briew kane ka pateng, da kaba ia khleh lang ïa ki jingrwai ba la hiar pateng na ka – Bollywood, bad na kane ka rukom rwai kaba kren shaphang jong ki kata, ka Hip Hop.
ïa ka Pehle Jaisi Baat Nahi lah ban sngap ha YouTube, ha ki rynsan social media bad ha kiwei kiwei ki rynsan jingrwai.
Shillong, Naitung 27: Ka Federation of Khasi Jaintia and Garo People (FKJGP) ka la ai ka jingkyrshan ïa ka rai jong ka Khasi Hills Autonomous District Council (KHADC) ban bsut bad pynrung ïa ki kyndon ain pykhing mynder ha ki aiñ ba la don lypa jong ka Council.
Na ka liang ka FKJGP hapoh ka jingïalam u president, u Bah Dundee C Khongsit hynne ka sngi ki la leit ban ïakynduh ïa ka Executive Committee bathymmai ha KHADC, ha kaba ka la wad jingshai shuh shuh halor katei ka rai.
U Bah Dundee u la ong ba ïa kano kano ka jingthmu ban wanrah ïa ki aiñ ban ïada ïa ka jaidbynriew ka seng ka sngew dei ban ai ka jingkyrshan, bad pynpaw ba ka seng ka shim khia ïa kane namar ka jingma ka ap lada kum ka jaidbynriew ka shah rem noh ha ka synshar khadar.
“Hynrei ngi sngewkhia ban ïohi ba briew kiba dang shu wan tang khyndiat sngi ki la ïoh ban pynrung kyrteng ha ki electoral roll," u la ong.
Nalorkata, u ogn ruh ba ka jingma kaba ap mynta ïa ka Jaidbynriew ka long ba lada shah rem noh ha ka khaii pateng bad ha ka ïoh ka kot.
“Kumta na ka liang ka seng ngi la kren ïa u CEM ba ym dei shuh ban ai Trading Licence thymmai shuh sha kiwei pat ki jaidbynriew.
"Utei u nongialam ka FKJGP u la ïathuh ruh ba kum ka Seng ki la kyntu ruh ïa ka Council katkum ka bor ba ka don ban bthah ïa ki Rangbah Shnong ban pynmih ïa ki kyndon aiñ kiba khlain ban ïada ïa ki samla na ka jingsniew jong u drok bad ban ïada ruh ïa ka jingïoh rung ïoh mih pathar kiwei ki jaidbynriew ha ki shnong ki thaw.
Shillong, Naitung :Ka Reserve Bank of India, Shillong ha ka 26 tarik mynta u bnai ka la pynlong ïa ka prokram aijinghikai ha kaba ïadei bad ki jingnang jingtip bad ka jingshim rai halor ki rukom pyntreikam ïa ki pisa pilain ne ‘Financial Literacy Event’ hapoh ka Dorbar Hall jong ka shnong Mawkawah Village, Nongstoiñ, WKHD.ïa kane ka prokram la plie da u Bah Olden Nongpluh, General Manager bad Officer-in-Charge (GM(O-i-C)), Reserve Bank of India, Shillong ha kaba la wan ïashim bynta lang ruh da u GM(O-i-C), NABARD, ki heh na ka ophis BDO Nongstoiñ Block lem bad kiwei pat ki heh na ki bank kiba treikam ha katei ka thaiñ.
Ha kane ka prokram na ka liang u GM (O-i-C), RBI bad u GM(O-i-C), NABARD ki la ai ka jingkren sha ki nongwan ïashim hynta halor kiba bun ki mat bad halor ki jingmyntoi lyngba ki bank kumjuh ha kaba ïadei bad ki jingtreikam kiba ïadei bad ki kam pisa pilaiñ.
Na ka liang u heh ka RBI Shillong u la ai ka jingpynshai sha ki nongïashim bynta halor kiba bun jait ki lynti kiba shngaiñ bad ïa kaei kaba ki dei ban leh bad kaei kaba kim dei ban leh ha kaba ïadei bad ka jingshngaiñ jong ki digital banking, ka jinglah ban shah thok jong ki customer ha ki kam pisa, ki jingujor ha ki jingtreikam jong ki bank bad halor ki digital transactions, kum kaUPI, BHIM, USSD, bad kiwei pat.
Ha kane ka jingïalang la ïoh ïa ka jingkren pdiang sngewbha na u bah Olden Nongpluh, General Manager bad Officer-in-Charge (GM(O-i-C)), Reserve Bank of India, Shillong ha ka jingïadon ryngkat lang jong kumba 160 ngut ki nongrep, ki dkhot na ki SHG, ki nongtreikam lajong bad kiwei kiwiei.
Ha kane ka sngi la aiti haduh 18 tylli ki shithi ba la mang ban ai ram kaba la kot sha ka T.1.08 klur lyngba ki bank kiba treikam ha kine ki thaiñ sha ki nongïoh jingmyntoi.
Nalor kata ki katto katne ki bank ki la buh ruh ïa ki counter na ka bynta ka Social Security Schemes bad ka jaka kylliang pisa na ka bynta ka jingmyntoi jong ki nongïashim bynta.
Shillong, Naitung :U District Magistrate ka Eastern West Khasi Hills District shibynta ban bud ryntih ïa ka hukum ba la pymih da ka ïingshari High Court ka Meghalaya na ka bynta ka PIL No.2 jong u snem 2021 kaba ha ka 26 tarik u Jymmang mynta u snem, u la pynmih hukum hapoh ka Section kaba 144 jong ka CrPC ka ba khang pyrshah ïa ka jingbuh ne jingwah pathar ïa ka doh khlem kano kano ka jingda, jingtap ne jingker kiba biang da ki nongdie doh kiba ju die doh hapoh ka distrik.
Na ka liang u District Magistrate u la ong ba kane ka jingbuh bad jingwah pathar ïa ka doh da ki nongdie doh ka lah ban wanrah ka jingjaboh jong ka doh lyngba ki pumpum bad ka lah ruh ban pynsniew ïa ka doh kaba lah ban wanrah kylla ïa ki jingpang sha ki nongbam ïa ka.
Kumta ruh la pynmih ïa kane ka hukum kum shibynta ban pynthikna ba la leh bha bad leh thikna ïa ka rukom ot bad rukom buh ïa ka doh da ki nongdie doh bad ka rukom ri ïa ki mrad da ki paidbah kiba ju ri ïa ki, kaba kynthup ruh naduh ka rukom kit rukom bah ïa ki mrad ban ri lane ban bam doh.
La kyntu ruh ïa kino kino ki nongshong shnong kiba shah ktah ha katei ka hukum ki lah ban leit mih sha ki bor ba dei khmih halor kane ka bynta, bynrap shuh shuh ka hukum jong u District Magistrate (SDPRO, Mairang).
Khliehriat, Naitung 27 : Ki pulit jong ka East Jaiñtia Hills ha ka sngi Palei, ki la ioh ban kurup haduh 69.196 kilo u kynja na kawei ka kali Swift ha ka lynti surok NH-06 ha ka shnong Kongong.
Ha kane ka jingjia, ki pulit ki lakem noh ruh ia lai ngut ki briew ba suba donkti.
Haba pyntip ia kane, u Superintendent of Police, DSB, ka EJHD u Jagpal Singh Dhanoa, IPS u la ong hadien ba katei ka jingioh kurup ia utei u drok tyngkat bad kitei kiba suba donkti kadei hadien ba ki la ioh ia ka jingtip kaba tikna bad kumta ki la pynap shrip ia ki ha surok Kongong.
La iathuh ba kitei ki lai ngut ba shah kem ki kynthup ia u Mintu Das, Bijay Kr.
Ray bad u Arvind Kumar kiba dei na Assam ki la wan da ka kali Swift Dezire hynrei mar ia poi ha Kongong ki pulit ki la ioh bat noh bad na katei ka kali ki la ioh ban kurup haduh 91 song u drok.
Shuh shuh la iathuh ruh ba na kitei ki lai ngut la ioh ruh ban kurup haduh lai tylli ki mobile phone.
Kumta na ka liang ki pulit ki la rejistar mukotduma ia katei ka jingjia ha Khliehriat PS bad ka jingtohkit ka dang iaid shakhmat.
Shillong, Naitung, 27: U Symbud Myntri Rangbah ka Jylla uba peit ïa ka tnat Kam Pohing Bah Prestone Tynsong ha ka sngi Palei u la ong ki shipai BSF kiba donkti ban siat ïap ïa u Bah Roning Nongkynrih ha ka shnong Mawshun, Pynursla Civil Sub-division, ki lah ban shah beh syndon na ka kam.
“Mynta ka jingtian bishar da ka Tribunal ka dang ïaid bad kumba ka paw, ki lah ban wat ban shah beh (na ka kam)," ong u Bah Tynsong ha ka jingïakren bad ki lad pathai khubor.
U la ong, ki shipai BSF kiba donkti ki dang don haduh mynta ha ka jingshah sospon hadien ka jingsiat ïap ïa u Bah Roning.
Ha ka 6 tarik, Jymang mynta u snem, u Bah Roning Nongkynrih, 32 snem uba dei na ka shnong Jalynteng, Nongkynrih u la shah siat ïap ha ki shipai BSF ha ka shnong Mawshun.
U Bah Roning uba dang ñiah ïa ka trok kit masi, kynsan kynsan u la shah synreit kuli ha ki shipai BSF.Hadien kane ka jingjia, lai ngut ki shipai BSF kiba la ithuh kyrteng kum u Moni Singh uba dei u Head Constable, u Sengel Singh uba dei u Constable bad u nongñiah kali u Kdam Kishore ki la shah kem.
Katkum ka jingpyntip jong ki heh Shipai BSF, dei u Head Constable uba la siat haduh lai kuli na ka suloi Beretta SMG ïa u Bah Roning uba la khlad noh hashen.
Shillong, Naitung, 27: “Ban ïakren (pynbeit pud) ïa ka Khanduli bad ka Psiar kam don jingmut namarba kine ki dang hap hapoh Meghalaya.
Dei ban ïakren ïa kiba don shabar u pud.
Ka jingdawa jong ngi ka long ba ka Sorkar Assam ka dei ban pynphai noh ïa ka Block-I," ong u Bah MM Thaïang uwei na ki nongïalam jong ka thaiñ Block-I.Dang shen ki Regional Committee ba la thaw da ka Sorkar Meghalaya bad Assam ki la ïakren ban ïapynbeit ïa ka jingïakajia pud ïa ka thaiñ Block-I kaba don haduh 36 tylli ki shnong ba la buhai shnong da ki Khas-Pnar bad ka Psiar-Khanduli ha kane ka wat kaba ar.
Ki dkhot jong ki Regional Committee ki la rai ruh ban leit sorjamin ïa ka Khanduli bad Psiar ha ki sngi ban sa wan bad hadien kata yn sa ïakren ïa ka Block-I.Ha ka jingïakren bad ki lad pathai khubor ha ka sngi Balang, u Bah MM Thaïang ula ong, “ka khanduli ka dei kaba don hapoh u pud u sam jong ka Jaiñtia Hills, baroh ki jingmyntoi ngi ïoh na Meghalaya, ka elekshon, u nongmihkhmat ruh na Meghlaaya.
Ka Psiar ruh kumjuh hi.
"“Ngi la phah da ka jingthoh ym tang sha ka Sorkar Meghalaya bad sha ka Sorkar Assam hynrei wat sha ka Sorkar India.
Ka Sorkar India ka tip bha ïa kane ka kam bad ka la bthah ïa ka Sorkar Meghalaya bad ka Sorkar Assam ban ïapynbeit," la ïathuh u Bah Thaïang.
Haba kylli, Bah Thaïang u la ong, “ka Block-I kaba don 36 tylli ki shnong.
Ha ka jingshisha kam pat dei ka bynta jong ka Karbi-Anglong.
Ka Labang-Nongphyllut ka dei kawei na ki Dolloiship bad ka dei ka ri jong ki 12-Dolloi kaba hap hapoh u Syiem Jaiñtiapur bad ka dei hok jong ka rilum Jaiñtia.
"“Kane ka ishu ka dang im haduh mynta namarba ka la ïaid ka jingïakren ha ka kyrdan jong ki Myntri Rangbah (ka Jylla Meghalaya bad Assam)," u la ong.
“Ngi la ïaishah baroh katta ki snem, ngi dei ki nongshong shnong kiba bat aiñ.
Ngi la shah lehbeiñ lah biang bad ngim shym la pynphai ïa ki da kaba sniew.
Ngi shahniah ba dei ban pynphai ïa ka Labang-Nongphyllut sha rilum Jaiñtia ngi kyrmen lyngba ka Sorkar bad ngi shahniah ïa ki Sorkar.
Lada kam long kumba ngi kwah ka shong ha ki paidbah ka thaiñ kumno ban leh," la bynrap u Bah Thaïang.
Haba batai bniah shaphang ka Block-1, u Bah Thaïang u la ong, “ka Sorkar Phareng ha ka por ba la pynïasoh sha ka East India Company ha ki snem 1834-35 ïa ka Elaka Labang-Nongphyllut ym shym la pynïakhlad na rilum Jaiñtia namarba ka Sorkar Phareng ka ïohi ba ki Khasi-Pnar ki dei kiba shim jait na ka Kynthei.
Ka riti ka dustur, ka lehniam leh rukom bad ka bam ka dih ka longbeit katkum ka ri ki 12-Dolloi," ong u Bah Thaïang.
U la ïathuh hadien ba ka ri India ka la ïoh ïa ka jinglaitluid, ka Sorkar Assam na ka bynta ka jingbit jingbiang jong ka jingsynshar ka la pynbun ïa ki district ban kham suk ka jingsynshar.
Ha ka jingai District ïa ka Mikir bad ïa ka North Cachar Hills ha u snem 1951, la shim noh shibynta na rilum Jaiñtia bad ngi don ïa ki kot ki sla kiba pynshisha ba shi bynta na ka lai bynta ka jingheh jong ka ri 12-Dolloi ka la leit noh sha ka jingai District ïa ka Karbi Anglong.
“Ha kato ka por, ki paidbah kiba la tip ïa kane ka jingpynïasoh jubor sha ka Mikir Hills ki la ieng pyrshah ïa ka Sorkar Assamban pynïasoh jubor bad ka Karbi Anglong," la ïathuh u Bah Thaïang.
“Ïa mynta hi lah ban ong, lada shim na ki kot ki sla watla ka don ka Notification 1951 jong ka Sorkar Assam ruh kam treikam eiei.
Hadien ka jingïatai ha Assam Assembly ka Sorkar Assam ka la pynmih da ka Notification RSR, 296/51/130 katkumba la paw ha ka Assam Gazzette ha ka 13 tarik, Lber 1957 ka la kren shai halor u pud u sam jong ka Mikir Hills, North Cachar Hills bad ka United Khasi-Jaiñtia Hills, ki ong baroh ki jingpynbna ba la pynmih mynshwa kaba batai ïa u pud u sam kan pynïap noh ïa ka Notification 1951," la ïathuh u Bah Thaïang.
“Haduh mynta ym pat don u pud u sam hapdeng ka Karbi Anglong ba mynta bad ka Jaiñtia Hills," la bynrap u Bah Thaïang.
“Ngi don lut ïa ki kot ki sla kiba pynshisha bym pat don u pud u sam bad ka dang dei ka jingïakajiia pud (Disputed Area).
Ngi don ïa ka shithi Sorkar kaba ngi ïoh kum ka sabut ha u snem 1957 kaba pynshisha bym pat don u pud hapdeng ka United Khasi-Jaiñtia Hills bad ka Mikir bad North Cachar Hills ba la pynmih da u Bah RT rymbai, ACS jong ka Sorkar Assam.
Ha kane ka shithi la bthah ïa ka United Khasi-Jaiñtia Hills bad ka Mikir & North Cachar ba kin sorjamin lang ïa u pud u sam bym pat thikna.
Ngi don ïa ki dulir.
Ka Notification 1951 kam don shuh ka la kut bad la pynmih noh da ka Notificaton 1957-58.
Ha kane ka Notification ki la batai ïa u pud u sam.
Ngi don ruh ban pynshisha ïa ka jaka ba ka don ha Karbi Anglong lyngba ka Map bad ka Langbang Nongphyllut kam dei jong ka Mikir Hills hynrei ka dang dei ka bynta jong ka rilum Jaiñtia ba ka dang sah ha ka jingïakajia pud.
Kaba mut ba dang dei ban pynbeit noh da ki ar District," la batai shuh shuh u Bah Thaïang.
“Kumba ka long mynta, ki snem ki la ïaid, kim (Karbi Anglong Autonomous Council bad ka United Khasi-Jaiñtia Hills) shym la lah ban pyndep ïa kane ka kam ha ki snem 1957-58 namarba la wan noh ka jingïakhih Hill State.
Namarba ki Karbi ruh ki don lang ha ka All Party Hill Leaders Conference (APHLC) ki la rai ban ïakren ïa kane ka kam kham hadien namarba ka dei ka kam ing kam sem bad kane ka kam ka la sahkut haduh mynta," u la ong.
Shillong, Naitung, 27: U MP ka Shillong Lok Sabha Constituency u Bah Vincent H.Pala u la pan jingpynshai na u Myntri uba dei khmih ïa ka tnat Fisheries bad Animal Husbandry & Dairying ka Sorkar India u Parshottam Rupala halor ka jingpan at snieh doh kaba saphriang bha ha ki Masi ha ka ri India bad ha ka Jylla Meghalaya.
U Bah Pala u la wanrah ruh ka jingkylli ha ka Dorbar jong ka Parliament, haduh katno tylli ki masi ba la ïap haduh mynta bad ka jinglut jingsep na kane bad ka jingai pisa ïa ki nongri masi na ka bynta ka jinglutksan ha ki jylla bad ha Meghalaya.
Haba ai jubab halor kane, u Parshottam Rupala u la ong, “ka tnat Animal Husbandry and Dairying, Ministry of Fisheries, Animal Husbandry and Dairying, Sorkar India ka tip shaphang ka jingpur jong ka jingpang Lumpy Skin Disease (LSD) ha ka ri.
Ka tnat ka dang shim ïa ki sienjam ba donkam ban ai jingkyrshan ïa ki jylla/UT ban tehlakam ïa kane ka jingpang, kaba kynthup ïa ka jingïarap pisa bad ka jingïarap ha ki kam Technical.
Ka jingïarap pisa ïa ki jylla/UT ka long katkum ka jingdonkam hapoh ka Assistance to State for Control of Animal Diseases (ASCAD) ban thied ïa ki Dose jong ki dawai tika Goat Pox Vaccine ban ai dawai tika na ka bynta ka jingpang Lumpy Skin Disease (LSD).
"U la ong, “ki kynhun jong ka Sorkar Pdeng ki la leit ruh sha ki jylla/UT ba shah ktah ban ai jingbatai shaphang ki rukom pynbeit ïa kane bad ban ai jingïarap Technical.
Ki rukom treikam bad ki jingai jingmut ban tehlakam ïa ka LSD kiba kynthup ïa ka jingai dawai tika, ka jingsumar bad ka jingpeit ki dei kiba la sam sha ki jylla/UT ban pyntreikam ban tehlakam ïa kane ka jingpang da kaba buh ïa ka por.
Ka jingpur jong ka jingpang ka dei kaba la tehlakam ha kaba mynta don 6584 tylli ki case kiba dang ïaid shakhmat.
Palat 11.57 klur tylli ki mrad ki dei kiba la ïoh dawai tika haduh mynta bad kane ka jingai dawai tika ka dang ïaid shakhmat.
Ki jingtip shaphang ka pisa ba la pyllait/mynjur la ai sha ki jylla/UT na ka bynta ki snem 2022-23 bad 2023-24 bad ïa ki jingtip shaphang ka jingai dawai bad ka jingïap ki jingri ha ki jylla la ai ha ka Annexure -1 bad 2.
"“Ka jingïap jong ki masi naduh u Naitung 2022 haduh mynta ka long 200001 ha kaba ka jingantad ïa ka jinglutksan ka long T.30000/- ïa manla ki masi katkum ki jinglong NDRF.Ka tnat kam don kano kano ka skhim ban ai jingsiew na ka bynta ka jinglutksan ki nongri jingri namar ka jingïap na ka Lumpy Skin Disease (LSD).
Katkum ki jingtip ba la ïoh ki jylla Maharashtra, Karnataka ki la ai bai lutksan ïa ki nongrep / nongri jingri kiba la duh ïa ki jingri namar ka LSD.Shuh shuh, kumba la ïoh jingtip na ka tnat Kam Pohiing, ki sorkar jong ki jylla ba shah ktah ki lah ban ai jingïarap na ka State Disaster Response Fund (SDRF) kaba la pynbiang ïa ki katkum ka jingai jingmynjur ka Sorkar India shaphang ki tiar bad ki rukom treikam," la ïathuh u Rupala.
“Ka kam ri jingri ka hap hapoh ka jingpeit jong ki Sorkar jylla bad ki dawai ba donkam ki don ha ki hospital veterinary/dispensary jong ki jylla/UT.Ym don ka skhim jong ka Sorkar Pdeng kaba pynbiang dawai sha ki jylla/UT ban pynkoit na kum kine ki jingpang.
Hynrei, ki tnat Animal Husbandry and Dairying, ka tnat Fisheries, Animal Husbandry and Dairying jong ka Sorkar Pdeng ki la pynkhreh ïa ki rukom ai jingsumar bad ki la sam ïa kine sha ki jylla/UT ban ai jingsumar bad tehlakam ïa ka Lumpy Skin Disease.
Haduh mynta la lap ba ka dawai tika goat pox vaccine ka treikam pyrshah ïa u khniang jingpang LSD bad ïa ka pisa ban thied ïa ki dawai tika goat pox la pynbiang ïa ki jylla / UT hapoh ka ASCAD," la bynrap u Rupala.
La pynbiang ka jingïarap pisa ïa ki jylla/UT katkum ka jingdonkam hapoh ka Assistance to State for Control of Animal Diseases (ASCAD) ban thied ïa ki dawai tika Goat Pox Vaccine ban ai dawai tika pyrshah ïa ka jingpang Lumpy Skin Disease (LSD).
Palat 11.57 klur ki jingri ki dei kiba la ïoh dawai tika haduh mynta bad kane ka jingai dawai tika ka dang ïaid shakhmat, ïathuh shuh shuh u Rupala.
Shillong, Naitung, 27: Ka NPP Women’s Wing hynne ka sngi ka la pynrem jur ïa ki briew kiba donkti ban pynkulmar bad buh jingma ïa ka jingim jong u Myntri Rangbah ka Jylla, Conrad K Sangma katba u dang shong jingïalang bad ki kynhun bapher bapher ha ophis treikam jong u ha Tura.
Haba kren bad ki lad pathai khubor, ka President jong ka NPP Womens Wing, Kong Probity Nongpluh ka la ong, “Ngi pynrem jur ia ka jingjia ha ka 24tarik ia u Myntri Rangbah ka jylla jongngi.
Kum ki nongshong shnong ka jylla ngim lah satïa ban pdiang ïa kum kitei ki jingjia kiba long ka jingma ïa ka ri bad ka jaidbynriew hi baroh kawei.
"Nalorkata ka kyntu ruh ia ki samla ba haba ki leit shim bynta ha kino kino ki jingïalang kim dei ban leh shongshit namar hakab khatduh lada don ki jingkulmar ne ki jingjïa ba sngewsih kumba jia ha katei ka jingkulmar ha Tura, dei ka kmie ha iing kaba sngewsih tam.
Katba na ka liang ka Nongaiktien jong ka NPP, Kong D Bani ka la ong ba u Myntri Rangbah u la sngap ïa kaei kaba ki kynhun ki dawa hynrei katta ruh dang don kiba wan ban pynkulmar.
“Wat leh ïa kano kano kaba lah pynsngewsih ïa ka jylla bad ruh ïa u Myntri Rangbah hadien habud," ka la ong.
Lah ban kdew hangne ba san ngut ki bor pahara ki la mynsaw ha katei ka jingkulmar bad ha kajuh ka por na ka liang ki pulit ka jylla pat ki la ïoh ban kem noh palat 20 ngut ki briew kiba suba donkti ha katei ka jingjïa thombor ïa ka ophis u Myntri Rangbah ka Jylla kaba ha Tura, ha ka por ba u dang shong jingïalang bad ki kynhun kiba ïakhih ban dawa ïa ka Winter Capital.
Shillong, Naitung, 27: U President jong ka Voice of The People Party (VPP) u Bah Ardent Miller Basaïawmoit ha ka sngi Palei u la pynrem jur ïa ki paidbhur kiba la thombor ïa ka Chief Minister’s Officer, ha Tura ha ka janmiet 24 tarik mynta u bnai katba u Myntri Rangbah ka Jylla u Conrad Kongkal Sangma u dang shong jingïalang bad ki kynhun bapher bapher jong ka rilum Garo kiba dawa ban pyntreikam shadien ïa ka Reservation Policy bad ban pynlong ïa ka nongbah Tura kum ka Winter Capital.
Ha ka jingïakren bad ki lad pathai khubor, u Bah Ardent u la ong, “kane ka dei ka jingjia kaba sngewsih ba kum kine ki jingjia kin jia bad khamtam eh pyrshah ïa u Myntri Rangbah jong ka Jylla.
Kam dei satia ban jia kumne.
Kamp her la phi pynlong ïa kino ki jingïakhih bad ngam tharai ba kan long kaba dei ba ki nongpynlong ïa ki jingïakhih kin poi haduh u pud kaba lah ban pynmynsaw ïa u Myntri Rangbah.
"Haba kylli, u Bah Ardent u la ong, “halor kane ka jingjia, ka dei ka kamram jong ki Pulit ban pynlong ïa ka jingtohkit khnang ban lap ïa ka daw kaba lam shaduh u pud ban thombor.
Ngi hap ban pynrem jur ïa kum kane ka jingjia bad ngim dei ban pynshlur ïa ki samla bad ïa ki paidbah ba kin leh ïa kum ki kam thombor.
"“Ngam lah ban sngewthuh, kaei kaba ngi sngew, lada ki paidbah ki pynlong ïa ki jingïakhih bad watla ngi pynlong makna ïa ki jingïakhih kum ka seng saiñpyrthei bad ki paidbah ki ïashim bynta lang ha ka jingïakhih bad kim shym la wan ha ka kyrteng jong kino kino ki seng saiñpyrthei.
Ngam tip ba kumno ka tnat Pulit kan ong ba ki nongthaw jingkulmar kin dei dkhot bad ki nongïalam jong ki seng saiñpyrthei," la kynthoh u Bah Ardent hadien ba ki Pulit ki kam ba kiba shahkem ha ka jingthombor ïa u Myntri Rangbah ki dei na ki seng saiñpyrthei.
Dang shen, ki don 19 ngut kiba la shah kem kiba kynthup ïa u nongïalam ka TMC u Richard Mrong Marak uba la ïakhun ïa ka elekshon MLA 2023 na South Tura bad u Salseng Ch Momin uba la ïakhun ïa ka elekshon MDC kaba la dep na Siju constituency bad kine ki la shah kem halor ka jingkynnoh ba ki donkti ha ka kam pynhuri hura.
Nalor kane la ithuh ruh ïa ki 26 ngut lyngba ka jinglap ksai na ki video halor ka jingkawang maw bad ka jingthang ïa ki kali.
U Bah Ardent u la ong ruh ba ka don ka jingduna na ka liang jong ka tnat Pulit watla ki la ïoh jingtip ba ki paidbhur kin ïalum ban hiar thma ïa ka Chief Minister’s Officer.
“Hadien ba nga la ïohi ïa ka jingkren jong u DGP ba ka dei ka jingïasuhbuit lypa, ha ka jingshisha ki (Pulit) la dei ban khanglad bad ban pynkhlaiñ ïa ka pyrton Pulit ban ym ailad ïa ki paidbhur ba kin thombor.
Shillong, Naitung, 27: U Myntri ka Sorkar Jylla u Bah Paul Lyngdoh uba long ruh u nongaiktien jong ka Sorkar ha ka sngi Palei u la pynrem jur ïa ka jingthoh ba la pynmih da ka Legal Rights Observation (LRO) ha ka Twitter ha kaba la kynnoh ba ka jingïakulmar bad ka jingïashoh ïadat ha Mahadev Khola kaba la jia ha ka 24 tarik mynta u bnai ka dei ka jingdonkti da ki dkhot jong ka KSU bad ka kynhun jong ka Balang Presbyterian.
Ha ka jingïakren bad ki lad pathai khubor u Bah Paul Lyngdoh u la ong, “na ka liang jong nga bad kumjuh ruh na ka Sorkar, nga pynrem ïa kane ka jingthoh kaba mih na ka kynhun LRO kaba paw ba ka dei ka jingpyrshang ban pynkhihwin bad ban pynkulmar jingmut ïa ki paidbah bad kumjuh ban pynbudnam sniew ïa ka jylla Meghalaya.
"“Ngi ïohi ba ki jingkynthoh ki long kiba khlem nongrim bad ki bym shongnia bad kiba khlem jingkitkhlieh bad kane ka dei ka jingpyndonkam bakla ïa ka Media khnang ba kin ïoh ban pynkhihwin bad ban pynshongshit ïa ki paidbah jong kiwei pat ki jylla pyrshah ïa ki seng niam bad ïa ki jaidbynriew trai ri jong kane ka jylla jong ngi," la ong u Bah Paul.
Haba kylli, u Bah Paul u la ong, “na ki kaiphod ba la mih ha ki lad pathai khubor, ki Pulit ki la ïohi ïa kane kaba dei ka kam kaba kham khia bad ka dei ïa ki ban iitbniah bad ban wad bniah bad ban dup lah ban ithuh ïa ki (dkhot ka LRO).
Shillong, Naitung, 27: U Symbud Myntri Rangbah ka Jylla uba peit ïa ka tnat Kam Pohing u Bah Prestone Tynsong ha ka sngi Palei u la ong ba kin dang don shuh shuh ki briew ki ban shahkem halor ka jingdonkti ban hiar thma ïa ka Chief Minister’s Office, Tura ha ka 24 tarik mynta u bnai.
“Bun ki ban dang shah kem.
Baroh kiba donkti kin ngat ha ki kti jong ka aiñ.
Ka aiñ kan sa leh la ka jong ka kamram," la ong u Bah Tynsong ha ka jingïakren bad ki lad pathai khubor.
Katkum ka jingïathuh jong, u, palat 35 ngut ki briew ki la shah kem haduh mynta halor ka jingdonkti.
“Ai ba ngin pyndep shwa ïa baroh ki jingdonkam.
Ynda ngi la kem bad ngi la pyndep lut nadong shadong, ka jingtohkit kan sa ïathuh ïa ngi, kaei kaba ngin leh hadien kata," u la bynrap.
Haba kam ba kane ka jingjia, ka dei ka jingïasylla saiñpyrthei, u Bah Tynsong, ula ong, “katkum ka jingkheiñ jingdiah jong nga, ka paw shai ba bun na kiba la shah kem, ki dei ki dkhot jong ki seng saiñpyrthei.
Ka paw (ba kane ka jingjia) ka dei kaba la kynshoit da ki seng saiñpyrthei.
Ka dei ka ‘political agenda".
Kam dei satia ka jingïashrut Khasi-Jaiñtia lane Garo, ka dei beit ka kam jong ki katto katne ki seng saiñpyrthei.
Watla ngam pat lah ban shu pynkut noh kumto, hynrei ai ba ka jingtohkit kan ïaid shakhmat bad ngin sa tip ïa ki jingshisha.
"U Director General of Police (DGP) ka Jylla, u Dr LR Bishnoi dang shen u la ïathuh ba ki tnat syntiat jong ki Pulit ki la lai ksai ba ki paidbhur ki la thmu ruh wat ban shim ïa ka jingim jong u Myntri Rangbah ban shu shoh pynmynsaw ïa u na khlieh da u maw lane da u bilor.
Ha kaba ïadei bad ka jingdawa jong ka TMC ban sospon mardor ïa u DGP bad ïa u Superintendent of Police jong kaWest Garo Hills halor ka jingphiel kaba buh jingma ïa ka jingim jong u Myntri Rangbah bad kiwei kiwei, u Symbud Myntri Rangbah ula ong, “phi lah ban dawa katba phi kwah hynrei ngin ïakren ïa ka jingshisha.
Ka jingshisha ka long, ngi la kem ïa kiba donkti naduh kato ka miet bad ngi lap ba bun na kiba la shah kem ki dei ki dkhot jong ki seng saiñpyrthei, kaba ngan hap ban pynkut da kaba ong, kine ki dei ki ishu saiñpyrthei.
Kine ki dei ki buit saiñpyrthei ba la thmu da ki katto katne ki seng saiñpyrthei.
Hynrei, ngam kwah ban kren palat ïa kata hynrei ai ba ka aiñ kan leh la ka jong ka kamram.
Da kaba pynpaw ba ka jingtohkit kaba bniah kan sa ïaid, u Bah Tynsong, u la ong, “ngin ïai bteng ban leh ïa kata bad nga kmen ruh ba ka tnat Pulit ki la leh la ka jong kamram ban pynneh ïa ka shongsuk shongsaiñ bad nga ai khublei ruh ïa ki.
" U la kyrpad ïa ka tnat Pulit ba kan kham peitngor ïa kum kine ki jingjia bad ban ym ailad shuh ban dang jia nangne shakhmat.
U Symbud Myntri Rangbah u la takraiñ tyngeh ïa u nongïalam jong ka TMC uba long ruh u Myntri Rangbah barim u Mukul Sangma halor ka jingkynnoh ba ki Pulit ka West Garo Hills District ki la pynhiar kyrdan ïalade kum ki atiar jong ki Nongïalam seng saiñpyrthei kiba bat ïa u lakam synshar jong ka Sorkar.
“U Dr Mukul Sangma ruh u la long Myntri Rangbah la jan palat 7-8 snem, nga ngeit haba u kren kumta, hato u pyrshang ban ong ha ka por ba u dang long Myntri Rangbah, hato u ju pyndonkam ïa ka tnat Pulit na ka bynta ka jingmyntoi jong u shimet? Lada ka long kumta, ka long kaba sngewsih.
Nga kren da kaba shai ba kum ka Sorkar ngi don hangne, la ka dei ïa u Myntri Rangbah, u Symbud Myntri Rangbah lane mano mano, ngi don hangne ym ban ïada ïalade hynrei ngin ïada ïa ki paidbah nongshong shnong jong ka Jylla Meghalaya," u la ong.
U la kyntait ruh ba kan don ka jingduna na ka liang jong ka tnat syntiat jong ki Pulit bad ong, “lada phi ïakren ïa ki jingduna kam don satia hynrei ngan ïathuh ïa phi ba ngi donkam ban nang pynjanai shuh shuh.
Ngin nang pynjanai khnang ba kum kito ki jingjia yn dup lah ban tehlakam," u la ong.
Shillong, Naitung, 27: U Symbud Myntri Rangbah ka Jylla uba peit ïa ka tnat Kam Pohing Bah Prestone Tynsong ha ka sngi Palei ula ong ba ki Pulit ki la pynlong ka jingtohkit kaba bniah bad ka jingthwet ïa ki riewshim kabu kiba donkti ban sam ïa ka shithi dawa pisa “thok" ha ka kyrteng jong ka seng kieng atiar Hynñiewtrep National Liberation Council (HNLC).
Ha ka jingïakren bad ki lad pathai khubor, u Bah Tynsong u la ong ba ki Pulit kin sa wad la ka don neem ka jingthmu ban pynpulom ïa ka jingïakren ïasuk hapdeng ka Sorkar Pdeng, Sorkar Jylla bad ka HNLC.U la ïathuh ba hadien ba la sdang ka jingïakren ïasuk, dalade hi u la ïakynduh ïa ki nongïalam jong ka HNLC bad ban ïathir ïatai bad ki halor kine ki ishu namarba ïa mynta ka long kaba suk ban shna ïa ki Letter Head thok.
“Dang khyndiat bnai, katto katne ki briew ki la ïoh pdiang ïa ki shithi dawa pisa.
Nga la ïakren ruh bad ki (HNLC) bad ong ba phi donkam ban shimkhia halor kane bad ban leh eieei namar mano mano ruh ki lah ban pyndonkam bakla ïa ka Letter Head jong phi khlem da ïoh ïa ka jingmynjur.
Ka HNLC ka la mynjur ban leh ïa kata," ong u Bah Tynsong bad bynrap, katto katne na ki nongïalam ka Seng dang shen ki la pynshai ba ki shithi dawa pisa kim dei satia la ai da ka HNLC.“Nga sngewkmen haduh kane ka khyllipmat ba ka HNLC ki da shimkhia ïa ka jingïakren ïasuk kaba la urlong," u la ong bad kular, “ki Pulit ki la leh la ka jong ka kamram ban wad mano kiba donkti bad kaei ka jingthmu jong ki? Hato kan dei neem ka jingthmu ban pynpulom ïa ka jingïakren bad ka Sorkar India, ka Sorkar Pdeng bad ka HNLC?"Shuh shuh u la ong ba bun ki jingïalang kin dang bteng bad ka HNLC kum shi bynta ka jingïakren ïasuk.
“Nga thikna ba shen ngin sa leh ban poi sha ka wat kaba khatduh ban shim rai," u la ong.
Haba kylli halor ka jingpynmih kyrwoh ka HNLC kaba kyntu ïa ki paidbah ban noh synñiang sha ka seng, u Bah Tynsong, ula ong, “naduh ba ka jingïakren ïasuk ka la sdang, ha nga shimet nga sngew ba ladei ban pynsangeh lut nadong shanong.
Ai ba ka jingïakren jong ngi kan ïaid shakhmat hapdeng ka Sorkar Pdeng, Sorkar Jylla bad ka HNLC bad ngi kwah ban pyndep shwa ïa ka jingïakren.
"“Ngi kyntu ruh sa shisien ïa ka HNLC ban shimkhia ïa kane ka kam, bad ngin ïai ap na ki katto katne ki jingpynsngew ba kin buh ha ka jingïakren ka ban sa long," u la bynrap.
Nongpoh, Naitung 27: Ka Synjuk ki Rangbah Shnong Ri Bhoi District (SKRSRBD) mynta ka sngi ki la shim syndon da ka rai rangbah ban ujor noh sha ka ïingbishar ka Meghalaya High Court pyrshah ïa ka sorkar jylla, kaba dei halor ka jingpynslem ban pynlait ïa ka pisa kiba dei na ka bynta ban thied ïa ki tiar ki tar (Material) kiba pyntreikam ïa ka skhim ka sorkar kmie ba la tip kum ka Mahatma Gandhi National Rural Employment Guaranteed Schemes (MGNREGS) lane ka Mahatma Gandhi National Rural Employment Guaranteed Act 2005.
Haba kren sha ki lad pathai Khubor, u General Secretary ka Synjuk ki Rangbah Shnong ka Ri Bhoi, u Bah P.B Sylliang, u la ong ba kum ka synjuk kam banse shuh ban shim da ka rai ban ujor sha ka ïingbishar ka Meghalaya High Court pyrshah ïa ka Sorkar Jylla, halor ka jingleh mynthi ban pyllait noh ïa ka pisa kiba pyntreikam na ka bynta ki skhim bapher bapher jong ka skhim MGNREGS ha Ri Bhoi District.
U la ïathuh ruh kumba long haduh mynta, ki Village Employment Council (VEC) ki hap ban mad ïa ka jingeh ha kaba pyntreikam ïa katei ka skhim ka Sorkar Pdeng bad ka daw ka long ba ka Sorkar ka pyllait tang ïa ka pisa ban siew sha ki Job Card Holder bad katba ïa ka pisa kiba hap ban thied ïa ki tiar ki tar ka la pynsahkut mynta la ar snem kynthih bad kane ka la wanrah ïa ka jingdkoh ha kaba pyntreikam ïa kane ka skhim ka Sorkar Pdeng kaba ai jingmyntoi ym tang ban aikam aijam ïa ki nongshong shnong ha ki shnong nongkyndong, hynrei lada lah ban pyntreikam thikna katkum ka thong jong katei ka skhim ka wan rah ruh shibun ki jingkylla ha ki kam pynroi sha ki shnong Nongkyndong.
“Kane ka skhim kam dei tang kata ka kam pynroi ba wan rah da ka sorkar kmie ban myntoi ki shnong nongkyndong bad ka dei ruh ka aiñ (Act) ha kaba hap bud katkum ki kyndon jong katei ka act, hynrei kaba sngewlyngngoh ka long ba ka sorkar kmie kam pynlait shuh ïa ka pisa kiba bhah na ka bynta ban thied ïa ki tiar ki tiar, ka dei namar ba ka sorkar jylla kam lah ban siew ïa kata ka 10% ba dei ban siew da ka sorkar jylla" ong u Bah P.B Sylliang, bad bynrap ruh dei halor kane ka nongrim mynta la ar snem kynthih ba ka sorkar kam pynlait shuh ïa ka pisa material kaba la wan rah pat ïa kata ka jingdkoh ha kaba pyntreikam ïa kane ka skhim ha kaba wat kito kiba ju kyrshan (Vendor) ban ïarap ïa ki tiar ki tar kim lah shuh ban kyrshan na ka daw ka jingpynsahteng palat ka sorkar ban pynlait ïa kata ka pisa ba la mang ban thied ïa kita ki tiar ki tar haba pyntreikam ïa kane ka skhim" u la bynrap.
U la ong ruh ba ka Synjuk ki Rangbah Shnong Ri Bhoi District ka sngewkhia shisha halor kane ka bynta ba ka sorkar jylla ka la leh sting sha ba palat ban pynlait ïa kata ka pisa Material bad kan myntoi aiu ban shu phah pyntrei ïa ki kam pynroi bapher bapher sha ki shnong bad khlem da pynlait pat ïa kata ka pisa kaba ki hap ban thied ïa ki tiar ki tar ha kaba pyntreikam ïa kane ka skhim.
New Delhi, Naitung 27: Ka tnad Korbar ri jong ka sorkar pdeng ka la rai ban aiti sha ka CBI halor ka jingshah pynîaid lyngkhuid jong ki arngut ki Kynthei ha Manipur.
Ki lad pathai khubor na nongbah Delhi ki ïathuh ba ïa kane ka rai la shim mynta ka sngi da ka tnad Korbar ri jong ka sorkar pdeng.
Lah ban kdew hangne ba kane ka jingshah pynïaid lyngkhuid jong ki arngut ki kynthei ka la jia ha ka 4 tarik u Jymmang mynta ka snem, kata shi sngi hadien ba la mih ka jingïakulmar ha Manipur, hynrei ka Video pat ka dang paw pyrthei dang ha kane ka taiew baladep.
Mat synmih pyrthei kane ka Video, ka ri India ka la khih puk ha kylleng kylleng ha kaba ka la don ka jingbitar, ka jingpynrem bad ka Parliament jong ka ri India ka la thnam puk.
Ki Liang Pyrshah naduh ka sngi ba sdang ka Dorbar Lyuir ki la pynkhih ha baroh artylli ki ïing dorbar, kata ka Lok Sabha bad ka Rajya Sabha ban dawa ban pynlong ka jingïatai halor kane ka jingjia ha Manipur, kaba la pynlehraiñ ïa ka ri India hakhmat ka pyrthei.
Ym tip la kane ka jingaiti sha ka CBI ban tohkit ïa kane ka jingjia kan pynthanda ne em ïa ki Liang Pyrshah.
Hynrei ki khubor ba la ïoh ki ïathuh ba ki Liang Pyrshah ki lah ban ther jem ïa ka sorkar u Modi ha ka No Confidence Motion, namar ba u Lamphang ka Lok Sabha, u la pdiang ïa ka jingtyrwa bym shaniah ki Liang Pyrshah ïa ka sorkar National Democratic Alliance ba la ïalam da ka BJP.Nongstoiñ, Naitung 29: “Ka kyntien ieit jaitbynriew ka dei ka kyntien kaba ngi ju kham ïoh sngew lynter tang na ki kynhun sengbhalang bad ki seng saiñ pyrthei ha ki por ba ki ïalap election.
Hynrei bun ki klet pat ïa la ka tynrai", ong u bah Dmikstar Lyngdoh u ba dei ruh u peit nong khmih ïa kur jong ka kur Lyngdoh Nonglynkien.
Haba kaba ïadei bad ka jinglong jingman jong ka jaitbynriew Khasi Pnar ha kine ki sngi, u la ong ba ka long kaei kaei kaba sngew thamula bad ka bym sngew ïahap satia ban ong ieit jaitbynriew, katba ïa ka tynrai jong ka kim tip satia.
Wat lada don kiba tip ruh ki kham kheiñ kor ïa ka tynrai ki nongwei la ka long ha ka ktien ka thylliej, ka trei ka ktah, ka bam ka dih bad wat ha ka kheiñ kur kheiñ jait.
U la pyni bun bah ki nuksa kum ha ka ktien ka thylliej da kaba ong ba ha kine ki sngi wat ki ba la nang la stad, khamtam eh ki samla pule lada phah batai ïa ka jingmut jong ki ktien bad ki jingmut jong ki ba ki tymmen ba mynshuwa ki ju pynïasyrïem bad ki briew kin ym tip satia.
U la ong ruh kum ka nuksa ka ktien tymmen kaba ki ju ong u ‘Naikhatsaw synnia lada yn kylli ne phah pynshai ïa ka jingmut lehse ñiar kiba lah ban batai lehse.
Lada yn phah batai ïa ka jingmut jong kawei pat ka ktien tymmen kaba ki ju ïoh sngew barabor kum ka kyntien ‘u kyndang kwah’ tharai kin ym tip ïa ka jingmut jong ka.
U bah Lyngdoh u la ong ruh ba wat ïa ki kyntien kheiñ jingkheiñ ba la pyndonkam da ki tymmen ba mynshuwa ruh, lajan uwei pa uwei u tip satang ïa ki inshi, centimeter , mitar,bad skwer.
Hynrei ka kyntien khup te ka la duh wat la ka ktien inshi ka don ruh kaba kham heh ïa ka inshi ka dei ka ‘khup’, namar ka jingkheiñ jong ki tymmen ka long ha ka shi inshi ki thew da ki ar tylli ki shympriah kti, katba shi khup pat ka kham heh namar ka jingteh ka long da saw tylli ki shympriah kti.
Ki don shibun bah kiwei pat ki kyntien bad ki kyrteng la ka long ha ka kheiñ ka diah ne ha ka kren ka khana, kaba ki ba ju kren na ka por sha ka por ba ki dei ki ba ieit jaitbynriew kim tip ei ei.
“Haba ngi phai pat ha ka jinglong jingman jong ka jaitbynriew Khasi Pnar ha kine ki sngi, ym lah ban len ba ka jingthmu ban pynduh pyndam noh thiaw ïa ka jaitbynriew, ka la sdang ban suhthied wat ha ki nongshong shnong jong ki shnong kiba ha kyndong eh", ong u Bah Dmikstar.
U la ong ruh, “Dang ha kane ka taïew ba la dep la ïoh ban ïa shongkai bad uwei u nonghikai L.P.skul (SSA).
Haba la pyrshang ban ïatai ha kaba ïadei bad ka jinglong jingman jong ka jaitbynriew Khasi ha kine ki sngi, u la ong ba ha ka jingsngew jong u ka la bha ban ai jait noh ha u kpa namar ba ki shynrang Khasi ki dei kiba im lyngkar palat".
Haba kylli pat ba ha kano ka rukom ba ki shynrang Khasi ki im lyngkar, u la ong ba kaba nyngkong ka dei ka jingdih buaid palat bad haba la kyrni kim tip shuh ïa ka kam ka jam, ka ïing ka sem, ki khun ki kti wat lada kim don wat tang u khaw ban shet ruh.
Nalor kata u la ong ruh ba kiba bun ki kynthei ki shah ieh khunrei namar ba ki shynrang ki dei kiba im lyngkar.
U la bynrap ruh ba lada la shim juait noh ha u shynrang kin kham duna ka jingim lyngkar.
Tangba u la ong ba shibynta ka lah ban dei, hynrei haba puson bha ka long kaei kaei kaba ka jaitbynriew kan ym lah ban pdiang.
U la ong ruh ba lada kaba kum katei ka jingpyrkhat ka rung ha ki rangbah Khasi, ym lah ban len ba kan dei ka khlam kaba khatduh ka ban pynkut noh shisyndon ïa ki riti ki dustur bad ka jaitbynriew kan jah rngai syndon na kane ka sla pyrthei.
Jowai, Naitung 29: U District Magistrate ka West Jaiñtia Hills ula pynmih ïa ka hukum katkum ka kyndon Section 144 Cr PC kata ban ïada katba lah ïa ki sawdong sawkun jong ka Mariang bad kumjuh ïa ki jingthaw ban im naduh ki mrad ki mreng bad ki dohum dohwah kiba don ha baroh kawei ka District.
Kane ka hukum kan khang pyrshah ban khwai dohkha da kaba pundonkam da ki dawai bih, ki bom (dynamite) namar kane ka lah ban ktang ïa ki dohum kiba im ha shi lynter ki Wah hapoh ka District.
Ha ka juh ka por la khang pyrshah ban siat kali harud jong ki wah, kane ka hukum kan treikam naduh mardor tad haduh ban da pynbna da kumwei pat.
Ka proverb ka ong “ bad ka jingman bha jong kiba bieit runar kan pynjot noh ia ki “ (Pro 1:32); kine ki dei ki sngi ha kaba ym lah ban len ba baroh ki iabeh sha kata ka kyrdan jong ka jingkamai spah ban beh sha ka jingpahuh pahai ban ioh ia ki jingdonkam kiba ha baroh ki liang.
Namar kata la ju ioh sngew ba kiba bun ki ong ka por mynta te ka la her stet palat ym sngewthuh shuh la sngew kumba ki kynta ki la don tang kumba 12 kynta na kaba ju long 24 kynta ha ka shi sngi.
Ka jingiabeh jong kiba bun sha ka spah bad ka jingnang jingstad kam long kaba bakla, hynrei ka jingthmu ba sha lyndet ka lah ban long kaba dei bad bun ruh kaba bakla.
Kiba bun ki kwah ba ki khun jong ki kin nang kin stad bad ki long doktor, enjiniar bad kiwei pat ki jingpule, kaba nyngkong eh kaba la don ha ka jingmut jingpyrkhat jong ki ka long ban ioh kamai spah niar eh kiba buh jingmut na ka bynta ban wanrah ia ka jingshakri sha ki para bynriew.
Ka spah ka pynmatlah ia u bynriew bad ki heh spah kim salia ban pyniap ne pynjot syndon thiaw ia ka mariang tang na ka bynta ban pynriewspah ia lade.
Kane ka jingiabeh spah shano kien kan ialam? Ka jingkhang tih dewiong thliew khnai kaba la iaid la bun bnai mynta hapoh ka jylla Meghalaya, la iohi ba ka la ktah jur shisha ia ka kamai kajih jong baroh kawei ka jylla ym dei satia tang ia ka thain Jaintia Hills.
Hooid ka long kaba isynei shisha ban peit ia kito kiba duk kiba toi kiba la im ja baroh shi katta na ka kam dewiong.
Kawei ka jingeh ka long ba wat ki lyngkha rep bad ki jaka ba lah ban thung ban tep ki la dep ban julor lut wat ka um ban dih ruh kan long kaba biang ia ka jingkoit jingkhiah.
Kumta ka jingim briew ka long kaba eh namar ba kam long kaba suk ban thung ban tep bad ban im namar ka mariang kaba dei ka kmie jong ka jingim briew la pynjot noh.
Kane ka jingshah khang dewiong ka la ktah jur ia ka ioh ka kot jong ka jylla ha kine ki khyndiat bnai.
Ka jingkiew jong ka spah ha ka por ba shit ka dih dewiong ka la pynlong ia ki briew ban ym salia ban siew ban pet bad ban thied ia ki mar bam bad kiwei pat ki jingdonkam wat la ki long kiba rem dor ruh.
Ha ka jur ka por ka la pynlong ia ki nongdie ban shim kabu ban pynkiew dor laki laka ia ki mar ki mata.
Kawei na ki mar kaba rem dor tam ym lah ban len ka dei ka khyndew ne ka jaka kaba da ki phew lak bad da ki klur haba ia nujor bad kiwei pat ki mar rem naduh ki kali, ki riam ki beit, ki TV, ki computer, ki duli pynkhriat jingbam, ki mar ban shna bad tei iing bad kumta ter ter.
Ka jingpahuh palat ka pisa ka pynlong ia ki heh spah ban khlieh dor ne monopoly halor kitei ki mar rem dor bad kane ka la buh bad pynkiew dor lut ia ka khyndew ka shyiap ha kaba wat ki nongtrei sorkar bad ki riew madan ki iakynduh mawsiang bad ki shem jingeh ban ioh ban thied wat ia la i nongrim iba rit ruh.
Ka Iew die khyndew ne realestate business ka la long kawei na ki kam kaba heh kamai tam shuwa jong ka jingshah khang dewiong.
Ym lah shisha ban mutdur ba ki jaka ki puta kin kiew dor sha ki bun phew lak bad ki klur, hynrei kata kam dei ka jingeh jong ki paidbah tang kawei kaba lah ban ong ba ha kine ki sngi katba ioh ym dap shuh, kumba don kiba ong ai ka ka jaka da bam ruh da kdang ia ka pisa te katba nangioh nangbang.
Kumta ka jingiabeh palat sha ka jingkamai spah ka wanrah jingeh ia kiba bun kiba duk ba toi.
Kawei na ki lad kamai spah kaba kham tohmet eh ka dei ka jingpynlong mar ia ki mynsiem briew.
Ha kaba iadei bad ka koit ka khiah ym ju khamdon koit ba nud ban kyrngah ne ban pan dor.
Kumba la kdew haneng ba la don ki briew kiba la nang la stad ym na ka bynta ban shakri para briew hynrei ban kamai na ka bynta ka jingmyntoi ia lade shimet.
Kine ki jia ha kiba bun ki jingjia ha kaba iadei bad ka jingsumar ia ka koit ka khiah, i mat ha ba la nang la stad than bad haba ka long doktor ne nongpyniaid hospital teng teng laklet noh ba ki ruh ki dei ki briew bad la pyniasynriem ia lade bad ki mashin.
Haba leit sha ki doktor tang ba suh kpoh ruh khlem da peit thuh bha ia ka jingpang hadien ba la eksamin la phah ban leh ia ka test, scanning bad kiwei pat wat la shem ba ym don jingpang ei ei kaba ktah jur, hynrei ka dei tang ka buit kumno ban kamai pisa.
Shisha ka pisa ka pynkhlieh biej ia kiba bun ha kine ki sngi ym don shuh ka jinghun ban ioh tang khyndiat ne tang katba dei biang, hynrei baroh baroh la shu kwah beit ban ioh tam bad ban ioh bun.
Naduh ka bam ka dih baduh ki mar ki mata ki la kiew dor khlem pud ha kine ki sngi kiba mynta.
Ym ju don mano mano ban shim khia ban peit ne teh lakam ia kane ka jingkiew dor uwei na ki riew rangbah u la ong ba ka shong ha ka jingstad jong ngi shismet shimet kumno ban iaid shaphrang ha kane ka jingim ha kane ka juk kaba mynta buh dor bad pynkiew dor katba mon katba ka iew ka dang don.
Jowai, Naitung 26: U Deputy Commissioner, West Jaiñtia Hills ula pyntip ba la pyndam shwa ïa ka Notice No.GEN-235/Coal Auction/NGT/Pt-I/2020 /168, Dated 18th July, 2023 ban dei lilam ïa u Dewïong hadien ba la ïoh jingujor ha kaba ïadei bad ka jingbym biang ka jingthew ïa u dewïong katkum ka Notice jong u Dewïong hapoh ka District.
Shuh shuh ula pyntip na ka bynta ka Notice kaba thymmai ban die lilam yn sa pynmih hadien bala dep ban jingjurip bniah katkum ka jingdon jong u Dewïong.
Baroh kito kiba la dep ban pynpoi ïa ki kyrteng (bids) bad ka Earnest Money katkum katei ka Notice ba la dep pyndam, ki lah ban leit shim ïa ka pisa na ka ophis u Deputy Commissioner maduh ka 1st August, 2023 haduh ka 4th August, 2023.
Nongstoiñ, Naitung 29: Ka Seng WKSU ka dawa bad pynpaw ïa ka jingkyrshan ba pura halor ka jingdawa ba kongsan jong ki paidbah ka Malangkona, ban don noh la ka jong ka ktem pulit ba pura ha katei ka thaiñ khappud bad ka Assam.
“Ka sorkar jylla hapoh ka jingkhmih da ka tnad pohïing ka dei ban shim ba kane ka jingtyrwa na ki paidbah jong katei ka thaiñ ka long kaba donkam haduh katta katta", ong ka kyrwoh khubor ba la pyllait da u Bah D.Sun nongïalam ka seng.
“Ka Seng ka pynpaw ba katei ka thaiñ khappud bad ka Assam, ka dei ka thaiñ ba shah pyndik man ka por, lada dei ha kino kino ki kam ki jam jong ki paidbah nongshong shnong jong katei ka thaiñ.
Ym tang katta la shah pyndik wat ïa ki kam jong ka sorkar Meghalaya ha ki jingpyntrei ïa kino kino ki kam pynroi kum ki surok, ki lynti syngkieng, ka bording bad kiwei kiwei da ki pulit jong ka sorkar Assam, kumba la jia ha ki snem kiba la dep", u la ong.
“Kumta ka long kaba donkam ïa ka sorkar jylla ban phai khmat noh mynta sha ki jingeh ki paidbah ka thaiñ khampud ha ka liang ka shong suk shong shngaiñ, ka rep ka riang ka khaïi ka pateng bad kiwei kiwei ki jingdonkam jong ki paidbah katei ka thaiñ ba dang sahdien ha ki ba bun ki liang".
“Ka seng ka kyntu ïa ki bor District bad ki tnad bapher ban shimkhia ïa kine ki jingdonkam jong ki paidbah, kiba la pynsngew lyngba ki lad pathai khubor.
Ki bor District kin shimkhia ïa ki jingdawa ba shong nia jong ki paidbah ki thaiñ khappud, da kaba kin pynlong ka jingleit jurip khah khah lane leit ïakynduh ïa ki nongshong shnong jong katei ka thaiñ, khnang ban tip kiei ki jingeh kiba ki paidbah ha katei ka thaiñ ki ïakynduh".
“Ka seng ka kyntu kyrpang ïa u Superintendent of Police West Khasi Hills Nongstoiñ, ba un buddien kham sted ïa kaei ba ki paidbah ka thaiñ Malangkona bad ki shnong ba don ha ki khappud bapher bapher kiba hap ha ka Mawshynrut Civil Sub-division ki ïakynduh jingeh".
“Kan long kaba sngewtynnad lada un shimkhia da kaba un pynsngew kham jam lyngba ki jingtyrwa jong u hakhmat ka sorkar lyngba ka tnad jong ka kam pohïing, ba ka Shnong Malangkona ka la donkam shisha ban shna bad don noh la ka jong ka ktem pulit kaba khlaiñ lane wat ban tei ïa ka Police Station kaba pura, khnang ba ki paidbah ba shong ha katei ka khappud bad ka Assam kin ïoh ka jingshong suk shong saiñ", ong ka kyrwoh na u Samla D.Sun President WKSU seng kmie.
Nongpoh, Naitung 29: Ka kynhun ki nongshet ja Midday Meal ba la tip kum ka Union Cook Cum Helper PM Poshan Meghalaya mynta ka sngi ki la pynlong da ka jingïakynduh lang ha Nongpoh shi bynta ban ai khublei kyrpang ïa u Myntri rangbah ka jylla, u Conrad K.Sangma bad ha kawei pat ka bynta ban ïa kren halor katto kante ki mat kiba kum ki nongbylla sngi ki donkam ban ioh ka jingïarap na ka sorkar jylla.
Kumba la pynpaw da ka Kong Banalis Syiem, kum ka President jong katei ka kynhun, ka la pynpaw ïa ka jingkhublei ba kyrpang eh ïa u Myntri Rangbah ka jylla u Conrad K.Sangma halor ka jingshim khia jong u ïa ki jingangnud ki nongshet ja midday meal kata ban kyntiew noh ïa ka bai bylla sngi ba la pynkiew sha ka T.1100 tshi bnai bad ruh ba ka sorkar ka la pynlait lut ïa ka pisa kaba dei hok ban ioh jong u snem 2022.
Na ka liang u Bah K.L Pariat, u Founder bad Adviser kane Union Cook Cum Helper P.M Poshan Meghalaya, u la ong ba ka daw kaba la pynlong ïa kane ka jingïakynduhlang ka long ban pynpaw ïa ka jingsngewnguh halor ka jinglah u myntri rangbah ban pynurlong ïa ki jingangnjud ki nongshet ja midday meal ha ka jylla bad u la pynpaw ruh ba kane ka kynhun jong ki Longkmie ki donkam ruh ban ioh ïa ka jingithuh kaba tina na ka ka sorkar jylla khnang ba kin nym ïa kynduh jingeh halor ki kam ba ki shakri ha ka jylla.
Shuh shuh, u la ong ruh ba ka Union ka kyntu ïaka sorkar ba kine ki Nongtrei Midday meal ki la dei ban don ruh ka shuti khnang ba kin ïoh ban shong jah thait ha ïing ha ki por ba ki shitom lane ha kipor ïoh khyllung, namar kum ba long mynta kim ïoh ïa kano kano ka shuti bad ki hap ban beh trei wat haka por ba ki don haka jingshitom jong ka met lane ha ki por ba ki armet, u la bynrap.
Nongpoh, Naitung 29: Ka Khasi Student Union, Nongpoh Circle ka la shim syndon da ka rai ban pynlong da ka jingïaid paidbah ha Nongpoh ban pynpaw ïa ka jingpyrshah halor ka jingshah ktah palat ki paidbah na ka jinglip bording ba khah khah ha ka thaiñ Nongpoh bad ha Ri Bhoi District hi baroh kawei.
Ka KSU Nongpoh Circle mynta ka sngi ka la pyntip paidbah ba ïa kane ka jingïaid paidbah yn pynlong ha ka 2 tarik u Nailar 2023 naduh ka por 12 baje mynsngi ha kaba ka jingïaid paidbah kan sdang na Pahamsyiem bad pynkut ha ophis ka tnad bording kaba don ha Umlyngkdait Nongpoh.
Kumba la pynpaw da u General Secretary sha ki lad pathai khubor, u Samla Baïashanlang Kharshanlor u la ng ba ka seng ka la shim ïa kane ka sienjam ban pynlong da ka jingïaid paidbah ka long ban pyrshah halor ka jinglip bording ba khah khah ha ka thaiñ Nongpoh bad ïa kane la sakhi na ka por sha ka por ba ki paidbah kim ju ioh thikna ka bording ilektrik na ka jingthud kaba la ktah man la ka por.
U laong ruh kum ka seng kam banse ban shim ïa kane ka sienjam ban khot ban wer ïa ki paidbah ba kin ïa snoh kti lang bad ka seng, namar kane ka jinglip bording ba khah khah ka la ktah lut ïa ki kam ki jam bad kiwei kiwei ki kam kiba ki paidbah ha kane ka juk stad mynta khlem ka bording ilektrik ki kam ki la sahkut bad duh jingmyntoi lut.
Namarkta, na ka liang ka KSU Nongpoh Circle ka khot ka wer ïa ki paidbah ba kin ïa shim bynta lang ha katei ka sngi kum ka jingïatylli lang ban pyrshah ïa ka tnad bording halor ka jingbym lah jong ka ban pynbiang thikna ïa ka bording ilektrik bad katba ki paidbah pat man la u bnai ki hap ban siew ïa ka bai bording ilektrik, u la bynrap.
Delhi, Naitung, 29: U Myntri Rangbahduh ka ri u Narendra Modi ha ka sngi Saitjaiñ u la plie paidbah ïa ka Akhil Bhartiya Shiksha Samagam ha Bharat Mandapam, Delhi kaba ïahap bad ka jingdap lai snem jong ka National Education Policy 2020.
U Modi u la pyllait ruh ïa ka bynta kaba nyngkong jong ka pisa hapoh ka skhim PM SHRI.6207 tylli ki skul ki la ïoh ïa ka bynta kaba nyngkong ha kaba baroh ka pisa ka long T 630 klur.
U la pyllait paidbah ruh ïa ki kot skul bad kot pyntbit kiba la pynkylla sha 12 tylli ki ktien jong ka India.
U Myntri Rangbah Duh u la leit ïaid ruh lyngba ka exhibition ba la pyni ha kane ka sngi.
Haba kren ha kane ka jingïalang u Modi u la ban jur halor ka jingkongsan ka jingnang jingstad hapdeng ki bynta kiba lah ban pynkylla ïa ka lawei jong ka ri.
“Ka rukom ai jingnang jingstad jong ngi ka don ka bynta kaba khraw ha ka jingpynurlong ïa ki thong ba ka India mynta ka ïaid," u la ong.
U la ban jur halor ka jingdonkam jong ka Akhil Bhartiya Shiksha Samagam ha kaba u la ong ba ka jingïamir jingmut bad ka jingïakren ki long kiba donkam na ka bynta ka pule puthi.
U la ong ba ka Akhil Bhartiya Shiksha Samagam kaba la dep ka la long ha ka Rudraksha convention center jong ka Varanasi kaba dang shu dep shna bad mynta u snem, ka Akhil Bhartiya Shiksha Samagam ka long ha ka Bharat Mandapam kaba thymmai.
Kane ka dei ka prokram kaba nyngkong kaba long ha ka Mandapam hadien ba la plie paidbah ïa ka.
Na ka Rudraksha jong ka Kashi sha ka Bharat Mandapam kaba katkum ka juk mynta, u Modi u la ong ba ka don ka khubor ha ka jingïaid lynti ka Akhil Bhartiya Shiksha Samagam kaba long ka jingpynïahap ïa kaba jyndai bad kaba thymmai.
U la ong ba ha kawei ka liang, ki rukom ai jinghikai ha India ki pynneh ïa ki rukom ba hyndai bad ha kawei pat ka liang, ka ri ka dang jam shaphrang ha ka science bad ka teknoloji.
U la ai khublei ïa kito kiba la don bynta ha ki kam pule puthi kiba la ïaid shaphrang mynta.
U la ong ba kane ka sngi ka dei ka lyngkhuh dap lai snem ka National Educational Policy bad u la ai jingsngewnguh ïa ki riewshemphang, ki nonghikai bad kito kiba don ha ki kam pule puthi kiba la shim ïa kane ka kam kum kaba kyrpang bad kiba la shim ïa la ka bynta ha ka jingïaid shaphrang.
U la kren shaphang ka exhibition ha kane ka sni ha kaba u la kdew sha ka jingpyni ïa ki sap, ki rukom ai jinghikai bad ki rukom treikam ba la saindur thymmai.
U la kren shaphang ka jingkylla jong ka pule puthi bad ki skul ha ka ri ha kaba ki khynnah mynta ki ïoh jingnang jingstad na ka jingïalehkai bad u ong ba u dap da ka jingkyrmen na ka bynta kane.
U la kyntu ruh ïa baroh ba kin leit peit ïa kane ka exhibition.
U la kren shaphang ki kam kiba bun ha ka por ba la plie paidbah ïa ka NEP ha kaba u la ïaroh ïa ka jingtrei shitom jong baroh kiba don bynta ha kane ka jingpdiang ïa ki rukom kiba thymmai.
U la ong ba ha ka NEP ki jingnang jingstad tynrai bad ki teknoloji ba thymmai ki dei kiba la ïoh ka juh ka jingpeit bniah.
U la kren shaphang ka jingtrei shitom jong kiba don bynta ka jingwanrah ïa ki jinghikai ba thymmai ïa ki khynnah rit bad ki kot ha ki ktien bapher bapher na ka bynta ki jingpule kiba kham halor.
U la ong ba ki shah hikai mynta ki sngewthuh ba ha ka jaka jong ka 10+2 mynta ka 5+3+3+4 ka dang treikam.
Ka jingïoh jingnang jingstad kan sdang na ka rta 3 snem bad kane ka wanrah ïa ka jingryntih ha baroh kawei ka ri.
U la pynbna ruh ba ka kynhun Myntri Sorkar Pdeng ka la ai jingmynjur ïa ka jingwanrah ïa ka National Research Foundation Bill ha ka iing dorbar thaw ain Parliament.
Shen kan sa wan ka National Curriculum Framework hapoh ka NEP.Ka rukom treikam na ka bynta ki khynnah kiba hapdeng 3 bad 8 snem ka dei kaba la pynkhreh.
Ka ri baroh kawei kan don kawei ka jinghikai bad ka NCERT ka dang pynkhreh ïa ki kot ba thymmai na ka bynta kane.
U Myntri Rangbah Duh u la pynbna ba dang pynkhreh ki kot ba thymmai na ka bynta 130 tylli ki sobjek ba ka bynta ki klas 3 haduh 12 ha 22 tylli ki ktien na ka bynta ka jingai jinghikai ha ki ktien tynrai bapher bapher.
U Modi u la ong ba ka jinglehbeiñ kaba jur tam ïa uno uno u khynnah pule ka dei ka jingpeit ïa ki da kaba buh nongrim ha ka ktien ba ki kren ha ka jaka jong ka jingtbit jong ki.
“Ka pule puthi ha ka ktien tynrai ka dei ka hok kaba thymmai na ka bynta ki khynnah pule ha India.
Ka dei ruh ka sienjam na ka bynta ka hok ha ka imlang sahlang," la ong u Myntri Rangbahduh.
U la ong ba ki bun bha ki ktien ha ka pyrthei bad ba baroih ki don la ka jingkongsan, hynrei u la ong ba bun na ki ri kiba la kiew shaphrang ki ïoh jingmyntoi bha namar ka jingpyndonkam ïa ka ktien lajong.
U la ai nuksa da ka Europe ha kaba u ong ba bun na ki ri ki pyndonkam ïa ki ktien tynrai lajong.
U la ong ba watla ka India ka bun ki ktien tynrai kiba la skhem, ïa kine la ïohi kum ka dak jong ka jingsahdien, bad kito ki bym nang ban kten ïa ka ktien phareng ki shah ieh bein watla ki long kiba don sap bad kiba tbit ha ki kam.
U Myntri Rangbah Duh u la ong ba namar kane, ki khynnah ha ki jaka nongkyndong ki shah ktah bha.
U la ong ba ka ri ka la sdang ban kyntait ïa kane ka jingngeit hadien ka jingwan jong ka National Educational Policy.
“Wat ha ka UN, nga kren ha ka ktien jong ka India", la ong u Modi.
U Myntri Rangbah Duh u la ban jur ba ïa ki sobjek bapher bapher kum ka social science bad engineering mynta yn ai jinghikai ha ki ktien tynrai jong ka India.
“Haba ki khynnah pule ki sngew shngain ha ka ktien, ki sap bad ki jingtbit kin ïaid shaphrang khlem kino kino ki jingpynthut," la ong u Modi.
U la ong ruh ba kito kiba pyrshang ban pynkylla kam sain pyrthei ïa ka ktien ka thylliej kiba don la ki jong ki jing thmu shimet mynta ki hap ban sngap jar.
“Ka National Educational Policy kan burom ïa baroh ki ktien jong ka ri," u la ongU Modi u la ong ba ngi dei ban tei ïa ka pateng kaba khlaiñbor ha kine ki 25 snem ban wan jong ka Amrit Kaal.
Ka pateng kaba lait na ka jingmut jingpyrkhat jong kiba shah synshar ha ki mynder, kiba kwah ban saindur thymmai bad kiba kloi ban wanrah burom ïa ka ri ha ki kam science bad ki kam ïalehkai, kaba kwah ban pyntbit ïalade katkum ki jingdonkam ha kane ka juk mynta, kibadon ka jingbahklieh na ka bynta ka ri.
“Ka NEP kan don ka bynta kaba heh ha kane," u la ongU la ong ba na ki bynta bapher bapher jong ka jingbha jong ka pule puthi, ka jingtrei jong ka India ka dei na ka bynta ka jingryntih kyrdan.
“Ka jingpeit bniah jong ka NEP ka dei ba baroh ki khynnah ka India ki dei ban ïoh ïa kajuh ka jinghikai bad kijuh ki lad ban ïoh jingnang jingstad," u la ong da kaba bynrap ba kane kan ym sah ha tang ka jingplie ïa ki skul.
U la ong ba ka jingbha ka dei ban long ruh ha ki jingdon jingem ha ryngkat ka pule puthi.
U la ong ba kane ka mut ba baroh ki khynnah ki dei ban ïoh lad katkum ki jingjied bad ki jingtbit jong ki.
“Ka jingryngkat kyrdan ha ka pule puthi ka mut ba ym don uno uno u khynnah u bym ïoh jingpule namar ka jaka sah, ka kyrdan ne ka niam," u la ong.
U la ong ruh ba ïa ki hajar tylli ki skul yn kyntiew hapoh ka skhim PM SHRI.“Ha ka juk jong ka 5G, ki skul PM- SHRI kin long ki lad na ka bynta ka pule puthi katkum ka juk mynta," u la bynrap.
U la kren shaphang ki skul Eklavya ha ki shnong rilum, ka internet ha ki shnong bad ki khynnah kiba ïoh jingnang jingstad lyngba ka DIKSHA, SWAYAM bad Swayamprabha.
“Mynta, ha India, ïa ki jingdonkam na ka bynta ka pule puthi dang pynbiang wut wut", u la ong.
U la kren ruh shaphang ki sienjam ban pynïasoh ïa ki jinghikai ban ïoh kam bad ka pule puthi bad ki rukom trei ban kham pynsngewtynnad ïa ka pule puthi.
U la ong ba mynshuwa ki lad bad ki practical ki don ha tang katto katne ki skul hynrei mynta, lyngba ki Atal Tinkering Lab, palat 75 lak ngut ki khynnah ki ïoh jingnang jingstad ha ka science bad ka jingsaindur thymmai.
“Ka Science ka dang pynsuk ïalade na ka bynta baroh.
Ki dei kine ki scientist kiba dang khynnah ki ban tei ïa ka lawei jong ka ri da kaba ïalam lynti ha ki projek ba kongsan bad pynkylla ïa ka India sha ka jaka pdeng jong ka pyrthei na ka bynta ki kam wad bniah", u la ong.
“Kano kano ka jingpynkylla ka donkam ïa ka jingshlur bad ka jingdon ïa ka jingshlur ka ïalam sha ki lad kiba thymmai, la ong u Modi da kaba bynrap ba ka pyrthei ka peit sha ka India kum ka jaka pdeng jong ki lad kiba thymmai.
U la ai nuksa da ka software technology bad space tech bad u la ong ba kam long kaba suk ban ïaryngkat bad ka jingtbit jong ka India.
Ha ka jingkren shaphang ka teknoloji ha ki kam ïada ri, u Myntri Rangbah Duh u la ong ba ka rukom treikam ka India na ka bynta ka ‘dor kaba jem’ na ka bynta ki ‘mar kiba bha’ kan long kaba seisoh bha.
U la ong ba ka jingburom ïa ka rukom ai jinghikai ha India ka dang kiew ha ka pyrthei kumba kiew ka nam jong ka ri ha ki kam karkhana bad ki startup.
U la ong ba ki jingdon ki jaka ai jinghikai ha India ka la kham bun ha ki jingbuh kyrdan bad u la ïathuh shaphang ka jingplie ïa ar tylli ki IIT campus ha Zanzibar bad Abu Dhabi.
“Bun kiwei kiwei ki ri ki kyntu ïa ngi ba ngin plie ïa ki IIT campus ha ki ri jong ki," u la ong.
U la kren shaphang ki skul bah kiba kwah ban plie ïa ki jaka ai jinghikai jong ki ha India namar ki jingkylla kiba bha ha ki kam kiba ïadei bad ka pule puthi.
U la ong ba ar tylli ki skul bah jong ka Australia kin sa plie ïa ki jaka ai jinghikai jong ki ha ka GIFT City ha Gujarat.
U Modi u la ban jur halor ka jingpynkhlain ïa ki jaka ai jinghikai bad ka jingpynkhreh ïa ki na ka bynta ka lawei.
U la ban jur halor ka jingdonkam ban pynlong ïa ki jaka ai jinghikai, ki shuk bah, ki skul bad ki kolej jong ka India kum ki jaka pdeng jong kane ka jingkylla.
U la ong ba “Ka jingtei ïa ki samla kiba tbit ka dei ka jingpynthikna ïa ka jingtei ïa ka ri kaba khlain," bad ba ki kmie ki kpa bad ki nonghikai ki don ka bynta kaba heh ha kane ka kam.
U la kyntu ïa ki kmie ki kpa bad ki nonghikai ba kin pynkhreh ïa ki khynnah pule kiba wad bniah bad kiba ïar ka jingmut jingpyrkhat.
“Ngi dei ban peit ïa ka lawei bad pyrkhat na ka bynta kane.
Ngi dei ban pyllait ïa ki khynnah na ka jingban khia ki kot skul," u la ong.
U la ong ba ka jingphaikhmat ka pyrthei sha ka India ka wanrah ïa ka jingbahkhlieh.
U la ong ba ki khynnah ki dei ban sngewthuh ïa ka jingdonkam ïa ka Yoga, Ayurveda, ka jingsaindur bad ka thoh ka tar.
U la pynkut da kaba pynkynmaw ïa ki nonghikai shaphang ka jingkongsan jong kine ki khynnah pule kiba mynta ha ka jingïaid lynti ka India sha ka ‘Viksit Bharat’ ha u snem 2047.
U Myntri Sorkar Pdeng ba dei khmih ïa ki tnat Education bad Skill Development and Entrepreneurship, u Dharmendra Pradhan u la ïadon lang ha kane ka sngi ha ryngkat kiwei kiwei ki heh ki hain.
Shillong, Naitung 29: Kum shi bynta ban burom ïa ka Sngi U Blei, ïa ki prokram jong ka Commonwealth Parliamentary Association of India (CPA) la rai ban pynkynriah bad sdang noh hadien ka 12 baje nohphai sngi hadien ba wai ki jingïaseng.
ïa kane la pyntip da u Myntri Rangbah ka jylla Conrad K Sangma haba jubab halor ka jingkylli, balei ba pynlong ïa ka jingïalang ha ka sngi U Blei namar ka Meghalaya ka dei ka jylla kaba bun ki Khristan kiba donkam ban leit jingïaseng.
Haba kren sha ki lad pathai khubor u Conrad ula ong “Baroh ngi ïa tip ba ka Dorbar jong ka Lok Sabha ka dang ïaid bad u Lamphang ka Lok Sabha bad kiwei ki Ophisar ki don por tang Sngi Saitjain bad Sngi U Blei ban wan sha kane ka jingïalang".
U Conrad ula ong “Kim don por bad dei namar kane wat ïa ki prokram jong ka CPA ruh la kham pynlyng kot noh bad la bthah ruh ba ki prokram lashai ka sngi kin sdang noh hadien ba wai ki jingïaseng kata hadien ka 12:25 baje Nohphai sngi".
U Conrad ula ong ba ka sorkar ne ka ïingdorbar ka sngewthuh ïa ka jingsngew ki riewngeit Khristan hapoh ka jylla hynrei ym lah pat ban pynduh ïa ka jingïalang lashai ka sngi (Sngi U Blei) namar ba ka dorbar Parliament ka dang ïaid bad dei tang ha kane ka por ba u Lamphang bad ki Ophsiar kin ïoh por ban shim bynta ha kane ka jingïalang ha Shillong.
Haba batai halor ka jingdonkam ban pynlong ïa ka jingïalang CPA, u Conrad ula ong ba kane ka jingïalang ba 20 jong ka CPA ka dei na ka bynta ban ïatai halor ki mat kiba donkam eh na ka bynta ka thaiñ shathei Lammihngi (North East).
U Conrad ula ïathuh ba ha kane ka jingïalang ka CPA ka la buh ïa ki mat ban ïatai ba kynthup ïa ka jinglong jingman bad ka jingkylla ka mei mariang, ka jingshah lyngshop ha ka bor mariang bad ka jingdonkam ban pynïoh ïa ki surok synkien naka bynta ban pynïasoh ïa ka thaiñ shathei lam mihngi (North East) bad ka ri India baroh kawei.
“Kane ka jingïalang ka long kaba donkam bha bad nga dap daka jingkmen ba u Lamphang ka Lok Sabha ula shim jingkit khlieh ban ïalam ïa ka jingïalang ha Shillong bad kane ka paw shai baka Sorkar Pdeng ka don jingkit khlieh ban kyntiew ïa ka thaiñ shathei Lammihngi (North East) baroh kawei" ula ong.
Shillong, Naitung, 29: Ka Seng Samla Mawlai Pyllun hynne ka sngi ka la kynduh biang ïa u Myntri ka tnad Urban Affairs ba dei ruh u Symbud Myntri Rangbah ka jylla Bah Sniawbhalang Dhar ban buddien biang halor ka jingdawa jong ki ban pynkynriah noh kham kloi ïa ka marten napoh Mawlai.
Haba kren bad ki lad pathai khubor, u General Secretary ka SSMP, Bah Samran Syiem u la ïathuh ba katei ka jingwan jong ki ka long ban pynkynmaw biang ïa u Myntri haba ïadei bad ka jingdawa kaba ki la buh naduh u snem 2021 khnang ba katei ka thain kan lait noh na ka iwtung.
“Mynta la ïaid ar tylli ki snem, kumta ban sngewthuh ïa ka jingïaid kane ka kam ngi la ïoh ban ïakren bad la pyntip ïangi ba ka kam ka la ïaid shakhmat.
Kumta, ngi ruh ngi kyrmen skhem ba kan poi sha ka thong jong ka jingjop," u la ong.
Shuh shuh u la ïathuh ruh ba ka sorkar lyngba kawei ka kompeni ki la treikam ban pynkylla ïa ki jaboh jabaiñ sha ka spah ka phew bad ka kam ka la sdang bad ïaid shakhmat.
“U Myntri u la pyntip ruh ba na ka liang ka Shillong Municipal Board ka la sdang ban pynduna ïa ka jaboh jabain kaba don mynta ha Marten ha Mawlai namar mynmiet mynmiet ka la kit noh ïa ki jaboh ba long plastik sha ki kompeni bapher bapher.
"Shuh shuh u ong ruh ba hadien ba ki la lah ban weng noh ïa katei ka jaka thehñiut nangtei na Mawlai kin sa lah pat ban pynkylla dur ïa ka.
Shillong, Naitung 28 : Ka Shillong Municipal Board (SMB) ka dang wad ïa ki jaka ban phah shong ïa ki nongdie madan kum shi bynta ban pynkylluid bad ban pynkylla ïa ka thaiñ Khyndai Lad tang kum ka jaka ïaid kjat.
ïa kane la pyntip da u Myntri ka tnat Tourism bah Paul Lyngdoh haba ïakren bad ki lad pathai khubor haba pyntip ba kiei kiei baroh ki la ïaid beit ïaid ryntih.
“Ban pynlong ïa ka Khyndai Lad kum ka jaka ïaid kjat, ki kam ki jam ki la ïaid beit ïaid ryntih bad ka jingeh mynta ka kynti ka long tang ban ïoh jaka na ka bynta ban ai shong dukan ïa kumba 100 ngut ki nongdie madan kiba la pynrung kyrteng bad ka SMB ka dang leh mynta ïa kaba donkam" la ong u bah Paul.
U bah Paul ula ong ba ka sorkar kan nym beh ïa ki nongdie madan khlem da pynïoh jaka ïa ki ba kin ïoh bteng ïa ka ïadie ïathied lane ka khaïi pateng bad nalor kane ka sorkar jylla ka hap ruh ban bud ryntih ïa ki aiñ ka sorkar pdeng (National Act) haba ïadei bad ka bha ka miat ki nongdie madan.
“Ngin pynbiang jaka ïa ki nongdie madan ha shuwa ban pynkylla ïa ka Khyndai Lad kum ka jaka ïaid kjat bad katkum ki aiñ ka sorkar pdeng (National Act), ngi dei ban pyndep ïa kane hapoh u bnai Risaw 2023" ula ong.
Nalor kane u bah Paul ula ong ba ka sorkar ka hap ban ai jaka shawei ïa ki nongdie madan namar lada shu kyndang beit naphang ki nongdie madan ki lah ban leit ujor sha ïing bishar bad kane kan sa ktah ïa ka jingthmu ka sorkar ban pynkylla ïa ka Khyndai Lad kum ka jaka ïaid kjat.
Shillong, Naitung, 28: Haduh 532 tylli ki longing kiba hap hapoh ka jylli jong ka Dobar Shnong Mawñianglah ki la mad ïa ka jingtyrkhong um mynta la shi bnai kynthih hadien ba ka tnat Meghalaya Power Distribution Corporation Limited (MePDCL) ka la ot noh ïa ka bording na ki ar tylli ki Drilling Pump Pouse namar ka jingbym siew jong ka tnat PHE, Investigation Branch ïa ka bai thang bording kaba la kot haduh 1.60 lak.
U Acting Rangbah Shnong jong ka Dorbar Shnong Mawnianglah u Bah Mighty Giri Kharmih ha ka jingïakren bad u nongthoh khubor u la ong, “ngi sngewsih ba ïa ka um ngi ïoh tang na Mawkhan bad ka rukom plie kam ju hok nalor ba tyllong um kaba rit bad ngi ïoh um ruh na Maweitnai, Upper Shillong Water Supply Schme hynrei mynta la jan ar bnai naduh ba ki pipe um ki la dkut ha Mylliem ïa kiba tan um na Maweitnai shapoh shnong, ïa mynta ngi ïoh um tang na ka tyllong um kaba wan na Mawkhan bad nalor ba um ka mih ruh tang 10 minit," la ïathuh u Bah Kharmih.
U Bah Kharmih u la ïathuh ruh, watla ka shnong Mawñianglah baroh shikatta ka ju ïoh ïa ka um na ka tyllong Upper Shillong Water Supply Schem (USWSS) kaba don ha Maweitnai, hynrei na ka jingdkut jong ki Pipe ka um kam shym la poi shuh sha shnong.
“Ngi la leit pynsngew ïa kane ka jingdkut jong ki pipe um ha ka tnat PHE hynrei haduh mynta kim pat dep shna," la bynrap u Bah Kharmih.
Halor kane, ka Dorbar Shnong ka la pynsngew ruh sha u MLA jong ka Mylliem Constituency u Bah Ronnie V.Lyngdoh ba un buddien ha kaba ïadei bad ka tyllong um ha Mawkhan Pasir.
“Ngi la leit pynsngew ïa kane ka kam sha u MLA u Bah Ronnie ban ïarap pynsiew bad u la phah ban leit wad jingtip na ka PHE, Investigation Branch hynrei ka jubab kaba ngi ïoh ka long ba ka tnat PHE kam shym la ïoh pdiang ïa ka Bill hynrei ynda ngi la leit mih sha ophis jong ka MePDCL ki la pyntip ba ki ladep phah ïa ka Bill sha ka tnat PHE," la ong u Bah Kharmih.
“Ngi la kyrpad ïa ka tnat PHE ba kan siew noh ïa ka Bill kaba ym pat siew satia la shi bnai kynthih," u la ong bad ïathuh ba na ka liang jong ka tnat PHE, Investigation Branch ki la pyntip ba kin siew beit ynda ki la ïoh pdiang ïa ka Bill na ka MePDCL.Shillong, Naitung, 28: Ki shipai BSF jong ka 110 Battalion, Meghalaya kiba la ïoh ïa ka jingtip kaba bniah ha ka Sngi Saitjaiñ ki la pynlong ka jingap ktem bad ïoh kurup 58 ki muid ba la thep ha ki ar tylli ki drok na surok Ichamati- Shella, East Khasi Hills, ïa kiba la thmu ban shalan be-aiñ sha ka ri Bangladesh.
Marmar la kurup noh ïa kine ki muid bad la aiti noh sha ki bor Pulit ba kin leh ïa kaba donkam.
Ha kawei pat ka jingkhynra ki shipai BSF jong ka 193 Battalion ki la ïoh kurup 30 tylli ki masi na khappud jong ka East Khasi Hills katba ki snar nongkhaii ki dang thmu ban shalan be-aiñ sha Bangladesh.
Ïa kine ki masi la aiti noh sha ki Pulit ka Dangar Police Station ban leh ïa kaba donkam.
Ki shipai BSF kiba la pynjur ïa ka jingpeitngor bad ka jingpahara ha khappud jong ka ri India bad Bangladesh ki la ïoh kurup haduh 2000 tylli ki masi na ki bynta bapher bapher jong ka khappud ka Jylla Meghalaya naduh u bnai Kyllalyngkot, 2023.
Shillong, Naitung 28: U Myntri ka tnat kam jngohkai (Tourism) bah Paul Lyngdoh hynne ka sngi Thohdieng, ula kyntu ïa ka tnat kam pohïing (Police) ba kan thwet ïa ki dkhot ka seng Legal Rights Observatory (LRO) kiba donkti ban pynthoh bria ïa ka Meghalaya kum ka jylla kaba pyrshah ïa kiwei ki briew kiba wan shapoh kane ka jylla.
“Nga kwah ban kren shai ba kane ka seng LRO ka dei ka seng kaba don jingthmu ban pynthoh bria ïa ka jylla da kaba kam ba ka Meghalaya ka dei ka jylla ba ki nong shong shnong ki dei kiba shun bad kiba pyrshah ïa kiwei pat ki briew ban wan shapoh kane ka jylla khnang ba kiwei pat ki briew na kiwei ki jaidbynriew kin nym wan shuh sha ka jylla" ong u bah Paul.
U bah Paul ula ong ba kan dei ka kamram jong ka tnat kam pohïing (Police) ban thwet ïa kane ka seng ban ïada ïa ka Meghalaya na ka jingshah pynthoh bria ha kum kine ki briew kiba don ka jingthmu ban pynjot ïa ka jylla.
Ula ong ba ka jingwan ki briew ha Meghalaya ha ka shisnem ka poi haduh 15 lak ngut eiei bad kane ka dei ka sakhi ba ki briew kiba wan sha Meghalaya ki ïohi ba ki paidbah nongshongshnong ki long kiba sngewtynnad, kiba ïatreilang bad kiba pdiang ïa kino kino kiba wan kai sha kane ka jylla.
“Nga la bthah ruh ïa ki ophisar ka tnat Tourism ban pynpaw beit hapoh ka Website jong ka Meghalaya Tourism ba ka jylla ym tang ba ka long kaba shngaiñ hynrei ka dei ruh kawei ka jylla kaba khring bha ïa ki nongwan shangkai pyrthei" ula ong.
Shillong, Naitung 29: “Ngam pat ju ïoh sngew ba don kiba pyrshah ïa ka jingpyntreikam ïa ka National Education Policy (NEP) 2020 hynrei nga la ïoh sngew pat ba don kiba pynsngew ba ki shem jingeh namar bun ki daw" ong u Myntri Rangbah u Conrad K Sangma.
ïa kane u la pynpaw halor ka jingdon kiba pynpaw ïa ka jingsngewdiaw ban pyntreikam noh mar mar ïa ka NEP naduh u bnai Nailar 2023.
“Ki daw ban pynlong ïaki College ha Meghalaya ban shem jingeh ban pyntreikam ïa ka NEP naduh mynta u snem ki kynthup ïa ka jingpynrung noh ïa ka jingpule Undergraduate ba saw snem, jingdonkam ki jingtei, ka jingdonkam bun ki professor bad ki tnat pule (Multidisciplinary) bad kane kan ïalam sha ka jingdonkam ban bei tyngka" la ong u Conrad.
U Conrad ula ïathuh ba ka sorkar ka la ïakren bad ki College bapher bapher hapoh ka jylla ban ïaphylliew jingmut kumno ka sorkar ka lah ban ïarap ïa kine ki College ban pyntreikam ïa ka NEP, la ka dei ha ka liang ban bei tyngka, ban ïarap ïa ki jingtei (Infrastructure) bad kiwei kiwei de ki jingdonkam.
“Ki College ki la pynpaw ba dang donkam khambun ki Professors, Lecturers, jingtei (Infrastructure) bad dei namar kane nga ong ba ka jingkylli kam mih ba ki pyrshah ban pyntreikam ïa ka NEP hynrei ka dei tang ba ki shem jingeh khamtam ha kaba ïadei bad ka mang tyngka" ula ong.
U Conrad ula kubur ba ki don shi bun ki College bad ki stad ha ka pule puthi (Academicians) kiba la ai ka jingïaroh ïa ka NEP da ka ba ong ba kane kan ïarap shisha ban kyntiew ïa ka Pule Puthi hapoh ka jylla bad haka juh ka por kan pynkhreh ïa ki samla na ka bynta ka lashai.
“Ha nga shimet nga sngew skhem ba dei ban ïaid shakhmat ha ka ban pyntreikam ïaka NEP watla kin don shi bun ki jingeh hynrei ka sorkar kan ïatreilang bad ki College ban pynurlong ïa kane.
Hooid ngim lah ban pynbeit lut ïa ki jingeh shisien leh hynrei hadien ha bud nga ngeit skhem ba ka jylla kan sa jop haba ïadei bad ka jingpyntreikam ïaka NEP" ula ong.
Jowai, Naitung 26: Ka Orphan Children Foundation mynta ka sngi 28 tarik ka la bteng biang ban ai jingïarap da ki marbam sha ki khunswet bad ïa kiba duna dkhot met sa ha ka Shnong Biar bad Pyntei kiba hap hapoh ka West Jaiñtia Hills District.
Ïa kane ka jingleit sam marbam la ïalam da u Founder Chairman u Bah L.Dkhar, ha ka Shnong Biar la pynïaid ïa ka jingïalang kaba rit da u Secretary Shnong u ma P.Sungoh bad u ba long ruh kum u Finance Secretary ka Orphan Children Foundation West Jaiñtia Hills la ïoh ïa ka jingkren lyngkot na ka kong M.Bareh Office Secretary Orphan Children Foundation West Jaiñtia Hills bad la ïoh ruh ïa ka jingkren na u Founder Chairman ka OCF Jaiñtia Hills u bah L Dkhar.
Katba ha ka shnong Pyntei la pynïaid ïa ka jingïalang da u Secretary ka Shnong u Y.Syngkon bad ula ong ruh ba ka Shnong ka pdiang sngewbha bad sngew burom shi kat dei eh ïa kane ka Foundation kaba ki la lah ban wan ïarap ïa ki khynnah khunswet bad ïa kiba Duna Dkhot Met kiba don kam shisha ïa ka jingïarap.
La ïoh ruh ïa ka jingkren lyngkot na u Finance Secretary ka OCF u P.Sungoh, kumjuh na u Founder Chairman katei ka Foundation u bah L.Dkhar ha kaba ula ong ka OCF hi ka kloi ban ïarap ïa kum kine ki briew kiba don kam ïa ka jingïarap bad ula ong ruh ka thong kaba ha khmat duh jong ka Foundation ka long ban pynlong tara jur ïa ki khynnah.
Lada long ki khunswet kiba duna dkhot met wat lada kim don kmie don kpa ne wat lada ki duna ruh ym dei ban ibeiñ ne leh beiñ ïa ki bad ula ong ruh lada dang don ki khynnah ki bym pat ïoh jingïarap ha kane ka sngi ha kane ka Shnong ki lah ban phone ha ki Volunteer jong kane ka Foundation khnang ba kin lah ban leh ïa kaba don kam.
Shuh shuh ula ong ruh lada ki nongri nongsumar ki ïa kynduh jingeh khamtam ha ka por ba ki pang ki shitom ka Foundation ka kloi ban ïarap ïa kaba dei ban ïarap bad da ka jingkyrmen ba kin sa ïoh biang ka lad ban ïa kynduh bad ban ïarap ïa kine ki khunswet bad kiba duna dkhot met da ka jingïatrei lang lem bad ki nong pynïaid shnong jong kane ka Shnong.
Haba pynkut ka jingkren u bah Dkhar ula pynsngew shibun ki jingeh ba kine ki khynnah ki donkam ïa ka jingiarap hynrei ka Foundation kaba dang rit kam pat lah ban leh bha hynrei da ka jingkyrkhu jong U Blei ka lad kan sa plie hi ïa kane ka Foundation ban pyndep ïa ki jingmut ba bha ha ki sngi ban wan.
Shillong, Naitung 29 : U Lamphang ka Ïing Dorbar Thawaiñ ka Lok Sabha, u Om Biral hynne ka sngi u la plie ïa ka lympung kynduh lang ba la tip kum ka 20th Annual Conference jong ka Commonwealth Parlïamentary Association (CPA), India Region, Zone III kaba ar sngi ha nongbah Shillong.
Haba kren ha katei ka jingïalang, u Lamphang u la kren shaphang ki jingnoh synniang jong u Lamphang barim ka LokSabha bad u Myntri Rangbah ka jylla Meghalaya ba mynshuwa, u PA Sangma.
“Ki jingnoh synniang u PA Sangma (bam kwai ha dwar u Blei) ban ai ïa ka lynti ba thymmai ha ki rukom treikam ka Parliament bad ka synshar paidbah ki dei ki ban neh shirta.
"U Birla u la ong ba ka CPA, Zone III, Northeast ka dei ka rynsan na ka bynta ki kynrem ki lyndan ban ïakren shaphang ki jingeh ha ka thain bad ban wad ia ki jingpynbeit ïa kine.
Ha kine ki ar sngi, kine ki bynta jong kane ka jingialang kin ïakren shaphang ki lad pyniasoh ha ka thain, ki jingjia lyngshop ki bor ka mariang bad ki lad ban pynbeit ïa kine.
“Ngi la iohi ia ka jingkylla ka suinbneng ha kylleng ka pyrthei bad khnang ban pynbeit ïa ki jingeh kiba mih na ka jingkylla ka suinbneng, kin don ki jingiakren ban pynbeit ïa kine ki jingeh, kiba mih na ki kam jong ki briew, bad ka marïang," u la ong da kaba bynrap ba ka jingpynbeit ïa ki jingeh kiba mih na ki jingjïalynshop ka marïang, ki rukom ban kyntiew ïa ki lad pynïasoh ha ka thain shatei lammihngi, ka ioh ka kot bad ka jingwanrah ïa ka jingryntih bad ka mariang da kaba pynthikna ïa ka roi ka par ki dei ki kam kiba donkam bha.
U Birla u la ong ruh ba ka rukom im ha India ka dei kaba ïajan bad ka mariang bad kumta, ka roi ka par kam dei ban ktah ïa ka mariang.
Ha ka jingkren halor ka phang, ki lad pynïasoh ha ka thain ban pynïaryngkat ïa ka thain shateil ammihngi bad kiwei kiwei ki bynta ka India, u Birla u la ong ba ka thain shatei lammihngi ka don ïa ki lad ha ka ioh ka kot ban ia ryngkat bad kiwei kiwei ki bynta ka India.
Na ka bynta kane, ka jingkyntiew ïa ki jingdon jingem ka long kaba donkam.
Ha kaba ïadei bad kane, u la kren shaphang katto katne tylli ki projek kum ka PM Gati Shakti, ka jingpynïar ïa ki surok bah ha ka thain shateilammihngi, ka jingkyntiew ïa ka jingdon ki kad liengsuin ba treikam hapoh ka skhim UDAN bad ki jingkiew shaphrang ha ki kam telecom, ki lad ka leit ka wan lyngba ki jaka shongum, ki khlaw kyntang, ki industrial park bad kiwei kiwei.
U Birla u la ong ba ka Zone-III jong ka CPA India Region ka dei kaba treikam bha hapdeng ki saw tylli ki zone.
Ki 20 tylli ki convention ba man u snem ba la long haduh mynta ki pyni ïa ka jingieng skhem ha ki jingngeit jong ka synsharpaidbah hapoh ka ïing dorbar thawain, la ong u Birla.
U la kren shaphang ka jinglong kyrpang jong ki ïing Dorbar Thawain jong ka thain shatei lammihngi ha kaba u la ong ba ki don ki jingïakren ba shongkor ha kine ki ïing dorbar thaw ain khlem da don kinokino ki jingpynthut.
Kumta, ki mih ki jingpynbeit kiba skhem na kine ki jingïakren kiba wanrah jingmyntoi ïa ka thain bad ka ri bad kane ka dei ka nuksa ïa kiwei kiwei ki zone.
Ha ka jingïakren bad ki lad pathai khubor ha nongbahShillong shaphang ki jinglong jingman ha Manipur, u Om Birla u la kyrpad ban don ka shongsukshongsain.
“Ka shongsuk shongsain ka dei ka lynti sha ka roi ka par.
Nga kyrpad ba kan don ka shongsuk shongsain ha ka thain shateilammihngi," u la ong.
Ka jingïalang kaba 20 jong ka CPA, India Region, Zone III ka dang long mynta ha ka ïing dorbar thawain jong ka Meghalaya ha Rilbong, Shillong.
U Myntri Rangbah ka Meghalaya, u Conrad K.Sangma, u Deputy Chairman ka Rajya Sabhau Harivansh Narayan Singh, u Lamphang ka ïing dorbar thaw ain jong ka Meghalaya, u Thomas A.Sangma, u Lamphang ka ïing dorbar thaw ain jong ka Arunachal Pradesh bad u Chairman ka CPA India Region, Zone III, uPasang D.Sonaki la ïadon lang ha kane ka sngi.
Ha kane ka jingialang ba ar sngi kin don ki jingïakren shaphang ki artylli ki phang kiba kongsan – Ki jingjialynshop ka mariang bad ki rukom treikam da kaba peit bniah ïa ka thain shateilammihngi bad ki lad jingiasoh ban kyntiew ïa ka thain shateilammihngi ban iaryngkat bad kiwei kiwei ki bynta jong ka ri.
Ha ka prokram pynkut ka ban long ha ka 30 tarik u Naitung yn ai jingkren da u Lat ka jylla Meghalaya, u PhaguChauhan bad kan don ruh ka prokram ban pyni ïa ka deiriti ha ka por janmiet.
Jowai, Naitung 30: Ka lympung ïalehkai phutbol Independence Day Cub Under-17 Football Tournament 2023 bala pynïaid da ka West Jaiñtia District Sports Association (WJDSA) kaba la long ha kane ka sngi saitjaiñ ha madan Kiang Nangbah Stadium, Dongmihsngi Jowai.
Haba phai sha ka jingïakhun kaba nyngkong kila poi sha ka jingïakhaid khlem da don kiba thep kol hadpeng ka Sohmynting pyrshah ïa ka Pynthor Youth Social Welfare.
Katba ha ka jingïakhun kaba ar ka kynhun ïalehkai jong ka Ladthadlaboh kala lah ban pynliem da 2-0 kol ïa ka FAM, ïa kitei ki ar kol na ka Ladthadlaboh la thep da u Chanmi Phawa haka minit ba 51 bad u Fourly Phawa haka minit ba 57.
Ka jingïakhun ha ka sngi nyngkong 31 tarik kan long hapdeng ka Demthring pyrshah ïa ka Khimusniang haka por 1 baje shiteng nohphai sngi, katba ka Panaliar kan ïakhun pyrshah ïa ka Mukhla Raij haka por 3 baje nohphai sngi.
Shillong, Naitung 29: Ka Sorkar Meghalaya ka la buh ïa ka jingkyrpad sha ka Ministry of Civil Aviation ban ai jingithuh noh ïa ka Shillong Airport kum ka International Airport.
ïa kane la pyntip da u Myntri Rangbah ka Jylla Conrad K Sangma haba kren ha ka Annual Conference ba 20 jong ka Commonwealth Parliamentary Association (CPA) India Region Zone-III ba long mynta ka sngi Saitjaiñ ha Shillong.
U Myntri Rangbah ula pyntip ba ka Shillong Airport, kaba shakri ïa kumba 10,000 ngut ki nongleit nongwan shibnai, ka la lah ban pynïasoh ïalade da ka jingpynher liengsuiñ beit beit na Shillong sha ki Sor Heh ka Ri kum ka Delhi, Kolkata, Aizawl, Agartala, Imphal, Dimapur, Dibrugarh bad Guwahati.
“Ha ryngkat ka jingïatreilang bad ka Sorkar India, ngi lah shim mynta ïa ki sienjam ban kyntiew kyrdan noh ïa ka Shillong Airport khnang ba yn lah ban wan hiar ki liengsuiñ kiba heh.
Nalor kata, ngi la ïakren ruh bad ka Ministry of Civil Aviation ban kyntiew kyrdan noh ïa ka Shillong Airport kum ka International Airport.
Kane kan pynkhlaiñ ïa ka jingpynïasoh beit beit sha ki Ri ba marjan jong ka thaiñ Shatei Lam Mihngi bad kan nang pynkhlaiñ ïa ka Act East Policy" ula ong.
U Conrad ula kren ruh halor ka jingpyrshang jong ka Sorkar India hapoh ka Act East Policy ban bei tyngka ïa ki project bapher bapher lyngba ka Ministry of External Affairs, ban pynïasoh hapdeng ki Jylla ka thaiñ Shatei Lam Mihngi bad ki Ri ba marjan kum ka Myanmar bad Bangladesh.
Kane kan kynthup ruh ïa ki jingplie ïa ka lynti ban kyntiew ïa ka ïoh ka kot.
Haba banjur halor ka jingkongsan ban shim ïa ki sienjam kat kum ka jingkotbor ka thaiñ, u Conrad ula kren halor ka jing donkam ban ïatreilang hapdeng ki kompani bad ka Sorkar ban pynsted ïa ka roi ka par jong ka thaiñ haba ban jur pat ïa ka jingkongsan ban pynbiang tarajur ban nym buh jingma ïa ki riti dustur jong ki nongshong shnong ka thaiñ.
Haba shim nuksa ïa ka jingjop jong ki karkhana rit ha ri Europe bad Asia, u Conrad ula ai jingmut ban wanrah ïa ki buit ha ka trei ka ktah bad ki jingtrei bapher bapher ban kyntiew ïa ka ïoh ka kot jong ka thaiñ Shatei Lam Mihhngi haba ïada pat ïa ka mei mariang ka thaiñ ka bym don sha kiwei kiwei ki jaka.
U Conrad ula pynpaw ruh ïa ka jingsngewnguh ïa u Myntri Rangbah Duh ka Ri bad ka Sorkar pdeng halor ka jingwanrah ïa ki buit bapher bapher, ki policy bad ki kam pynroi ba la mang beit thik tang ïa ka thaiñ Shatei Lam Mihngi.
Ula kren ruh halor ka jingkongsan ban kynshew pisa ha ki kam ba donkam ka thaiñ kum ha ka kam jngohkai, ki jingtrei ïa ki jingtei ba kongsan, ki kam shna jingbam na ki marbam bad kiwei kiwei.
Haba phai sha ki lad pynïasoh hapoh ka thaiñ, u Conrad ula ban jur halor ka Act East Policy jong ka Sorkar India bad ong ba ka thaiñ ka dei kaba riewspah bha ha ka jingdon ka umphniang, ka natural gas, dewiong, mawshun bad ki jaka rep ba pahuh bha.
U Conrad ula kdew ba bun na ka kam khaïi pateng jong ka thaiñ Shatei Lam Mihngi ka Ri India ka long bad ka Bangladesh, ka kam khaïi bad ki Ri ba marjan kum ka Bhutan bad Myanmar ki ju long lyngba ki jaka khappud kiba don shabar jong ka thaiñ.
Ban pynkhlaiñ ïa ka jingïadei bad ka Bangladesh, u Conrad ula ong ba ka Meghalaya ka la trei shitrhem ban pynkhlaiñ ïa ka kam khaïi pateng ha ki jaka khappud.
“Kum shibynta na kane ka jingpyrshang, ka Sorkar kan sa pynbun ïa ki jingtei ba kongsan ha khappud da kaba pynkha kham bun ki Integrated Check Point (ICP) ha ryngkat ki Land Custom Station bad ki Border Haats" ula ong haba kdew ba la nang pynjanai ruh ïa ka jingpynïasoh surok na Dawki-Bholaganj bad Tura-Dalu nalor ka jingbuh ïa ka Integrated Check Post bad Border Haats ban pynkhlaiñ ïa ka kamai ka kajih ki nongshong shnong.
Shillong Jylliew 07: Ka Ophis District School Education Officer (DSEO), South West Khasi Hills kala bthah ïa baroh ki skul jong ka District ba kin pynsangeh shuwa shipor ïa ka jingpynïeng laiñ mynstep ia ki khynnah skul ne Assembly namar ka jingshit kyrang palat ka sngi.
Ka Ophis kala phah ïa kane ka jingbthah sha baroh ki Principal/Headmaster/Headmistress jong ki skul hapoh ka District kiba kynthup naduh ki skul Higher Secondary, Secondary, Upper Primary bad Lower Primary.
Kat kum ka jingbthah la ong ba ki skul kin pynsangeh shuwa ha kine ki khyndiat sngi ïa ka jingpynieng laiñ ïa ki khynnah khamtam ki skul ha ki jaka khappud bad ka Bangladesh haba buh hakhmat ïa ka koit ka khiah ki khynnah tad haduh ba ka suiñ bneng kan long kumba ju long barabor.
Kane ka jingbthah kala mih hadien ba ka seng Khasi Students Union-South West Khasi Hills ka la phah ïa ka dorkhas sha ka Sub Divisional School Education Officer (SDSEO) ka South West Khasi Hills ba buh ïa kane ka jingkyrpad.
Katkum ka dorkhas kaba la phah da u Chairman ka Education Cell u samla Evansroy Nongrem bad u Secretary ka Education Cell u samla Episcopal Lyngdoh ki la kyrpad ban pynsangeh shwa shipor ha kaban pynïeng laiñ ïaki khynnah skul shwa ban long skul ne Morning Assembly namar ka jingshit palat jong ka sngi bad bun ki kmie ki kpa kila pyntip sha ka seng ba don ki khynnah kiba kyllon bad ïoh pang.
Ka seng KSU kala kyrpad ban shimkhia lem ïa kane khamtam eh ïa ki skul kiba don ha ki thaiñ khappud.
Ha kajuh ka por, ka DSEO kala bthah ruh ba ki bor skul ki dei ban pynthikna ba ki khynnah skul ki dei ban dih thikna ïa ka um bad lada jia ba don kino kino ki khynnah skul ki ïoh pang dei ban rah mardor ïa ki sha ki jaka sumar.
Shillong, Jylliew 07 : Ka kynhun tohkit laitluid halor ka jingshah kurup haduh 1lak byrni u khaw ha ki pulit Assam ka la kam ba ki jingkynnoh ba ka don ka jyrsiew khaw, kadei ka jingkynnoh kaba ym don nongrim haei haei ruh.
Haba pyntip ïa kane, u Myntri ka tnad Social Welfare, Bah Paul Lyngdoh u la ïathuh ruh ba ki la ïoh ïa ka kaiphod halor katei ka jingtohkit.
“Katkum ka kaiphod, baroh kitei ki jingkynnoh ba don ka jyrsieh halor utei u khaw kadei ka bym don nongrim ba kam don satia kano kano ka jingshisha halor kitei ki jingkynnoh," u la ong.
Nalorkata u la bynrap ruh da kaba pyntip ba ïa kane ki la phah ruh sha u Advocate General jong ka jylla bad na ka liang u AG ruh u la kren shai ha ka jingkdew ba kitei ki jingkynnoh kim don nongrim ei ei bad kumta ym lah satia ban kynnoh ba kadei ka jyrsieh.
Na ka liang u Myntri u la ong ruh ba hadien ba na ka liang ka Law Department bad ruh na u AG ki la kdew ïa ka jinglap jong ki, u Myntri u la ong ba ka paw ba katei ka jingjia ka slem na ka daw ka jingbym donlang ka jingïatrei lang bad ki pulit Assam.
Kumta, nga lap ba nangne shakhamt dei ban don noh da ka por ban tohkit khnang ba kito kiba ngat ha ka jingshah kynnoh ba ki donkti ha ka jyrsieh bad kumjuh ka Department kin ym shah kynthoh khlem nongrim.
Haba pynshai pat halor ka jingkylli kumno utei u khaw u poi sha Assam, u Myntri ula ong ba katkum ki kot ki sla kadei tang na ka daw ka jaka kaba khlem da kdew bad kumta ïa katei ka jingjia la aiti noh sha ki pulit Assam bad hadien ba la tohkit pat bad katkum ka kaiphod tohkit, ka file ka la ïaid lyngba ka Law Department bad Advocate General bad ka la paw shai ba kam shym la don satia kano kano ka jyrsieh.
Shillong, Jylliew 07: Ka High Court of Meghalaya ha ka sngi Balang ka la bthah ïa ka Synjuk Ki Waheh Shnong, Jowai ba kin kdew ïa ka jaka wan kit ki ñiut ki trok Municipal ha man ki kyntoit jong ka sor Jowai.
Ha ka hukum ba la pynmih ha ka sngi Balang ka Kashari jong ki arngut ki nongbishar u Ha ka hukum ba la pynmih ha ka sngi Balang ka kashari jong ki arngut ki nongbishar u Chief Justice ka HC u Justice Sanjib Banerjee bad u Justice W Diengdoh haba bishar ïa ka PIL ka ka la ong ba kumba long mynta ka kam kaba la ïaid shakhmat ha kaba ïadei bad u ñiut ha Jowai ka la ïaid ha ka lynti kaba i don jingkyrmen ban poi sha ka jingïamynjur lang.
Ka la ong ba ha ka jingïakynduh lang ha ka 26 Jymmang 2023 hapdeng ka Jowai Municipality bad ki Waheh Shnong ka la lah ban wanrah sha ka jingïamynjur lang ha ki katto katne ki bynta.
Na ka liang ka Jowai Municipal Board ruh ka la mynjur ban pynkylla ïa ka por wan lum ñiut bad kumjuh na ka liang ka Synjuk Ki Waheh Shnong, Jowai ka la mynjur ban kdew ïa ki ar ne lai tylli ki jaka ban wan lum ñiut ha ki dong ki kyntoit ka sor Jowai.
Ha ka jingshisha na bynta ban kdew ïa ki jaka ba ki trok kit ñiut kin wan ieng ba ki paidbah kin ioh bret ïa u ñiut jong ki naduh ka 31 Jymmang 2023 hynrei na ki katto katne ki daw kane ka kam kam shym la lah ban pyndep.
“Ka Synjuk Ki Waheh Shnong, Jowai ki dei ban kdew ha kino ki jaka ba ki trok kin wan ïeng ban shim ïa u ñiut na u paidbah khnang ba ka Municipal Board kan lah ban pynbiang ïa ki trok kat kum ka sngi bad ka por ba la buh ba kin wan kit ñiut," ong ka hukum.
“Nalor kane, ki shnong ki dei ban thung uwei u briew bad kin ai ka kyrteng bad u moblie number khnang un soi ha ka register ha ka sngi ba kine ki trok ki wan lum ñiut khnang ban lag ban pynthikna ba kynruh kynram kan ym mih hadien habud bad ïa kane dei ban pyndep noh mynta hi ka taïew," ong shuh shuh ka hukum.
Ka kashari ka la bthah ruh ba lada don kino kino ki jingpynbna ne jingpyntip ba dei ban poi sha ki nongshong shnong ka Municipal ka dei ban phah beit sha u President ne Secretary ka Synjuk Ki Waheh Shnong Jowai.
Na ka liang ka HC ka la buh por ban shim bishar biang ïa kane ha ka 5 tarik Naitung 2023.
Shillong.
Jylliew 07: U President ka Voice of the People Party (VPP) u Bah Ardent M Basaïawmoit u la ong ba ka VPP bad ma u kum u nongïalam um don por satia ban kynthoh pyrshah shimet ïano ïano bad ka party kan ym khang ruh ïa kino kino kiba kwah ban kynthoh ïa u ne ïa ka VPP hynrei tang kawei kaba u kwah ka dei ba kim dei ban ïalam bakla ïa u paidbah halor ka reservation Policy.
Haba kren sha ki lad pathai khubor ha ka sien kaba nyngkong eh shitaiew hadien ba u la weng ïa ka jingshah thngan, u Bah Ardent u la ong ba kum ka party kam kwah ban don mano mano ban ïalam bakla ïa u paidbah halor ka Reservation Policy.
“Nga kwah ban kren shai ïa kane ba ki lah ban kynthoh bad ban beiñ ïa ka VPP bad ïa u Bah Ardent tangba sngewbha wat ïalam bakla halor ka Reservaion Policy," u la ong.
Haba kylli halor ka jingkynthoh u Working President ka UDP ïa ka sienjam ïakhih ka VPP bad u Bah Ardent ban pynbor ïa ka sorkar ban pynkylla ïa ka Reservation Policy, u Bah Ardent u la kyntait ban kynthoh kylla bad ong, “Ka jingïaleh jong ngi kam dei pyrshah ïa uno unoene kano kano ka riew shimet ne pyrshah ïa kano kano ka kynhun jaidbynriew hynrei ka jingïaleh ka dei beit bad ka sorkar ban dawa pynbeit thymmai ïa ka Reservation Policy bad kum ki nongïalam ngim don por ban kynthoh shimet ïano ïano hynrei ngin ïai trei la ka kam," u la ong.
Shillong, Jylliew 07 : Ka North East Indigenous People’s Forum (NEIPF) ha ka sngi Ba-ar, ka la dawa ïa ka Sorkar Pdeng bad ka Sorkar Manipur ban leh eiei noh mardor halor ka “jingrung kyrthep ki mynder ri" ha ka thaiñ Shatei Lam Mihngi, kaba la pynkylla dur ïa ka jingdon paid ki jaidbynriew trai muluk ha ka thaiñ.
Ka NEIPF ka la dawa ruh ïa ka Sorkar Pdeng ba kan tohkit halor ka jingdonkti jong ki Mynder Ri ha ka jingïakynad pher jaidbynriew kaba jia mynta hapoh ka Jylla Manipur jong ka thaiñ Shatei Lam Mihngi ka Ri.
Kane ka jingdawa kala mih na ka jingïalang Special Executive ki 27 ngut ki Nongïalam ka NEIPF kiba la ïakynduh ban shong bishar kam halor ka jinglong jingman ha Manipur.
ïa kane ka jingïalang la pynlong ha Bhagawati Prasad Baruah Bhavan, ha Guwahati.
Kat kum ka jingong ka NEIPF, baroh ki Kuki kim dei satia ki poiwir na Ri Myanmar hynrei ha ki khyndiat snem ba la leit, bun bah ki jaidbynriew Kuki-Chin ki la wan na Myanmar bad leit shong shnong ha ki Reserve Forest ka Jylla Manipur, kaba la nang pynbun paid ïa ki Kuki-Chin da 30 % hapoh ka Jylla.
“Ngi kyntu jur ïa ka Sorkar Pdeng ban tohkit ïoh kine ki nongwei ki donkti lang ha kane ka jingjia ba mynta ha Manipur.
Dei ban leh eiei lada kine ki nongwei ki donkti" ong u Chairman ka NEIPF Anup Chetia hadien ka jingïalang.
Ka jingïalang kala kyntu ruh ïa ki paid riewlum trai jylla ka thaiñ Shatei Lam Mihngi ban long kiba peitngor bha bad ban thaw ïa ki lad ki lynti ha ka ban tehlakam ïa ka jingwan buhai shnong jong ki nongwei namar kine kin pynduh lad ïa ka jingroi ha ka ïoh ka kot ki trai paid riewlum.
Ka jingïalang kala ïakren ruh halor ka jingkhaïi ïa ki jingdih buaid sha ka thaiñ bad ong ba ki jingïoh kurup ïa ki jingdih buaid bad jingpynjot ïa ki khlaw ki btap ha ka thaiñ ka dei kaba sngewkhia jur na ka bynta ki pateng ban wan jong ka Ri.
Ka jingïalang ka sngew ruh ba ka jingkyndang ïa ki briew ba shong beaiñ ha ki reserve forest ka dei ruh kawei na ki daw ba ki jaidbynriew Kuki-Chin kila ïakhun pyrshah ïa ki jaidbynriew Meitei ha Manipur.
Ka jingïalang kala buh ka jingkyntu ïa baroh ki jaidbynriew ha Manipur ba kin ïapynbeit ha kaban ïashongsuk shongsaiñ noh.
Kala kyntu ïa baroh ki jaidbynriew ba kin kiar na kino kino ki kam kiba lah ban nang aiding ïa ka jingïakynad.
Jowai, Jylliew 07 : Ka jingwan hap jong u slap uba jur mynta ka sngi kaba la neh tang katto katne por kumba shi kynta eiei ha nongbah Jowai hynrei kala pynlong pynban ka jingi jaboh ban peit ïa ki surok kiba don ha ki bynta jong ka Iawmusiang kiba la dap satang da ki ñiut ki nier ba kynthup ïa ki jakhlia ba bun jait kum ki jhur pyut bad kane ka um ktieh ba ïong ngiw ngiw kala pynthut ïa ka leit ka wan jong ki briew ba dei ïaid lynti.
Ka jingwan jong katei ka jingpang masi kala don katto katne ki masi kiba la ïap noh na une u khniang jingpang kaba la wanrah ïa ka jingduhnong kaba khraw ïa ki Nongri Masi khatam ïa ki longïing ba duk ba kyrduh kiba ju shaniah ban pyndap pynbiang ïa ki jingdonkam tang na ka kam ri Masi.
La ïathuh ba ki shnong ha kaba ki Longïing ba ri Masi ba la shahktah une u kjut dei ka Shnong Pamrakmai, Pamrapaithlu, Wapung Shnong, Sohkymphor, Byrwai Iongkaluh, Suchen, Iapmala, Byndihati, Lumshnong, Cham Cham bad kiwei kiwei ki Shnong hapoh ka District.
Halor kane ka seng ka la pynsngew ruh ba bun hi na ki longïing ki dei kiba wan na ka longïing ba duk tea bad la dawa na kane ka Department/Sorkar ban ai noh da ka jingïarap/Compensation sha kito ki longïing ba Shah ktah na ka jingïap ki Masi jong ki kum ka lad jingïarap bad ïoh jingïada na ka bor jong ka Sorkar.
Shuh shuh ka seng ka la dawa ïa kane ka Ophis ban buh noh da u Help-Line Number hapoh ka District khnang ban pynsuk ïa ki Nongri jingri kiba shah ktah ban pan jingïarap bad jingïada ba kyrkieh na kane ka Shnat.
Ka seng ha ka jingïakynduh ïa ka Senior Animal Husbandry & Veterinary Officer, East Jaiñtia Hills District, Khliehriat kala pynsngew ba na la liang ka Department ka la shimkhia halor kane ka jingpang Masi ba tip kum ka Lumpy Skin Disease bad ki Nongtrei jong kane ka shnat ki la leit ai vaccination, injection bad Awareness Program sha ki Nongri Masi jong ki Shnong hapoh ka District.
Ha ka jingïakren bad ka seng katei ka officer kala pynsngew shibun ki jingeh ha kane ka office treikam ha ka jingbym pynbiang ka Sorkar ia ki jingdonkam naduh ki fund, ki Dawai dashin bad kiwei kiwei, teng teng ki hap sei na pla lade tang ban ïoh thied ïaki dawai dashin ban ïarap ïa ki Nongri jingri ba shah ktah.
Ka Seng ka la ai jingmut ruh khnang ban don ka jingïatreilang bad ki bor Shnong ka ophis ka dei ban khot jingïalang ïa baroh ki Rangbah Shnong ne Secretary Shnong halor kane ka jingpang khnang ban lah ban pynsngew thuh bad ban tehlakam ïa ka jingpur sted jong une u jingpang.
Ha ka juh ka por ka seng ha ka jingkynduh bad ka officer kala pynsngew ba ïa u ne u khniang jingpang ba saphriang hapoh ka District lah ban dei na ka jingwan shalan ïa ki Masi ba na bar Jylla shapoh ka Jylla Meghalaya.
Shillong, Jylliew 07: U Joint Director jong ka tnat Directorate of Animal Husbandry and Veterinary u H.K Marak ula pynshai ba ka dud bad ka doh Masi kim don jingktah eiei ïa ka koit ka khiah ki briew hynrei watla katta ruh ka long kaba donkam pat ban da shet bha ïa ka dud ban dih bad ïa ka doh shuwa ban bam.
U H.K Marak ula ong ba ka jingpang Lumpy Skin Disease lane LSD ka dei ka jait jingpang ïa ka met ki masi bad kane ka jait jingpang ka ktah jur bha ym tang ïa ki masi hynrei ka lah ruh ban ktah ia kiwei pat ki mrad lada ki ia khleh lang ha juh.
Ula ïathuh ba kat kum ka jingïoh lum ïaki kaiphod lyngba ka ophis treikam, haduh mynta 3500 tylli tam ki Masi kiba la shah ktah ha une u khniang jingpang ha kylleng ka jylla bad 29 tylli ki masi ki la iap na une u khniang jingpang.
“Kane ka jingshah ktah ki masi ha ka jingpang LSD ka long kaei kaei kaba pyndunong ïa ka jylla hynrei watla katta ruh kam don jingktah pat ïaka doh masi bad ka dud masi tangba dei ban da shet bha ïa ka dud ka doh shuwa ban dih ne bam" la ong u H.K Marak.
U H.K Marak ula kyntu ïaki briew ban kham kiar ïa ka doh thad namar ka dei kaba shu pynrkhiang ïa ka doh tang da ka tdem.
Nalor kane u H.K Marak ula ïathuh ba haduh mynta kam don ka dawai ban pynkhiah ïa une u khniang hynrei ki lah tang ban ai da ki tika ïa ki masi kiba dang koit khnang ban tehlakam ïa ka jingpur.
“Naka bynta ban tehlakam ïa kane ka jingpang, ki nongri masi ki dei ban set ïa ki masi kiba pang la ka jong, bad ban leh khuid ïa ka sem khnang ba ki ksaiñ ki nym ïoh ban boi ïa kiba la ïoh ïa kane ka jingpang, ki nongri masi ki lah ban pynkyllan da u shynrai tang kum ka jingïada bad lada iap ki masi dei ban da tep bha kumba 6 phut eiei hapoh khyndew" ula ong.
Shillong, Jylliew 07 : U Myntri ka tnad Tourism ka sorkar jylla, Bah Paul Lyngdoh ha ka sngi Balang u la ong ba ka Meghalaya kum ka jaka jngohkai ka la sakhi ba ka jingwan ki briew na shabar ka jur bha khamtam lei lei na ka jingslem jong ka Lyiur ban wan.
“Ngi khlem shah ktah satia na ka daw ka jingslem ka jingwan ka Lyiur.
Ka jingkiew ka jingshit ka la pynlong ïa ki briew na Guwahati ban wan khah khah sha Shillong ban kïar na ka jingshit kyrang ka sngi ha ri thor.
Kumta kane ka la pynmyntoi pat shibun ïangi," u la ong haba kren bad ki lad pathai khubor.
Hynrei u la ong pat ba kawei kaba aktah ïa ki da kumwei pat kadei ka bording hynrei haba ïadei bad ka jingdon ki jaka jngohkai, ka Meghalaya mynta ka la da kiew stet shisha.
Lah ban kdew hangne ba dang ha ka sngi Baar u Myntri Rangbah u la pynbna ba ka sorkar kan pynlut tam haduh 300 klur tyngka na bynta ka tnad Bording lada jia ba kane ka jinglong jingman ka ïai bteng kumjuh ha kine ki 100 sngi ban wan.
Shillong, Jylliew 08: Shisngi hadien ba ka sorkar ka la pynbna ba ka la thaw ïa ka Search Committe ban wad ïa ki riew shemphang ban long ki dkhot jong ka Expert Committe ba ka sorkar ka la thung ban pynbeit thymmai ïa ka Reservation Policy, na ka liang ka VPP ka la pynpaw ba ka pdiang ïa kane ka senjam ka sorkar.
Ha ka jingïakren sha ki lad pathai khubor, u President ka VPP u Bah ardent u la ong ba ka party hi ka pdiang ïa kane ka rai ka sorkar ban thaw ïa kane ka komiti na bynta ban wad ïa ki riew shempahng ba kin long ki dkhot ha ka Expert Committe na bynta ka jingpynkylla ïa ka Reservation Policy.
“Ngi pdiang ïa kane bad ngin ïai buddien na ka liang jong ngi ba ka kam kan ïaid sted ha kaba ïadei bad kane ka jingpynkylla ïa ka Reservation Policy bad ngin ym ap haduh ba ka sorkar kan khot biang ïa ka jingïalang ka All Party Meeting hynrei ngin phah jingthoh sha ka sorkar ha kaba ïadei bad kane," u la ong.
“Ngi shniah ha ka komiti ba u Chief Secretary u khlieh ban wad ïa ki riew shemphang bad ngim kwah ban ong mano ba dei ban ïohrung bad mano bym dei bad ai kane ka komiti kan leh la ka bynta," u la bynrapHaba kylli haduh katno u sngew skhem ba ka jingthung ka sorkar ïa kane ka Expert Committee kan seisoh namar kiba bun ki komiti ba ka sorkar ka la thung la ïohi ba ki kut tang ha suiñ khlem lah pynmih soh eiei, na ka liang u Bah Ardent u la ong ba ka party hi ka don ka jingsngewkhem ba ka sorkar kan pynsted ïa kane ka kam bad ‘ba kane ka komiti ba la thung kan ym shu sepei hynrei kan don kla jingmih soh," u la ong.
“U paidbah u la kyrshan katto bad ka sorkar kam dei ban shim sting ïa kane ka bad ngi don ka jingngeit kaba skhem ba kane ka komiti kan ym shu kut kum kiwei pat ki komiti bad ngi ruh ngin ïai buddien.
" u la bynrap.
Haba kylli la u ïohi ba ka donkam ne em ba ka sorkar kan pynmih ïa ka hukum ba ka Job Reservation Policy kan treikam ha ki kompeni shimet, u Bah ardent u la ong ba ka party ka seng donkam ïa kane.
“Ka jingïakhun jong ngi kam dei eh ban pynïoh kam sorkar bad wat ha ki kompeni shimet ruh lehse dei ban bhah bad kane nga ieh ha ka jingstad jong ka Expert Comittee," u la ong.
Haba kylli la ka jingkyrshan ka dei ba ki samla kin ïoh jingmyntoi na ka Reservation Policyha ka kam sorkar u Bah Ardent u la ong, “Naduh kaba sdang ngim shym ong ba lada pynbeit ïa kane ka polisy baroh kin ïohkam sorkar lut hynrei ngi kwah ba ka jingduna ba don ha ka polisy yn weng bad ka bhah dei hok jong ki khun samla ki dei ban ïoh bad ki samla bad ki paidbah hi ki sngewthuh shai ïa kane," u la ong.
Haba ïadei bad ka jingkynthoh ba ka jingdawa ka VPP ban pynbeit ïa ka Reservation Policy ka wanrah ïa ka msyniem ïashun bad ka bet ïa u symbai ïapher jaidbynriew, “Kin ym lah ban ïai ïalam bakla ïa u paidbah namar u paidbha u la stad bad u lah ruh ban pynuïapher ïa ki jingshisha bad ki kam thok bad ban ong ba ka bet ïa u symbai ïashun ka dei ka jingkren kutlad ban ïalam bakla da mano re," u la ong.
“Ngim bet ïa u symbai ïashun hynrei ngi pynleit jingmut ïa ka bit ka biang ki paidbah ka jylla khamtam ki khun samla," u la bynrap.
Haba kylli halor ka rai ka sorkar ban bteng biang noh ïa ka jingthep kam ha ki tnat sorkar tang shu pynmih ïa ka Office Memorandum kaba thymmai ïa ka Reservation Roster bna ka liang u Bah Ardent u pynpaw ba ka VPP ruh ka mynjur ïa kane.
“Ngim don jingpyrshah eiei lada la pynbeit ïa ka jingdkhoh ha ka Roster namar lada shu pynjlan ka dei ka jingshisha ba ki samla ki lah ban kynjoh sha ka rta ba kim lah shuh ban aplai kam sorkar bad ngi shniah ha ka sorkar ïa kane bad ngim dei ban don than ka mynsiem pyrkhat sniew," u la ong.
Shillong, Jylliew 7 : U Myntri ka tnad Social Welfare u bah Paul Lyngdoh u la ïathuh mynta ka sngi Balang ba ka tnad jongu kan sa lum jingkheiñ biang ban tip katno ki don ki nongdih drok ha ka jylla khnang ba yn lah ban dang tei bun ki rehabilitation centre.
U Myntri u la pynpaw ruh ïa ka jingdonkam ban pynkylla noh ïa ki kyndon aiñ jongka Narcotic Drugs and Psychotropic Substances (NDPS) Act khnang ban pynkup bor ïa ki bor pulit ban ïakhun pyrshah ïa ka jingkhaïi drok ha ka jylla.
Haba kren bad ki nongthoh khubor mynta ka sngi u bah Paul u la ong kumba long mynta palat 2.5 lak ngut ki nongdih drok ki don ha ka jylla bad kane ka long kat kum ka jingkheiñ kaba don bad ka tnad Social Welfare tangba ïa kane ka jinglum jingkheiñ la leh lai snem mynshwa.
Kiba bun ki nongdih drok ki dei ki samla lud bad ki samla kiba ha ka rta 20-30 snem.
“ Kane ka 2.5 lak ngut ka dei ka jingkheiñ kaba don ha ka tnad Social Welfare kaba la lum lai snem mynshwa bad nga la kren ba donkam ban lum jingkheiñ biang khnang ban tip katno ki don baroh mynta ha ka jylla" ong u bah Paul.
“ Haba phai sha ki jingshisha ba kiba bun ki nongdih drok ha ka jylla ki dei hapdeng ka rta 20-30 snem kaba dei ka rta kaba dang ïabeh bha ïa ki rongphong ka pyrthei bad nalor kata ym dei tang ki shynrang hynrei wat ki kynthei ruh ki pyndonkam drok bad lyngba kine kiew sa ka jingpang HIV bad AIDS namar ym don lawei shuh ïa kine ki briew.
Kumta na ka liang ka sorkar kan pynlong bun ki prokram ai jinghikai bad kan pynleit jingmut bha halor kane ka kam kaba buh ïaki khun samla ha ka jingma kaba khraw" ong ubah Paul.
Ka sorkar kan pynkhlaiñ bad pynbun ïa ki rehabilitation centre khnang ban ïoh buh bad ai jinghikai ïa kine ki samla da kaba iatrei lang bad ki seng treimon sngewbha khnang ban pynwandur pat ïa kine kiba la ïaid bakla ka lynti bad ka thong ka long ban leh ha baroh ka jylla ha kine ki hynriew bnai ban wan, ong biang ub ah Paul.
Haba la kylli ba ka jylla haduh mynta kam pat don la ka jong ka rehabilitation centre, u bah Paul ula ïathuh ka sorkar ka dang pynkhreh ban tei bun tylli ki centre namar kawei ruh ka daw ba ka sorkar ka kwah ban tei dei namar ba ki private rehab centre ki oh dor rem palat.
“ Ngan shim khia ban pynbiang ïa ki jingdonkam baroh bad ban don ïa kine ki centre da kaba sdang tei shwa na kane ka nongbah Shillong.
Halor ka jingkylli balei ba ki private rehabilitation centre ki shim dor rem nalor ba ki ïoh jingïarap na ka sorkar, u bah Paul u la ong “Ha ka jingshisha ïa kane ka jingkylli la dei ban kylli na ka myntri ka tnad ka koit ka khiah hynrei namar ba nga dei u nongpathai khubor jongka sorkar ngan ïathuh ba ngi la don ki jingïamir jingmut la bunsien bad ka tnad ka koit ka khiah bad shen ngin sa shim ki rai kaei kaba dei ban leh".
U la ong ba ka jingdonkam ban pynkhlaiñ ïaka NDPS Act ka long ban aibor shuh shuh ïa ki pulit namar kumba long mynta kane ka dei ka aiñ jongka sorkar pdeng bad ki don bun ki kyndon kiba khang lad ïaki pulit ba kin leh ïakaba donkam.
U la ong ruh donkam ïa ka jingiatrei lang ki skul ki college, ki Balang bapher bapher ban hikai ïaki khynnah bad samla ban ong “Em ia u Drok".
Shillong, Jylliew 07 : Ki Sengbhalang Garo kiba treikam ha Ri-lum Khasi, ki la dawa ïa ka Sorkar Jylla ba kan ai bynta lem ïa ki paid Garo kiba shong ba sah ha Ri-lum Khasi na ka bhah 80% jong ka Job Reservation Policy ba la mang sha ki Khasi-Jaintia bad Garo, haba kam ba kine ki paid Garo kim ju ïoh bynta satia na kane ka bhah naduh ba sdang pyntreikam ka State Reservation Policy hapoh ka Jylla.
Kine ki Sengbhalang ki kynthup ïa ka All Khasi Hills Achik Federation, Garo Students Union Khasi Hills Zone, Achik Holistic Awakening Movement SWKH Zone bad ka United Achik Youth Federation.
Kine ki Sengbhalang ki la leit ban aiti da ka dorkhas hynne ka sngi Balang, ha u Myntri ka Tnad Pule Puthi u Rakkam A Sangma bad kyrpad ba un pyrkhat lem ïa ki jingeh jong ki paid Garo ba sah ha Ri-lum Khasi bad ban ïakren lem ruh ha ka Sorkar Jylla ba kan leh ei ei halor kane ka kam.
“Ngi kum ki President, Secretary bad ki nongïalam sengbhalang Garo hangne ha i-um Khasi ngi kwah ban pyntip ba ki don bun ki jaidbynriew Garo kiba shong basah ha kylleng ki bynta jong ka Ri-lum Khasi naduh ki por hyndai hynthai haduh mynta bad bun ki Garo ki don ïa la ki jong ki jaka ne A.khings Land kiba hap hapoh u pud u sam jong ki distrik bapher bapher" pynpaw ki Nongialam ki 4 seng ha ka dorkhas.
“Ki Garo kiba sah ha Ri-lum Khasi ki don ïa kajuh ka hok kumba la kdew haka Riti Synshar ka ri kumba ïoh ki jaidbynriew Khasi, hynrei naduh ba la pyntreikam ïaka Reservation Policy ha u snem 1972, ki Garo kiba sah ha kylleng ka ri Khasi kila duh bynta na ka bhah 80% jong ka Reservatiuon Policy bala mang sha ki Khasi-Jaintia bad Garo" kila bynrap.
Kat kum ka jingong jong ki, “Kam shym la don satia kano kano ka kyndon ne ka jingpynbna paidbah kaba la pynmih da ka sorkar Meghalaya ka ban khang pyrshah ïa ki jaidbynriew Garo kiba sah ha Ri-lum Khasi ban ïoh jingmyntoi na bhah".
Kine ki Sengbhalang ki la pynpaw ruh ba ki don bun tylli ki skul Garo ha kylleng ka Ri-lum Khasi ha ki jaka kiba ki Garo ki bun paid bad naka liang ka sorkar jylla kala sdang ban pynrung ïaka ktien Garo ha ki skul sorkar hynrei kaba lyngngoh ka long ba ki nonghikai kiba la shah thungkam ban hikai ïaka ktien Garo kim dei satia ki Garo ne kiba la don ïa ka syrnot ba ki la pyndep ïa ka jingpule haka ktien Garo.
“Ka jingbym don ki nonghikai kiba biang ban hikai ïaka ktien Garo ha ki skul ka la buh ha ka jingeh kaba khraw ïa ki khynnah pule Garo ban ïoh ïaka jinghikai kaba biang ba kin pule ïaka Garo, kumta ban weng ïa kane ka jingeh bad ban ai jingmyntoi ïa ki khynnah pule.
Ngi kyrpad ban shimkhia lem halor kane bad ba ki bor kiba dei khmih kin shim ïa ki lad ban thung da ki Garo ba kin hikai ïaka ktien Garo ha kylleng ki skul sorkar" kila ong.
Shillong, Jylliew 07: U myntri ka tnat Social Welfare bah Paul Lyngdoh mynta ka sngi Balang, ula pyntip ba ka Sorkar Jylla kala weng ïa ka Kong Phidalia Toi kum ka Chairperson ka Meghalaya State Commission for Women (MSCW) namar ka jingpynkheiñ ïa ki kyndon jong ka Meghalaya State Commission for Women Act, 2005.
U Bah Paul u ïathuh ba ka Kong Phidalia Toi ka dei ban leit ïashimbynta haduh lai tylli ki jingïalang jong ka Commission kat kum ki kyndon hynrei kane ka Longkmie kala pep haduh saw tylli ki jingïalang bad leit ïashimbynta ruh ha ka jingïalap elekshon ïa u kyrtong ka NPP na Jowai, u ma Wailadmiki Shylla ha ka elekshon MLA ba dang shu dep.
“Nga la pule bniah ïa ka File.
Ka Chaiperson barim ym tang baka shim bynta haka jingïalap ilekshon hynrei kala dei ruh ban leit shim bynta haduh lai tylli ki jingïalang hynrei kala pep ha baroh saw tylli ki jingïalang bad dei namar kane kam shym la long kaba tbit ban shimti biang kum ka Chairperson jong ka MSCW" la ong u bah Paul.
U Bah Paul u la ïathuh ruh ba ka Sorkar kam pat thung Chairperson thymmai satia namar kan hap ban phikir bha haba ïadei bad ka jingjied ïaka briew namar kane ka jingjia jong ka kong Phidalia.
“Ngi donkam ban wad da ki briew ki ban shakri hok ïa ka Women Commission namar kadei ka tnat treikam kaba donkam bha bad dei namar kane donkam hi daka briew kaba don shisha ka jingmut ban trei ïaka kam kumba la bynshet" ula ong.
Haba kylli u bah Paul ula ong ba shen ka sorkar kan sa wanrah ïaka thup kyrteng jong ki briew bad hadien kane un sa ïakren bad u myntri rangbah ka jylla ban ïathir halor ki briew ki ban shimti thymmai kum ka Chairperson jong ka Commission.
U bah Paul ula mynjur baka jingthung Chairperson kam dei ban long tang lada ka briew ka don jingïadei bad kino kino ki sengsaiñ pyrthei.
“Wat ju khuslai namar nga kwah hi ba ka briew ka ban shimti kum ka Chairperson jong ka Commission kan dei kaba tbit, nga jied ïa kiba tbit kiba lah ban trei ïaka kam ym kino kino kiba don bynta ne don jingïadei bad kiba don haka bor ne bad kino kino ki sengsaiñ pyrthei" ula ong.
Nalor kane u myntri ka tnat Social Welfare u bah Paul Lyngdoh ula pyntip baka sorkar kala weng kam ïaka kong Phidalia Toi kum ka Chairperson jong ka Meghalaya State Commission for Women (MSCW) namar kala pynkheiñ ïaka Meghalaya State Commission for Women Act, 2005.
U bah Paul ula ïathuh ba nalor ba ka kong Phidalia kala pynkheiñ ïa ka Meghalaya State Commission for Women Act, 2005 daka ba leit shim bynta ban ïalap ilekshon ïa u MLA ka Jowai u bah Wailadmiki Shylla, kala pep ruh ïaki jingialang jong ka Commission haduh saw sien.
Shillong, Jylliew 07: Ka Harijan Panchayat Committee (HPC) ha ka sngi balang ka la pyntip ha ka Ïingbishar High Court of Meghalaya ba ka la pdiang ïa ka Blue Print ba ka sorkar ka tyrwa ka sorkar na bynta ban pynkynriah ïa ki 342 tylli ki longïing jong ki Harijan kiba shong ha Them Ïew Mawlong sha ka jaka ba ju don ka ophis ka Shillong Municipal Board (SMB).
Ha ka hukum ba la pynmih ha ka sngi Balang ka kashari jong ki arngut ki nongbishar u Chief Justice ka HC u Justice Sanjib Banerjee bad u Justice W Diengdoh ka la ong, “Na ka liang u Learned Advocate-General u la pyntip ba u la ïoh ïa ka kaiphot na u nongïasaid aiñ ka Harijan Panchayat Committee ba ka HPC ka la mynjur halor ki nongrim (in principle) ïa ka blueprint ba ka sorkar ka la pynkhreh bad la pyntip ruh ba ki don katto katne ki jingpynkylla thymmai kat kum ka jingai jingmut ha ki katto katne ki bynta".
“Namar ka sorkar jylla ka dang peit sani ïa ki jingai jingmut ban pynkylla, kane ka jingshim bishar kan long biang hadien lai taïew bad kyrmen ba kane ka mat kaba sah teng la slem yn lah ban pynkut noh," ong shuh shuh ka hukum.
Ïa kane ka mokotduma ka kashari kan shim bishar biang ha ka 3 tarik Naitung 2023.
