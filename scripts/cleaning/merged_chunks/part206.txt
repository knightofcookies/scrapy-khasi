“Nga ngeit kum u MLA ka Nongkrem nga la wanrah ïa ka burom na ka bynta ka constituency da ki kam bad ki jingshimbynta ha ka dorbar bad kiba bun ki briew na bar jylla ki la kylli haba ki ïohi ïa ka dorbar ki kylli uei uto u MLA ba kren kumto ha ka dorbar bad nga ngeit ba kata ka la dei ka burom ïa ka Nongkrem kaba la phah ïa nga bad nga ngeit kane ka la dei ka burom kaba nga la wanrah," u la bynrap.
U la ong ruh ba kum ka jaidbynriew kaba la ju ong kum ka jaidbynriew tip briew tipblei ‘ka dei ka kamram jong ngi ban phai khmat sha u Blei ïa ki kam kiba ngi leh ha ka jingim jong ngi lada dei ha ka jingeh bad ki jingtynjuh namar dei ma u ban ïarap ïa ngi’ ong u Bah Ardent.
Shillong, Ïaïong, 09: Ryngkat ki ummat bad ki durkhmat ba sngewsih jong ki bahaïing hasem, ïa ka met ba dang sah jong u Bah Sumar Sing Sawian uba long u nongthohkhubor ba la rangbah bha bad uba long ruh ha kajuh ka por u nongthohkot uba la khladnoh ha ka sngi Thohdieng la thang donburom ha ka sngi U Blei ha Jaïaw Jingthangbriew, Shillong.
Shwa ban rah ïa ka met na ïing sah kaba don ha Umroi Laban Saro, Ri Bhoi District, ki kynhun bapher bapher ki la ïashim bynta ban leh burom khatduh ïa ka met ba dang sah jong u Bah Sumar uba long uwei na ki nongïalam bahakhmat jong ka Seng Khasi Kmie.
Ïa u Bah Sumar la kha ha ka 15 tarik, Jylliew 1941 bad u la khlad noh na kane ka sla pyrthei ha ka rta kaba 82 snem.
Kum u nongthohkhubor u Bah Sumar u la long u Editor jong ka kotkhubor Apphira bad u la noh synñiang shi katdei eh lyngba ki jingthoh jong u sha kiwei pat ki kotkhubor nalor ba u ju don bynta bad ka All India Radio, Shillong, ka Doodarshan Kendra, Shillong ha kaba ïadei bad ki kam pathai khubor.
Ka jingkhladnoh jong u Bah Sumar ka la long ka jingduh kaba khraw haduh katta katta ïa ka jaidbynriew namarba u dei uba briew uba tip thik pa thik ïa ki kyntien khasi paka bad uba ju thoh ruh shaphang ka jingriewspah jong ka kolshor tynrai u Hynñiew Trep Hynñiew Wasa.
Kum u nongthoh kot u la pynmih ïa ka kot kaba u la jer kyrteng, ‘Ki khun ki hajar na jingkieng Ksiar, Ka Jutang.
U la pynkylla Khasi ruh ïa ka Gitanjali ba la thoh da u Rabindranath Tagore bad u la thoh bun tylli ki kot jingrwai poitri.
U la long u Chief of Bureau jong ka Shillong Press Trust of India (PTI) bad u la long u Khasi banyngkong eh ban bat ïa kane ka kyrdan.
Ha u snem 2017 ka Sorkar Jylla ka la ithuh kyrpang ïa ki kam kiba u Bah Sumar u la noh synñiang ha ka thoh ka tar Khasi da kaba pynkup burom da ka khusnam Tirot Sing Award ha sngi rakhe ïa ka Meghalaya Day.
U Bah Sumar u la ïoh pdiang ruh bun tylli ki khusnam ha ka kam thoh kotkhubor bad ha ki kam ka imlang ka sahlang.
U dei ruh uwei na ki nongmait lynti ban pynsdang ïa ka rongbiria da kaba pynlong ïa ka jingïakop siat khnam ïa kaba la ju pynlong da ka Apphira Archery Committee.
Nalor ka thoh ka tar, u Bah Sumar u la noh synñiang sha ka imlang ha kiba bun rukom bad u la long ruh u nongprat lynti da kaba thaw ïa ka komiti kumno ban shna ïa u durmot jong u Myllung SoSo Tham uba don mynta ha phyllaw jong ka State Central Library.
U dei u dkhot ba shitrhem jong ka Seng Khasi (Kmie) Mawkhar uba la bat kum u Secretary ba nyngkong jong u Lum Sohpet Bneng Committee bad uba la long uwei na ki nongïalam jong ka Seng Khasi (Kmie) ban ïalam ïa ka jingkiew sha u Lum Sohpet Bneng ïa kaba la tip kum ka ‘Kiew Pyneh Rngiew.
’.
Shillong, Iaiong 9 : Ka ïing Bishar High Court jongka jylla ha ka hukum ba pynmih ha ka 5 tarik Iaiong, kala kyntait ïa ka jingpan jamin jong u MLA barim ka Mawhati bad Chairman barim ka HNLC u bah Julius K Dorphang, uba la shah rai ban set phatok haduh 25 snem halor ka jingkynnoh leh beijot ïa ka Khynnah rit.
Une u MLA barim ka Mawhati ula shah pynngat ha ka kyndon aiñ POCSO bad shah pynshitom da kaba set phatok haduh 25 snem bad ka kuna ba T.15 lak ha ka ïing Bishar Special Court jong ka Ri-Bhoi District namar u la shah kynnoh leh beijot ïa kawei ka khynnah ha u snem 2017 mynba u dang long MLA.Haba kyntait ïa ka jingkyrpad, ka Principal Bench ba kynthup ïa u Chief Justice Sanjib Banerjee bad Justice W Diengdoh, ha ka hukum, ka la ong ba u Bah Julius ula don 52 snem ka rta bad “Da ka jingshah phatok haduh 25 snem, ka ïing Bishar ba bishar kala pynthikna ba shuwa ka por ba une u Nongpan jamin un lait na phatok, ka jingkwah brai ka met kan nym don shuh ha une u briew namar ka jingheh rta.
Un nym lah shuh ban leh ïa ki kam awria".
“Ka Jylla ruh kan hap shim jingkitkhlieh ban kitkhia ïa baroh ki jingsumar jong ka lanot ba lait im khlem ka jingsiew pisa khyndiat ruh, ka ban ïaryngkat bad ka kyrdan Grade-II officer ka Jylla ha kine ki 20 snem ban wan" ong ka ïing Bishar.
Ka ong ruh ba ka kuna, lada lah siew, bad ka song pisa ba la mang baroh kum ka bailutksan ka bym dei ban duna ïa ka T.20 lak, dei ban ai da ka Jylla sha ka lanot da kaba kynshew ïa ka ha kata ka rukom tad haduh ba ka rta ba kala lah ban pynïaid kam.
Ka Jylla kan hap ban siew ruh T.5 lak sha ka lanot kum ka bailutksan nalor ka T.15 lak ba ka ïoh na ka kuna.
Nalor kane, ka ïing Bishar kala bthah ruh lada don kano kano ka prokram ba kyrpang lane ka lad ïohkam kaba don lane ka kam kaba ka lanot ka lah ban trei lane lada don kano kano ka education prokram ïa ki Kynthei kaba lah ban pynrung ïa ka lanot, ka Jylla ka dei ban ai ïa baroh ki jingïarap ïa kane ka lanot khnang ba kan lah ban im ïa ka jingim kumba long lang kiwei kiwei.
Shillong, Ïaïong 09: Ka United Democratic Party (UDP) ka la pynpaw ba ka la long ka jinglehraiñ kaba khraw ïa ka jylla ba da ki bor pahara kiba na bar jylla kin hap wan hap pahara ban tehlakam ïa ki kam sahlan be-aiñ ïa u dewïong.
“Ban wan buh da ki pyrton pahara ha ka jylla na shabar ban teh lakam ïa ka kam shalan be-aiñ ïa u dewïong ka pyni sha ka pyrthei ba ngim pat kotbor satia kum ka jylla ban leh hi ïa kane ka bynta," ong u General Secretary ka UDP u Dr Jemino Mawthoh.
“Kaba donkam ka long ba ngi dei ban pyndonkam da ki bor pahara jong ka jylla jong ngi ban pyndep ïa kane ka kam hynrei kane ka jingwan kiba na bar ka pyni ba ka sorkar jylla ka tlot haduh katta katta ban leh ïa kane ka bynta," ong u Dr Jemino haba kren ha kaba ïadei bad ka jingdonkam ba ka sorkar jylla ka dei ban leh tyngeh ïa ki kam be-aiñ ha ka jylla.
Kane ka jingkren jong u Dr Jemino ka long hadien ba ka Meghalaya High Court ka la hukum ba dei ban wanrah da ki pyrton pulit Central Industrial Security Force (CISF) na bynta ban tehlakam ïa ka jingshalan be-aiñ ïa u dewïong ha ka jylla.
“Haba ngi synshar ïa ka jylla ngi dei ban synshar bha ym ban ai mon kat ïa kino kino ki kam ba be-aiñ kiba kwah ban leh.
Ngi donkam ban bat ïa ka aiñ bad ban leh ruh katkum ka aiñ hynrei lada ym kumta kan don ka jingkulmar ha ka jylla hi baroh kawei," u la ong.
Shuh shuh u la ong ba jin lada ki bor ba dei peit jong ka jylla ki pyndep hok la ka kamram kumba ki dei ba leh kan ym donkam satia ïa ki bor pahara kiba na bar ban wan ai jingpahra bad kam donkam hi ruh ïa ka kshari ban tuklar ïa kane ka kam.
Haba kylli ïa ka nongrim kaba ka UDP halor kane, “Ngi kum ka party ngi la pynpaw ïa ka jingsngew pyrshah ïa ki kam be-aiñ ha ka jylla bad na ka liang ki MLA ka party ruh ki la kren pyrshah bha ïa kane ka mat khaïi tuh ïa u dewïong bad ki la kren ha kaba shai ba da leilei yn ym lah ban pdiang ïa ki kam be-aiñ," u la ong.
U la ong ruh ba ka party kan bteng ïa ka jingkren pyrshah ïa ki kam be-aiñ namar lada ailad kan long ka jinglehraiñ ynda ki bor ba na bar kin hap wan ban pyndep ïa ki bynta ba dei hok jong ka sorkar jylla ‘bad lada ka jia kumta kan dei ka jinglehraiñ ïa ka jylla bad kan pyni ïa ka jingtlot ka sorkar,’ ong u Dr Jemino.
Shillong, Ïaïong, 09: Ka ophis u Comptroller and Auditor General of India (CAGI) ka la ai jingmut ïa ka Sorkar Jylla ba kan khang khyrdep noh ïa ka Meghalaya Electronics Development Corporation Limited (MEDCL), kaba long ka Public sector Enterprise (PSE) ka bym shym la treikam shuh naduh u snem 2006.
“Ka Sorkar Jylla ka donkam ban pynstet ïa ka jingpynkut khnang ban khang khyrdep noh ïa kane ka PSE ka bym treikam," ong u CAG ha ka State Finances Audit Report kut snem jong ka 31 tarik, Lber, 2022.
Ka kaiphod ka la ong ba ki don ki Arrear jong ki saw tylli ki Account (2018-19 haduh 2021-22) kat haduh ka 30tarik, Nailur, 2022 ha kaba ïadei bad ka jingbym die eiei jong ka PSE (Meghalaya Electronics Development Corporation Limited), kaba lam sha ka jingbym treikam naduh u snem 2006 bad kaba dang sahteng ban pynkut noh syndon naduh u Jylliew, 2011.
Ka Committee of Public Undertakings (CoPU) ha ka kaiphod bashiphew (Tenth Report) ïa kaba la rah hapoh ka Iingdorbare Thawaiñ ha ka 5 tarik, Naiwieng 2020 ka la ai jingmut ban pynkut noh mardor ïa ki PSE ki bym treikam, hapoh hynriew bnai.
Ka kaiphod ai jingkheiñ jingdiah jong ki kompeni ki dei ban pynkhreh noh mar mar hapoh hynriew bnai hadien ba la kut ka Financial Year, kata, ha kaba kut jong u Nailur kaba long ruh katkum ka kyndon jong ka Section 96 (1) jong ka Companies Act, 2013.
Lada jia ba ym lah ban leh eiei, kan ngat ha ki kyndon shaiñ kuna hapoh ka Section 99 jong ka Aiñ.
Ha kajuh ka rukom, lada jia ba don kino kino ki corporation ba la ithuh, ïa ki Accounts dei ban pyndep noh, ban ai jingkheiñ bad ban rah ha ka Iingdorbar katkum ki kyndon jong ki Aiñ.
Kat haduh ka 30 tarik, Naiwieng,2022, haduh 35 tylli ki Accounts jong ki 20 tylli ki PSE kiba treikam ki dang sahteng ban ïoh ïa ka jingsiew na ka bynta shi snem haduh hynriew snem, ong ka kaiphod u CAG.Na ki 35 tylli ki Accounts kiba dang dei ban ïoh ïa ka jingsiew Arrear na ka bynta u snem 2021-22, ki long ka Meghalaya Transport Corporation (MTC) bad ka Forest Development Corporation of Meghalaya Ltd kiba don bun ki Accounts na ka bynta shi snem haduh san snem, ong ka kaiphod.
Shillong, Iaiong 09 : Ki Autonomous District Council (ADC) ki khlem lah ban aiti ïa ki Utilization Certificate (UC) ba pyntreikam ïa ki skhim bapher bapher ka Sorkar Pdeng, bala mang naduh u snem 2017 haduh u 2022.
Na ka song pisa ba la ai 385.71 klur tyngka kum ka Grant na ka sorkar pdeng naduh u snem 2017-2022, ki ADC ki la lah ban aiti ïa ki UC tang 129.63 klur tyngka (34%) na ka song bala ai, ong ka State Finances Audit Report jong ka Comptroller & Auditor General of India jong u snem ba kut haduh ka 31 tarik Lber, 2022.
Ka jingbym aiti ïa ki UC ka mut ba ki bor pynïaid kim shym la lah ban ai jingbatai ba kumno ki la pynlut ïa kane ka song pisa ha kine ki snem lane ki khlem pynlut satia, kala ong.
Ka CAG kala ai jingmut ba la ai ban bthah ïa ki ADC ba kin aiti noh ïa ki UC ba pynsahteng.
Ha kajuh ka por, ka kaiphod kala ong ba ka annual account jong ki ADC ki don ha ka arrear ba ar ne hynriew snem.
Ka Annual Account ba dang sah jong ka KHADC ka long naduh u 2020-21 haduh 2021-2022, JHADC ka long 2019-2020 haduh 2021-2022 bad ka GHADC ka long 2016-17 haduh 2021-2022.
Kat kum ka Fund rules jong ka JHADC bad GHADC, ka annual account la dei ban aiti sha ka PAG ( Audit) hashuwa ka 30 tarik Jylliew manla u snem hynrei kam shym la don satia ka jingkdew ha ka fund rules jong ka KHADC.Delhi, Ïaïong 09: U Myntri Rangbahduh ka ri u Narendra Modi kum shibynta ban rakhe kmen lang bad ki Khristan ïa ka jingkynmaw burom ïa ka sngi mihpat jong u Trai Jisu Khrist ha ka sngi u Blei u la leit ban shim bynta ha ka jintgrakhe Paskha ka Balang Catholic da ka jingleit jngoh ïa ka Ïingmanebah jong ka Dohnud Bakhuidtam u Jisu ha New Delhi.
Kane ka jingleit jngoh u Modi ïa ka Ïingmane bad ban shim bynta ha ka jingrakhe Paskha ka Balang Catholic ka la pynbakla lut war ïa ka jingkynnoh kiba bun ba ka BJP bad u Modi ki dei kiba pyrshah Khristan.
Ha kane ka jingleit jngoh la ïohi ba u Modi u la ai khublei ïa ki riewngeit bad thang mobati ha khmat ka statue jong u Jisu ba la mihpat bad kumjuh ruh la ïohi ba u Modi u shong puson ha ryngkat ka jingduwai ha ryngkat ka jingsynsran lang u Archbishop jong ka Delhi Archdiocese u Archbishop Anil Joseph Thomas Couto ha ryngkat ka jingïadonlang kiwei pat ki Bishop bad ki paid riewngeit.
Hadien ba u la dep ban leit jngoh ïa kane ka ïingmane u Modi u la ong lyngba ka Twiter “Mynta ka sngi ha ka sngi kyrpang jong ka Paskha (Easter) nga donbok ban ïoh leit jngoh ïa ka Sacred Heart Cathedral ha Delhi.
Nga la ïoh ruh ka kabu ban ïa kynduh ïa ki nongïalam jong ka Balang Khristan (Catholic).
"Kumjuh ruh ha ka por mynstep la ïohi ba u Modi u la ai khublei Easter ïa ki riewngeit Khristan baroh lyngba ka Twiter jong u ha kaba u la ong lyngba ka Twiter jong u, “Ka Easter bakmen ïa baroh! Ai ba kane ka sngi kyrpang ba ngi rakhe ïa ka Easter kan kham pynjylliew ïa ka mynsiem jong ka jingsuk jingkmen ha ka imlang sahlang.
To ai ruh ba kan ai mynsiem ïa ki briew ban shakri ïa ka imlang sahlang bad ban ïarap aibor ïa kiba shem jynjar shem lanot.
Ngin kynmaw ruh ïa jingpyrkhat blei jong u Trai Jisu Khrist ha kane ka sngi Easter.
".
Shillong, Iaiong 9 : U MLA ba rim jongka Mawlai Constituency u bah P.T Sawkmie u la pynpaw ka jingsngewkhia jur halor ka Roster System jongka Reservation Policy bad halor kane u la ong ka sorkar ka dei ban da bishar sani bha shwa ban shim ia ka rai da kaba ka dei ban khot lang ïa baroh ki MLA, ki Seng Bhalang, ki Riew Pawkhmat bad baroh kiba ïadon bynta ban ïamir ïatai sani bha shwa ban shim ïa ka rai kaba lah ban pdiang bad mynjur lang da baroh.
Haba ïakren bad u nongthoh khubor u la ong “ Ka Reservation Policy ne ka bhah thung kam thung jam ka dei ban bteng ha ka jylla hynrei dei ban bishar bniah bad kiba dei ban ïoh bun ki dei ki jaidbynriew kiba bun paid ha ka jylla namar kata ka daw donkam ban bishar bniah biang ïa ka kumba la buh kyndon ba dei ban bishar ïa kane ka polisi na ka por sha ka por lane shisien man la ka shiphew snem".
U la ong shuh shuh hooid kane ka mat ka long kaba eh bha ban shim rai mar mar namar lada bakla kan ktah bha ïa ka jingsngew ki paid nongshong shnong jongka jylla hynrei u la ong ba u kyrmen skhem ba ka jingstad jongka sorkar kan paw da kaba kan ïamir jingmut bha bad baroh ki liang shwa ban shim ïa ka rai kaba khatduh ka ban ym ktah ïano ïano ruh bad ka ban pdiang bad mynjur lang da kiwei.
U la ong ruh kumba ka ïing bishar High Court ka la pynpaw ruh ba ka dei ka ïing Dorbar Thawaiñ bad ka Sorkar kiba dei ban ïatai sani bad shim rai halor u snem ban pyntreikam ïa ka Roster System kumta ruh ka dei ka jingstad jongka sorkar kumno ban leh ïa kane ka kam kaba kongsan tam bad kaba dawa ban pynbeit noh mar mar.
Shillong, Iaiong 9 : Ka United Democratic Party (UDP) ka la kyntu ïa ka sorkar ba kan bishar bniah sani bha ïa ka Reservation Policy bad wanrah ïa ka rai kaba pdiang bad mynjur lang da baroh bad kaba ym ktah shilliang ïano ïano ruh.
Ka UDP ka la pynpaw ïa kane hadien ba la mih ki jingdawa ba dei ban khot noh ïa ka Dorbar ba kyrpang ban ïatai halor ka jingpyntreikam ïa u snem na ka bynta ka Roster System jong ka Reservation Policy.
Na ka liang u General Secretary ka UDP u Dr Jemino mawthoh u la ong ba kam don kano kano ka jingpher na ka jingbishar bniah biang ïa ka Reservation Policy namar ïa kane ka Reservation Policy ym shym la bishar ne jurip bniah mynta la 50 tylli ki snem namar kat kum ki kyndon dei ban bishar bniah ïa kane ka polisi shisen man la ka 10 snem.
U la ong da ka jingdon ka Roster System ka dei ban don ka jingbishar bniah ba kan ym ktah shilliang ne noh shilliang hynrei ba kan long mar katjuh khamtam lada ka sorkar ka wanrah da ka formula kaba lah ban pdiang bad mynjur lang da baroh khlem da ktah ïa kano kano ka jaidbynriew hapoh ka jylla.
“ Kumta kam don kano kano ka jingpher lada ïakren bad ïatai bniah ïa kane ka Polisi la ka dei hapoh ka ïing Dorbar Thawaiñ lane shabar jongka ïing Dorbar Thawaiñ ruh khnang ba ki paidbah ruh kin ïa sngewthuh jingmut halor ka Reservation Policy bad ka Roster System" ong u Dr Jemino.
U la ong “ Ngim dei ban shah ïalam ne synshar ha ka bor jingsngew hynrei ngi dei ban long kiba ïatei bad ïohi jngai.
Ngi donkam ban ïa sngewthuh jingmut lang khlem da ktah ïano ïano ruh khnang ba kan ïalong mar katjuh bad kam dei ban ktah ïa ka jingsngew jongno jongo ruh".
Na kata ka daw u la ong “ Katba dang ïakren, ïa phylliew jingmut bad ïatai katta ngin ïoh bun ki jingai jingmut kiba tei ban ïa sngewthuh jingmut lang bad kumno ban pynbeit ïa kane ka jingeh kaba don hakhmat".
U la ïathuh ba ka UDP ka la ïakren bad ïatai bha halor kane ka Polisi wat naduh shwa ka election ba ka la donkam ban bishar bniah biang ïa ka Reservation Policy jongka jylla bad na kata ka daw ïa kane ka mat la kynthup ruh ha ka manifesto jongka party.
U laong ba ki la don kiba ai jingmut ruh ba ka Roster System kam dei ban long naduh kaba sdang kata naduh 1972 hynrei ka dei ban long nangne shakhmat.
“ Na kata ka daw ia kane ka mat donkam ban ïatai sani bha khnang ban wanrah da ka formula kaba pynhun lut ïa baroh.
Namar lada phi ong ïa ka Roster dei ban pyntreikam naduh u snem 1972 kan don ka jingktah bad jingsngew jong kiba bun kumta donkam ban ïapyrkhat sani bha ban wanrah da ka rai kaba pdiang bad mynjur da baroh" ong u Dr Jemino.
U la ong donkam ruh ban ïaid da ka lynti kaba jai jai haba bishar ïa kane ka polisi bad kumta u la ong “ To ngin ïa phai sha kiei kiei kiba tei bad kiba myntoi bad kaei kaba bha tam kaba ngi lah ban shim rai kum ka sorkar, kum ka jylla bad kum ki nongshongshnong jongka".
Shillong, Ïaiong 10 : U bah John Khongjee, u kpa jong u samla Welkin Stone Shadap, uba la ïoh khur ïa ka khusnam Asia Book of Records u la pynpaw ba u khun jong u mynta u don ïa ka jingangnud ban pynkheiñ sa ïa ka World Record kaba u donkam ban ïaid 235 kilomitar hapoh ka 24 kynta na ka bynta ban ïoh ïa kane ka rekod kaba heh ha ka pyrthei.
U bah John u la pynpaw ïa kane ha ka sngi ba ka United Democratic Party (UDP) Mawlai Circle ka la pynkup burom ïa u samla Welkin uba la wanrah nam bad burom ïa ka Mawlai bad kumjuh ïa ka ri bad jaitbynriew ha ka jingïalang kaba la pynlong ha ophis treikam jong u bah PT Sawkmie, MLA barim ha Mawlai Nongpdeng mynha ka sngi Saitjain.
Ha kane ka sngi pynkup burom nalor u Bah PT Sawkmie, la don lang ki heh UDP Mawlai Circle, kum u bah Homer Kharkongor, President, bah Wanseng Jyrwa, Working President, ki dkhot ka UDP Mawlai bad kiwei kiwei.
Ha kane ka jingïalang la ïoh ruh ïa ka jingkren na u bah PT Sawkmie bad na bah Wanseng Jyrwa, kiba la ai mynsiem ïa u samla Welkin ba un nangtrei shitom, khnang ba un lah ban pynurlong sa ïa ka thong ban pynkhein ïa ka World Record, kumba u la angnud.
Kumba shu kdew u samla Welkin u dei u khun jong u bah John Khongjee bad u la lah ban thaw ïa kane ka rekod mynha ka 26 tarik u Kyllalyngkot ha kaba u la ïaid kjat na Mawiong Rim shaduh Sohryngkham bad wanphai biang sha Mawiongrim bad ban hiar pat sa sha Saiden, Nongpoh ban pyndep ïa ka jingïaid kjat ba 100 kilomitar hapoh 24 kynta.
Une u samla u la mih na la iing ha ka por 3 baje la lah san minit mynstep bad u la pynkut ha ka por 10.38 minit mynmiet.
U la lah ban ïaid 101.54 kilomitar bad ka la shim por ïa u haduh 19 kynta bad 33 minit ba un pyndep.
Ka Asia Book of Record ka la pynthikna ïa ka jingjop jong u ha ka 14 tarik u Rymphang, 2023 bad ka la pynpoi ruh sha iing jong u ïa ka khusnam kaba u dei ban ïoh.
Ka Asia Book of Record ka la ibit ïa une u samla ban ïoh ïa kane ka khusnam dei lyngba ka jingmynjur lang ka India Book of Record, ka Vietnam Book of Record bad ka Nepal Book of Record.
Kumba shu pynkynmaw ka Asia Book of Records ka ïasnohkti lang bad ka World Record University bad kumjuh ruh bad ka International Protocol of Records.
Une u samla mynta u dang pule ïa ka BSC ha Synod College bad u don ia ka jingsngewtynnat ban iaid kjat naduh ba u dang rit bad u ju don ïa ka jingthrang ban ïoh ïa ka rekod kum u nongïaid kjat ba sted tam ha ka pyrthei bad mynta u la ïoh ïa ka Asia Book of Records.
Shillong, Ïaiong 10 : Ka Meghalaya Football Association (MFA) ka la pynbna ba kna naduh ka 05tarik u Jymmang mynta u snem kan sa sdang biang ïa ka Meghalaya State League (MSL) ïa kaba la pynsangeh noh ha ki snem ba la dep na ka daw ka jingwan syllad khlam COVID.Haba pyntip ïa kane u Tournament Director jongka MSL Bah Wanshan Kharkrang u la ïathuh ba ba ka lahduh ha kane ka lympung kan ïoh ban khur ïa ka song pisa kaba haduh 5lak tyngka, nangta kaba wan ba ar pat kan khur ïa ka song pisa kaba 3lak tyngka.
La pyntip ruh ba ïa katei ka lympung ïalehkai kaba heh tam ha ka jylla yn pynlong ha baroh saw tylli ki jaka jong ka rilum Khasi, Jaintia bad Garo, kata ha Shillong, Tura, Mawkyrwat bad ruh ha Jowai.
Ïa ka jingïakhun kaba khatduh lane ka final la pynbeit ba kan long beit ha ShillongKatkum ka jingong jong u, ïa kane ka lympung ïalehkai yn sdang da ka jingïakhun hapdeng ka Rangdajied United FC pyrshah ïa ka Hynñiew Wasa FC kaba la buh ban long ha Jowai.
Ha kane ka lympung kin don haduh 25tylli ki kynhun kiban aireng, kata tang ïa ki klob kiba la dep ban pynlong dkhot bad ka Meghalaya Football Association.
Shillong, Ïaiong 10 : Ka Shooting Association of Meghalaya ha ka 08tarik mynta u bnai ka la ïoh ïa ki nongkitkam ba thymmai na ka bynta ka samoi 2023 – 2027 ha kaba ïa ka kam President la bynshet ha u bah John F Kharshiing bad ïa ka kam General Secretary pat la bynshet ha u Bah Neil Sootinck.
Ha kane ka jingjied ïa ki nongkitkam ba thymmai la wan ruh ban sakhi lang da u ISSF Judge ba dei ruh u Returning Officer ba la thung da ka National Rifle Association of India (NRAI), u Bhaba Kalika uba la pynïaid ruh ïa ka jingjied ïa ki nongkitkam ba thymmai.
Nalor u President bad Secretary la jied ruh ïa kiwei ki nongkitkam jong ka SAM hapoh ka jingdonlang u nongpeit pyrman, Bah Finely L Pariat, General Secretary jong ka Meghalaya State Olympic Association (MSOA).
Kane ka long katkum ka kyrwoh ba la phah da u bah Neil Sootinck, General Secretary ka Shooting Association of Meghalaya.
Ka jingbthah ka ophis u Comptroller and Auditor General of India (CAGI) ïa ka Sorkar Jylla ba kan khang khyrdep noh ïa ka Meghalaya Electronics Development Corporation Limited (MEDCL), kaba long ka Public Sector Enterprise (PSE) namar ka jingbym treikam shuh jong kane PSE naduh u snem 2006 ka long kaei kaei kaba pynduh mynsiem ïa ka jingtreikam ki Kompeni paidbah ha kane ka jylla.
Katkum ka kaiphod na ka CAG la ong ba ki don ki Arrear jong ki saw tylli ki Account (2018-19 haduh 2021-22) kat haduh ka 30tarik, Nailur, 2022 ha kaba ïadei bad ka jingbym die eiei jong ka PSE (Meghalaya Electronics Development Corporation Limited), kaba lam sha ka jingbym treikam naduh u snem 2006 bad kaba dang sahteng ban pynkut noh syndon naduh u Jylliew, 2011.
Ka Committee of Public Undertakings (CoPU) ha ka kaiphod bashiphew (Tenth Report) ïa kaba la rah hapoh ka Iingdorbare Thawaiñ ha ka 5 tarik, Naiwieng 2020 ka la ai jingmut ban pynkut noh mardor ïa ki PSE ki bym treikam, hapoh hynriew bnai.
Ka kaiphod ai jingkheiñ jingdiah jong ki kompeni ki dei ban pynkhreh noh mar mar hapoh hynriew bnai hadien ba la kut ka Financial Year, kata, ha kaba kut jong u Nailur kaba long ruh katkum ka kyndon jong ka Section 96 (1) jong ka Companies Act, 2013.
Lada jia ba ym lah ban leh eiei, kan ngat ha ki kyndon shaiñ kuna hapoh ka Section 99 jong ka Aiñ.
Ha kajuh ka rukom, lada jia ba don kino kino ki corporation ba la ithuh, ïa ki Accounts dei ban pyndep noh, ban ai jingkheiñ bad ban rah ha ka Iingdorbar katkum ki kyndon jong ki Aiñ.
Kat haduh ka 30 tarik, Naiwieng,2022, haduh 35 tylli ki Accounts jong ki 20 tylli ki PSE kiba treikam ki dang sahteng ban ïoh ïa ka jingsiew na ka bynta shi snem haduh hynriew snem, ong ka kaiphod u CAG.Na ki 35 tylli ki Accounts kiba dang dei ban ïoh ïa ka jingsiew Arrear na ka bynta u snem 2021-22, ki long ka Meghalaya Transport Corporation (MTC) bad ka Forest Development Corporation of Meghalaya Ltd kiba don bun ki Accounts na ka bynta shi snem haduh san snem, ong ka kaiphod.
Ha ka jingshisha ym dei tang ha Meghalaya ba ki PSE kiba kum kine ki don, hynrei kidon ha kylleng ki jylla jong ka ri India bad kiba bun hi ki treikam bha.
Hynrei balei pat ha ka jylla Meghalaya kim treikam.
Kiba bun ki PSE ne kita ki Corporation, ym tang ka MEEDCL, hynrei ka MTC, ka MGCC, ka MTDC bad kiwei kiwei, kiba bun hi ki la kylla long ki Sick Unit, kiba la kylla long pynban ki hati kit kulai.
Ka jingdon jong kine ki Corporation kan ïarap shibun ïa ki jingïoh kam ïh jam ki Samla bad kan kyntiew ruh ïa ka ïoh ka kot ka jylla, lada ki treikam bha.
Kum ka nuksa ka Assam State Transport Corporation kadei ka Kompeni kaba treikam bha ha kaba wat ki ki kali private ruh ki kamai kit briew ruh hapoh ka ASTC bad kane ka kyntiew shibun ïa ka sorkar Assam.
Nangta ka MCCL kaba dei ka PSU kaba la rim bad kawei na ka Karkhana dewbilat ba nyngkong eh ha ka jylla ka la long ka lad ïoh kam ïoh jam ïa ki spah ngut ki briew khamtam ïa ki nong Sohra bad ka jingim ja bad kamai kajih ki briew da ka jingdon jong ka, ka la long ka jingkyrkhu kaba khraw ïa ki paidbah.
Hynrei katba nang mih ki snem la ïohi ba kawei hadien kaei ki la nang khyllem bad ki la long pynban ka jingbankhia ïa ka sorkar namar ka hap beit tyngka ïa ki.
Kadei ban don ka jingwad bniah ne ka study halor kine ki sick unit ban lap ïa ka daw balei ba kim lah ban treikam bha bad balei ba ki long pynban ka jingduhnong, namar ba lada ki lah ban treikam bha, kan ïarap shibun ïa ka unemployment problem ne ka jingeh na ka jingkyrduh kam.
Nangta kan long ruh ka jingplie lad ïa ki briew ha ka liang ka ïoh kam ïoh jam haba ki kam sorkar ki la jynjar bad shitom shibun ban ïoh.
Shillong, Ïaiong 10 : Ki bor pynïaid jong ka kynhun ïalehkai jong ka Shillong Lajong kaba ïakhun mynta ha ka Second Division League ka khot ka wer ïa ki paidbah ban wai jingkyrshan ïa katei ka kynhun ha ka jingïakhun ha la iing ha ka 14tarik mynta u bnai.
Kane ka kynhun kan hap ban aireng pyrshah ïa ka United Sports Club, ka kynhun ïalehkai kaba khlain bha na Kolkata.
Haba kyntu ïa ki paid ieit phutbol jong ka jylla, na ka liang u Assistant Coach ka Shillong Lajong u Bah Seibor Sana u la pynpaw ka jing sngewkmen ba ka kynhun ka la lah ban ïalehkai bha ha ki ar tylli ki jingïalehkai ba la lah jong kane ka jingïaknieh rung sha ka I-League.
Lah ruh ban kdew hangne ba ka kynhun ka la dep jop d 1-0 kol ïa ka ïa ka East Bengal bad kumjuh ïa ka Diamond Rock Football Club kaba na Madhya Pradesh.
Watla kane ka kynhun ka la shah pynhiar kyrdan na ka I-Legue ha u 2019, hynrei ha kane ka kynti kaba mynta ka la khmih lynti ban ïakhun tyngeh na ka bynta ban wanphai biang sha katei ka kyrdan sa shisien pat da ka jingkryshan lang jong ki paidbah.
Mawkyrwat, Ïaïong 10: U Deputy Commissioner, South West Khasi Hills District, Mawkyrwat, u bah T.Lyngwa, IAS, u pynmih ïa ka jingbthah ba baroh ki Ophis Sorkar, ki Revenue bad Magisterial Courts, bad ki jaka pule hapoh ka South West Khasi Hills District kin khang ha ka 24 tarik u Ïaïong, 2023 (Sngi Nyngkong), na ka daw ba ka dei ka sngi “Shad Suk Mynsiem" jong ka Seng Khasi, South West Khasi Hills District.
Nongstoiñ, Ïaïong 10: Ka Seng WKSU ka dawa bad pynpaw ïa ka jingkyrshan ba pura halor ka jingdawa ba kongsan jong ki paidbah ka Malangkona ban don noh la ka jong ka ktem pulit ba pura ha katei ka thaiñ khappud bad ka Assam.
“Ka sorkar jylla hapoh ka jingkhmih da ka tnad pohïing ba ka dei ban shim ba kane ka jingtyrwa na ki paidbah jong katei ka thaiñ ka long kaba donkam haduh katta katta", ong ka kyrwoh khubor ba la pyllait da ki nongïalam ka seng.
“Ka Seng ka pynpaw ba katei ka thaiñ khappud bad ka Assam, ka dei ka thaiñ ba shah pyndik man ka por, lada dei ha kino kino ki kam ki jam jong ki paidbah nongshong shnong jong katei ka thaiñ.
Ym tang katta la shah pyndik wat ïa ki kam jong ka sorkar Meghalaya ha ki jingpyntrei ïa kino kino ki kam pynroi kum ki surok, ki lynti syngkieng, ka bording bad kiwei kiwei da ki pulit jong ka sorkar Assam, kumba la jia ha ki snem kiba la dep".
“Kumta ka long kaba donkam ïa ka sorkar jylla ban phai khmat noh mynta sha ki jingeh ki paidbah ka thaiñ khampud ha ka liang ka shong suk shong shngaiñ, ka rep ka riang ka khaïi ka pateng bad kiwei kiwei ki jingdonkam jong ki paidbah katei ka thaiñ ba dang sahdien ha ki ba bun ki liang".
“Ka seng ka kyntu ïa ki bor District bad ki tnad bapher ban shimkhia ïa kine ki jingdonkam jong ki paidbah, kiba la pynsngew lyngba ki lad pathai khubor.
Ki bor District kin shimkhia ïa ki jingdawa ba shong nia jong ki paidbah ki thaiñ khappud, da kaba kin pynlong ka jingleit jurip khah khah lane leit ïakynduh ïa ki nongshong shnong jong katei ka thaiñ, khnang ban tip kiei ki jingeh kiba ki paidbah ha katei ka thaiñ ki ïakynduh".
“Ka seng ka kyntu kyrpang ïa u Superintendent of Police Nongstoiñ, ba un buddien kham sted ïa kaei ba ki paidbah ka thaiñ Malangkona bad ki shnong ba don ha ki khappud bapher bapher kiba hap ha ka Mawshynrut Civil Sub-division ki ïakynduh jingeh".
“Kan long kaba sngewtynnad lada un shimkhia da kaba un pynsngew kham jam lyngba ki jingtyrwa jong u hakhmat ka sorkar lyngba ka tnad jong ka kam pohïing, ba ka Shnong Malangkona ka la donkam shisha ban shna bad don noh la ka jong ka ktem pulit kaba khlaiñ lane wat ban tei ïa ka Police Station kaba pura, khnang ba ki paidbah ba shong ha katei ka khappud bad ka Assam kin ïoh ka jingshong suk shong saiñ", ong ka kyrwoh na u Samla D.Sun President WKSU seng kmie.
Nongstoiñ, Ïaïong 10: Ka Khasi Students’ Union (KSU) West khasi Hills District Unit lyngba ka Education Cell, ka pyntip sha baroh ki samla pule kiba hapoh jong ka West Khasi Hills bad na Eastern West Khasi Hills District, kiba wan Merit list ha ka result jong ka SSLC, HSSLC bad DEGREE ha ki Board bad ki University jong u snem 2022, ha ki tnad ki jingpule bapher bapher kiba hapoh jong ka jylla bad shabar jong ka jylla ruh, ba kan pynlong ïa ka jingpynkup burom kaba tip kum ka Maitshaphrang Excellence Award 2022.
Kumta ka KSU West Khasi Hills District Unit ka kyrpad ia baroh ki ba wan shakhmat ha ki Exam, ba kin sngewbha ban pynpoi ïa ki Marksheet ryngkat bad u phone Number ha ka Office jong ka Seng hapoh ka 31 tarik mynta u bnai.
Ki lah ruh ban phah lyngba ka WhatsApp ha ki number 81320 94893, 7005487243, 8837412660, 878779518, lyngba ka ksueducationcell west khasihills @gmail.
com.
Kane ka long katkum ka kyrwoh na u Samla Banlumlang Nonglang Publicity Secretary Khasi Students’ Union West Khasi Hills District Unit.
Nongstoiñ, Ïaïong 10: Ki nongrep bad nongri jingri bapher bapher jong ka West Khasi Hills, ki kyntu ïa ka sorkar Jylla ba kan phai khmat lem na ka bynta ki nongrep, namar kumba long haduh mynta hi ki lad jingïarap jong ka sorkar na ka bynta jong ki, kim pat biang satia bad khambun na ki nongrep ki dang kyrshan borbah dalade ïalade ban pynim bad pynbha ïa ka rep ka riang.
Ha West Khasi Hills kham bun ki dang im ha ka rep ka riang, ka bylla sngi bad tang katto katne kiba trei ïa ki kam khaïi pateng bad kiwei kiwei.
Hynrei ha kine ki sngi, ki hajar ngut ki samla kiba la biang ka kyrdan pule ki long kiba khlem kam khlem jam.
Kumta bun ki hap ban phai khmat sha ka rep lyngkha bad ka kam ri jingri.
Bun na ki nongrep na kane ka District, ki la ong ruh ba ha kine ki sngi ka rukom rep ka dang long beit da ka bor met, namar ka jingbym nang jong ka sorkar ban thaw ïa ki polisi na ka bynta ka rep ka riang.
Bun ki la pynpaw ïa ka jingsngewdiaw mynsiem ïa ka jingbym kheiñ snep jong ka sorkar, ha kaba ïadei bad ka rep ka riang, kaba long ruh tang ma ka, ka lad kamai kajih bad pynim ïa ki nongshong shnong ka Jylla.
Katto katne ngut ki nongrep kiba dei na ka thaiñ Nongstoiñ, Markasa, Marngor, Mawliehbah, Rambrai bad na ki thaiñ Riangdo, ki la ong ba katba nang mih ki snem, ka rep ka riang kam ïadei shuh bad ki snem ba mynshuwa.
Ka jingbun briew ka la nang kiew, ka jinglong ka mariang ka la kylla, ki aïom kim ïadei shuh bad katei ka jinglong ka la ktah haduh katta katta ïa ka rep ka riang jong ki.
U Bah Dlingshon Marweiñ na ki thaiñ Markasa, kumjuh ruh u bah J.R.Ïawphniaw na ki thaiñ Marngor, ki la pynpaw kajuh ka sur ba ka jingphai khmat jong ka sorkar tang sha ki nongtrei ophis da kaba pynkiew tulop ïa ki man ka por, ka pyni shai kdar ba ka don ka jingñiew shilliang khmat ïa ki paidbah nongrep.
Ki la ong ba lada ka sorkar ka don ïa ki polisi na ka bynta ban pynkiew tulop ïa ki nongtrei ophis kum ka 4th bad 6th pay Commission, balei pat kam lah ban shna polisi na ka bynta ki nongrep lyngba ka Agriculture Department.
Ki la ong ruh ba ki nongtrei ophis ki dei ki briew ki bym ju mad jingeh satia naduh ba ki sdang ban ïoh kam, namar ki la lait na u slap, ka lyer, ka jingshit ka sngi bad kiwei kiwei ki jingeh.
Namar ki mih na ïing sha ophis na ophis sha ïing bad baroh shi sngi ki shong beit ha ka shuki.
Ka por trei jong ki ruh tang hynñiew kynta, ka tulop pat tang u Chowkidar kan ym duna ïa ka ar phew san hajar shi bnai.
Ki la ong ruh ba ki hajar ngut ki nongrep, ki la pyrshang ban wad ïa ki lad jingïarap na baroh ki liang hynrei kim shym ïoh satia.
Baroh shikatta tang kawei ka lad jingïarap kaba ki shem bad kata ka dei lyngba ka shim ram na ki Bank.
Hynrei katei ka jingïarap ka long da ka ram ym da ka Subsidy bad haba la pyrshang ban pynheh bad pynbha ha ka rep ka riang, la shah pynjulor noh ha ka mariang bad ki mar rep baroh ki la shu sep ei.
Ki la pynpaw ruh ba kaba kham sngewsih ka long ba watla ïa ki jingthung jingtep la pynjulor da ka mariang haduh ba ym lah shuh ban pynmih pisa, ka Bank pat kam ju pyrkhat satia.
Hynrei ka dawa beit ba ki dei ban wan siew ïa ka pisa ba ki la shim.
Lada ym lah ban siew ha ka por ba biang yn pynshitom katkum ka aiñ.
Kitei ki rangbah ki la ong ba lada ka sorkar ka don ïa ka polisi pynkiew tulop, hynrei kam don pat ïa ka polisi ban kyntiew ïa ki nongrep, ka la dei ban thaw noh da ka polisi ban map ei noh ïa ka ram jong kito ki nongrep kiba ki jingthung jingtep jong ki, ki la shah pynjulor ha ka mariang.
Ka sorkar ka la dei ban leh ei ei na ka bynta ka jingmyntoi jong ki paid nongrep, namar haduh mynta palat arspah tam ki paidbah nongrep ki dang sah ram ha ki Bank.
Ka sorkar ka la dei ban phai khmat lem sha kitei ki nongrep kiba shah ram, khnang ba ki nongrep kin kham sting ka jingmut jingpyrkhat jong ki.
Ha ki Jylla ri thor bun bah ki dkhar ki shim noh ïa ka jingim tang na ka jingshah ram na ka daw ka jingshah pynjulor ha ka mariang.
Kumta, la donkam ba ka sorkar kan pyrkhat sani bha bad lada ka lah ban pynkhlaiñ ïa ka mang tyngka na ka bynta ki nongrep, kane kan ïarap ba kin lah ban thung ban tep ar sien lai sien ha ka shi snem.
Nongstoiñ, Ïaïong 10: Ka Rambrai Jyrngam Assembly Constituency, ka dei kaba la phiah la kham slem na ka Nongstoiñ Assembly Constituency bad naduh ba la phiah nyngkong ka la ïoh tang ka MDC Constituency, ha kaba u (L) bah I Grallington Lyngkhoi u la jop kum u MDC ba nyngkong duh na ka Hills State People Democratic Party.
Katba ha ka MLA pat ka dang hap ha ka Nongstoiñ Assembly Constituency.
Dei ha u snem 2013 ba ka Election Commission jong ka ri ka la bthah ïa ka Delimitation Committee, ba kan peit bniah ïa ka jingdon briew ha ki Constituency bad lada I donkam, kan sa phiah bad ba ka Election Commission kan mynjur ba pynlong noh kum ki Assembly Constituency kiba thymmai.
Kumta na ka liang ka Delimitation Committee hadien ba ka la lap ba ka Rambrai ka la dei hok ban phiah noh la ka jong ka Assembly Constituency, ka la phah ïa ka kaiphod sha ka Election Commission bad ka Rambrai ka la ïoh ar tylli ki kyrteng.
Kumba ka long mynta ka Rambrai Jyrngam Assembly Constituency.
Haba phai ka jinglong jingman jong katei ka Constituency, ym lah ban len ba ka dei kawei na ki Constituency kaba ka jingjrong bad ba jlan jong ka na shaphang mihngi ka dei naduh Ribhoi district shaduh khap jong ka East Garo Hills District.
Nalorkata ym lah ban len ba baroh shilynter naduh mihngi haduh sepngi, ki dei ki jaka kiba eh tam bad ka jingshah thombor jong ki nongshong shnong ha ki bor jong ka sorkar Assam bad ki mynder ri ka jur bha, ha kaba ka jingkyntur pud jong ka sorkar Assam na shaphang shatei haduh shathie, ka la jan poi ha tduh jong ka constituency kaba mar khap bad ka Nongstoiñ bad Mawshynrut Constituency.
Ha kaba ïadei bad ka jingjrong palat jong ka Constituency bad ka jingïakynduh jingeh jong ki paidbah na ka jingshah thombor ha ka Assam, ki riew rangbah bad ki paidbah nongshong shnong kiba dei ki Khasi bad Garo na ki thaiñ khappud ba kynthup ïa ki shnong kiba hap ha ka Nonglang Sirdarship, Jyrngam Sirdarship, Raidmynsaw Sirdarship, ki la ong ba la dei ban phiah noh ha ki ar tylli ki Constituency.
Ki la ong ruh ba naduh ba u Myntri Rangbah ka jylla u la pynbna ban kyntiew noh ïa ka Mairang Civil Sub Division sha ka District, la jan baroh ki paidbah jong ki Civil Sub Division bapher bapher, ki la ïa khohreh ban dawa ba ka sorkar kan pynïoh District ïa ki bad ki da byrthen ruh ba lada ka sorkar kam leh ïa kata kin pynlong da ki jingïakhih.
Ki la ong ruh ba kitei kiba dawa District kin nang ïaid la ka kam bad ka sorkar, hynrei na ka liang jong ki pat kim banse ban phai khmat sha ka Khasi Hills Autonomous District Council, ban pynkynmaw bad ban dawa ba ka dei ban pynurlong noh ïa ka jingthmu ban kyntiew noh ïa ka jingdon jong ki MDC na ka laiphew ngut sha ka saw phew ngut.
Namar katkum ka jingkynmaw jong ki ha ki snem ba la dep ka la don ka jingthmu ban leh kumta.
Ki la ong ruh ba lada peit bad bishar bniah ïa ka jinglong jingman jong ka jaka bad ka jingbun briew, lada phiah noh ïa ka Rambrai Assembly Constituency ha ki ar tylli ki MDC Constituency ka la biang palat.
Ki la ong ruh ba lada phai ha u pud u sam jong ki MDC Constituency ruh, ka long kumba la dep phiah lynpa naduh dang long ka pyrthei namar sa ka wah Umit ka long kum u lain ba la pruid lypa haduh bad da ïakynduh bad ka wah Khri ha Kyrshai.
La ong ba sha sepngi pat ka ïa khap thik bad ka East Garo Hills bad lada phai ha ka jingbun briew ruh ka la don palat khatsan hajar ngut.
Kumta ka la biang pura ba ka KHADC kan pynurlong noh, khnang ba ki paidbah kin kham lait na ki jingeh.
Lada ha ki snem ban wan ka sorkar kan ai ïa ka C&RD Block, ka Rambrai ka la long lypa ka Headquarter, lumta kan ïoh beit ïa ka Block.
Kumta lada ka sorkar ka la dei ban ai noh da ka Jyrngam MDC Constituency bad sa buh noh ïa ka Block ha Rambrai, khnang ba kan pynhun mynsiem ïa ki paidbah.
Mawkyrwat, Ïaïong 10: Mynta ka sngi ka 10 tarik u Ïaïong, 2013 ka United Democratic Party (UDP) jong ka Nongjri Zonal Committee kaba hapoh jong ka Ranikor Constituency ha ryngkat kiba ha ïing ha seng lem bad ki paidbah nongkyrshan ki la ïoh ban pynlong ka jingïalang paidbah ha madan jong ka Shnong Nonghyllam, South West Khasi Hills District ban pynkup burom ïa u bah Pius Marweiñ halor ka jingjop biang jong u kum u MLA ka Ranikor Constituency bad halor ka jingïoh jong u ïa ka shuki EM ka Elika jong ki lai tylli ki distrik, ka Sports & Youth Affair bad Building by Law hapoh ka KHADC.Haba kren kum u nongshah pynkup burom, u bah Pius Marweiñ uba dei u MLA ka Ranikor Constituency u la pynpaw nyngkong ïa ki kyntien ai khublei kaba kyrpang ïa baroh ki paidbah kina dei ki nongkyrshan bad ki nongkitkam jong ka party UDP napoh ka Ranikor Constituency ba ki la pynjop don burom ïa u sa ha kane ka Election MLA 2023.
Ha kajuh ka por u la ong ruh ba kine kiei kiei ki wan jia ha ka jingim ka dei lyngba ka jingbtin bad ki jingkyrkhu U Blei U ba na jrong.
U bah Pius Marweiñ haba bynrap shuh shuh ïa ki jingkren u la ïoh ruh ban ïathuh lyngkot ïa ka jingim lade naduh ba u dang rit ka karta da kaba ong, “ha ka jingim jong nga lada nga thmu ïa kano kano ka kam na ka bynta ka jingim lyngba ki kam, um ju leh noh ei hynrei u poi beit ha kata ka ïa kaba u la thong"Namarkata, u pynpaw ka jingngewnguh ïa U Blei Nongbuh Nongthaw ba U la kyrkhu ïa u haduh katne ba u la long mynta bad kumjuh ruh u la ai khublei ïa ki paidbah kiba la shim biang ïa kane ka rai ba pynjop biang sa ha kane ka kynti ba mynta naduh ka by-elections jong u snem 2018 bad kumjuh ruh ha une u snem 2023.
Ha ka jingkren jong u President, ka UDP Ranikor Circle, u bah G.G.Bung Snaitang bad na u Working President ka UDP Ranikor Circle, u bah C.Nongbri ki la ong ba ka Ranikor Constituency ka long ka constituency kaba stad ha kaba ha kine ki 50 snem ba la dep ki la jied ïa ki nongmihkhmat kiba stad ban ïoh ïa ai bynta lem na kiwei pat ki jaitbynriew namar ba ka Ranikor Constituency ka dei kawei ka konstitwensi kaba don khleh ki jaitbynriew ba kynthup ïa ki jaidbynriew Hajong, Garo, Begali, Khasi bad kiwei kiwei de, hynrei ki halor kine ma ki kim shem la don kano kano ka jingïasngew jaidbynriew hynrei ki ïa im-suk im-saiñ ha ryngkat ka mynsiem jong ka jingïatylli baroh ki liang.
Ha kajuh ka por ma ki ruh ki la pynpaw ka jingsngewnguh bad ai khublei ïa u bah Pius Marweiñ u MLA ka Ranikor Constituency namar ba u long u briew u ba stad bad u long u ba lah ban pynïatylli ïa baroh ki jaid bynriew kiba don ha kane ka konstitwensi.
Ha kane ka sngi kiba la ïoh ban pynkup burom ïa u bah Pius Marweiñ ki don baroh 20 tylli ei ei ki kynhun kiba dei napoh jong ka Ranikor Constituency ha kaba ki la ai ha u da ki jaiñ ryndia ryngkat ki dur sah kynmaw ne momentous.
Kiwei pat ki nongkren ha kane ki long u Rakesh D.Shira, President UDP Zonal Khonjoy bad la ïoh ruh ka jingrwai pdiang sngewbha na ka Seng Longkmie jong ka Shnong Nonghyllam, bud sa ka Khasi Dance, Garo Dance, Bengali Traditional Dance, ka Hajong Dance, bad kiwei de ki program kyrpang.
Jowai, Ïaïong 10: Uwei na ki riew rangbah jong ka War Jaiñtia u ma K.Pohshna uba long kum u Chief Adviser ka Party UDP 7-Amlarem Constituency ha ka kyrwoh ba la phah u la pynpaw ïa ka jingsngewnguh hadien ka jingdep ban pynlong ïa ka jingïalang pdiang burom bad sngewnguh kum ka party jong ka UDP Amlarem Circle Unit bad ki paidbah ïa u ma Lahkmen Rymbui uba long u Local MLA ka 7-Amlarem Constituency bad kumjuh uba long kum u Chief Adviser jong ka Sorkar Jylla jong ka Meghalaya.
Ula ai khublei sngewnguh ïa baroh ki nongshong shong jong ka 7-Amlarem Constituency khamtam ïa kito ki leader radbah bad ki nongkyrshan naduh ki longkmie longkpa bad ki samla ba ki la ai biang ïa ka jingkyrshan kaba pura bad ban pynjop ïa u sa shisien ha kane une u snem 2023 ha kane kynti ban long biang u MLA jong ka 7-Amlarem Constituency.
Ha ka sngi leh burom la ai jingkren ruh da ki saw tylli ki Unit bad kren ai khublei ïa ki paidbah ha la ki jong ki jong ki Unit hapoh ka 7-Amlarem.
La ïoh jingkren na ka War East Unit da u Kmen Massar uba long u President jong ka War East, u ma Hat Pohchen uba long u President jong ka War Centre u la ai jingkren bad ai khublei ïa ki paidbah baroh.
Na ka War West la ai jingkren da u ma Chuinem Pohti u ba long u President jong ka War West Unit na ka bynta ki paidbah kiba la ai jingkyrshan ba pura.
U ma D.Nongpluh ula ïoh ban ai jingkren na ka War North Unit.
Ha katei ka sngi la pynïaid ïa ka jingïalang da u L.B.Sumer uba long kum u ex-CEM bad ex-MDC jong ka War East u ba bat kum u Vice President jong ka UDP 7-Amlarem Constituency bad kumjuh ha katei ka sngi la ai jingkren sngewnguh bad pdiang burom da u ma Kolmen Pohshna Chief Adviser jong ka Party UDP Amlarem Circle.
Kiba bun na ki nongkren kila ai khublei ïa u ma Lahkmen Rymbui uba la jop don burom bad kumjuh ruh la pdiang burom ïa baroh ki Unit hapoh ka 7-Amlarem Constituency naduh ki Village Unit kiba rit duh haduh kiba heh duh bad la kyntu ruh ba kin nang ïai tylli shuh shuh ban pynduh ïa kino kino ki jingsngew bad ban treilang namar kane ka jingjop u Bah Lahkmen Rymbui ka long ka nusip jong baroh ki nongkyrshan jong ka UDP 7-Amlarem Constituency.
Na ka liang u Bah Pohshna u la kyrpad ïa ki Saw tylli ki Unit ba nangne shakhmat ban nangtrei shitom shuh shuh ban jied ïa ki Candidate MDC 2024 da ka Sur u Paidbah ha la ki jong ki jong ki Circle khnang ba ngin lah ban wanrah ïa ki MDC ki ban ïa treilang na ka bynta ka jingbha jingmiat jong ki paidbah ka 7-Amlarem Constituency bad ban ïatreilang ryngkat bad u MLA ba ngin lah ban kyntiew bad wanrah ïa ka roi ka par hapoh ka Constituency namar ka jingjop u Bah Lahkmen Rymbui ka long namar ka jingtrei shitom jong u hi uba la wanrah shibun ki kam pynroi hapoh kine ki 5 snem ïa baroh kawei pa kawei ka shnong hapoh ka 7-Amlarem Constituency.
Pynkut ka kyrwoh na u ma K.Pohshna.
Nongpoh, Ïaiong 10 : Ka jinglah ban pynlong ïa ka 7th North East Graduate Congress, kawei na ka lympung ïa kynduhlang jong ki samla pule na ka thain Shatei Lam Mihngi ka Ri India ha University of Science & Technology, Khanapara ka la ai jingmyntoi shibun ïa ki khun samla bad ha kane ka lympung ki la poi haduh 10 hajar ngut ki samla na ki College bad ki University bapher bapher kiba don hapoh ka thaiñ shatei Lam Mihngi ka ri India.
Kane ka North East Graduate Congress ka la sdang naduh ka 8 tarik u Ïaiong 2023 ha University of Science & Technology, Khanapara bad ïa kane ka lympung la lah ban pynkut noh mynta ka sngi ha kaba bun ki khun samla ki la pynpaw ïa ka jinghun mynsiem ban ioh ban ïa shim bynta ha kum kane ka lympung kaba kham ïar ban ioh ban ïa shim bynta ban ïa tai halor ka pule ka puthi bad ka jingnang jingstad bad kumjuh ruh kiwei ki kam kiba kyntiew ïa ki jylla bad ka ri India hi baroh kawei.
Ha ki jingïakop bapher bapher lyngba kane ka North East Graduate Congress, ka College kaba wan ha ka kyrdan ba nyngkong ka leit sha ka Sibsagar College, katba ka Kampur College ka la jop ha ka bynta jong ka Best Magazine prize.
Ka long ruh ka jingioh mynsiem ïa ki samla pule ka jylla Meghalaya, ha kaba ha kane ka jingïakop ban ïatai ha ki bynta bapher bapher lane ba la tip kum ka Best Debater award la rah da ka Samla Saphira Magdaline Lyngdoh na St Anthony’s College, Shillong, bad ka Maiong Ancholik College ka la jop ha ka thup kaba dei shaphang ka jingpyni nam halor ka jinglong tynrai (Cultural Procession)Ha kane ka lympung ki la don ruh haduh 46 tylli ki jaid jingïakop bapher bapher naduh ki kam sport, ka kolshor, ka thoh ka pule bad ha ka liang ki kam ki jam la pynlong ha kane ka lympung bad la don ruh ki khusnam kyrpang haduh Rs.50 lak bad kynthup ruh naduh ki Kali ar shaka, ki Laptop, ki Tablet, Mobile Phone bad ki khusnam pisa ba la aiti sha ki nongjop ha ki bynta bapher bapher.
Haba kren ha kane ka sngi ban ai mynsiem ïa ki samla pule bad ki nonghikai bapher bapher, u Mahbubul Hoque, Chancellor ka USTM, u la ong ba ka jingthmu ba la wan rah ïa kane ka North East Graduate Congress ka long ban plie lad plie lynti ïa ki samla pule na ki jylla ka thaiñ Shatei Lam Mihngi ka Ri India na bynta ba kin lah ban thaw lad thaw lynti kumno ban tei ïa ka ri bad ka jaid bynriew.
U la ong ruh ba kane ka NEPC ka dei kawei na ka lympung ba ju pynlong da ka USTM kaba don ka jingangnud ban pynshlur ïa ki samla pule ba kin don ïa ka jingshlur ban shim bynta ha kino kino ki jaid jingïakop kiba lah ban tei ïa ka jingim jong ki shimet bad kumjuh ruh ban tei na ka bynta ka bha ka miat jong ka imlang ka sahlang bad ka ri bad ka jaid bynriew hi baroh kawei.
“Kane ka lympung ka wan rah ruh ïa ka jingïadei kaba jan hapdeng ki khun samla jong ki jylla shatei lam mihngi ka ri India bad kum ki khun samla kin don ruh kata ka jingkitkhlieh ban tei ïa ka ri bad ka jaid byrriew" ong u Hogue kum u Chancellor ka USTM.Jowai, Ïaïong 10: Ka Jaiñtia Fishing and Environmental and Protection Association (JFEPA), kawei ka Association ha Rilum Jaiñtia kaba ïaleh ban pynneh pynsah ïa ki dohum dohwah na ka jingshah pynïap pathar.
Na ka liang ka seng JFEPA hapoh ka jngïalam u ma D.H.Pde President ha ryngkat u General Secretary ma M.Challam bad kiwei de kila hiar jurip sha ka shnong Amlanai kaba don hajan Muktapur, Amlarem Civil Sub-Division kaba long kawei na ki Unit jong ka JFEPA ban leit buh ïa u Maw- nongrim ne u maw sah nam kum ka dak ban pyndonburom ïa ki longshwa manshwa ïa ka Association ha kane ka shnong.
Ïa une u mawnongrim la buh harud ka wah Lakyntiang kaba long kawei na ki wah kaba peit bad sumar da ka Jaiñtia Fishing And Environment Protection Association, Amlanai Unit.
Ha kane ka sngi la don ruh ka jingïalang ba lyngkot ba la pynïaid da u Waheh Shnong u ma Jendis Khongiong, la ïoh ruh ïa ki kyntien khublei da u Secretary u ma Samuel Gashnga, la ïoh ruh ki jingkren na u President JFEPA ma D.H.Pde, ma Wom Pakynteiñ Ex-General Secretary, I/C Muktapur Out Post, ma S.I.Pala bad kiwei de.
Kum ka seng ha ryngkat ka shnong Amalnai kiba peit ïa ka bha ka miat jong u dohum dohwah ki la kyrpad jur bad maham ruh ïaki paidbah kane ka thaiñ ba kim dei ban pynïap pathar ïa ki dohkha dohpnat ha kane ka wah bad la khang pyrshah ruh ban wieh dawai, ne pyndonkam da ki bom ne da ka Jar.
Ha ka juh ka por la mana jur lada lap ïa kino kino kiba leh pyrshah yn pynshitom katkum ki kyndon aiñ bad ka kuna ba heh bala buh da ka shnong bad JFEPA Amlanai Unit.
Khliehriat ïaïong 10 : Ki shipai ïada khappud, ki Border Security Force jong ka 172 Bn, Meghalaya, hynnin ka sngi ki la ïoh ban kurup ïa ki kwai kiba wan rah na ri Burma, kiba shongdor haduh T 12 lak, kiba la thmu ban khaïi beaiñ, ïa kine ki kwai na lap na kawei ka bus ba kamai, kaba ki shipai ki la kthong bad pynap ktem ha Umkiang, East Jaiñtia Hills District.
Ki shipai ki la ïoh bat ruh saw ngut ki briew ba kynthup ïa ki nongñiah jong katei ka bos, ha kaba ïadei bad kitei ki kwai la ong ba kitei kiba shah bat ha ki shipai kim shym la lah ban pyni ïa ki kot ki sla kiba biang, kitei ki saw ngut ki la ïathuh ba ba ki wan na Tripura bad ïa u kwai ba ki kit ki mut ban leit buh sha ISBT Guhati, ïa kitei ki saw ngut bad ïa u kwai ba ïoh bat bad kurup, ki shipai BSF ki la leit ban aiti noh ka ki pulit jong ka Umkiang PP ba kin leh ia kaba donkam kaba katkum ka aiñ.
Jowai, Ïaïong 09: Ka Hynñiewtrep Integrated Territorial Organisation (HITO) Shangpung Area mynta ka sngi kala ujor syndon da ka ejahar (FIR) ha Raliang Police Out Post, West Jaiñtia Hills District, halor ka jingkhyllem ne hap jong kawei ka jingkieng ïaid kjat kaba dang shu shna thymmai dang ha kine ki khyndiat sngi da ka tnad jong ka Soil and Water Conservation ha Moolishah, kaba hap hapoh ka shnong Khliehmuchut Shangpung.
La ïathuh ba kane ka jingkieng ïaid kjat kala khyllem hynin ka sngi U Blei jong ka 9 tarik u Ïaïong ha ka por kumba 1:15 mynsngi eiei.
Katkum katei ka FIR ba la ai da u President bad General Secretary ka HITO Shangpung Area ha thanat Raliang, la ong ruh ba kane ka jingkhyllem ka dei namar ka daw jong ka jingleh sting ka tnat kaba pyntrei ïa kane ka jingkieng bad kata ka dei ka Soil and Water Conservation jong ka sorkar jylla.
Ha ka jingïadei na ka liang ka HITO kala kyntu ïa ki pulit ba kin tohkit mardor halor katei ka jingjia bad ban pynsaja katkum ki kyndon jong ka Prevention of Corruption Act 1988 namar katei ka jingkhyllem kala long na ka daw jong ka jingbym ler ka tnat Soil and Water Conservation ban pyntrei katkum ka Mang tyngka ba la bhah.
Shillong, ïaïong 10: Ka Seng GSU ka la maham ban pynkylla ïa ka jingpyntreikam ïa ka Roster System naduh u snem 1972.
Katkum ka kyrwoh ba la phah da u President u Tengsak Gabil Momin, ka Seng ka ong ba kam sngew ei ban ïakren halor ka jingpyntreikam shadien ne shakhmat haba pyntreikam ïa kane ka System ha ka Reservation Policy jong ka jylla hynrei kan nym ailad da lei lei pat ban pynkylla na kaei kaba la pyntreikam naduh u snem 1972 lane ban pynjngut ïa ka jingtreikam ka State Reservation Policy.
Shuh shuh ka Seng ka ong ba ka long ka jingshisha ba ki trai ri trai muluk ha Garo Hills bad kiwei pat ki jaidbynriew riewlum ha Garo Hills ki dang duna ha ka jingnang jingstad bad ka dang sahdien ha ka jingdon ki jaka pule kiba biang, ha kaba wat tang kawei ka Engineering College ruh kam pat don.
U Tengsak u la kubir ruh ba ka long ka jingshisha ba ki Samla na Garo Hills ki dang shem jingeh ban ïakhun bad kiwei pat ki samla jong ka jylla ha ka liang ka ïoh kam ïh jam bad dei namar kane ka daw ka jingpyntreikam ïa ka Reservation Policy ka long kaba donkam haduh katta katta.
Ka GSU ka la ïaroh ruh ïa ka sorkar kaba la pyntreikamïa ka Roster System kumba la btah da ka ïingbishar bad pyntreikam ruh katkum ka Reservation Policy.
Ka la ïaroh ruh ïa ka ïingbishar kaba la ïohi ïa ka jingbymbiang ka State Reservation Policy namar ka jingbym don ka Roster System kaba la long ka jingduhnong kaba khraw ïa ki samla na Garo Hills.
Ha kajuh ka por u nongïalam ka VPP, u la ong ruh ba ka Seng kam ïahap bad ka jingong ka VPP ba ïa ka Polisi thungkam dei ban bhah katkum ka jingdon briew.
Hynrei ka la ong ba dei ban bhah katkum ki lad ki lynti ne ki kabu ban ïoh kam ïoh jam ki samla.
Khliehriat ïaiong 10 : Ka Khasi Students Union Huroi Unit, lyngba ki pathai khubor, ka buh ïa ka jingkyrpad ïa ka sorkar jylla bad kumjuh ruh ïa ka nongmihkhmat jong ka Sutnga Saipung Constituency, ka kong Santa Mary Shylla, ba kin ïarap lem bad sngewlem ïa ki paidbah kiba shong ha ki shnong ba khappud bad ka ri Bangladeh, ba kynthup ka Huroi, Lahaleiñ, Lejri ter ter, namar ba ki ïakynduh jingeh palat na ka daw ka jingsniew palat ki surok, ki da pynpaw ruh ba ki donkam jingiarap noh mar mar namar ba ki paidbah jong ka thaiñ ki don mynta hapdeng ka jingeh kaba khraw ha ka leit ka wan.
La pynpaw ruh ba namar ka jingsniew palat ka surok, ki paidbah ki kynduh jingeh ha ka kit ka bah, khamtam ha kaba kit ia ki mar bam, mar dih sha ki shnong bad khamtam eh haba wan lap ka pang ka shitom, namar ka jingpyntrei thymmai ia ka surok mynta ha khappud, ki paitbah ka thaiñ shnong bad ki im mynta ha ka jinglong ba i sangsot bad ba kordit haduh katta katta.
“Ka jingsniew jong ka surok dei namar ka jing ktieh bad jyrsieh ka kaba la palat, wat tang ban leit ïew leit hat, leit shim dawai ki paitbah ka long jynjar haduh katta katta ba kin ïaid na ka surok ba jyrsieh" ong u kyrwoh na u President KSU Huroi Unit, u samla Wallam Lamin Gadew, u la kyrpad jur ruh ïa ka sorkar bad ïa ki bor ba dei khmih ba kin phai khmat noh kham kloi sha kane ka thaiñ khappud ban pyllait ïa ki paidbah na kine ki jingeh ba ki ïakynduh.
Na ka liang ka seng, ka aijingmut ruh ïa ka sorkar bad ki bor ba dei peit ba kin phah da ki puh shilum (JCB) sha katei ka thaiñ khnang ban dup lah ban ban tong bad pynkhuid ïa kitei ki ktieh kiba jyrsieh bad satah, kiba buh jingeh haduh katta katta ïa ki kali ban ïaid ha katei ka surok ba jyrsieh.
Shillong, Jymmang, 15: Ka Myntri ka tnat ka Koit ka Khiah ka Dr.Ampareen Lyngdoh ha ka Lah Sngi U Blei ka la ïathuh ba ka la phah tohkit halor ka jingkynnoh ba ka don ka jingkhleh dawai Urea ha u khaw reshon.
Ha ka jingïakren bad ki lad pathai khubor ka Dr.Ampareen ka la ïathuh ba ka tnat Food and Safety ka la shim ïa u khaw ban phah tohkit ha ka testing centre bad ong ruh ba ïa ka kaiphod yn sa ïoh hapoh ar ne lai sngi.
Dang ha kine ki khyndiat sngi, kawei ka longïing jong ka Kong Sumita Mawthoh kaba sah ha ha ka shnong Wah Ïingsyiem, Smit ha ka 11 tarik mynta u bnai ka la kam ba u khaw baduk ba ka la ïoh u dei uba khleh lang bad ka dawai Urea.
Ka la ong, katba ym pat ïoh ïa ka kaiphod yn ym pat lah ban pynshisha la u dei shisha neem uba la khleh bad ka dawai urea kumba la kynnoh hynrei na ka liang ka tnad ka la shimkhia ïa kane ban ïada na kano kano ka jingma.
“Ngi la phah ban leh Test ïa une u khaw sha ka jaka ba dei hynrei ngi hap ap shwa ïa ka kaiphod bad hadien kane ngin sa wad pat sa ïa ka daw balei ka jia kumta," la bynrap ka Dr.Ampareen.
Ka la ong ba ïa kane ka kam ym dei satia ban shim sting hynrei ka long kaba donkam ban phikir bha bad ha kajuh ka por ym dei ban shah ïano ïano ban leh ïa kum kine ki jingbakla namar kane ka long kaba ma.
Shillong Jymmang 13: U Symbud Myntri Rangbah ka Jylla Bah Sniawbhalang Dhar uba peit ïa ka tnat Transport ha ka Lah Sngi U Blei u la pan kaipod halor ka jingshah kem jong u District Transports Officer jong ka East Garo Hills District Transport ha ki Pulit Assam halor ka jingkynnoh donkti ban shna thok ïa ki kot ki sla jong ki kali tuh.
“Nga dang ap ïa ka kaiphod (shwa ban shim ïa kano kano ka sienjam halor kane ka kam)," ong u Bah Dhar ha ka jingïakren bad ki lad pathai khubor.
U la ong ba kam pat long satia ïa u ban kren eiei la ïa u DTO ba la shah kem yn pynngat neem ha ka jingshah sospon.
“Ngam pat lah ban ai ïa ka jingtip kaba bniah halor kane ka jingjia.
Ïai ap tad haduh ba ngan da ïoh nyngkong shwa ïa ka jingtip halor kaei kaba la jia nangta ngan sa lah ban ai jingpyntip ïa phi," la bynrap u Symbud Myntri Rangbah.
Haba kylli, u Bah Dhar u la kubur ba ka long kaba donkam ban pynthikna ïa ka jingtreikam kaba khuid ba suba ha ki ophis jong ka tnat Transports ha ka jylla bad ong, “haoid, baroh ki jingtreikam ki dei ban long kiba khuid bad lada ka don kano kano ka jingleh bym dei bad ynda ngi la ïoh ïa ka jingujor ngin sa lah ban pynshitom katkum ka lynti kaba dei.
"Ha ka sngi U Blei, u DTO jong ka East Garo Hills u Genekelly G.Momin u la shah kem ha ki Pulit ka Assam halor ka jingdonkti ban shna thok ïa ki kot ki sla jong ki kali tuh.
Ïa u Momin la kem hapoh ka jingïalam jong u Circle Inspector u Siraj Ingti bad u Officer in-charge jong ka Agia Police Station u Manimoy Tamuly, u la ïalam ïa ka kynhun Pulit sha ophis u DTO ka East Garo Hills DTO kaba don ha Williamnagar.
Katkum ka jingïathuh jong ki Pulit, u Momin u dei uba donkti ban pynïaid ïa ka kam ban shna thok ïa ki kot kali, ki bym shym la rejistar, bad ïa kiba la rejistar biang ha Meghalaya da kaba pyndam ïa ki Chassis Number bad ïa kiwei kiwei ki jingdonkam ba kyrpang.
Shillong, Jymmang 15 :U Bah Seibor L.Nonglait uba dei u president barim jong ka seng ki nongñiah thuk thuk (TULBA Central Body) lyngba une u kyrwoh u la pynbna ba u la rai ban mih shakhmat ban ïa aireng ha kane ka ilekshon MDC ka ban long ha une u snem u ban wan na Mawlai Constituency.
U Bah Seibor u la pynpaw ba hadien ba u la shongthait noh na ka seng TULBA, ka mynsiem ka don hapdeng ka jinglynga ka pisa bad kam aijingsuk, bad kumta u la shim ïa ka rai ban rung sha ka lympung saiñ hima sima, kata ban ïa aireng ha kane ka MDC ilekshon ka ban wan na Mawlai Constituency.
“Kane ka dei ka jingkwah shimet jong nga bad ym don mano re mano ki ban pynbor, kumta paidbah nga wan sha phi ban pyntip ba nga da thrang shisha ban shakri hok ïa ka imlang ka sahlang, bad ka jingmih jong nga shakhmat ka dei ba nga don ka jingthmu ban ïakhun pyrshah ïa ki jingeh jong u paidbah ha kiba bun ki liang," ong u Bah Seibor.
Nalor kata u la ong ruh ba u ïohi ba ka jingkyrmen ka la wanphai pat ha ki kam saiñ hima sima namar ba ka bor pisa kam donbor shuh ha ka jingïaleh ïa ka ilekshon.
U la ong ruh ba watla um don ka pisa tyngka, hynrei tang kawei kaba u tyrwa ka long ban ai ka jingshakri ka ba khuid ba suba lada un ïoh ïa ka jingjop.
Ha kajuh ka por u la ong ruh ba u la ju ai ka jingshakri paidbah naduh ki por ba u dang khynnah bad kat haduh kane ka khyllipmat.
U la ong ruh ba ka daw kaba la pynlong ïa u ba un shim ïa ka rai ban mih shakhmat ban ïa aireng ha kane ka ilekshon MDC ka ban wan ka long namar u kwah ban ïeng na ka bynta ki samla bad na ka bynta ka pateng ka ban sa wan.
U la ong ba u kwah ba kane ka pateng kan dei ka jingkyrkhu ïa katei ka pateng ka ban sa wan.
Shuh shuh u Bah Seibor u la ong ba u don ïa ka jingangnud naduh ka mynsiem ban rat diengkhong ïa ka jingjyllei jong u drok namar u drok u dei u nonglute, u nongpynjot khamtam ïa ki khun samla, ïa ki longïing longsem bad ïa ka jaidbynriew.
Kawei pat ka jingangnud ka long ban ïakhun pyrshah ïa ka bamsap bampong namar ka jinghiar arsut ha ka ïoh ka kot, ka pule puthi bad ka jingbym ïoh ïoh jam jong ki samla ka dei namasr ka jingjyllei jong ka bamsap.
Shillong, Jymmang, 15: Ka Federation of Khasi Jaiñtia and Garo People (FKJGP) Khliehriat Circle ha kine ki sngi ka la ïoh shibun ki jingujor na ki paidbah ha kaba ïadei bad ka jingrem shaba palat ka dor jong ki dieng kum ki dieng shna iing bad kiwei kiwei ki jait dieng hapoh Khliehriat, East Jaiñtia hill.
Kum ban shu pynkynmaw mynshwa ka dor jong ki dieng shna iing ha ki thaiñ Ladrymbai ka long tang T.180 haduh T.200 shi kubit hynrei mynta haduh ka dor ka la kiew T.700 haduh T.800 shi kubit.
Kane ka jingkiewdor ka la pyllong ïa ka seng ban wad ïa ka daw tynrai bad ban tih bniah.
“Ha ka jingwad jingtip, ka seng ka la ïoh ka jingtip kaba tikna, kata, ka dei namarba ïa ki jait dieng ba ju pyndonkam ban shna iing shna sem la shalan tuh baroh sha ka jylla Assam khlem ki kot ki sla kiba biang.
Ka jingkwah jong ki trai Saw Mill kiba don hapoh rilum Jaiñtia ban die ïa ki dieng sha Assam ka dei namarba ka Assam ka lah ban thied ha ka dor kaba heh," la ong u kyrwoh ba la phah da u President ka FKJGP Khliehriat Circle u Bah Mishal Chyrmang.
“Ka jingdawa dieng ha Assam ka long kaba jur bha bad kane ka pynlong ïa ki dukan die dieng kiba don hapoh ka jylla ban pynkiew dor namarba ka jingshalan tuh ïa ki dieng sha ka jylla Assam ka long kaba jur bha haduh katta katta.
Kane ka jingpynbiang dieng ïa ka jylla Assam kan buh jingma ïa ki khlaw ki btap jong ka jylla Meghalaya bad kane kan pynlong ruh ïa ka jylla Meghalaya ban thied dieng kylla na kiwei ki jJylla ynda ki dieng hapoh ka Jylla ki lut bad kane kan buh jingma ruh ïa ki briew lajong khamtam kito ki baduk ba rangli ban ïoh dieng na ka bynta ban shna iing shna sem," la bynrap u kyrwoh na ka Seng.
“Ki nong shalan tuh ïa ki dieng wat lada kim don ïa ki Permit ne Challan kiba biang hynrei kin lait da kaba suk ha baroh ki Check Point la ka dei jong ka tnad Forest ne ki Check Point jong ki Pulit namarba la don ka jing ïasngewthuh jingmut," la kynnoh ka seng.
Ka seng ka kyrpad ïa ka tnad Forest khamtam ban peitngor bad ban ym ailad ïa ka jingshalan tuh ïa ki dieng shapoh ka jylla Assam bad ka seng ka maham ruh lada lap nangne shakhmat yn kem bad yn aiti beit sha ki bor ka jong ka aiñ.
Jowai, Jymmang 15: U Chief Executive Member (CEM) jong ka Jaiñtia Autonomous District Council (JHADC) u Bah Thombor Shiwat ha ka Lah Sngi U Blei u la ïathuh ba u don ka jingangnud ban pynskhem ïa u pud u sam jong ka shnong Khanduli lada ki donkam ïa ka Map ban pynshisha ba kane ka shnong ka dang hap hapoh u pud u sam jong ka Jylla Meghalaya.
Ha ka jingïakren bad u Mawphor, u Bah Shiwat, u la kyntu ïa ka dorbar shnong Khanduli lada ka donkam jingïarap ki lah ban khot ïa ka Executive Committee jong ka JHADC ban pynshisha ïa u pud u sam kumba long ha ka shnong Mukroh ha kaba na ka liang jong ka Executive Committee ka JHADC ka la hiar jurip hi dalade haduh ka Zero Point jong ka shnong.
U CEM u la ïathuh ba ïa ka shnong Khanduli la pynskhem ïa u Waheh Shnong da ka District Council bad nalor kata ka dei ruh ka shnong kaba la biang pura ïa u pud u sam, hynrei kumba long mynta ka jingïakynad hapdeng ki Pnar bad ki Karbi ha khappud ka nang ïai bteng.
U la ong ba ka Council ka la pynsngewthuh sha ki paidbah ka Khanduli na ka por sha ka por ba ïa kane ka kam ïakajia pud kim dei satia ban ïaleh tang ka shnong hynrei kum ka shnong ki dei ban bat ïa kata ka jingïakut jong ka sorkar “Status Quo" katba ka jingïapynbiet pud ha ka wat kaba ar hapdeng ki ar jylla Meghalaya bad Assam kan dang ïaid shakhmat.
Dang ha ka sngi Palei jong ka taiew baladep, ka la mih ka jingmih huri hura bad ka jingïakynad hapdeng ki nongshong shnong ka Khanduli bad ki paid Karbi hadien ba ym shym la shah shuh markylliang ban ïarung ïa mih na kawei ka shnong sha kawei bad kane ka la nang kynton shuh shuh ïa ka jingïakynad.
“Kum ka Council ka kyrpad ïa ki nongshong shnong jong ka shnong Khanduli ba kin weng noh ïa kane ka jingïakynad," u la ong bad bynrap, “ma u kum u CEM uba dei ruh u dkhot jong ka Regional Committee jong ka jingïapynbeit pud (ha ka wat kaba ar) u kwah ïa ki nongshong shnong ha khappud haba ki leh ïa kano kano ka kam kim dei ban leh khlem ka jingïatip lang bad ka sorkar.
"U la pynpaw ruh ka jinglyngngoh ha kine ki sngi ba ladep ba ka Shnong Khanduli ha ka jaka ban khot ïa ka District Council ban pynshisha ïa ki jaka puta hynrei ki la khot pynban da ki sengbhalang.
“Nga kyrpad ïa ka shnong Khanduli bad ïa ki paid Karbi ba kin ïai shah shipor ban wanrah ïa ka jingshongsuk shongshngaiñ namar wat na ka liang ki bor synshar Distrik na baroh arliang (West Jaiñtia Hills bad West Karbi Anglong District) ki ladep ïa mynjur ba lada don kino kino ki kam pynroi kiba jia ha khappud kim dei ban khanglad hynrei ki dei ban don ka jingïatip lang na baroh arliang.
Shillong, Jymmang 15: Ka Nongaiktien jong ka NPP kaba long ruh Myntri ha ka sorkar MDA ka Kong Amapreen Lyngdoh ha ka sngi Nyngkong ka la ong ba ka jingïakhun ïa ka elekshon kaba dang shudep ha Sohiong ha kaba ka UDP ka la jop pyrshah ïa u kyrtong ka NPP kan nang pynkhlaiñ ïa ka sorkar MDA namar uba jop ruh u dei na ka party ba don ha ka sorkar bad ka jingbeiñ ka jingkynthah ha ka jingïalap elekshon ki dei ki rukom ba baroh bad mynta ba la kut ka elekshon kine kiei kiei ki la kut.
Haba kren sha ki lad pathai khubor, ka Kong Ampareen ka la ong ba kane ka elekshon kaba dang shu dep ka jingïakhun hi ka dei beit hapdeng ka UDP bad NPP ha kaba kiwei ki kyrtong kim ïajan satia ïa ka jingïoh vote bad kine ar, ‘khlempep ha ka elekshon ka don beit ka rem ka jop bad ngi ruh ngi pdiang sngewbha ïa u MLA ba thymmai sha ka kynhun jong ngi,’ ka la ong.
Haba ïadei bad ka ka jingkam u Symbud Myntri Rangbah ba kan wan ka jingkylla hadien ka elekshon bad ba ka NPP kan kynjat noh ïa ka UDP na ka kynhun MDA, ka Kong Ampareen ka la ong, “Ha ka elekshon hi ngi ju pynksan ïa ki kyrtong ka party da kino kino ki lynti bad ki buit ba ngi ïoh bad kito ba la kren ki dei shi bynta ha ka elekshon bad mynta ba ka la kut ngin ïatrei lang khlem buhnud eiei shuh hynrei ban ai ka jingshakri hok ïa u paidbah nongshong shnong ka jylla," ka la ong.
Shillong, Jymmang 15 : U Myntri Sorkar Pdeng ba dei khmih ïa ki tnat Ports, Shipping & Waterways bad Ayush, u Sarbananda Sonowal u la plié paidbah ïa hynriew tylli ki jingtei ba thymmai jongka Project II ka North Eastern Institute of Ayurveda & Homoeopathy (NEIAH) mynta ka sngi ban pynkhlaiñ ïa ka jingtreikam.
Ka jinglut jingsep ban tei ïa kine ki hynriew tylli ki jingtei ka long kaba la antad ban tam ïa ka T 60.16 klur tyngka.
Ha ka jingai jingkren jong u Sarbananda Sonowal u la ong, “Nga dap da ka jingkmen ba ngi la lah ban plié paidbah ïa kine ki hynriew tylli ki jingtei ha Shillong mynta ka sngi.
Kin kyntiew ïa ka jinglah treikam jong kane ka jaka ai jinghikai kaba lah ban don ka bynta kaba khraw ha ka jingkyntiew ïa ki rukom sumar tynrai ha kane ka thaiñ.
Hapoh ka jingïalam lynti u Myntri Rangbah Duh, u Narendra Modi, ngi dang shim ïa ki sienjam ban wanrah ïa ka jingwad bniah ha ki rukom ai jingsumar tynrai ha ryngkat ki rukom sumar katkum ka juk mynta.
Ngi ïohi ïa ka bynta kaba khraw ha ka jingïatreilang ki lad ai jingsumar ha kane ka ri ha ki snem ba dang wan.
Ka jingbei tyngka jong ka Sorkar lyngba kine ki jingtei kiba thymmai kin pynkhlaiñ ïa ki sienjam ban pynkhyllie im biang ïa ki rukom ai jingsumar tynrai ha kane ka thaiñ jong ka ri.
Nga dap da ka jingkmen ban ïathuh ïa phi ba shen ka NEIAH kan sdang ban pyntreikam ïa ki kali kit nongpang.
"Kine ki hynriew tylli ki jingtei ba thymmai ki kynthup ïa ka hostel na ka bynta ki shynrang ha kaba lah ban sah 104 ngut, ka hostel na ka bynta ki kynthei ha kaba lah ban sah 104 ngut, phra tylli ki Type III quarter, 6 tylli ki Type IVA Quarter, 7 tylli ki Type IVB ba long ruh ka jaka sah u Director, ka hostel na ka bynta ki senior resident ha kaba don 25 tylli ki jaka sah, ka guest house kaba 19 kamra bad 2 tylli ki kamra kiba kham bha.
Ha ka jingkren shaphang ka bynta jong ka thaiñ shatei lam mihngi ha ki lad ai jingsumar tynrai, u Sarbananda Sonowal u la ong, “Ka thaiñ shatei lam mihngi jong ngi ka dei kaba la ïoh jingkyrkhu na ka mei mariang bad ki jingai jong ka ki la ai ïa ki lad ïa ngi ba ngin ai jingsumar naduh ki por mynshuwa.
Ngi kwah ban rah shakhmat ïa kane khnang ba kiwei kiwei ruh ki ïoh jingïarap na kane bad kin ïoh ïa ka jingim kaba kham bha.
Ka jingthmu jong u Myntri Rangbah Duh ka dei ban kyntiew ïa ka jingïar jong ki lad ai jingsumar kiba treikam bad kiba ïaid ryntih.
Da kaba peit sani ïa ka jingpyniar ïa ka jinglah wad bniah bad da kaba tei ïa ka nongrim science ha ki lad ai jingsumar tynrai, nga ngeit ba kine ki hynriew tylli ki jingtei ba thymmai ba la plié paidbah mynta ka sngi kin ïarap bha ïa ka NEIAH ba kan kot ïa kane ka thong.
"Ki nongïoh jingsumar ha ka NEIAH ki dang kham bun katba dang ïaid ka por namar ki briew ki ïoh mad ïa ka koit ka khiah ha kane ka hospital.
Ha u snem mang tyngka 2022-23, ki la don 52,088 ngut ki briew kiba ïoh jingsumar na ki OPD clinic katba 504 ngut ki nongpang ki dei kiba la sah ha kane ka hospital ban ïoh ïa ka jingsumar.
Ha kaba ïadei bad ka Ayurveda, ki la don 36,683 ngut ki nongpang kiba la leit sha ki OPD clinic jong ka NEIAH bad 482 ngut ki nongpang ki dei kiba la thiah ha ka bynta IPD jong kane ka jaka ai jingsumar.
Ha kaba ïadei bad ka Homoeopathy, ki la don 19,397 ngut ki nongpang kiba la ïoh jingsumar ha ki OPD clinic katba 22 ngut ki nongpang ki dei kiba la sah ha kane ka jaka ai jingsumar.
La pynlong haduh 35 tylli ki health camp bad 4 tylli ki CME (Continuing Medical Education) da ka NEIAH ha kane ka juh ka samoi.
Ha kane ka sngi, la wan ïashim bynta lang ruh ki Symbud Kongsan, kiba long ka Dr Mazel Ampareen Lyngdoh, Myntri ka tnat ka koit ka khiah, Sorkar Meghalaya bad u Bah AL Hek, Myntri ka tnat Animal Husbandry and Veterinary, Sorkar Meghalaya.
Prof.Prabha Shankar Shukla, Vice Chancellor, North Eastern Hill University (NEHU); Prof (Dr) Nalin Mehta, Director, North Eastern Indira Gandhi Regional Institute of Health & Medical Sciences (NEIGRIHMS) bad Dr Neeta Mahesekar, Director, NEIAH.Ha ki kam ai jinghikai, ki la don mynta haduh 6 tylli ki kynhun shah hikai ha ka Bachelor of Ayurvedic Medicine & Surgery (BAMS) bad Bachelor of Homeopathic Medicine & Surgery (BHMS) ha NEIAH.Na ki 50 ngut ki shah hikai ha u snem 2016-17, ka bor ban ai jinghikai ka la kiew sha ka 63 ngut ki shah hikai ha man ka kynhun shah hikai.
Ki jingai jinghikai ki ïasnoh bad ka North Eastern Hill University (NEHU), Shillong, Meghalaya.
Ka North Eastern Institute of Ayurveda & Homoeopathy (NEIAH) ka dei ka jaka ai jinghikai kaba peit hi dalade hapoh ka Tnat Ayush jong ka Sorkar India.
La seng ïa ka NEIAH ban ai ïa ki lad ai jingsumar ïa ki briew ka thaiñ shatei lam mihngi bad ka jylla Sikkim hapoh ki rukom sumar Ayurveda bad Homoeopathy.
Kane ka jaka pule mynta ka pynïaid ïa kane ka kolej na ka bynta ka Ayurveda bad kawei ka kolej na ka bynta ka Homoeopathy ha ryngkat bad ki hospital ba ïadei bad kine.
Kane ka jaka ai jingsumar ka don ka hospital Ayurvedic kaba don 60 tylli ki jingthiah nongpang bad ka Homoeopathic hospital kaba don 20 tylli ki jingthiah nongpang.
Ki hospital ha ka jaka jong ka NEIAH ki dei kiba la don ki private ward, bad ka kamra pynkha khyllung, ka Operation Theatre, Yoga centre, Physiotherapy unit, Panchkarma unit bad kiwei kiwei.
Ki lad wad bniah kum ka ECG, USG, X-ray, ki laboratory, Nadi Tarangani bad kiwei kiwei ki dei kiba la biang lut ha kane ka jaka.
Ka jaka pule ka don 7 tylli ki OPD ha ka Ayurveda bad 5 tylli ki OPD ha ka Homoeopathy.
Ka don ka IPD kaba pura ha kaba don 60 tylli ki jingthiah nongpang ha ka Ayurveda bad 20 tylli ki jingthiah nongpang ha ka Homoeopathy.
Ka NEIAH ka don ha ka jaka kaba heh haduh 20 acre.
Kynshi, Jymmang 15: Ka shnong Kynshi mynta ka sngi, ka la shong shit puk haba baroh saw ngut ki MLA jong ka VPP ki la hiar sha kane ka Shnong ban pynrung dkhot ïa ki paidbah sha ka Party.
Ha kane ka jingïalang kaba la pynlong ha Kynshi Mawria, da ki hajar ngut ki paidbah kiba la wan na ki Shnong bapher bapher jong ka Mawthadraishan Constituency ban wan sngap ïa ka jingpynshai na ki nongïalam jong ka Party halor ki nongrim jong ka Seng bad kumjuh ruh halor ka jingïakhih halor ka ka Reservation Policy bad ka Roster System.
Haba kren ha kane ka jingïalang, u Bah Ardent Miller Basaïawmoit, President jong ka Seng, u la ong ba ka VPP kam dei tang ka Seng kaba la mih ban ïaleh elekshon, hynrei la seng ïa ka na ka bynta ban pynim pat, ban pynbha pat bad ban pynkylla dur ïa ka jylla.
“Ngi dei ka Party kaba dang shi snem san bnai, hynrei ngi la ïoh ïa ka jingieit bad ka jingshaniah na ki paidbah kylleng kylleng ki jaka ka Ri Khasi Jaiñtia", la ong u Bah Ardent.
U la ong ba ka Seng ka rai ban leit pynrung dkhot da ki nongïalam, namar kam kwah shuh ban leh kumba leh kiwei pat ki Party, hynrei shuwa ban pynrung dkhot ne ba ki paidbah kin pynïasoh bad ka Seng ki donkam ban da sngewthuh shai shuwa ïa ki nongrim jong ka Party bad kumjuh ruh ki dei ban da sngewthuh bha ruh kaei ka kamram jong ki haba ki pynïasoh bad ka Party.
U la pynshai ruh halor ka jingbun ki briew kiba kwah ban pan tiket na ka Party ban ïakhun ïa ka elekshon MDC bad dei namar kane ka daw ba ki nongïalam ki hiar hi man la ki jaka ban pynsngewthuh ïa ki paidbah ba ym dei tang kito kiba kwah ban ïaleh elekshon kin wan pynïasoh bad ka Seng, hynrei donkam ïa ki briew kiban trei bad kiba sngewthuh bha ïa ka lynti ïaid jong ka Seng bad khamtam eh ïa ki nongrim jong ka.
“Ngim kwah ïa ki briew kiba kop ba ki la don lypa da ki hajar ngut ki briew, hynrei ynda kim ïoh tiket pat kin mih noh na ka Seng", la ong u President ka VPP, da kaba bynrap ruh ba kiba kum kita ka Seng kam kwah hi ruh ba kin rung ne pynïasoh bad ka Seng.
U Bah Ardent u la pynshai ruh halor ka jingïakhih jong ka Party halor ka Reservation Policy bad ka Roster System da kaba ong ba ka jingbuh por 48 kynta ïa ka sorkar ban pynsangeh shuwa ïa ki jingkhot thep kam kadei namar ba ka Roster System ba la pyntreikam da ka sorkar MDA ka la ktah palat ïa ki Samla wad kam wad jam.
U la wer ruh ïa ki paidbah ba kin kyrshan ïa ka Party ha kane ka jingïakhih ban dawa pynbeit nih ïa ka Resrvation Policy.
Ha kane ka jingïalang la ïoh jingkren ruh na u MLA ka North Shillong, u Bah Adelbert Nongrum bad u Bah Brighstarwell Marbañiang, MLA jong ka Mawlai.
Ïa ka jingïalang la pynïaid da u Bah Grossper Ryntathiang, uba long u Treasurer jong ka Seng.
Shillong, Jymmang 15: Ka Voice of the People Party (VPP) ka la rai ban pynlong da ka jingïakhih da kaba shu shong ha ka 17 tarik mynta u bnai naduh ka por 10 baje mynstep haduh ka por 4 baje janmiet ha jaka ïeng kali kaba don hajan Additional Secretariat.
Katkum ka khubor ba la phah da u Dr.Batskhem Myrboh, Nongaiktien jong ka Seng, la ong ba kane ka jingmih ban ïakhih kadei namar ka jingsngap mynthi jong ka sorkar halor ka jingbuh por ba 48 kynta da ka Seng naduh ka sngi thohdieng ban dawa ban pynsangeh shuwa ïa baroh ki jingkhot thepkam katba ym pat lah ban pynbeit thymmai ïa ka Reservation Policy.
“Na ka daw ka jingmynthi bad leh bym suidñiew jong ka Sorkar MDA 2.0 ba lam khmat da ka NPP, ka Seng ka la rai ban pynlong da ka jingïakhih ba shu shong ha ka 17 tarik mynta u bnai", la ong u Dr.Batskhem.
U la ong ruh ba nalor ka jingdawa ban pynsangeh ïa ka jingthungkam katba ym pat lah ban bishar bniah ïa ka polisi bhah thungkam bad ka roster system, la dawa ruh ban thung da ka Expert Committee, ka ban shong pyrkhat bniah ïa kane ka kam da kaba kynthup ïa ki rangbah na baroh artylli ki jaidbynriew ka jylla ryngkat ki riewshemphang kiba tip bha ïa kane ka kam.
Naka liang ka Seng ka ïawer ïa baroh ki nongtrei jong ka Party bad ki paidbah ban ïa wan sha ka tei ka prokram jingïakhih ba la pynbeit ka Party.
“Ngi dei ban kynmaw ba kane ka sorkar lamkhmat da ka NPP ka ialeh ban leh kyllut ïa ka rukom pyrkhat ba shongnia, ïa ka hok ka sot bad ka ka jingeh jong ki paidbah", la ong ka Kyrwoh na ka VPP, da kaba ong ruh ba ïa ki wei pat ki prokram jingïakhih yn pynbna pat kham hadien.
Shillong Jymmang 13: U Symbud Myntri Rangbah ka Jylla Bah Sniawbhalang Dhar u la bthah ïa u Deputy Commissioner jong ka West Jaiñtia Hills ban thaw mardor da ka Peace Committee khnang ban wanrah biang ïa ka shongsuk shongsaiñ hapoh ka shnong Khanduli, West Jaiñtia Hills District.
“Nga la bthah ïa u Deputy Commissioner jong ka West Jaiñtia Hills ban thaw da ka peace committee namar balei kin (Pnar-Karbi) shu bteng ïa ka jingïashrut na ka por sha ka por," ong u Bah Dhar ha ka jingïakren bad ki lad pathai khubor ha ka Lah Sngi u Blei.
U la ïathuh ba DC jong ka West Jaiñtia Hills un sa ïakynduh ïa ka DC jong ka West Karbi Anglong District lashai ka sngi Baar ban ïakren halor ka jingdonkam ban thaw noh da ka Peace Committee.
Katkum ka jingong jong u, ka jinglong jingman ha Khanduli ka la sdang ban jaijai bad haduh mynta kam don shuh kano kano ka jingjia.
“Ngi kyrpad ruh ïa ki paidbah na baroh ar liang (Khanduli bad West Karbi Anglong) ban ym ïa pynshit iwei ïa iwei pat," ong u Bah Dhar.
Haba kylli u Dy.CM u la ong ba ka jingpyrshah jong ki paidbah ka long halor ka jingbuh ïa ka khyrdop khrong khajna na ka liang jong ka Assam ha Khanduli.
“Ngin sa shimkhia halor kane ka kam bad ha kyrdan ki Myntri Rangbah," u la bynrap.
Ha ka sngi Palei jong ka taiew baladep, ka jingïakynad ka la khie hapdeng kine ki ar jaitbynriew ka shnong Khanduli.
Ki nongshong shnong ki la ieng pyrshah ban pynieng ïa ka khyrdop khrong khajna da ki nongtrei jong ka Karbi Anglong Autonomous Council (KAAC).
Ka jingïakynad ka la mih ruh hadien ba dorbar shnong Khanduli ka la rai ban pyrkhing ïa ki jaidbynriew Karbi ban rung lyngba ka shnong Khanduli.
Ka dorbar shnong ka la rai ban khang ïa ki Karbi ban wan rung sha iew Khanduli hadien ba la kynnoh ba ki Karbi ki la byrngem ïa ki Pnar ban leit rep sha ki lyngkha ki risai.
Kane ka jingïakynad ka la pynlong ruh haduh u pud ban da mih ka jingshah kawang maw ka kali u Superintendent of Police ka West Jaiñtia Hills u Bah C.Syrti bad ka jingshah wiang ding jong ki ar tylli ki iing trep ha lyngkha jong ki Pnar.
Ha kane ka jingjia, u SP u la lait thaw da ka said na ka jingmynsaw katba ka kali jong u ka la julor malu mala.
Ka mynsiem kaba shu kwah shisha tang ban im suk bam suk khlem da trei da ktah bad da khih da ksar ki kti ki kjat ne ka met ka phad ka la ïoh ba kan shong kulai bha ha ka jingmut kiba bun ki khun samla jong kane ka jylla, kaba kim tieng kim smiej shuh ïano ïano ruh, pynban beit beit ki kloi ban im ka jingim ban shu tuh ban shu lute.
Ha ki samla ba leh ïa kane ka jait kam, kim don jingsngew eiei, hynrei ha u paidbah salonsar, kidei ki dak ki shin kiba kin sdang ban tieng bad ban khaweit, namar lada ïai bteng ban jyllei sah kum kine ki jait kam naki khun samla, ka lawei jong ka jylla ka don shisha hapdeng ka jingma kaba khraw.
Ym lah khlem da ïaroh ia ki bor pulit, kiba marsien ïa sdang ban lap ksai ïa kum kane ka jingmut ban shu tuh ban shu lute, ki la trei sted ban ïoh ban kem, ïa kum kine ki samla, kaba da kylla ka wanrah pat ïa ka mynsiem shaniah,kaba sngew shngaiñ pat u paidbah ha ka rukom ban trei kam jong ki pulit kane ka jylla.
Hynrei sa katno pat ka mynsiem ban shu bam suk, kaba jaipdeh ka kti ka kjat, ka jingmut ka jingpyrkhat ka la ïoh ba kan shong kulai ha kiba bun ki khun samla, ha kaba nangno kum kane ka mynsiem ka la wan ba kan rung syndon haki, kane ka dei ka jubab kaba baroh broh ki kwah ban ïoh ïaka.
Hynrei ban jubab ïa kane ka long ba ha ka jingim ki khun samla, dei ka rongphong pyrthei kaba la wan ba kan kah dum bha ha ka jingim ka jong ki, kim ïohi eiei shuh ka khmat ka jong ki, pynban kaei kaba ki ïohi ka long beit ki har rukom ki rongphong kiba la pynthame ne ban pynbyrie ïaka khmat kiba bun ki khun samla, kaba lada kim lah ban ïoh ïa kei kaba ki kwah, beit beit ka jingmut ka jong ki ka lam beit sha ka jingim ban shu thok, tuh bad lute.
Ka jingeh ba ka jylla ka sdang ba kan ïa kynduh mynta ka long ba ki aiñ ki kanun kiba la don lypa mynta, kim pat lah than eh ban da ai ïaka jingsneng kaba tyngeh, hynrei kaei kaba jia pat ka long ba hapoh ki khyndiat bnai haba shong ha phatok, ha ka jaka ba kan pynkylla ïaka jingim ki samla, kylla pynban kum ka kynja karkhana kaba mar sien ïa lait, ka khring biang ïa ki samla ba la ngop ban leh ïaka juh pat ka kam.
Kum kine ki jingjia, bunsien la bteng ban kem ruh biang ïa ki Pulit, hynrei ka jubab kaba mih ka long ba ha kum kine ki briew, kiba la sdang ban im ka jingim ba la shah tait na ka imlang ka sahlang, kim tieng kim salia, shuh, hynrei ki shang ki krih man la ki shong ki thaw, ki lynti ki syngkien, namar ba ha ki, shisien ba ki la ngop ha ka tuh ka thiem bad ka lute, ka jingmut ka jong ki kam kwah shuh ban kylla dien trai biang sha ka jingim kaba bha, hynrei, la shuh kah dum beit tang da u lyoh katba dang im, dei beit ban shu im ka jingim ban shu tuh ban shu thiem ne ban lute beit naphang lin katba ïoh ban kner ka kti.
Dei ka jingïai kha roi kum kine ki jait kam, ba ka pynshong syier bha ruh ïaka shnong ka thaw, kaba ha ki lynti ba kyndong kynshrot, kine ki jait briew, ki kylla long beit la kum ki mrad kiba khlem ïoh bam la slem bha, bad haba wan ban mihpaw ki para mrad ba rit bor, puk ki ñiom tyngeh ban kurup ïaka ban ban bam shngiam beit shipor ban pynkang ïala ka jong ka kpoh.
Kumta ïa kum kane ka mat, la donkam ban thaw ruh ïa ki lad ki lynti ban lah ha kaban pynkiar ïa kiwei pat ki khun samla ban nym ngop ne ban shah phon shah pah ha kum kane ka jait jingim, pynban hap ban plié lad ruh ïala ki samla, ba kin lah ban im ka jingim kaba kin ïeng hala ki jong ki kjat, donkam ruh ban bteng ha kaban pynlong ïa ki prokram ïa syllok ha man la ki shong ki thaw, donkam ban ailad ïa ki ban plié ïa ki jait rynsan ne ki lympung kiba har rukom, khnang ba u samla ba don ïa kano ma kano ka sap dei ban pynshlur ne ban btin lynti pat ia u ba un nym pynlehnohei ïaka.
Ka jingeh kaba ïa kynduh ïa kiba bun ki samla, ka dei ka bym lah ban ïoh kam ïoh jam, kaba la kha roi pat ïa kiba bun ki jingsniew ha ka imlang ka sahlang hi baroh kawei.
Hap ban kynmmaw ba ka por samla ka dei ruh ka por, kaba ka snam ha ka met ka dang khluit bad ka jingmut ka jingpyrkhat ruh ka dang kham tlot, kumta, haba ki samla ki shah pynbiej, kim tip ïa kaei kaba kin leh, hynrei hapdeng ka jingshongshit bad khlem da pyrkhat jngai bha ïa kaei pat ka ban sa jia, pluk ngat keiñ ha ki jait kam kaba na madan ha madan ka pynsah jit pat shi rta jingim.
Kumta, ka por ka long kaba donkam ban lah ha ka ban mir jingmut bha bad ki khun samla, khmtam kiba la sdang ban kynjoh ïa ka rta kaba Khadhynriew snem shaneng, namar ha kum kane ka rta, ka shong ka thaw ka lynguh hi pum, namar ba la snam ki samla ka dang khluit bha, nalor kata ki shah pynngop ruh wat ha ki har rukom ki jingdih ba pynbuaid, kaba nang shoh tyndep shuh shuh i aka jingmuit ba dang lung ka jong ki, ha kaba kut, da ka jingshongshot bad kynshoit da mano re, poi pat sha ki jait kam pyntriem kaba ka imlang ka sahlang, ka shong ka thaw kam lah ban khlem da her syrngiew haba ïohsngew, ka ïing ka sem ruh baroh kawei ka poi pat sha ka jah nam ka jah burom, namar jia ryngkhat ba la kum khei ïoh shisha ïa ki khun tamsneng.
Shillong,Jymmang 16 : Ka Khliehmawlieh Youth Club ka la sdang ïa ka samoi da ka jingjop kaba haduh 7-1 kol syndon ha ka lympung jong ka Meghalaya State League pyrshah ïa ka Atong Matgrik FC na ka Group D kaba long hynne ka sngi ha madan Chandmari, Tura.
Ha kane ka sngi kiwei ki jingïakhun pat ki long hapdeng ka Rangdajied United FC kaba ka jingïakhun ka la kut ha ka jingïakhaid da mar 1-1 kol bad ka Ladthalboh SC ha ka jingïalehkai kaba itynnad bha kaba long ha Kiang Nangbah Stadium, Jowai ha ka Group B.Katba ha kawei pat ka jingïakhun ka Langsning pat ka la ïoh ban pynliem noh ïa ka Umkseh SC da 3-1 kol na ka Group A ba ka jingïakhun kaba long ha Shillong ha madan ïalehkai jong ka MFA.Haba phai sha ka jingïakhun kaba nyngkong, ïa ki hynñiew tylli ki kol jong ka Khliehmawlieh la ïoh ban thep da u Rodyson Dkhar naduh ka minit kaba 14 jong ka jylla step kaba kylla long ka jop kaba ai mynsiem ïa ka kynhun ha shwa ba u Sharan Sing Nonglang un pynbud ïa ka kol kaba ar ha ka minit kaba 20.
Katba ïa ka shi kol jong ka Atong Matgrik la ïoh ban thep ha ka minit kaba 36 lyngba u Rakchuwell Marak kaba pynlong ïa ka jingïakhun ban kut da ki 2-1 kol ha ka kylla step.
Hynrei ka jingïalehkai ha ka kylla miet ka la kylla kynsan hadien ba ka Khliehmawlieh ka la ïoh ban pynkhih bunsien bha ïa ka jar jong ka Atong Matgrik ïa kaba la sdang da u Istarbon Marngar ha ka minit kaba 69, nangta u Lenny Kravity Lyngdoh ha ka minit kaba 71, u Dadap Marwein ha ka minit kaba 73, u Kynjai Myrthong ha ka minit kaba 83 bad ruh na u rangshong ben ka kynhun u Rishotbor Lyngdoh ha ka minit kaba khatduh jong ka kylla miet kata ha ka minit kaba 90+3.
Ha ka jingïakhun kaba long ha Jowai pat, ka Rangadjied ka la ïoh ban lamkhmat lyngba ka bol kaba la khyrwit jam bha da u Knerktilang Buam tang ha ka minit kaba 12.
Katei ka bol ka la wan sha u na ka jingbakla pashat bol u rangïalehkai ka Ladthalboh bad kumta da kaba shim kabu ïa kane, u la shu pyndep tïak ïa ka bol shakhmat bad khyrwit jam ïa ka sha jar na ka jingjngai kaba 30 pruh.
Tangba katei ka jingïoh lamkhmat jong ka Rangdajied kam shym la neh slem namar dei tang ha ka minit kaba 31 u Ebanskhem Nongtdu u la ïoh ban pynïakhaid ïa ka jingïakhun ban neh da mar 1-1 kol tad haduh ban da kut ka kylla step.
Kane ka jingïalehkai ka dang ïai bteng wat ha ka kylla miet bad tad haduh ban da kut ka por ïalehkai ym shym la don satia mano mano ruh ba ïoh ban thep kol.
Ha Shillong pat ha ka jingïalehkai kaba don ha madan MFA, u Roikhihbha Nongtdu u la khyrwit haduh ar kol na bynta ka Langsning tang hapoh ki 10 minit ha ka jingïakhun pyrshah ïa ka Umkseh.
Ïa kane ka bol u Nongtdu u la ïoh lyngba ka bol kaba la pashat da u Milancy Khongstia ha ka minit kaba hynriew bad khlem bakla u la ïoh pynkhih ïa ka jar.
Hynrei tang hapoh lai minit ei ei u Khongsita u la pashat bïang ïa ka bol sha u Nongtdu bad ha kane ka kynti ruh khlem bakla ka bol kaba u khyrwit ka la poi biang sha jar jong ka Umkseh.
Hynrei na ka liang ka Umkseh kam shym la pyndem satia hynrei ka la ïakhun tyngeh bad kumta tang ha ka minit kaba 54 ka la ïoh shi kol lyngba u Kyrshan Khongsit hadien ba u rangap kol ka Langsning um shym lah shuh ban kyrda ïa ka bol.
Watla katta ruh ka langsning ka la ïoh biang ban thep sa shi kol kaba pynlong ia ka ban ïoh lamkhmat bïang sa ar kol ïa ka Langsning lyngba u Arnesius Marwein ha ka minit kaba 57 uba la ïoh ban pynkhih jar hadien ba ka bol kaba khyrwit da u Wilbert Marbaniang kam shym la lah ban rung sha kol.
La pyntip ruh ba kan don tang kawei ka jingïalehkai lashai, kata tang hapdeng ka Rymbai Ïawpynsing SC bad ka Niaw Wasa United ha ka por 2:30 baje mynsngi ha Kiang Nangbah Stadium, Jowai.
Mawkyrwat, Jymmang, 16: Ka Nineset Secondary School, mynta ka sngi ha ka jingïalehkai Semi Final jong ki khynnah kynthei ba 12 snem ka la pynliem noh pyrshah ïa ka Little Star Higher Secondary School, Mawkyrwat da 6 – 0 kol ha ka lympung ïalehkai jong ka Chief Minister’s Mawkyrwat Block Level Under-12 Years Football Tournament 2023 ba la pynïaid da ka ophis jong u District Sports Officer, South West Khasi Hills District hapoh madan Saitsnad, Mawlangwir, South West Khasi Hills District.
Haba phai ha ka jingïalehkai, baroh ar tylli ki kynhun ki la ïalehkai bha namar tang ban ïoh ban pynrung ïa la ka kynhun sha ka phainal hynrei hapdeng ka jingïalehkai ka Nineset SS ka la ïoh ban khur ïa ka nam jop bad rung sha ka phainak lyngba ki 6 tylli ki kol kata na ka Badaphun Lyngkhoi ha ka minit kaba 6 bad 9, na ka Deiphiwansara ha ka minit kaba 16 bad 23 bad na ka Ribakmen Wanniang ha ka minit kaba 28 bad 41.
Ha ka jingïalehkai kaba dei hapdeng ka Rising Secondary School, Sohkhyllam bad ka Nonglang Secondary School ïa ka nam jop la rah da ka Rising SS ha kaba ka la jop lyngba ka Tie Breaker da 4 – 2 kol namar ha ka Regular Time bad ka Extra Time kim shym la ïoh ban ïa pynkhih jar wat kawei ruh.
Haba wan sha ka jingïalehkai jong ki khynnah shynrang kiba 12 snem kaba dei hapdeng ka Rangjadong Sports Club pyrshah ïa ka St.Vianney’s English School, Mawkyrwat ïa ka nam jop la rah da ka Rangjadong Sports Club lyngba ka jingïoh ban thep da 6 – 1 kol kata na u Bawanpynskhem Nongmor ha ka minit kaba 7 bad, 15 bad 21, na u Nehskhemlang Thongni ha ka minit kaba 17 bad na u Pynïohborlang Syiemlieh ha ka minit kaba 35 bad 43 katba ïa ka shi kol jong ka St.Vianney’s English School, Mawkyrwat la ïoh ban thep da u Almiky Lyngdoh ha ka minit kaba 30 lyngba ka Penalty.
Ha ka jingïalehkai semi final kaba khadduh, hapdeng ka Mawbidong Presbyterian Upper Primary School bad ka Pyndenkenshliah Lower & Upper Primary School ïa ka nam jop la rah da Pyndenkenshliah LP & UP School da 1 – 0 kol ha kaba ïa kane ka kol la thep da u Rockinson Kharsyiemïong ha ka minit kaba 57 kaba dei ha ka extra time.
Namarkata, ki kynhun kiba la poi sha ka phainal ki ban sa ïa khun ha ka 17 tarik u Jymmang, 2023 ki long ka Nineset Secondary School kan sa ïa khun pyrshah ïa ka Rising Secondary School, Sohkhyllam jong ki khynnah kynthei ka ban long ha ka por 10 baje mynstep bad ka Rangjadong Sports Club kan sa ïa khun pyrshah ïa ka Pyndenkenshliah Lower & Upper Primary School jong ki khynnah shynrang ha ka por 11:30 mynsngi.
Nongstoiñ, Jymmang, 16: Ka HYC Mawshynrut Circle hapoh ka jingïalam u samla Losbingnel Lyngkhoi ka la leit jurip kyndit ïa ka iew Riangdo jong ka Hima, ha kaba ka la lap ïa ki jingduna ha kiba bun ki liang, kum ka jingbym biang ki jaka theh ñiut, ka jingbym pynlang bha bad bym don ki jaka ba biang ban thang ïa ki jaboh jabaiñ.
Kane ka wanrah jingsma iwtung ïa ka iew bad ka ktah ruh ïa ka koit ka khiah ki nongwan iew.
Ka seng ka la lap ruh ïa ka jingbym don ki jingkhang ha ki sem dukan bad ha ka jingdum jong ka miet, ka pynlong ïa ki nongleh kam sniew ba kin shim.
Kane ka buh jingtieng jingsmiej bad jingma ïa ki briew kiba ïaid lyngba ka iew khamtam ynda la kham miet.
Kumta ka seng ka sngew ba ka Hima ka dei ban buh da ki kynja light kum ki solar light, khnang ba ki paidbah khamtam ki longkmie bad ki khynnah kynthei ba ïaid lyngba ka iew, kin kham sngew shngaiñ khamtam ha ka por ba dum por janmiet.
Ka seng ka la khmih bniah bha ruh ki lynti ïaid kjat, ha kaba ki long kiba khohruh khohram bha.
Kane ruh ka lah ban wanrah jingmynsaw khamtam ïa ki riew tynmen bad ki khunlung khynnah khamtam ha ki por lyiur.
Halor kine kiei kiei, ka seng hynne ka sngi ka la leit ban kyrpad rit ïa u Syiem ka Hima da ka jingthoh, ba un shimkhia lem ïa kane ka jingdawa, kaba long ruh na ka bynta ka bha ka miat, ka suk ka saiñ jong ki paidbah bad ka burom ruh ïa u Syiem ka Hima.
Shillong, Jymmang, 16: Ha ka jingrakhe ïa ka Sngi Seng ïa ka Jylla Sikkim, la pynlong ïa ka prokram deiriti mynta ka sngi ha Raj Bhavan Shillong ha kaba u Lat ka jylla Meghalaya, u Phagu Chauhan u la plie ïa ka jingïalang kum u Kongsan, ryngkat ka jingdonlang u Myntri ha ka Kynhun Sorkar jong ka Jylla Meghalaya, u Bah A.L Hek.
Ïa kane ka prokram la pynlong da ka Indian Council for Cultural Relations (ICCR) Shillong ha ka jingïatreilang bad ka Tnat Arts and Culture, Sorkar Meghalaya.
Ha ka prokram deiriti la don ka jingpyni ïa ki tamasa bapher bapher da ka Pooja Bareli bad ka kynhun jong ka, ka sarod vandan na u barikor ba pawnam, u Tarun Kalita bad ka jingshad Khasi tynrai, ka Shad Mastieh.
Ha ka jingai jingkren ha ka jingïalang, u Commissioner bad Secretary sha u Lat, Dr B D R Tiwari, u la batai ïa ki nongïashim bynta shaphang ki jingjop jong ka Sikkim.
U la ai jingkren ruh shaphang ka histori jong ka Sikkim, naduh ka jingïaid lynti kum ka Hima haduh ba kan da long ka Jylla kaba 22 jong ka ri ha ka 16 tarik Jymmang, 1975.
U Lat ka jylla u la thung ruh san tylli ki tynrai dieng soh ha phyllaw jong ka Raj Bhavan kum shi bynta kane ka jingïalang.
Shillong, Jymmang, 16: Ka Confederation of Ribhoi People ha ka sngi Baar hapoh ka jingïalam jong u President u Bah Bandari Ryntathiang ka la pan jingpynshai na u Syiem jong ka Hima Mylliem u Paiem Ainam Manik Syiem halor ka jingpyrshah jong ka Raid Kharpati ïa ki nongïalam Sengbhalang ban bat ïa ka kam rangbah shnong wat hadien ba la jied bad la mon hi da ki paidbah nongshong shnong.
Ki arngut ki Rangbah Shnong kiba la shah ujor ha u Acting Syiem jong ka Raid Kharpati u Bah RR Kleiñ ki long u Bah Belarius Rongpeit uba long u Rangbah shnong jong ka shnong Umshakait uba dei ruh u dkhot barim jong ka seng Hynniewtrep Achik National Movement bad uba la long mynta u dkhot jong ka Confederation of Ribhoi People, katba uwei pat u dei u Bah Jaran Hamse uba long u Rangbah Shnong jong ka shnong Khamar.
Ha ka jingïakren bad ki lad pathai khubor u Bah Ryntathiang u la ïathuh ba katkum ka jingpynshai na ka Ophis jong ka Hima Mylliem, la ong ba kam don satia kano kano ka ain kaba khang ïa ki dkhot ne ïa ki nongïalam jong ki sengbhalang ban long ki Rangbah Shnong hapoh kano kano ka shnong.
Nongstoiñ, Jymmang, 16: Ka jingpyntrei ïa ka surok PMGSY kaba 6.2 kilometer na Athiabari shaduh ka shnong Umshiak jong ka khappud Meghalaya Assam, ka dang sahkut haduh mynta naduh ka jingwan pyndik jong ki pulit Assam.
Kum ban shu pynkynmaw ba kane ka surok PMGSY kaba ka mang tyngka ban shna ïa katei ka surok ka long kumba 554.48 lak tyngka, hynrei na ka jingwan pyndik ki pulit Assam, ka la shu sahkut sah haduh mynta ruh.
Halor kane jingsahkut sah khlem lah pyndep, na ka liang ka FKJGP Aradonga Area Unit hapoh ka jingïalam jong u Trellingstar D.Shira President bad u Enbok Marak General Secretary, ki la leit ban ïakynduh markhmat bad u Deputy Commissioner West Khasi Hills, ba un tuklar bad shimkhia khnang ba ka jingpyntrei ïa katei ka surok kan ïaid shait shait khlem kino kino ki jingeh.
Ki la ong ba ha ka jingshisha katei ka surok PMGSY ka dei kaba la sdang pyntrei naduh u Rymphang jong u snem 2018.
Hynrei da ka jingpynwit na ka por sha ka por da ki pulit Assam.
Kumta haduh mynta ruh ym shym la lah satia ban pyndep.
Ki nongïalam ki la pynpaw ba katei ka surok ba 6 kilometer, ka long ka jingkyrkhu kaba khraw ïa ki paidbah nongshong shnong bad ka long ruh kum u budlum jong ka roi ka par bad kan ïarap ïa ki paidbah ha baroh ki liang.
Ki nongshong shnong ki ban myntoi na katei ka surok Athiabari-Umshiak, ki kynthup ïa kiba shong ba sah ha ka shnong Athiabari, Salpara, Olongop, Ranighat, Malapara, Mazpara, Umshiak bad kiwei kiwei ki shnong ba marjan.
Ki nongïalam ka seng ki la ban jur ba kum u khlieh jong ka District, u dei ban shim ka jingkitkhlieh na ka bynta ka bha ka miat jong ki paidbah ha katei ka thaiñ, da kaba un peit ba kum kine ki kam pynroi na ka bynta ki shnong khappud, dei ban ïaid shaphrang bad ban pyndep beit.
Ki la ong ba ki bor sorkar jong ka Meghalaya ki dei ban shimkhia bad tuklar lada dang don kino kino ki bor, kiba pyrshang ban pynthut ha kaba pyntrei ïa katei ka surok.
Nongstoiñ, Jymmang, 16: Ka jingksam marpoh khyndew jong ka Shree Shree Mining Corporation Limited ha Mawlangria kaba don hajan ka shnong Mawïawtep, ka la bteng beit, hynrei ka jingpyrshah ka jur bha na ki paitbah jong ki khyndai tylli ki shnong ha katei ka thaiñ ka dang neh bad ki la dawa ba dei ban sngeh noh shisyndon.
Hynrei na ka liang ki ar ngut ki rangbah kiba kam ba dei ma ki kiba pyntrei bad kiba la dep ïoh jingbit na ki baroh ki tnad sorkar kiba dei khmih ïa ka jingpyntrei ïa ki marpoh khyndew, kim shym la sngap ïa ka jingdawa jong ki nongsynshar shnong bad ki paitbah.
Wat haduh ka sngi ba u Majistor ryngkat ki Ophisar pulit ki la leit haduh katei ka jaka ban jurip, ha kaba ki la lap ba ka don shisha ka jingpyntuid pathar ïa ka um kaba jaboh sha ki phang ba ki don ki tyllong umbam umdih, hynrei kitei ki rangbah ki dang pyneh bad pynksan ba ka jingpyntrei ka dei ban ïaid beit.
U bah S.Myrthong sordar jong ka shnong Mawthaw haba pyntip ha u nongthoh khubor, u la ong ba katei ka jingleh bym suidñiew jong ki, ïa ka jingdawa jong ki nongsynshar shnong bad ki paitbah ki khyndai tylli ki shnong, ka la nang pynbitar shuh shuh ym tang ïa kitei kiba pyntrei, hynrei wat ïa u Syiem ka hima Rambrai u ba la ai jingbit khlem da bishar bniah ïa ka jingdon jong ki tyllong umbam umdih hajan katei ka jaka.
U bah Myrthong u la ong ruh ba kumba ki la pynpaw hakhmat u majistor ha ka sngi ba ki leit jurip ha katei ka jaka, ba kin pyrshah beit bad kin ym ailad satia kin ym kynran dien hynrei kin ïeng skhem haduh ba kut.
U la ong ruh ba ha ka 18 tarik kata ha ka sngi palei ban wan ki rangbah jong ki arphew tylli ki shnong, kin pynlong biang ïa ka jingïalang ha Mawthaw ban ïapyrkhat bad ïatai sani halor katei ka kam.
Ha katei ka sngi kin sa shim syndon ïa ka rai da kano ka lynti kin ïaid.
U la ong ruh ba na ka liang jong ki sordar jong ki khyndai tylli ki shnong ki pynpaw ka jingsngewsih kaba khraw, halor ka jingong jong uwei u ophisar ba ka jingktah ïa ka umbam umdih, ka dei na ka jingpynjngut jong ki muid kiba bam phlang ha kawei ka pynthor shrah kaba don ha ka jaka ba ka tyllong um ka tuid.
U la ong ruh ba na ka liang ki sordar shnong bad ki paitbah ki pynrem jur halor katei ka jingkren jong u.
Namar ba ki muid ki don ha katei ka jaka tang ha katei ka sngi ba leit ma ki, namar ha ka por ba ka jingksam marpoh khyndew kam pat sdang ym ju don satia ka jingmih khñiang jong ki khunlung khynnah.
Hynrei naduh ba la sdang trei ïa katei ka jingksam marpoh khyndew, ki khunlung khynnah ki ïoh ïa ka jingpang at ki ngap, ring kyllut ki shkor bad ki rangbah kiba sum ki buit dait ka met ka phad.
Katei ka jingong jong utei u ophisar ka pynishai ba wat ki bor district ruh ki ïashah ïa kitei ki ba pyntrei.
U la ong ba lada katei ka jingksam mar poh khyndew kan dang ïai bteng, na ka liang ki nongsynshar shnong ka thaiñ kin ym kitkhlieh lada jia ei ei, hynrei ka sorkar bad ki bor pynïaid District ki hap ban kit khlieh hi.
Nongpoh, Jymmang 16: Ki katto katne ngut ki samla wad kam pulit kiba la pyndep ruh ïaka jingmareh, ki eksamin bad ki jingdonkam baroh, haduh mynta kim pat hun ïaka jingjah kyrteng jong ki bad khlem shah jied haka personal interview watla ki heh ki marks kumba la paw ruh ba kila don pynban da ki samla kiba rit ki marks ban ïaki kiba shah jied ban ïaleh ïaka Personal Interview.
Kum ban shu pynpaw ba katto katne ngut ki samla kila leit ruh ban pan jingshai naka tnad pulit ha kaba ïadei bad katei ka bynta hadien ba ki dap da ka jingsngewlyngngoh kaba khraw ba kim shym la mih kyrteng haka result kam pulit bala dep pynbna dang shen wat hadien ba ki ioh ka marks kaba kham heh ban ïakiba mih kyrteng ban ïakhun ïaka Personal Interview jong ka post Driver Constable ha kaba naka liang ka tnad pulit kila pynpaw ba kin sa ai da ka jingthoh, hynrei haduh mynta kim pat ioh kano kano ka jingthoh naka tnad pulit halor ka jingshah kyntaid jong ki bad ban ioh jingshai ba pura.
Naka liang kitei ki samla kila pynpaw ba kumba ka tnad pulit kala kular ban ai da ka jingthoh bad ka jingpynshai halor ka jingshah kyntaid jong ki ban ïakhun ïaka personal Interview kitei ki samla ki dang ap khmih lynti haduh mynta ban ioh ka jingpynshai naka tnad pulit.
Nongpoh, Jymmang 16: Ki Dorbar Shnong jong ki shnong bapher bapher kiba don ha syndah jong ka Wah Khri haka thaiñ Western Ri-Bhoi ryngkat ka KSU Western Border Area bad ka River Protection Organization Warmawsaw kila lum syndon da ka jingïalang hadien ka jingshah pynïap dusmon jong ki dohkha ha Wah Khri ha kaba ka jingpynïap dusmon ïaki dohkha kala long kaba shyrkhei bad lah ruh ban wanrah ka jingduhjait ki dohkha ha katei ka wah.
Naka liang ki nongïalam shnong kila pyntip ruh ba ki Dorbar Shnong bad kumjuh ruh katei ka kynhun ïada ïaka Wah Khri kila buh ka jingmaham ïaki paidbah ba kim dei ban shoh kharu lane ban ber dawai ha katei ka wah, hynrei wat hapdeng ka jingpyrshah jong ki shnong, ki riew dusmon kila leit ban pyniap dusmon ïaki dohkha da kaba shoh kharu bad kumjuh ruh ban ber dawai bih.
Jowai, Jymmang 16: Ka Hynñiewtrep Integrated Territorial Organization (HITO) Sahsniang Area ha kane ka 15 tarik u Jymmang hapoh ka jingïalam u President u Overfive Biam kala buh ïaka jingujor haka ophis jong u Assistant Engineer ka MeECL Shangpung Distribution Division hadein baka Seng kala lap ba katei ka office kala shu ieh lyngkrang ïa u Transformer khlem ka jingker kaba biang ban ïada na kino kino ki jingma kiba lah ban mih.
Halor kane naka liang ka Seng kala kdew ba ka jingker sawdong ïa u Transformer ka long kaba donkam ban shngaiñ ka ïaid ka ïeng ki nongshong shnong bad khamtam ïaki khynnah rit kiba ïaid lyngba kane ka jaka, shuh shuh ka seng ka kyntu jur ïa katei ka tnad ba kan shimkhiar mardor ïa kane lym kumta ka seng kan sa leh tyngeh ïa kaba donkam, la pynkut ka kyrwoh na u Publicity Secretary ka West Jaiñtia Hills u samla Yomiki Passah.
Khliehriat, Jymmang 16: Ki bor Pulit jong ka East Jaiñtia Hills District, hadien ka jingioh jingtip kaba tikna bha hynnin ka miet ba ki don ki briew kiba wan na ki thaiñ Assam kit ïa ki drok, kumta ki pulit ANTF ha ryngkat ka jingiatrei lang bad ki pulit jong ka Khliehriat Police Station ki la pynlong ka jingpyn ap ktem ha surok national highway-6 hajan Khliehriat Police Station bad dei haduh ka por kumba 2 baje tam hynne mystep ki la ioh bat ïa ki briew kiba kit ïa ki drok herion ha ka met.
Ki ar ngut kiba la kem da ki pulit ki dei kiba la tip kyrteng kum ka Lhingeivah Singson, 35 snem kyrta kaba na ka shnong Phaito, District, Tamenglong, lem bad u kurim jong ka u Lalroho Hmar, 38 snem kyrta uba na ka shnong Chaltathal, district, Cachar, Assam, la ong ba kine ki ar ngut ki la shnong da kawei ka bos kaba wan ka ki thaiñ Assam kaba don u registration number AS-01-LC-7641, hadien ba ki pulit ki la ioh bat ïa kane ka bos ha Khliehriat, ki la pynlong ïa ka jingtalasi kaba jur bad na ka met jong katei ka kynthei la lap hynriew tylli ki synduk sabon kiba rit kiba don ki kynja powder ba khleh rong stem bad rong soh, dei hadien ba la pyndep ïa baroh ki jingleh test, la pynshisha ba ki dei ki drok herion kiba don ka jingkhia kaba 65.92 gram, la leh ia kane ha ka jingskhi lang ki briew paidbah.
Ki pulit ki la kem noh ïa kitei ki ar ngut shi kurim bad la kurup noh ruh ïa u drok lem bad kawei ka mobile phone, ka sim card, ïa ka ejahar ka register ha Khliehriat Police Station hapoh ki kyndon aiñ jong ka NDPS Act bad ka jingtohkit ka dang iaid shakhmat ban lap shuh shuh ïa kiba don kti.
Nongpoh, Jymmang 16: Ki nongïalam ka Joint Action Committee ryngkat ki Draibar bad ki trai Kali mynta ka sngi ki la leit syndon ban kynduh ïa u Deputy Commissioner ka Ri Bhoi, u Arpit Upadhaya ban aiti ïa ka dorkhas kaba ki la kyrpad ban pynlait noh ïa ka pisa ba dang pynsahteng da ka sorkar halor ka jingpyndonkam ka sorkar ïa ki Kali jong ki na ka bynta ka khlam COVID-19 bad kumjuh ruh ha kane ka election jied nongmihkhmat ba dang shu dep shen ha ka jylla.
Kum ban pynpaw, ki trai Kali bad ki dribar mynta ka sngi ki la leit ban ai syndon da ka dorkhas sha u Deputy Commissioner ka Ri Bhoi, ka dei hadien ba ka sorkar ka la shim wai ïa ki kali jongki na ka bynta ban pyndon kam ha ki snem ba la dep noh ba dang wan lynshop ka khlam COVID-19 bad kumjuh ruh ha kane ka election jied nongmihkhmat ba dang shu dep shen hapoh ka jylla.
Ki la leit ruh ban ïa kynduh ïa u Deputy Commissioner ka Ri Bhoi, ka dei ha ka lama jong ka Joint Action Committee ba la synrop lang da baroh ki Kali kamai paidbah ba la tip kum ka All Ri Bhoi Passengers Vehicles (ARBPV) ba ka sorkar haduh kine ki sngi ka dang pynsah ïa ka pisa khlem da siew dep.
Kine ki Kali ba la ïa synrop lang ki kynthup naduh ki Kali Local Taxi, ki Sumo, ki Bus bad Kali pickup.
Ha ka ka jingïalam u Chairman, u Bah Bines Makri bad u General Secretary, u Bah Vincent Sohkhwai kum u General Secretary ki la shim ruh ïa ka rai ban ai da ka dorkhas sha u Deputy Commissioner ka Ri Bhoi, ka dei ruh hadien ba ki la dep ban ïa shong pyrkhat ha ka 16 tarik u Jymmang 2023 ba ki la shim rai ba lada ka sorkar kam lah ban siew dep ïa ka pisa ba ki la shim wai ïa ki Kali, na ka liang ki trai kali bad ki dribar kin nym treh shuh ban dang ïa trei lang bad ka sorkar lada ka dang donkam nangne shakhmat.
Kumba la pynpaw da kitei ki nongïalam, la ong ba tang ha kane ka election jied nongmihkhmat ha ka jylla, ki bor synshar district ka Ri Bhoi ki la shim wai haduh kumba 400 tylli ki Kali kamai paidbah, hynrei haduh mynta wat la ka election jied nongmihkhmat ka la dep bad kum ki dribar bad ki trai kali kim shym la ioh pdiang ïa ka pisa na ka sorkar.
Haba kynduh bad aiti ïa ka dorkhas sha u Deputy Commissioner ka Ri Bhoi, ki nongïalam ka JAC ki la pynsngew ïa ki jingeh ba ki ïa kynduh kum ki trai kali bad ki dribar na ka daw ka jingpynslem ka sorkar ban pynlait ïa ka bainong ba ki la trei la ka long naduh ka por jong ka khlam COVID-19 bad kumjuh ruh wat ha kane ka election ba dang shu dep shen ha ka jylla.
Namarkata, na ka liang ki nongïalam ki la kyrpad jur ïa u Deputy Commissioner ka Ri Bhoi ba un shim khia ïa kane ka bynta ban ïa kren sha ka sorkar na ka bynta ban pynlait noh mardor ïa ka pisa ba ki dei ban ioh bainong bad kum ki nongïalam ki la pynpaw ruh ka jingkmen ba u deputy commissioner ka Ri Bhoi u la kular ban shim khia ïa kane ka kam khnang ban weng noh ïa ki jingeh jong kine ki Trai Kali bad ki Dribar.
Jowai, Jymmang 16: Ki bor pynïaid District na baroh ar liang mynta ka sngi kila pynlong ka jingïalang pynïasuk ha Khanduli BOP Assam, ha kaba la wan ban ïadonlang naduh u Deputy Commissioner ka WJH bad ka DC na ka West Karbi Anglong, ha ryngkat u Superintendent of Police WJH bad kiwei de ki ophisar jong ki ar District.
Ha kane ka jingïalang la ïoh ban ïakren sani bha halor kumno ban wanrah biang ïa ka jingshong suk shong shngaiñ ha kitei ki jaka khappud, kiba la mih jingklumar dang ha kine ki sngi ba la dep ha ka shnong Khanduli.
La ïakut na baroh ar District ba kin ïatreilang ryngkat tyngkat ban pynwan biang ïa ka jingshong suk ha kitei ki jaka na baroh arliang ki jaitbynriew Pnar bad Karbi.
Ha kane ka sngi kila pynlong ka jingïalang da ka jingïadonlang ki Magistrate na baroh ar liang ki District bad ki nongïalam shnong na ki Pnar bad ki Karbi.
Hynrei kiba bun hi kiba wan ki dei na ki paid Pnar katba na ka liang ki paid Karbi kila don tang katto katne ngut kumta kin ym lah ban shim ïa ka rai mynta ka sngi.
La ïoh ruh ban ïakren ha katei ka jingïalang halor ki jingeh kiba mih ha kitei ki jaka khappud hynrei na ka daw ba duna ki paid ba wan na Karbi la pynkut noh ïa ka jingïalang khlem da shim ïa ka rai.
Khnang ban wanrah ïa ka jingshong suk biang ha kitei ki jaka la ïakut ban ïa kynduh biang ïa kane ka jingïalang pynïasuk ha kawei pat ka sngi na ka bynta ban ïakren halor ki lad ki lynti ban pynwan biang ïa ka jingsuk kumba long ha kipor mynshwa hapdeng kitei ki ar jaitbynriew.
Lah ban kdew hangne ba ha kine ki sngi baladep ka la don ka jingïakynad hapdeng ki Khasi bad ki Karbi ha Khanduli, ha kaba ka la don ka jingshah thang ki ïing trei jong ka ki Khasi kiba ju rep ha Khanduli ha ki bynta ba hap sha Karbi Anglong.
Nangta ka la don ka jingshah shoh uwei u karbi haki briew bym tip ha Khanduli.
Ka la don ruh ka jingshah kawang maw jong ka kali u SP ka West Jaiñtia Hills haba u la mih na ka jingïalang ba ki bor Distrik Karbi Anglong.
Shhillong, Jymmang 16: Shisngi hadien ba ka Executive Committee jong ka Khasi Hills Autonomous District Council ba la ïalam da u Bah Titos Chyne ka la kynnoh ba ka jingot kilo ha Ïewduh ka sdang naduh u 2014 ha kaba ka EC kaba u la pynmih syndon da ka hukum, na ka liang u Bah Ardent ha ka sngi Ba-ar ka la takraiñ kylla ïa kane ka jingkynnoh da kaba ong ba ka dei tang ka jingkwah ïalam bakla ka EC ba mynta.
“Lada kito ki dkhot ka EC kiba khyllie ïa ka file jong u snem 2014 kin bud kumba la pruid dak kam dei satia ka jingkhñiot beiñ ïa ki nongrep namar ha ka jingïalang kaba nga la lum kum u CEM ha kato ka por ki nongrep bad ki nongkhaïi ki la rai ba ïa ki mar rep ba wanrah ha Ïewduh ba ka jingot kilo ïa ki mar ba don hapoh 50 Kilo kam dei ban palat ïa ka 2 kilo bad ïa kiba 51 kilo shajrong ka jingot kilo kam dei ban palat ïa ka 3 kilo shiteng bad ha ka jingïapynbeit hapdeng ki nongrep bad ki nongkhaïi ïa kane ka mat kam dei satia ka jingot kilo khñiot beiñ hynrei kaba la don ka jingïasngewthuh na arliang mamla," u la ong.
“Ban kynnoh ba ka jingot kilo ka sdang ynda nga long CEM ma nga ka dei lehse ka jingkren bitar i nongkren bad nga kwah ban ong ruh ban leh ïa kino kino ki kam tang ban myntoi saiñ pyrthei ka long kaba bakla shibun," u la bynrap.
U Bah Ardent u la ong ruh ba na jingkam ka EC ba kam don shuh ka jingot kilo naduh u 2019 ka long kaba bakla namar lada kam don shuh ‘balei ban mih ka jingud bad balei ba ki Executive Member ki leit jurip,’ u la ong.
U la ong ruh ba jin lada ka jingïapynbeit kaba ka EC ba u ïalam ha u 2014 la bud beit ka jingud na ki nongrep kan ym mih shuh namar ban poi sha katei ka rai ka dei ka jingmynjur lang na baroh ki liang.
“Kane ka jingkynnoh ka dei na ka daw ba ki la itieng ïa ngi namar u paidbah u ai jingkyrshan ïa ngi bad na ka liang jong ki ki pyrshang ban wad daw ban ïalam bakla ïa u paidbah," u la ong.
Lah ban kdew ba na ka liang ka Executive Member jong ka tnat Market jong ka KHADC ka Kong Grace M Kharpuri ha ka sngi Nyngkong ka la ong ba ka jingkam u Bah Ardent ba ka jingot kilo kam don shuh haba u ïalam ïa ka KHADC ba ka dei kaba bakla namar dei ma y uba da pynmih da ka hukum na ka KHADC.“Ha u nongrep lada ong ot kilo ka mut ka jingot beiñ ïa ki mar rep khlem ïahap shuh bad ka jingkhia ki mar rep ym, kam mut lada ot shi kilo ne shiteng na ka shi kriah ne shi bynri da ka jingsngewthuh jingmut u nongrep bad nongkhaïi ka dei ka jingot kilo khñiot beiñ ïa u nongrep kumba pyrkhat kane ka EC," u la ong.
Khliehriat, Jymmang 16: Ki hynriew tylli ki Dorbar Shnong kiba na elaka Narpuh, East Jaiñtia Hills District, ba kynthup ka Dorbar Shnong Umkiang, Dorbar shnong Kuliang, Dona Skur, Dona Umbluh, Lumphyllut bad Dorbar shnong Pyrtakuna, mynta ka sngi ki la phah da ka jingthoh sha u Deputy Commissioner ka East Jaiñtia Hills District ba dawa ba dei ban weng noh mardor ïa ki shipai ïada khappud, ki BSF kiba ju ieng ap pahara ha ka surok National Highway-6 ha Sonapur bad ha Ratacherra, East Jaiñtia Hills District, ïa kane ka shithi ki Dorbar shnong ki la phah ruh sha u Symbud myntri rangbah ka jylla (Deputy CM), sha ka MLA ka thaiñ, ka kong Santa Mary Shylla bad sha u Superintendent of Police East Jaiñtia Hills District.
Lyngba ka jingthoh, kitei ki Waheh Shnong ki la byrngem ruh ba lada ym weng noh kloi ïa kitei ki shipai BSF kan mih ka jingiakhih paidbah hapdeng ki riew paidbah bad ki shipai.
Katkum ka shithi, ba la soi kyrteng da u Waheh Shnong Umkiang, u bah Lasting Pala, u Waheh shnong Donaskur, u bah Jennysai Pohkyrnu, Waheh shnong Dona Umbluh, u bah W.Tariang, Waheh shnong , Lumphyllut, u bah Fantin Pajat, Waheh Shnong, Pyrtakuna, u bah L.Bareh, Waheh Shnong Kuliang, u bah M.Lamare, ki la pynpaw ïa ka jingbym sngewtynnad jong ki ban don ki ktem pahara jong ki shipai ha surok national highway ha East Jaiñtia Hills District, namar kine ki shipai ki ju wanrah jingeh man ka por ïa ki paidbah nongleit nongwan kiba ïaid lynti bad ong ruh ba ka ju buh jingsyier ruh ïa ki paidbah namar kitei ki shipai ki ju pynlong ïa ka jingtalasi ba khah khah bad kane ka long pynban kum ka jingpynsaja ïa ki paidbah nongleit nongwan kiba lui lui ki bym don kano kano ka jingmut ba sniew hapoh, kane ka jingleh kaba ju long kum ka jingpynsaja ïa ki nongliet nongwan ka ju jia bha ha ka BSF Check Post kaba don ha Sonapur bad kaba kham ima shuh shuh ka dei ka jingpynap shrip da ki nar kiba nep kum ki kynja prek hapdeng surok ba ïaid ki kali, kaba la i pynban kum ka jaka ïaleh thma ne ka jaka ba don jingiakajia.
Kawei ruh ka mat ba la pynpaw, la ong ba ki shipai BSF ki ju leit ha man la ki iïng ha Umkiang bad ki ju shon dur ruh ïa ki jaka buh tiar (godown) jong ki nongshong shnong bad kane ka jingleh jong ki shipai ka ju pynlyngngoh bha ïa ki paidbah nongshnong shnong kiba lui lui ki bym ju don kano kano ka jingmut ba sniew hapoh jong ki.
La ong ruh ba bunsien, ki bor shnong ki ju ioh ïa ki jingujor na ki paidbah kiba ju ujor shapang ki jingleh don bor ki shipai BSF kiba don ha Ratacherra bad ha Sonapur.
Kitei ki Waheh Shnong ki la pynpaw bad ong “Ngin ym pdiang da lei lei ruh ïa kine ki shipai ban don ha surok national highway, wat ka National Highway Authority of India ruh man ka por ka la pynpaw bad wad ki lad ki lynti ban weng noh ïa ki shipai kiba ieng pahara ha Sonapur namar ka wanrah ïa ka jingjulor ka surok bad ka jingkieng, namar katba ki shipai ki dang pynlong ïa ka jingkhynra bad talasi ïa ki kali, kiba bun bah pat ki kali ki dang ieng laiñ halor jingkieng bad kane ka wanrah ïa ka jingjulor ka surok bad ka jingkieng"“Wat ka bor synshar District ruh ha ki por ba la dep ka la pyllait ïa ka hukum ban weng noh ïa kitei ki shipai kiba ieng pahara, hynrei haduh mynta ym pat shym la lah ban leh ïa kane"La ong ruh ba kitei ki shipai BSF la i kumba ki la shna pynskhem ïa ka ktem ha ka jaka ba kin ïaid pahara (patrolling) bad ki da pynwit ruh ïa ka surok bah ba ïaid ki kali, kumta khnang ban lait na kano kano ka jingïakajia bad jingia heh nia hapdeng ki riew paidbah bad kitei ki shipai, ki Waheh Shnong ki dawa na ki bor District jong ka East Jaiñtia Hills District ba dei ban weng noh mardor ïa kitei ki shipai na Ratacherra bad na Sonapur.
Haba kren sha ki pathai khubor, kitei ki Waheh Shnong, ki la pynpaw ruh ba ha ka jingshisha ïa kitei ki shipai BSF la dei ban phah ïa ki sha ki jaka khlaw ba khappud bad ka ri Bangladesh, namar man la ka por ki nong Bangladesh ki ju wan rung tuh sha ri India na ki jaka khlaw kiba don ha East Jaiñtia Hills District, hynrei ka sorkar ka la phah wan ieng ap pahara pynban ha surok bah national highway bad kane ka long kaei kaei kaba kitei ki Waheh Shnong kim pdiang satia hynrei dei ban phah ïa ki sha ki jaka khlaw ba khappud, ki la pynkynmaw ruh ba dang myn ha kine ki khyndiat bnai, ki dkhot jong ka KSU Narpuh ki la pynpaw ka jingsngew bitar halor ka jingiohlad ban wanrung tuh ki dkhar Bangladesh kiba wan lyngba kawei ka khlaw kaba don ha Kuliang bad ki da jam sha shiliang ïa ka wan Apha, ki la ong ba balei ki shipai BSF kim lah ban kem kum ïa kine ki briew kiba wan da ki kynhun kiba wan rung tuh sha ri India, ki dawa ba dei ban phah noh ïa ki tei ki shipai kiba ju ieng ap pahara ha Sonapur bad ha Ratacherra ba ki dei ban leit sha ki jaka khlaw ban peitngor ïa ka jingrung tuh ki nong Bangladesh.
Ha kajuh ka por, ki Waheh Shnong, ki kyntu ïa ki bor synshar district ban snhim khia ïa kane ka kam bad ban shim khia ruh ïa kane ka jingdawa jong ki ba ki la buh hakhmat u Deputy Commissioner.
Shillong, Jymmang 16 : U Myntri Rangbah ka Jylla Conrad K Sangma mynta ka sngi Ba-ar ula pyntip ba ka Sorkar Meghalaya bad Assam kin sa shong ïakren pynbeit pud jong ka wat kaba ar ha kine ki artaiew ban wan.
U Conrad ula ong ba ka Sorkar Meghalaya ka la ïakren man ka por bad ka Sorkar Assam halor ka jingjia kaba jia hapoh ka shnong Khanduli.
Ula pyntip ba ka jingïalang bad ka Sorkar Assam kan sa long khlem pep shuwa ban kut une u bnai Jymmang.
“Ngi la ïarai lang ban don ka jingïajurip lang ha ki jaka kiba jur ka jingïakynad ban wanrah ïa ka jingshngaiñ bad jingshaniah jong ki paidbah bad ruh ban kyntu ïa ki bor District, ki nongshong shnong bad ki Ophisar ba khmih ïa ki thaiñ ba kin kiar na kino kino ki kam kiba lah ban wanrah ïa ka jingïakynad" ong u Conrad.
Lah ban kdew ba ha ka 11 tarik Jymmang, ki paid Karbi bad ki Khasi-Pnar ki la poi sha ka jingïaktah kti bad ïa kawang maw ha Khanduli bad artylli ki sem ki la shah wiang ding.
Kane ka jingïakynad kala jia hadien ba ka Dorbar Shnong Khanduli ka la pyrrkhing ïa ki Karbi ba kin ïaid lyngba ka Shnong.
Kane ka la jia ruh hadien ba ka kynhun ki Karbi ki la byrngem ïa ki Khasi-Pnar kiba leit sha ki jaka rep.
Ha kane ka jingjia, ka kali u Superintendent of Police ka West Jaintia Hills ka la shah lun maw ha ki paidbhur.
U SP ula lait phet da ka said hynrei ka kali jong u kala julor ha kane ka jingjia.
Shillong, Jymmang 16: U Director General of Police (DGP) ka jylla u Dr LR Bishnoi ha ka sngi Ba-ar u la ïathuh ba na ka liang ki pulit ka jylla ki la ïai pynbor ïa ki Border Security Force (BSF) ba kin aiti ïa ki laingut ki BSF kiba la shah kem namar ka jingdonkti ban siat ïap ïa u Bah Roningstar Nongkynrih ha Mawshun.
Haba kren sha ki lad pathai khubor hadien ba la wai ka jingïalang kaba u Symbud Myntri Rangbah u Bah Prestone Tynsong ka jylla u la khot ïa ki pulit bad ki BSF, u DGP u la ong, “ngi la ïai pynbor ïa ki BSF ba dei ban aiti sha ki pulit kat kum ka hukum ka iing kashari".
U DGP u la ong ruh ba na ka liang u Symbud Myntri Rangbah un ïakren bad ki bor kiba kham shalor ‘namar ki BSF ki dei ki nongtrei ka sorkar pdeng bad ki don ki kyndon kiba ngin hap ban bud,’ u la ong.
Shuh shuh u la ïathuh ba na ka liang ki heh ka BSF ha ka jingïakren ki la kular ban shim ki lynti jingpynshitom pyrshah ïa kine ki shipai BSF kat kum ki kyndon aiñ jong ki.
Lah ban kdew ba ki BSF ki la siat ïap ïa u Bah Roningstar Nongkynrih ha ka shnong Mawshun ha ka meit jong ka 5 tarik Jymmang ha ka kali kaba u ñiah bad tang hadien khyndiat sngi na ka liang u Inspector General Pradip Kumar ka BSF Meghalaya Frontier u la thaw ïa ka Court of Enquiry ba la khlieh da u Ophisar ha ka kyrdan DIG bad ha kaba tang khyndiat sngi hi na ka liang ki BSF ki la kem ïa laingut ki dkhot jong ka kiba donkti ha kane ka kam ïa uba la tip kyrteng kum u Moni Singh uba dei u Head Constable, u Sengel Singh bad Kdam Kishore.
Kat kum ka jingtip ba la ïohlum la ïathuh ba une u head constable u la siat haduh lai kuli na ka suloi Beretta SMG ïa u bah Roningstar.
Shillong Jymmang 16 : U Myntri Rangbah ka jylla u Conrad K Sangma mynta ka Sngi Ba ar, ula plie pyrda ïa ka jingrakhe dap 100 snem jong ka Jaiaw Presbyterian Higher Secondary School kaba don ha Jaiaw Pdeng.
Ha ba kren ha ka jingïalang u Myntri Rangbah ula ai jingïaroh ïa ka skul, ki dkhot jong ka Managing Committee bad ki nonghikai kiba la don ïa ka bynta kaba khraw ha ka ban btin lynti ïa kane ka jaka pule ha baroh kine ki snem naduh ka por ba dang sdang ïa kane ka skul kaba la noh synniang shi katdei ha ka ban kyntiew ïa ka pule puthi jong ki khynnah khamtam ïa kito kiba wan na ki longïing kiba duk.
“Nga hap ban shim ïa kane ka kabu ban ai khublei ïa baroh kiba la trei shitom bad kiba don jingïadei bad ka skul ha ki bynta bapher bad ban pynlong ïa ka kumba ka long mynta bad nga ngeit skhem haba phai sha phi baroh phin don ïa ka jingsngew hun ban ïohi kumno ka kala ïaid shaphrang ha ki snem kiba la leit" ong u Myntri Rangbah.
Ula ong kane kadei ka sngi kaba kyrpang ban kynmaw ia baroh ka jingjop jong ka skul ha ki phew snem kiba la leit bad kadei na ka bynta ka bha ka miat jong baroh, ba ka skul kadei ban don iaka jingthmu ban iaid shakhmat bad ban don iaka thong bad ka jingangnud kaba lah ban wanrah iaka jingkylla kaba bha ha ka pule puthi jong ki khynnah skul.
“Phi dei ban don ïa ka thong namar ba kan kdew ïa ka lynti ban trei bad ban ïaid shakhmat ryngkat bad ka jingdon ïa ka jingïohi jngai ban pynurlong ïaka thong.
Nga kyntu ïa ka Managing Committee bad ïa baroh ki dkhot jong ka Balang bad kumjuh ïa kiba la pyndep ïa ka jingpule na kane ka skul bad kiwei kiba ïadon bynta bad ka skul ba kin buh ïaka thong bad ban ïaid shakhmat ban pynurlong bad ban kynjoh ïa ki mawmer kiba kham shajrong na ka bynta ka skul ha ki snem ban dang wan" ong u Conrad.
Nalor kane ula kren ruh ha kaba ïadei bad ka jingeh kaba ïakynduh da ka tnad pule puthi haka jylla.
“Lada ngi leh ïa kano kano ha kaba iadei bad ka pule puthi, ngi dei ban buh ha dohnud ïa ki khynnah pule, haba ngi shim ïa ka rai kum ki nonghikai, nongïalam saiñ pyrthei ne kum ka sorkar.
Kaei kaba mih na ka rai kaba ngi shim kadei ban long na ka bynta ki khynnah pule" ong u Conrad.
U Myntri Rangbah ula ïathuh ruh ba ha Meghalaya ki don la jan kumba 14000 tylli ki skul bad palat 55,000 ngut ki nonghikai kaba long bun bha, haba ïanujor bad kiwei pat ki jylla kiba rit ha ka thaiñ shatei lam mihngi.
Ula ong ba ka jylla ka pynlut T.2200 Klur man la ka snem ha ka ban ai ïa ki Grant bapher sha ki skul bapher bapher bad wat hapdeng ka jingbhah tyngka kaba bun bha bad la phaikhmat bha sha ka pule puthi, ka jylla ka dang donkam ban trei shitom ban long kum ka jylla kaba wan shakhmat bha ha ka liang ka pule puthi ha ka ri.
U Myntri Rangbah ula pyntip ruh ba shen ka sorkar jylla kan sa thaw noh ïa ka Education Commission ka ban khmih ha baroh ki liang ha kaban pynbha ïa ka pule puthi ha ka jylla.
Ha katei ka jingrakhe u Myntri Rangbah ka jylla ula pynbna ban ai ïa ka Grant kaba T.20 Lak na ka Chief Minister’s Special Development Fund na ka bynta ban tei ïa ka building jong ka skul.
Ha kane ka jingïalang la ïadonlang u Chairman ka Meghalaya State Planning Board u Bah Metbah Lyngdoh, u Moderator jong ka KJP Assembly u Rev WP Marbaniang, ki dkhot ka Managing Committee, ki nonghikai, ki khynnah skul bad kiwei kiwei.
Shillong, Jymmang 16 : U Myntri Rangbah ka Jylla Conrad K Sangma mynta ka sngi Ba-ar, ula pyntip ba kam pat shym don satia kano kano ka rai ban ai shuki Myntri Sorkar ïa uwei na ki arngut ki MLA ka PDF kiba la wan bynraplang bad ka NPP dang shen.
“Kam pat don satia ka rai halor kane.
Kine baroh ki dang dei tang ki jingantad" ong u Conrad haba ïakren bad ki nongthoh khubor haba jubab ïa ka jingkylli la ka UDP kan duh noh ïa kawei ka shuki Myntri ban ai jaka ïa u MLA ka PDF ban shimti ïa ka shuki Myntri.
U Conrad uba dei u National President ka NPP ula ong ba ka result jong ka Elekshon ha Sohiong kan nym don jingktah eiei ïa ka jingiadei hapdeng ka NPP bad ka UDP.“Em, lada ka dei ban don ka jingktah ha ka jingïadei, kan jin da la ktah naduh ka elekshon MLA 2023.
Wat ha ka elekshon2023, kila don shibun ki kyntien ba la pyndonkam ban kynthoh hynrei ngi dang ïai bteng ban neh kum ki paralok ha ka Sorkar MDA" ula ong.
“Ngi la kren ruh ha ka por elekshon wat ha ka elekshon MLA 2023 ruh ba lada phi phai dien sha ka elekshon, ngin la ïawan lang hajuh bad ngi la ban jur halor ka jingshisha ba ngi la ïatreilang ha kine ki san snem ba la leit ban pynïaid shakhmat ïa ka Jylla bad ha kane ka juh ka nongrim ngi kwah ban pynbteng" ong u Conrad.
Shillong, Jymmang, 16: Ki nongtrei jong ka MeECL kiba don hapoh ka lama jong ka Coordination Committee of Registered MeECL Employees Associations and Unions (CCORMAU) ha ka sngi Ba-ar, ki la byrngem ban sangeh ka jingtreikam bad ban bteng ïa ki jingïakhih ha ki kynta long trei katba ki bor pynïaid jong ka MeECL kim pat siew dep ïa ka tulop.
Kane ka jingïakhih jong ki nongtrei ka MeECL ka long hadien ba kim shym la ïoh satia ïa ka tulop jong u bnai Ïaiong wat hadien ba la poi haduh ka 10 tarik u Jymmang, 2023.
Da ki spah ngut ki nongtrei ka MeECL ki la mih sha phyllaw jong ka ophis treikam ka MeECL, kaba don ha Lum Jingshai, Shillong da kaba rah ïa ki plakad ban dawa na ki bor pynïaid ban pyllait noh ïa ka tulop jong u bnai Ïaiong 2023.
Ha ka jingïakren bad ki lad pathai khubor u Vice President ka CCORMAU u Bah Arju Dkhar u la ong ba kane ka jingshah set tulop jong ki nongtrei ka MeECL kam dei shuh ka sien kaba nyngkong bad dei na kane ka daw ba la pynlong ïa ki nongtrei ban pynlong da ka jingïakhih kum ka jingpyrshah ïa ka jingleh jong ki bor pynïaid ka MeECL.U la kynnoh ba ka jingpynslem jong ka MeECL ban pyllait ïa ka tulop jong ki nongtrei ka long kaba be-aiñ.
U la ong ruh ba ka MeECL ka dei ban siew ïa ka tulop jong ki nongtrei hapoh ka 10 tarik manla u bnai katkum ka kyndon 17 jong ka Wage Act bad nalor kata u la ïathuh ruh ba ka ka Union ka ladep phah da ki jingthoh na ka por sha ka por sha ki bor pynïaid hynrei watla katta ka jingpynslem ban siew ïa ka tulop ka dang ïai bteng beit na kawei ka por sha kawei pat.
“Ka jingïoh nong jong ka MeECL ka long ym duna ïa ka T.80 haduh T.110 klur hynrei ka long kaba sngewsih ban ïohi ba ki bor pynïaid ïa ka MeECL kim lah ban pyllait ïa ka tulop jong ki nongtrei.
Dei halor kane ka daw ba ka Union ka la rai ban mih madan ban ïakhih naduh ka 11 tarik jong manla u bnai tad haduh ba ki bor pynïaid kin da pyllait ïa ka tulop ha ka por kaba dei," la ong u Bah Arju.
U la ong ba ki nongtrei ki sngewthuh ba ka MeECL ka don hapdeng ka jingkit ram ba ka hap siew khamtam ïa ka NEEPCO hynrei ki bor pynïaid ki dei ruh ban sngewthuh ba ki nongtrei ki donkam ban ïoh tulop na ka bynta ban pynïaid ïa ka iing ka sem.
Shillong, Jymmang 16: Ka Voice of the People Party (VPP) ka la kynnoh ba ka jingkam u Myntri Rangbah ka jylla u Conrad K Sangma ha ka dorbar mang tyngka kaba la dep ba ka sorkar ka buh thong ban pynlong ïa ka jylla kaba ka ïoh ka kot kaba poi 10 billion dolar ka dei tang ka jingphohsniew kynsha.
Ha ka kyrwoh sha ki lad pathai khubor u Nongaiktien ka VPP u Dr Batskhem Myrboh u la ong, “Ka seng ka pynpaw ïa ka jingsngewkhia ba ïa ka jylla la ïalam da u briew u bym don jingsngewthuh ïa ka jinglong jingman jong ka jylla bad u bym don ka thong kaba shai na ka bynta ka lawei jong ka jylla.
"“Ha ka Dorbar Mang tyngka kaba la dep, u Myntri Rangbah u la pynpaw ba u don jingthmu ban kyntiew ïa ka ïoh ka kot jong ka jylla sha ka 10 hajar billion dollar.
Ka long kaba sngewthamula kumno yn lah ban kyntiew ïa ka ïoh ka kot ha kaba tang ka bor ding ilektrik ruh kam long kaba biang.
Kumba long mynta ngi duh bording haduh 10 kynta ha ka shi sngi ha Meghalaya.
Wat u briew uba biet tasngeng tam ruh un ym lah ban pdiang ïa kane ka phohsniew ramïa jong ka sorkar.
Kane ka jingpynduh bording ka la ktah ha baroh ki liang naduh ka kamai ka kajih jong ki ba bun bad ka la ktah ruh shi katdei eh ïa ki samla pule khamtam eh ha kum kane ka por ïaleh eksamin", u la bynrap.
U Dr Batskhem u la pynpaw ruh ïa ka jingbynñiaw ïa ka rukom treikam jong ka sorkar MDA 2.0 ha kaba ïadei bad ka jingtih ïa ki marpoh khyndew ha ka jylla.
“Ka mang treikam thymmai jong kane ka sorkar ka pyni shai kdar ba ka kwah ban pynroi spah ïa ki katto katne kiba ïajan bad ka sorkar.
Kane kan pynriewspah ïa kiba la riewspah bad pynduk shuh shuh ïa kiba duk.
Kumba la ïohi ïa ki kam beaiñ jong ka sorkar MDA kaba wat ka High Court badonburom ruh ka la pynpaw na ka por sha ka por, ka don jingantad ba ka jingtih marpoh khyndew be-aiñ ka lah ban sdang biang ha ka jylla ha ka kyrteng jong ka ka rukom tih katkum ka jingstad saïan.
Ka VPP kam ïahap bad kane ka jingleh jong ka sorkar MDA bad ka ngeit ba ka jylla ka lah ban roi tang lada ka sorkar ka lah ban wanrah ïa ka rukom treikam ka bym shah liang khamtam eh da ka pyrkhat na ka bynta u duk u suk," ong ka kyrwoh.
Mawkatad, Jymmang 16: Ha ka khubor kaba sngewtynnad bad kaba ai mynsiem ïa kiba bun, ki Nongïalam jong ka Balang Presbyterian Mawkatad, Nongum Presbytery, ki la shim wia ban puh ktieh ne puh lyngkha na ka bynta ban pynmih pisa ha kaba tei ïa ka ïingmane ba thymmai jong ka Balang.
Ka Balang Mawkatad ka don ha ka Shnong Mawkatad ha ka surok ba ïaid na Myriaw sha Mawsynnam, Eastern West Khasi Hills District.
Ha ka Saitjaiñ,ki Tymmen Basan, kynthup ruh ïa u Tymmen Basan rangbah, u Bah Ngesstar Marngar, uba la palat 70 snem ka rta, nangta ki Rangbah Balang bad ki Samla, ki la ïa mih ban leit puh ïa kawei ka lyngkha kba, kaba don harud jong ka Wah Tyrsung kaba don hapdeng ka Shnong Mawkatad bad Nongum.
Kane kadei kaba la pynbeit da ka Balang ban leit shim wai ban puh ïa kane ka lyngkha na ka bynta ban pynmih pisa ban tei ïa ka ïingmane ba kaba thymmai, kaba mynta ka la ïaid ka jingtrei bad ka la dep la kumba mar shiteng.
“Kane kadei kawei na ki lad pynmih pisa jong ka Balang ban tei ïingmane kaba thymmai bad ngi ju leh kumne ruh man la ka snem", la ong u T.Bn Ngesstar haba ïakren bad u nongthoh khubor ha katei ka lyngkha.
U la ïathuh ruh ba ha kane ka sngi ba puh lyngkha la mih haduh 30 ngut ki rang puh lyngkha ha ka jingshimwai kaba 8 hajar tyngka.
Ka daw ba la shna noh da ka ïingmane kaba thymmai kadei namar ba ka ïingmane kaba tim ka la khapngiah bad kam ngiam shuh ïa ki riewngeit ka Balang kiba mynta ki la don kumba 300 ngut eiei.
Ki Tymmen Basan ki la ïathuh ba la shu antad ba ka jinglut baroh ynda ladep kane ka ïingmane kan poi sha ka 1 klur eiei.
Mynta la tei ïingmane thymmai ha jaka kaba kham kylluid bad kaba long madan bad kiba bun ki bynta ladep ban shna,naduh ki paia, ka tnum, ki jingkhang ïit bad kiwei kiwei de ki bynta.
Nalor ka jingshim wai puh lyngkha,ka Balang ka ju pynlong ruh ïa ki jingïaseng lum jingainguh da kaba khot ïa ki parabangeit napoh ka Presbytery ban lum jingainguh kyrpang na ka bynta kane ka ïingmane thymmai.
Shillong, Jymmang 16: U Bah Synshar Lyngdoh, MLA ba thymmai ka Sohiong, u la bam smai mynta ka sngi, ka 16 tarik u Jymmang 2023.
La pynbam smai ia u da u Deputy Speaker, u Timothy Shira, ha kaba la iadon lang u President jong ka UDP, u Bah Metbah Lyngdoh, ki Myntri sorkar, ki MLA bad kiwei kiwei de.
Lah babn kdew hangne ba u Bah Synshar u la jop ïa ka elekshon Sohiong kaba la pynjlan sha ka 10 tarik u Jymmang na ka 27 tarik u Rymphang 2023 namar ka jingkhlad noh u Bah HDR Lyngdoh, uba long u Kñi jong u.
Haba iakren bad ki nongthoh khubor hadien ba ladep smai, u Bah Synshar ba la ju khot ieit ruh u Pope u la ong ba un trei na ka bynta ka roi ka par jong ka Constituency bad kumjuh ruh un kren ïa ki mat kiba ktah ia ka jylla hi baroh kawei.
U la ong ba ka jingjop jong u kan long ka jingsdang ïa ka lynnong ba thymmai ïa ka jingtreikam ha Sohïong Constituency ha kaba un trei shitom na ka bynta ka roi ka par bad kiwei kiwei de ki jingdonkam ha ka Constituency.
U Bah Synshar u la pynpaw biang kumba u la kren ha kine ki sngi baladep ba haba u rung ha Assembly kam dei ïa u ba un shu leit shong, hynrei un leit ban kren ïa ki jingeh jong ki paidbah bad jong ka ri bad jaidbynriew.
Tura, Jymmang 16: Ka eriong kala jur ka la syllad ia ka thaiñ Gambegre West Garo Hills hynne ka step bad pynjulor ïa bun bah ki ïing ki sem, ki jingthung jingtep bad ki jingtei naduh ki surok nalor ka jingdkut ki sainar elektrik.
Watla ym pat lah ban pynthikna haduh katno tylli ki ïing bad ki shnong kila shah pynjulor hynrei ka kaiphod ba la ïohlum malu mala ka pyni ba la don bun bah ki ïing kila shah ktah ha kane ka eriong.
Ka jingsyllad kane ka eriong ka la lam sha ka jingkhang lynti ïa ki surok ha kylleng ki jaka namar ka jingkhyllem ki dieng.
Nalor kate, ka eriong kala ktah ruh ïa ka jingsam bording elektrik haduh ba bun tylli ki shnong ki la hap shong dum na ka daw ka jingdkut ki sainar.
Ki bor District bad na Block ki la phah mar mar ïa ki kynhun ban leit lum jing kheiñ ïa ka jingpynjulor jong kane ka eriong.
Ki la ïatrei borbah ban lum jingkheiñ khnang ban tip ïa ki jingdonkam jong ki paidbah bad ban ïatreilang ha kaban phah ïa ki lad jingïarap sha ki lanot.
Ka kynhun ka la trei borbah ruh ban pynkhuid ïa ki dieng ba khyllem ha surok bad ban pynïoh biang ïa ka bording elektrik.
Shillong, Jymmang 16 : Ki Nongialam jongka seng Hynniewtrep National Liberation Council (HNLC) mynta ka sngi ki la wan poi ha kane ka nongbah Shillong na ka bynta ban sdang noh ïa ka jingkren ïasuk.
Ki don saw ngut ki nongïalam kiba la wan ban mihkhmat ïa ka seng HNLC bad mynta hi ka sngi ki la ïa kynduh ruh ïa u Symbud Myntri Rangbah bah Prestone Tynsong.
Ha ka 2 tarik u Nailar jong u snem ba la dep ka seng HNLC ka la phah ïa u Vice Chairman bad ïa u Foreign Secretary jongka ban wan ïashim bynta ha kane ka jingkren ïasuk kaba don lang ki nongmihkhmat na ka liang ka sorkar pdeng bad ka sorkar jylla.
Dang ha ka 8 tarik mynta u bnai u Myntri Rangbah u la ong ba ka jingiakren ïapynbeit bad ka HNLC ka dang ïaid shakhmat.
Don bun kiei kiei kiba dang ïa kren ïa pynbeit bad ka seng HNLC bad baroh ki long kiba seisoh ong u myntri rangbah.
Dang ha u bnai Iaiong mynta u snem ka seng HNLC lyngba u President ka HNYF uba dei u ksiang na ka liang jongka HNLC u la pynpaw ba ka seng ka buh ki kyndon da kaba pynpaw ba ym lah ban ong ba ka jingïakren ka long khlem kino kino ki kyndon namar ki don lypa ki kyndon kiba ka seng ka ïeng nongrim naduh kaba sdang.
Shillong, Jymmang 16: U Director General of Police (DGP) ka jylla u Dr LR Bishnoi u la ong ba na ka liang ka tnat pulit ka dang ap ïa ka kaiphot na ki SP jong ki District ban pynshisha la ka dei ka jingshisha ba ka seng lehnoh Garo National Liberation Army (GNLA) la pynkhie im biang bad ba ka don ka jingshah ai jinghikai kumba 500 ngut ki dkhot jong ka sha Mayanmar.
Ha ka jingïakren sha ki lad pathai khubor u Dr Bishnoi u la ïathuh ba kane ka jingtip kaba ki tnat syntiat ki la ai bad ka ong ba ka dei tang ka jingpyntip ba la ai, ‘haduh katno ka dei kaba shisha ngin dang ap ïa ka kaiphot na ki SP hynrei kumba long mynta ngim pat lah ban pynshisha eiei,’ u la ong.
“Ngi ju ïoh bun ki jingtip na ki tnat synstiat hynrei ngim katba ym pat lah ban pynshisha ngim lah ban ong eiei bad kaba ïadei bad kane ka jingïoh jingtip na ki tnat ruh ka dei kaba ngin hap ban pynshisha shuwa," u la ong.
U Myntri Rangbah ka Jylla Conrad K Sangma hynne ka sngi Ba-ar ula ong ba un sa lum ïa ka jingïalang ban shong bishar ba haduh katno kane ka khubor ka long kaba shisha ne ka bym shisha.
Lah ban kdew hangne ba ka internal memo jong u Heh Pulit DySP ka West Garo Hills ka la lait tuh bad paw ha ki kor social media ba ki ehrang ka GNLA kynthup ïa kiba shah kem bad kiba pyndem wait, ki la pyrshang ban pynkhie im biang ïa ka GNLA haba pyntip ba haduh 500 ngut ki samla ki la rung sha kane ka kynhun kiengatiar bad ïa kine la phah sha Nagaland bad Myanmar (Burma) ba kin ïoh ïa ki jinghikai pyntbit ha kaban pyndonkam ïa ki tiar siat.
U Conrad ula pyntip ba ula ïoh ïa ka kaiphod napoh ka Sorkar hynrei u khlem pat ïoh lad ban khmih bniah ïa ka.
Ula bynrap ba ka Sorkar kam shym la shim sting ïa kane ka kam.
“Ngi da sngewkhia jur ïa kane ka kam hynrei ngam mut ban ong ba ngi sngewkhia ha ka jingmut ba ngi khuslai hynrei phi dei ban sngewthuh ba kum ka Sorkar ngi la ïoh ïa shibun ki khubor bad haba ki wan, ngi hap ban pynshong nongrim bha ba haduh katno ka long kaba dei ne kaba lait" ong u Conrad.
Ula batai ba ki don ki khep ba ka Sorkar ka la ioh pdiang haduh 100-200 tylli ki khubor ha kaba tang 2-3 tylli ki dei kiba don ka nongrim.
Ka long kaba eh ban ong eiei ïa mynta khlem da ïoh khmih shuwa ïa ka kaiphod hynrei kum ka Sorkar hi ngi khlem shim sting ïa ka kam.
Shillong, Jymmang 18 : Ka kynhun ïalehkai jong ka Rangdajied Utd FC ka a khur jingjop da kaba pynliem da 6-0 kol pyrshah ïa ka Seiñpynbhalang SC ha ka jingïakhun jong ka lympung ïalehkai phutbol ba la tip kum ka Meghalaya State League (MSL) 2023 (Jowai Zone) kaba la long ha ka sngi Palei ha madan Kiang Nangbah Stadium, Jowai.
Katba ka jingïalehkai na ka Group A kaba dei jong ka Shillong Zone, ka Jyntru FC bad ka Umrit SC ki la ïakhaid noh da kaba ïathep mar shi kol ha ka jingïalehkai ha madan Third Ground jong ka MFA.Ha ka jingïalehkai na ka Group D ha Tura, ka Selsella Sports Association ka la khur jingjop da kaba pynliem da 3-1 pyrshah ïa ka Warima Youth Club ha Chandmari Ground.
Ïa kitei ki kol na ka Rangdajied UTD FC la thep da u nyngkong da u Bansanbha Khongsdam ar kol ha ka minit ba 19 & 74, u Tremiki Lamurong ar kol haka minit ba 75 & 76, katba u Basuklang Bina bad u Wanlamsuk Nongkhlaw kila ïoh ban thep mar shikol ha ka mninit ba 63 bad ka minit ba 90+2.
Ka jingïalehkai hapdeng ka Jyntru bad Umrit, u Badaminot Nongphlang u la thep na bynta ka Jyntru bad u Donald Nongtri u la thep ïa ka kol pynïakhaid na ka bynta ka Umrit.
Ha ka jingïalehkai ha Tura, ka Selsella Sports Association ka la thep nyngkong lyngba u Benjamin Marak hashuwa ba ka Warima YC ka ïoh ban pynïakhaid ha ka minit ba 50 lyngba u Charlie R Marak uba la thep lyngba ka penalty.
Ka Selsella Sports Association ka la ïoh ban thep sa ïa ki ar kol lyngba u pynphai kylla lyngba u Walseng Sangma ha ka minit ba 64 bad 66.
Ki jingïalehkai mynta ka sngi Thohdieng, na ka Group A, kaba dei ka Shillong Zone, ka Mawlai SC pyrshah ïa ka Langsning FC ha ka por 3 baje janmiet, ka Group B, Jowai – ka Niaw Wasa United pyrshah ïa ka Mulait United ha ka por 2:30 nohphai sngi, ha ka Group C, Mawkyrwat – ka Riangdo YSCA pyrshah ïa ka Seven United, ha ka por 3 baje janmiet bad ha ka Group D, Tura – ka Wasa FC pyrshah ïa ka Atong Matgrik FC ha ka por 3 baje janmiet.
Shillong, Jymmang 18 : Ka Seng Khasi College kaba don hapdeng ka jingrakhe ïa ka Golden Jubilee ka jong ka, ka la lah pat ha kaban pynlong sa ïa ka Inter School Invitational Futsal Competition na ka bynta ki khynnah shynrang.
Ïa kane ka jingïakob la pynlong ïa ka ha madan Weiking, bad ïa ka pyrda jong kane ka lympung la plie ïa ka hynne ka sngi ka 18 tarik u Jymmang, da u Principal jong ka kolej u Bah W.B Rynjah ryngkat ka jingïadon lang ki nonnghikai jong ka kolej, ki nonghikai na ki skul ba la wan ban ïashim bynta sha kane ka jingïakob bad ki khynnah skul.
Haba phai sha ki resol na ka jingïakhun ha ka sngi ba nyngkong ka Pearly Dew Hr.
Sec.
School ka la lah ba kan pynliem noh ïa ka St Dominic Higher Secondasry School da 1-0, ha ka jingïalehkai kaba ar ka Christian Academy Hr.
Sec.
School ka la lah ba kan pynliem noh ïa ka Seng Khasi Higher Secondary School da 3-2, katba ki khynnah ka Seng Khasi College ki la lah ban pynliem ïa ka Government Boy’s Higher Secondary School da 4-1 bad ka resol na ka jingïalehkai ba khatduh jong ka sngi ka long ba Mawlai Presbyterian Higher Secondary ka la lah ba kan pynliem noh ïa ka Sacred Heart Hr.
Sec.
School da 6-3.
Ka jingïakhun ïa ki semifinal bad final jong kane ka jingïakob la buh ban long pat lashai ka sngi ka 19 tarik Jymmang 2023.
Ka jingïakhun ïa ka semifinal ka long ba ka Pearly Dew kan iakhun pyrshah ïa ka Seng Khasi College bud pat sa ka jingïakhun hapdeng ka Christian Academy pyrshah ïa ka Mawlai Presbyterian HSS.Shillong, Jymmang 16 : U Myntri Rangbah ka Jylla Conrad K Sangma mynta ka sngi Ba-ar, ula pyntip ba ka Sorkar Jylla ka la shim khia bha halor ka Roster System bad ki jingïatai ïathir bad ïamir jingmut halor kane ka kam kan sdang naduh lashai ka sngi ha kaba u la khot ïa ka jingïalang jong ka Kynhun Myntri ha ka por 3 baje janmiet.
U pyntip ba hadien kane, ka Sorkar kan sa pynlong ïa ka jingïalang jong ka kynhun synrop Meghalaya Democratic Alliance (MDA) ka ban long ha ka 18 tarik Jymmang bad yn pynbud da ka jingïalang jong baroh ki seng saiñ pyrthei (All Party Meeting) ha ka 19 tarik Jymmang.
“Ka Sorkar ka la pynkhreh ïa ki jingbatai kiba bniah bha halor ka Roster System bad shisien ba baroh ki la ïohi ïa kane ka jingbatai, nga thikna ba ki jingartatien baroh kin sa jah noh" ong u Conrad haba ïakren bad ki nongthoh khubor.
U Conrad ula pyntip ruh ba ka Sorkar Jylla kan sa khot ïa ki kynhun Sengbhalang ban ai ïa kane ka jingbatai ba bniah ha ka taiew ka ban wan.
Kane ka kynhun kan kynthup ïa ki Sengbhalang, ki Nongialam jong ki seng niam, ki Rangbah Shnong bad ki kynhun bapher bapher jong ka imlang sahlang.
“Ngi don jingmut ban ïakren bad baroh halor kaei ka jingmut jong ka Roster.
Ka jingeh hi ka long ba bun ki briew kim pat sngewthuh kaei ka Roster ne ka mut aiu.
Ka dei kaba jyrwit jyrwat bha, hynrei kaba suk pat ban sngewthuh.
Ka long kaba eh hynrei nga thikna ba shisien ba ki la ïoh ïa ka jingbatai, kin sa hun" ong u Conrad.
Shillong, Jymmang 18 : U Conrad K Sangma Myntri Rangbah ka Jylla ha ka sngi Palei u la plie paidbah ïa ka shlem ai jinghikai ban pyntbit ha ka liang ka jingïalehkai phutbol, kaba la tip kum ka ‘Dare to Dream’ Football development program ha SAI, NEHU.Ha katei ka sngi u Baichung Bhutia, uwei na ki rangïalehkai ba kynsai uba la bna nam ha baroh kawei ka pyrthei, u la wanpoi ha ka nongbah Shillong ban ïadonlang ha kane ka sngi plie ïa ka ‘Dare to Dream’ Football development program kaba la pynlong ha SAI, NEHU.Ïa kane ka program la snohkti lang bad ka Assam Rifles Public School, BBFS Residential Academy, Indian Football Foundation bad ka Baichung Bhutia Football School bad ha kane ka program la wan ban shimbynta haduh 50 ngut ki heprit.
U Conrad K Sangma, u la pynpaw ïa ka jingsngewnguh ïa ka Dream Foundation bad ïa ka Baichung Bhutia kiba la jied ïa ka Shillong kum ka jaka ban buh ïa ka residential football academy ha North East namar kane ka long ka kabu ïa ki heprit kiba kwah ban kiew ha ka jinglehkai, ki lah ban ïoh ïa ka jingshah pyntbit lyngba kane ka program.
“Ha ki Olympic kiban sa wan, lah ban ïoh ïa uwei na ka jylla Meghalaya ban ïoh khur ïa ki takma bad ka sorkar ka la wanrah ïa ka STAR Talent Identification Program ban ithuh kyrpang ïa ki nongïalehkai bad ïa ki Coach," ong u Myntri Rangbah.
U Bhaichung Bhutia haba ïakren bad ki lad pathai khubor hadien ba la kut ka prokram u la ong, “Ka ri India kadei ka ri kaba la khie im bha ha ka jinglehkai football, bad kaba kongsan mynta ka long ban pynkhreh na ka bynta ka Asia Cup kaban sa long ha u Kyllalyngkot 2024 bad lada lah ban jop ïa ka Asia Cup, ka India kan rung ha ka top 10 ha dewbah Asia bad mynta ka la don ka jingpynkhreh ïa ka lympung SAFF Championship kaban sa long noh shen ha Odisha bad nangne kan poi ka thong ban poi sha ka World Cup.
"U la ong ba kawei kaba wanrah jingduna ha ka football ka long ba ka don ka jingbym biang ka rukom pynïaid ha ki grassroot level, bad donkam ban pynkhlaiñ ïa ki district level bad state level ban ailad ïa ki khynnah kiba don sap ban kiew ha ki jingïalehkai ka jong ki.
“Kaba donkam ka long ba lyngba ka ISL bad I- League, ka long ka kabu ïa ki samla ban kamai namar ka tulop ba ki ïoh ka long kaba la heh, bad ka ladei ka por ba ki rangïalehkai kiba kynsai kum u Eugeneson Lyngdoh ban shimti ïa ka Meghalaya Football ban kyntiew ïa ka kam football ha ka jylla bad ban lamkhmat ïa ka jylla ha ki tournament kiba bun," la ong u Bhaichung Bhutia.
Ha kane ka sngi, ka la don ka jingïalehkai kynjat bol paralok ha ka jingplie ïa katei ka shlem ai jinghikai, ha kaba u Myntri Rangbah u Conrad K Sangma u la ïashim bynta lang.
Bad ha kane ka sngi, u Conrad u la mih noh na madan bad phah mih bujli da uwei u nongthoh khubor, bad u la shim ïa ka mobile phone bad ring video ïa ka jingïalehkai.
Ka Jylla Meghalaya ha ki khyndiat phew snem mynshwa ka don ia ka mariang kaba itynnad tam ha ka ri bad lah ban ong ha ka pyrthei hi baroh kawei namar ka don ia ki kshaid ba noh rymphum, ki dieng ki siej, ki syntiew ki skud, ki lum ki wah ne wat ha ki sim ki doh bad ki jingthaw ba lai phew jait kiba dang pynmih ia ki sur ba syiang ban pyn pyngad ia ka jabieng jong u khun bynriew haba u iaid kai pyngad dang step phyrngab ne janmiet ryngkat ka lyer kaba pyngad hir hir na ka jingdon ki dieng ki siej.
Pynban la iohi ba katba nang iaid ki snem ka jinglip rong ka mariang ruh ka nangjur nang jur bad don ki jaka jaka ba ha ki jaka ba ju noh rymphum da ki kshaid mynta pat la mih sa tang ki maw tyrkhong, bad ki jaka ba rben bha khlaw mynshwa mynta la mih sa da ki karkhana ne ki lum tyrkhong bad jot rathai tang na ka daw ka jingkhwan myntoi, ka jingrhah spah bad ka jingbym pyrkhat shuh wat ia ka lawei jong ki khun ki kti.
Nalor kata, ngi lah ruh ban ong ba kane ka pateng mynta kadei ka pateng kaba bamduh ia ki jingdon jingem ha ka mei mariang.
Ngi thung jingthung bad pyndonkam ki dawai ba pynlong bih ia ki jingthung bad ka mariang.
Ki dawai ba ngi bret ha ki lyngkha bad ki wah ki ktah ym tang ia ki jingthung hynrei ia ki briew, ki mrad ki mreng, bad ki sim ki doh kiba pyndonkam ia ki jingthung bad dih ia ka um.
Haba phai pat halor ka jingpom ia ki dieng ki siej wat ki tymmen hyndai ruh ki tip ba ka jingsyllen ki khlaw ki btap ka pynduna ia ka jingmih ka lyer khuid (oxygen) bad pynroi ia ka lyer jakhlia (carbon dioxide).
Hynrei ki briew mynta watla kidei kiba la pule bad tip khambha shaphang ka lyer khuid bad lyer jaboh hynrei dei ma ki hi khamtam kiba don ha ka bor kiba lilam ia kitei baroh namar ka jingmyntoi.
Ki briew mynta ki bret ki niut ki nier ha ki lum ki wah bad pynjakhlia bad pynjot ia ka mei mariang khlem da salia shuh tangba la lait na tyngkong iing la jong.
Ka jingtihlut ia ki marpoh khyndew, ka jingpom ia ki dieng ki siej ka pynlyngkhuid ia ka mei mariang katba nang iaid ka por tang na ka daw ka jingrhah spah ym dei eh namar ka jingdonkam ba kyrkieh ha ka jingim jong ki.
Ka jingjulor ka mei mariang nyngkong eh ka dei ban leit sha ki khlieh nong synshar shnong kiba long ki bor bahakhlieh duh ban buh ia ki jingmana bad ki adong kiba tyngeh bha ia kito kiba pynjulor ia ka mariang.
Kaba ar pat ka leit ruh sha ki bor ba kham hakhlieh kum ki Autonomous District Council bad wat ka tnad Forest jong ka sorkar jylla kaba ym shym la lah ban shim ia ka jingkitkhlieh ne khanglad haba don kino kino ki karkhana rit ne karkhana heh kiba kwah ban wan seng kam ha kane ka jylla da kaba ioh ia ka jingbit ban pynieng ia ki mashin bad ki jingtei baheh baheh ha ki jaka khlaw.
Kaba mih na kane ka long ka jingsympat ka Mei Mariang ia u khun bynriew kadei lyngba ka jing pynkyrduh um haduh ban da soh sat bad na ka daw jong ka jingduna um, ym lah ruh ban pyntrei kam ia ki kor ki bor ban pynmih ia ka ding ilektrik.
Kumta ka mih sa ka jingeh kaba khraw ban ioh ia ka ding ilektrik kaba biang bad la hap ban pynlip noh da ki bun kynta ia ka ding ilektrik hapoh sor Shillong bad ruh kiwei kiwei ki bynta jong ka jylla.
Kumta ka long ka jingduh nong kaba khraw ia u shnong u thaw bad pynthut ia ki jingtrei jingktah bad ki kam ki jam kiba pher ba pher.
Ka jingtih pathar bad lymmuh ia ki mar poh khyndew ruh ka long ka daw bah kaba wanrah ia ka jingkyrduh um bad ha kajuh ka por kaba pynlong bih ia ki um ki wah, haduh ban da iap duh ki dohkha ki dohpnat bad ba ym long shuh satia ban dih ia ka um kaba la long bih kaba don khamtam hajan ki par dewiong bad ki pat bad karkhana mawshun bad dewbilat.
La sngew dei ban kdew ba kum kane ka pateng ba mynta la donkamban kyndit bynriew noh ba ngim dei satia ban shu leh trai lut ia kiei kiba don ha ka mei ramew tang ha kane ka pateng kaba mynta khlem da pyrkhat shuh ia ka lawei jong ki khun ki kti, ki pyrsa ki para la ki lah neem ban bteng ia ka jingim ha kane ka sla pyrthei tang ha ka dew tyrkhong kaba ym don shuh ka lyer kaba khuid, ka um kaba khuid bad wat ka rukom im kaba khuid.
Ym tang katta ka shong ruh ha ka sorkar, ki district council ki shnong ki thaw ba kin tylli lang kawei ka jingmut ba sa shisien pat kin sdang biang ban pynjyrngam ia ka jylla la ka long ha kano kano ka rukom.
Kam myntoi ban rakhe ia ka sngi pynneh mariang shisien ha ka san snem hynrei lada ka jingpynjulor pat kadei ha baroh shisnem.
Lada ka jylla ka ioh ban don tang kumba 10 tylli ki khlaw kyntang kum ba don ha Mawphlang ha man la ka C&RD Block lehse katta ka jinglong ka mariang ka la pher, ka um kan pahuh ki shnong ki thaw kin pyngad bad lehse ka lyer ruh kan long kaba khuid.
Hynrei mynta shano phin shem kum kita lait noh sa tang ha kito ki khlad adong ne ki khlaw kyntang kiba don ha ki shnong ki thaw.
Ka por ka dang biang ia ki nongshong shnong ban kyndit bynriew bad pyrkhat lang ia ka pateng ban wan ba ki khun ki pyrsa jongngi ruh ki donkam ban ring mynsiem ym ban shu leh sahuh ne pyrkhat tang ialade shimet.
Mawkyrwat, Jymmang, 18: Ki National Service Scheme (NSS) Volunteers ryngkat ki samla pule jong ka Sngap Syiem College, Mawkyrwat, South West Khasi Hills District ki la ïa mih puk ha surok ha Mawkyrwat ban pynlong ka jingïa-ïaid paidbah ryngkat ka jingpyrta ban ong ‘em’ ïa u Duma.
Ïa kane ka jingïa-ïaid paidbah jong ki samla pule la sdang na phyllaw jong ka Sngap Syiem College, Mawkyrwat bad ïaid haduh ha Ïew Mawkyrwat bad pynkut biang ha Sngap Syiem College, Mawkyrwat ha kaba ka la rah ryngkat ki plakat ba la don jingthoh bad ruh ki jingpyrta.
Kane ka jingïa-ïaid paidbah jong ki samla pule jong ka Sngap College, Mawkyrwat ka long kum shibynta ban pynsaphriang ïa ka khubor ban ong ‘Em’ ïa u duma uba wanrah shibun ki jingpang ha ka met u briew, ym tang ïa u ne ka nongpyndonkam hynrei wat ïa kiwei de ki bym pyndonkam kumjuh ruh ïa ka mariang.
Ki samla pule ha kane ka sngi ki la rah ruh ïa ki jingthoh ha ki plakat da kaba pyrta da kaba ong, “Dih Duma la sngew kum ki Actor hynrei kim tip pat ba la mong ki Tor", bam raja la sngewbha briew kum ka Actress hynrei ym tip pat la mong ki bniat, shuh shuh ki la pyrta ruh da kaba ong, “No to Tobacco Yes to Hell".
Lyngba kane ka jingïa-ïaid, ki samla pule jong ka Sngap Syiem College, Mawkyrwat ki la buh ka jingkyrpad ïa ki para samla pule kiba dang lung ka karta bad kumjuh ïa baroh ki paidbah ba ki dei ban kiar ban dih ïa u duma ne ban bam ïa u raja, khaini bad kiwei de ki jingbam ba sniew namar lada ki dih nr bam ïa ki ka wanrah ïa ka jingpang ba bun jait kum ka jingpang bampong ne Cancer, bad shibun kiwei de ki jingpang kaba ktah ym tang ïa u ne ka nongpyndonkam hynrei ka ktah ruh ïa kiwei de.
Namarkata, ki dei ban kiar ban ong, ‘em’ ïa u duma khnang ba kin ïoh ïa ka met kaba koid bad ba khiah bha.
Na ka liang ka Assistant Professor jong ka Commerce Department, ka kong Banrilin Lyngdoh kaba dei ha kajuh ka por kum ka Programme Officer (PO) jong ka National Services Scheme (NSS), Sngap Syiem College, Mawkyrwat, South West Khasi Hills District ka la ong ba ka jingpynlong ïa kane ka jingïa-ïaid paidbah ne rally jong ki samla pule na ka bynta ki Higher Secondary bad na ki NSS Volunteers jong ka Sngap Syiem College ka long kum shibynta ban pynsaphriang ïa ka khubor sha kiwei pat ki briew ba kumno ba kin tip bad sngewthuh ba kin kiar ban dih ne ban bam ïa u duma sla kiba pynsniew bad pynjot ïa ki jingim jong ki briew ha kaba bun na ngi ki briew ngi ïoh ki jingpang ha kiba bun rukom tang na ka daw ba ki briew ki dih bad bam ïa une u Duma sla.
Namarkata, ka la buh ka jingkyrpad ryngkat ki jingkyntu ïa baroh ki samla pule bad ïa ki paidbah khlem da jer ïano ïano ba kin ïa snohkti lang ban wanrah ïa ka koid ka khiah da kaba kiar ban ong, “Em Ïa U Duma Sla".
Ha kane ka sngi la ïa donlang ruh bad ki nonghikai jong ka Sngap Syiem College, Mawkyrwat, South West Khasi Hills District kiba la wan ban ïa synrang lang ha kane ka jingïa-ïaid paidbah jong ki samla pule jong ka Sngap Syiem College, Mawkyrwat.
Nongstoiñ, Jymmang, 18: Ka Ïingkashari Special Judge (POCSO) kala hukum ban set phatok haduh 65 snem bad ka kuna ba T.51,000 ïa uwei u briew u ba pyn armet ïa kawei ka khynnah ba dang 13 snem ka rta.
Ïa kane ka jingjia la mudui da ka Kmie jong kane ka Khynnah hapoh ka Nongstoiñ Police Station ha ka 23 tarik Naitung, 2020 bad ïa une u briew ba leh ïa kane ka kam bymman la tip kyrteng da u Brightstarwell Kharbani.
Ki Pulit ki la kem ïa une u briew bad pynngat ïa une u briew hapoh ka kyndon 5 (n)/6 jong ka POCSO Act ba la pynkhamti ïa ka jingtohkit ha ka WPSI DP Nongbri jong ka Nongstoiñ Women Police Station.
Ïa kane ka case la charge sheet da ka IO hapoh ka kyndon 505 IPC pule lang bad ka 5(j)(ii)(l)(n)/6 jong ka POCSO Act.
Ka Ïingkashari POCSO haba bishar ïa kane ka kam bymman, ha ka 11 tarik Jymmang 2023, ka la pynmih ïa ka hukum ban set phatok ïa u Brightstarwell haduh 25 snem lem bad ka kuna ba T.50,000 kum ka jingpynsaja kat kum ka kyndon 6 jong ka POCSO Act.
Nalor kane, ka la hukum ruh ban set phatok sa 1 snem bad ka kuna ba T.1000 kum ka jingpynsaja katkum ka kyndon 506 IPC.Nongstoiñ, Jymmang, 18: Ha ka 17 tarik u Jymmang 2023, ka kynhun jong ki nongrep kiba na ka thaiñ Mawshynrut ki la leit ban ïakynduh ïa u bah Garod LSN Dykes u khlieh duh ka West Khasi Hills District ban aiti ïa ka jingthoh dawa SDO ba pura na ka bynta ka Mawshynrut Civil Sub Division.
Ha katei ka sngi la ïadonlang u bah Pascal Dkhar President ka Hill Farmer’s Union Mawchynrut Block Unit bad la synran lang ryngkat u bah Zacheus Tympuiñ President Hill Farmer’s Union West Khasi Hills District Unit, u bah Dabul Sing Thabah President Hill Farmer’s Union Sohïong pyllun bad kiwei kiwei ki dkhot jong ka seng.
Ha ka jingïakren bad u nongthoh khubor ka Shlem, ka kynhun ka la ong ba ka jingplie ïa ka Civil Sub Division ka la kynjoh sha ki 6 snem kynthih.
Hynrei, kat haduh mynta mynne katei ka ophis kam shym pat la lah ban pyntyllun bha ïa ka rukom treikam ha kiba bun ki bynta.
Ka daw ka dei namar ka jingbym pat don u SDO ba pura, hynrei la shu khmih lang tang da uwei u ophisar ba shu peit kum u incharge.
Na ka liang jong ka seng Hill Farmer Union ha ka jingthoh ha utei u ophisar u ba dei u khlieh duh ka district, ka la ong ruh ba ka jingdon jong u SDO ba pura kan pynsuk ïa ki paidbah ban pyndep ïa ki kam kiba dang sahteng.
Namar ki paidbah jong ka thaiñ haba ki leit ban wad ïa u SDO kim ju lap ha ophis bad ki la hap ban pynsep ei ïa ka por bad ka bai kali, haba ki hap ban wan na ki shnong kiba jngai bad na nongkyndong.
Nongstoiñ, Jymmang, 18: Ka shnong Lawrynjam kawei na ki shnong kiba don ha ka thaiñ Parïong, kaba hap ha Mawthadraishan C&RD Block Eastern West Khasi Hills District, ka dei ka shnong ka bym pat don surok satia haduh mynta bad kaba jngai kumba saw kilomitar ei ei na ka shnong Dommawlieh Parïong.
Ka jingbym pat don surok ban pynpoi sha katei ka shnong, ka la buh ïa ki paidbah ha ka jingeh ha ka kit ka bah, ka leit ka wan bad khamtam haba don kiba pang kiba shitom ban pynpoi sha ki jaka sumar kum ha Parïong PHC, Kynshi PHC sha Mairang bad sha kiwei kiwei ki jaka sumar.
Nalor kata ki khynnah skul na katei ka shnong ki shem jingeh bha ha ka por lyiur, namar ki hap ban kam lyngba ïa kawei ka wah duid kaba tuid lyngba ka kharai pynthor kba bad lada dei ha ka por slap lei lei ka um ka heh bha.
Kumta na ka liang ki nongïalam ka Hynñiewtrep Youth Council Mawthad-raishan circle, naduh u snem ba la lah hadien ba ki la ïoh ïa ka jingkyrpad na ki paitbah shnong, ki la shimkhia bad dang shen ki la aiti ruh da ka jingthoh ban kyrpad ïa u EE ka tnad PWD Mairang, ban un ïakren bad ka sorkar ba kan phai khmat lem sha katei ka shnong, da kaba mang pisa na ka bynta ban shna surok, khnang ba ki paitbah kin lait na ki jingeh.
U bah Shembor Langrin secretary ka HYC Maw-thadraishan circle haba ïakren bad u nongthoh khubor, u la ong ba katei ka jingleit ïakynduh jong ki ïa utei u heh sorkar ka long kaba seisoh, namar ba u la kular ha ki ba shen un sa phah ban leit sorbe ïa ka surok bad ynda ki nongsorbe ki la dep, un sa phah ïa ka proposal sha ka sorkar ba kan leh ïa kaba donkam.
Utei u nongïalam ka seng u la kyntu ruh ïa u MLA ka thaiñ u ba dei ruh u Myntri ha kane ka sorkar MDA 2, ba un shimkhia bad phai khmat lem sha katei ka shnong bad kin sa leit ruh ban ïakynduh ïa u ban ïaphylliew jingmut kumno yn leh.
U la kyntu ïa ki paidbah jong katei ka shnong ba kin ïaishah shipor, haduh ba ka ophis jong u EE ka PWD kan da lah ban pynbiang ïa ki kot ki sla ban phah sha ka sorkar, na ka bynta ba kan mang pisa ban shna surok haduh katei ka shnong.
Nongstoiñ, Jymmang, 18: Myntri Khynnah jong ka Sorkar Pdeng ba dei khmih ïa ki tnat Chemicals bad Fertilizers and New & Renewable Energy, u Bhagwanth Khuba, mynta ka sngi palei u la hiar sha Nongstoiñ, West Khasi Hills District ban peit ïa ka jingpyntreikam jong ki skhim Sorkar pdeng ha ka jylla.
U Myntri u la peit ïa ka jingpyntreikam ïa ki skhim bad u la ïakynduh ïa ki nongmihkhmat jong baroh ki tnat bad ki bor distrik.
Ha ka jingjurip jong u, u la ong ba u la hun ïa ka jingpyntreikam jong ki skhim bapher bapher.
U la ong ruh ki don katto katne ki jingbym treikam bha bad ba la dep ïakren ban pynbeit ïa ki jingeh.
U la kren shaphang ki skhim solar PM KUSUM bad u la ïathuh ba ki don shuh shuh ki subsidy na ka bynta ki jylla ka thaiñ shatei lam mihngi.
“Ka skhim KUSUM rooftop ka dei kaba don ha baroh kawei ka ri.
Ngi la ai subsidy shuh shuh ha kine ki jylla ka thaiñ shatei lam mihngi.
Baroh ki skhim kiba ïadei bad ka thaiñ shatei lam mihngi ki dei kiba ngi peit thuh bha, ki don shuh shuh ki subsidy ki ban ai jingmyntoi ïa ki briew", u la ong.
U la kyntu ïa ki bor distrik ba kin shim shuh shuh ïa ki jingmyntoi na ki skhim MNRE.U la pynlong ruh ïa ka jingïalang bad ki briew bad ki rangbah shnong na Nongstoiñ, kiba la batai ïa u shaphang ki jingeh bapher bapher.
U Khuba u la ong ba yn shim lut ïa ki sien jam ban pynbeit ïa kine ki jingeh.
Ha ka jingïakren bad ki lad pathai khubor, u Myntri u la ban biang shaphang ka jingpeit bniah ka Sorkar pdeng ban kyntiew ïa ka thaiñ shatei lam mihngi ha ki kam bapher bapher.
Ka jingkyntiew ïa ki jingdon jingem kum ki surok bah, ka jingpynpoi surok sha ki shnong, ka jingpynïoh ïa ka um kaba khuid lyngba ki kor bad kiwei kiwei.
“Mynta hadien 9 snem, ka thaiñ shatei lam mihngi ka la ïa ryngkat kyrdan bad kiwei kiwei ki jylla jong ka ri", u la ong bad bynrap ba ka Sorkar ka la pynthikna ba ki Myntri Sorkar Pdeng ki wan jngoh ïa ki jylla ka thaiñ shatei lam mihngi man ka ar taiew ban pynthikna ïa ka jingpyntreikam kham sted jong ki prokram ka Sorkar Pdeng.
Hadien ka jingïalang, u Myntri u la leit ruh sha Mawkawah Anganwadi Centre, Sibsingh Memorial Govt School Nong-pyndeng bad Mawlieh Sub-centre.
U la ïakren ruh bad kito kiba ïoh jingmyntoi na ki skhim Sorkar Pdeng, kiba kynthup ruh ïa ka PM AWAS Yojana bad u la shem ba ka la don ka jing-pyntreikam bha ïa ki skhim.
U la kyntu ïa ki bor distrik ba kin pynthikna ba baroh kiba dei ban ïoh jingmyntoi ki ïoh ïa kane.
Khliehriat, Jymmang 18 : U myntri ka sorkar jylla, uba dei ruh u MLA jong ka Khliehriat Constituency, u bah Kyrmen Shylla, mynta ka sngi u la plie paidbah ïa ki ar tylli ki mawnongrim ban shna ïa ki surok hapoh shnong Byndihati bad ha shnong Suchen Dhana, la ïa don ryngkat lang ruh u Deputy Commissioner ka East Jaiñtia Hills District, u Abhilash Banarwal, IAS, u Block Development Officer, Khliehriat, u Dr T.Shylla, u DMP jong ka tnat Basin, u bah Hunlang Blah lem bad ki nongpyniaid shnong, ki nongïalam bad ki dkhot jong ki VEC lem bad ki riew rangbah jong kitei ki ar shnong.
Kitei ki surok ki dei na ka skim MGNREGA, na ka District Mineral Funding bad na ka tnat Meghalaya Basin Development Agency (MBDA).
Ka mang tyngka na ka bynta ka surok kaba 1200 mitar ka jingjngai, ha shnong Suchen Dhaka, ka long T48,80,000 tyngka bad na ka bynta ka surok kaba 1300 mitar ka jingjngai ha shnong Byndihatai ka long T.49,95,000 tyngka bad ka jingpyntrei ïa kitei ki surok kan sa sdang noh shen.
Haba kren kum u kongsan ha Byndihati bad ha Suchen Dhana, u bah Kyrmen Syhylla, u la pynpaw ka jingsngew kmen ba mynta la lah ban plie ïa kine ki maw nongrim bad sdang noh ban shna ïa ki surok hapoh shnong ki ban ïarap shikatdei eh ïa ki paidbah nong shnong shnong, ha ka leit ka wan, ka kit ka bah, u la ong ruh ba ha ka jingshisha ïa kine ki surok la dei ban plie naduh ki bnai ba la leit, hynrei na ka daw ba ka don ka kyndon Model Code of Conduct ha kito ki por election na kata ka daw la pynslem bad mynta la ioh pat ban plie ïa kine ki maw nongrim bad ka jingpyntrei kan sa sdang noh shen.
Kum u nongmihkhmat jong ka thaiñ, u la ai ruh ka jingkhublei kitbok kitrwiang ïa ki paidbah nongshnong shnong bad ïa ki bor pynïaid shnong jong ka shnong Byndihati bad ka shnong Suchen Dhana kiba la ai ka jingïatreilang ha ki kam ban kyntiew ïa ka shnong ka thaw, u la ai khublei ruh ïa u Deputy Commissioner uba ju ai ka jingïalang man ka por ban wanrah ïa ka roi ka kiew, ka bha ka miat ha ki shnong ki thaw hapoh ka district hi baroh kawei.
Ki bor synshar shnong jong ka shnong Suchen Dhana, lem bad ki paidbah nongshnong shnong, ki la pynpaw ka jingsngew kmen ïa kane ka jingioh surok rong hapoh shnong, namar kane ka shnong kam pat don surok rong hapoh shnong, ki la ai ka jingkhublei ïa u nongmihkhmat, u MLA ka thaiñ, u bah Kyrmen Shylla bad kumjuh ruh ïa u Deputy Commis sioner ba ki la leh shitom ban pynioh ïa kane ka surok, ka jingioh ïa kane ka surok, kan long ka jingmyntoi shibun ïa ki paidbah bad kan ïarap shibun ha ka leit ka wan, ha ka kit ka bah bad khamtam eh ha ka pang ka shitom bad ha ka por lyiur ba slap bad la ong ruh ba la bun-bun snem ki nongshnong shnong ki khmihlynti ba kin ioh noh da ka surok siang rong hapoh shnong bad mynta ki la ïoh ïa kane ka surok kaba 1200 mitar.
Mawkyrwat, Jymmang, 18: Kum shibynta ban jied ïa ki khynnah ki ban leit ïa shimbynta ha ka Rock Climbing & Mountaineering ka ban sa long mynta u snem ha Tura, ka South West Khasi Hills District Rock Climbing & Mountai-neering Association (SWKHDRC&MA) ka la ïoh ban pynlong ïa ka jingai jinghikai kaba ki khot ka ‘Rock Climbing Bouldering’ ha Kynrew Myllah Adven-ture Training Centre and Eco-Tourism (KMA-TC&ET) kaba don ha Mawranglang, South west Khasi Hills District.
Kane ka jingai jinghikai ka long na ka bynta ban hikai ba khambniah ïa ki khynnah kumno ban kiew ïa ki Maw bad kumjuh ruh ïa ki buit ba ki dei ban leh khnang ba kin lait na ki jingmynsaw namar ka jingkiew ïa ki maw ka long kaba eh bha lada ym don ki jinghikai ba paka ne ba thikna.
Ha ka khyrwoh khubor ba la phah da u bah Pilestar Nongsiej, President ka South West Khasi Hills District Rock Climbing & Mountaineering Asso-ciation u la ïathuh ba ka jingsdang ban ai jinghikai ïa ki khynnah ka dei na ka bynta ki khynnah ba hapoh ka 15 snem bad kumjuh ruh ban ïoh ban jied ïa ki khynnah ba kin leit ïashimbynta ha ka lympung ïa kop ka ban sa pynïa-lehkai ha ka Meghalaya Game ha Tura ha une u snem 2023.
Namarkata, na ka liang jong ka Association lyngba u President ka khot kawer biang ïa ki khynnah kiba dang don jingthmu ban wan ha ka jingshah hikai ba kin mih shakhmat ban ïa kynduh ïa ki nongkitkam jong ka South West Khasi Hills District Rock Climbing & Mountaineering Asso-ciation (SWKHD-RC&MA) ha kaba kin sa jied ïa ki khynnah kiba la tbit ban ïoh ban mihkhmat na ka distrik ha katei ka Meghalaya Game.
Ha kajuh ka por ka Association ka kitbok na ka bynta ki khynnah ba kin ïalehkai bha ha kine ki sngi ba don kum ka klas ban shah hikai da kaba kin pyn-i ïa kita ki sap ki jong ki bad kyrmen ruh ban kin ïoh ïa ka jingjop ki khnang ba kin ïoh ban wanrah ïa ka nam ym tang ïa ka association hynrei ïa ka thaiñn hi baroh kawei.
Ka Association naduh u President bad ki para dkhot jong ka kin hap ban nang ai ka jinghikai shuh shuh ïa ki khynnah jong ki ha shwa ba ki khynnah kin leit ban ïashim bynta ïa ka Meghalaya Game ka ban sa long shen ha Tura.
Nongpoh, Jymmang 18: Uwei u samla ba dang 24 snem ka rta na ka jylla Assam u la ïap noh syndon hashen hadien ba ka thuk thuk kaba u ñiah kala kylla ha kawei ka jaka ba kham khongdong ha Shangbangla hajan ka NRL Petrol Pump, haka por ba u dang thmu ban leit phai shala ïing.
Katei ka jingjia kala jia hynnin ka miet haka por 9 duna eiei, bad katkum ka jingtip bala ioh lum la ïathuh ruh ba u tei u samla bala tip kyrteng kum u Bishal Borah (24) na Kahilipara Guwahati ua dang leit phai shala ïing hynrei hamar ba poi ha katei ka jaka ka thuk thuk kaba u ñiah kala kylla bad syntuid naka jinghap slap, bad thiah lyngtar hapdeng ka jingmynsaw jur ha surok, bad namar ka jingmynsaw jur utei u samla u la khlad noh shuwa ban poi ha Civil Hospital Nongpoh ha kaba ki doctor kila pynbna ba u la khlad noh na katei ka jingmynsaw.
Na ka liang ki pulit ki dang pynlong ka jingtohkit halor katei ka jingjia khnang khang ban tip ia ka daw tynrai kaba u la leit ban kyllon da katei thuk thuk kaba u ñiah hi da lade.
Jowai, Jymmang 18: Ka Jylla Meghalaya ka dei kawei na ki jylla hapoh ka Ri India kiba bun eh ki briew kiba dih ïa u duma kum u Sikret, biri bad kiwei de, khnang ban ai jingtip halor ka jingsniew ne ki jair jingpang kiba lah ban mih na u Duma.
Na ka liang ka Meghalaya Tobacco Control Cell ha ryngkat ka Sambandh Foundation bad ka tnad pule puthi ka jylla “ban ong em ïa u duma" ne ka World No Tobacco Day 2023 mynta ka sngi Palei ki khynnah skul kiba bteng ïa kane ka jingïaid Rally Against Tobacco ha ryngkat ki pla Card bad ki jingpynta halor ka phang ka ba ong ong “My Meghalaya, Tobacco Free Meghalaya".
Ïa kane ka Rally Against Tobacco la pynlong kyrpang na ka bynta ki khynnah skul naduh ki Lower Primary, Upper Primary, Secondary haduh Higher Secondary kaba la sdang naduh u bnai Ïaïong haduh ka 19 tarik Jymmang 2023.
Hapoh ka West Jaiñtia Hills District ïa kane ka prokram la pynlong ha kylleng ki Block ba la shim bynta da ki khynnah skul kiba la khot ïa ki paidbah ban ïatreilang na ka bynta ban rad diengkhong ïa ka jingdih duma hapoh ka jylla hi baroh kawei.
Na ka liang ki khynnah skul kila shim bynta ha ryngkat ka riam ka beit hala ki jong ki jong ki jaitbynriew Khasi-Jaintia- Garo kaba la pyni ïa ka jinglong kyrpang jong ka jylla Meghalaya hi baroh kawei.
La ïathuh ba ïa kane ka prokram la pynlong ha ka dur jong ka jingïakop kaba kynthup naduh ki Block Level, District Level bad ka State Level ha kaba ki nongïashim bynta kin upload ïa ki dur ha ka link ba la dep phah sha baroh ki skul.
Nongpoh, Jymmang 18: Ka Committee ki Nongrep na Ri Bhoi District ha ka jingïalam u Bah S.B Sban Khongjoh ryngkat ki nongrep ki la rai ban pynmih biang sa ïa ka bynta kaba ar (Part-II) jong ka phlim ki nongrep, kiba dei beit tang shaphang ka rep ka riang namar ba ki shim ba ka rep ka riang ka dei tang kawei na ka lad ban kyntiew ïa ka ioh ka kot ki nongrep ha ka District bad ha ka jylla hi baroh kawei.
Kane ka jingshim rai ka Committee ki nongrep ban pynmih sa ïa ka bynta kaba ar jong ka phlim ki nongrep, k dei ruh hadien ba na ka liang ka Committee ki nongrep ki la dep ban pynmih ïa ka bynta kaba nyngkong, kaba dei ka jinghikai shaphang ka rep ka riang bad ki la dep ruh ban pynrung wat ha ka Youtube Channel jong u Bah S.B Sban Khongjoh.
Na ka bynta ban pynmih ha ka sien jam kaba ar ïa kane ka phlim ki nongrep, ka Committee ki nongrep ha ka 15 tarik u Jymmang 2023 ki la ïa shong pyrkhat da ka Committee ha ka jingïalang kaba la long ha Pahamrioh, ha kaba na ka liang ka Committee ki la shim ïa ka rai ban pynmih biang sa ïa kane ka phlim ki nongrep ha ka bynta kaba ar, kaba dei hadien ba ki la dep ban pynmih ïa ka bynta kaba nongkong da ka jingthmu ban sam lem ïa ki jingtip shaphang ka rep ka riang na ka bynta ki nongrep hapoh ka District bad ka jylla hi baroh kawei.
Kumba la pynpaw da u Bah S.B Sban Khongjoh, ka jingangnud ka Committee ban pynmih ïa kane ka phlim ki nongrep ban shim bynta lang da ki nongrep kam dei tang kata kaba kan sah noh ha ka phlim, hynrei lyngba kane ka phlim ki angnud ban pyntip sha ki paidbah nongrep ka jylla halor shibun ki kam rep ki kam riang hapoh ka jylla.
U la pynpaw ruh da kaba ong, ba haduh kine ki sngi dang bun kiba dang kheiñ sting ïa ka kam rep ka kam riang bad ki ju poi pyrkhat pat ba ha ka jylla kiba bun hi ki nongrep bad lada ngim lah ban kyntiew ïa ka rep ka riang kumno ngin lah ban pynim ja ïa lade bad ïa ka ïing ka sem, u la ong.
Namarkata, na ka liang kane ka Committee ki Nongrep ki la pynkhreh mynta ban pynnmih sa ïa kane ka bynta bar jong ka phlim ki nongrep, bad ha kane ka phlim ki paidbah ki lah ban ioh jingtip shaphang bun jaid ki rukom rep hapoh ka jylla bad kane ka long ruh shi bynta ban ai jinghikai bad ban pynsngewthuh sha ki paidbah ba ka kam rep ka kam riang ka dei kawei na ka bynta ba hakhmat eh kaba kyntiew ym tang ïa ka ioh ka kot jong ki nongrep bad ka kyntiew ruh wat ïa ka ioh ka kot jong ka jylla, u la bynrap.
Nongpoh, Jymmang 18: Hadien ka jingmih ki kynrum kynram halor ka kam Sirdar ha Nongpoh Elaka Sirdarship kaba la poi haduh u pud ba ka la don ka jingshah weng bad pynhap khet jubor noh u Bah Wanphrang Syiem Nongshai kum u Sirdar ka Nongpoh Elaka Sirdarship lah katto katne por lyngba ki bor ka District Council hadien ba ka la don ka jingujor pyrshah ïa u, halor ki rukom treikam jong u kum u Sirdar bala pynlong ruh ïaka District Council ban thung syndon da u Acting Sirdar ïa u Bah Pilar Stone Syiem Nongshai.
Na ka liang ka Dorbar Kur Syiem Nongshai haba pynshai halor kane ka bynta lyngba u Bah Phrel Syiem Nongshai uba dei u Chairman jong ka Kur Syiem Nongshai Pyllun u la ong ba ka Dorbar Kur Syiem Nongshai pyllun haka jingïadon jong ki longkñi rangbah jong ka kur Syiem Nongshai kiba kynthup naduh u Bah Spinroy Syiem Nongshai, u Bah Medras Syiem Nongshai, u Bah Webstar Syiem Nongshai ba haduh mynta hi ka Dorbar Kur pyllun ka dang don ïaka jingshanñiah ha u Bah Wanphrang Syiem Nongshai ban long kum u Sirdar jong ka Nongpoh Elaka bad ban bteng ïa katei ka kam kum u Sirdar u ban shim ïaka pateng jong ka longing na ka kur ban bteng ïaka kam kum u Sirdar.
Ka Dorbar Kur Syiem Nongshai kala pynpaw ruh ba ka dap da ka jingsngew lyngnoh halor ka jingshah weng jubor jong u Bah Wanphrang Syiem Nongshai kum u Sirdar ka Elaka Nongpoh bad kum ka kur kim don jingtip na kaei ka daw kaba la pynlong ïaki katto katne ki rangbah ban ujor sha ka District Council ban phah pynkheiñ jubor ïaka kam Sirdar naka kti u Bah Wanphrang Syiem.
Hadien katei ka jingmih ka hukum halor ka jingshah pynkheiñ jubor u Bah Wanphrang Syiem kum u Sirdar ka Dorbar Kur Syiem Nongshai Pyllun ka la pynlong ruh ïaka jingialang kur pyllun dang shen ban dang pynskhem ïaka jinglong Sirdar jong u Bah Wanphrang Syiem Nongshai.
Na ka liang jong ka Dorbar Kur jong ka kur Syiem Nongshai Pyllun ha Ri Bhoi District haba pynshai paidbah halor katei ka kam ki la ong ba kane ka kynrum kynram ka la mih dei tang ka jingbishni jong katei ka kynhun kaba la leit ujor sha District Council kaba la kam ba ki don ki kñi rangbah hynrei kim shym la dei ki kñi rangbah namar ki kñi rangbah hi lem bad ka Dorbar kur Pyllun ki dang ibit bad dang shanñiah ha u Bah Wanphrang Syiem Nongshai ba un bat ïa katei ka kyrdan kum u Sirdar ka Nongpoh Sirdarship bad kadei ruh ka hok nongkynti jong u Bah Wanphrang ban shim ïa katei ka kam kum u Sirdar ong kitei ki kñi Rangbah.
Shuh shuh ki la ong ruh ba shen ka Dorbar Kur Syiem Nongshai kan sa leit mih ruh sha District Council ban ïakren bad pynbeit ïa katei ka kam bad ban dawa ba u Bah Wanphrang u dang dei hok ban shimti ïa katei ka kam kum u Sirdar ka Elaka Nongpoh.
Ha kine ki sngi bala dep ngi iohi ba ka MBOSE ka la pynmih ïa ka result jong ka class XII commerce bad science stream, sa tang katto katne sngi ngi khmih lynti ba yn pynmih sa ïa ka result jong ka class XII Arts stream bad kumjuh ïa ka matriculate result.
Ka long ka jingkmen bakhraw ïa kito baroh kiba la trei shitom ban poi ka sngi ba kin ïohkheit ïa u soh ka jingtrei minot.
Ka jingkmen ym tang ïa ki samla pule hynrei ïa ka ïing ka sem baroh, khamtam kito kiba ioh ban rung ha ka top list ka jingkmen ka long ïa ka skul hi baroh kawei.
Hadien ka jingmih jong ka result class X bad XII kan bud sa ka jingwad jaka pule ban bteng shuh shuh ïa ki jingpule ba shalor bad na ka bynta kito ki ba hap ban mih nala shnong khamtam kiba bteng ïa ka jingpule ha sor Shillong ka wad jaka sah kadei kaba shitom bha.
Teng teng nga ju pyrkhat kumno ka Sor Shillong ka lah ban pyndap bad pynbiang jaka sah ïa ki spah ngut ki samla pule kiba wan pule man la ka snem kata khlem da khein ïa kito kiba wan sah ban wad jingtrei jingktah ne na kiwei pat ki daw.
Nga kynmaw haka por ba nga hap ban kiew sha Shillong ban bteng ïa ki jingpule ka long kaba shitom shibun ban ïoh ïing sah ne ïing wai, haoid ki la don katto katne ki jaka sah kiba nga la wan peit hynrei haba pynshong nongrim ïa ka dor bad ka jinglong jong ka ïing ka long kaba eh shibun khamtam haba nga wan na ka long-ïing ka bym da biang haka jingioh.
Nga kynmaw bha ba kumba lai bnai nga la hap ban kyrpad ïa ki paralok ba kin shah ba ngan sah bad ki tad haduh ba ngan da ïoh jaka sah kaba ïahap dor bad ka jingïoh ne kamai na ïing.
Ngam klet ngi ïa sah 4 ngut ha i ïing i ba shi kamra hynrei kidon ki bapli kiba hap ban sah palat ïa kata ka ba nga nga sah.
Ka shim por jin haduh lai bnai tam ne saw bnai duna kat haduh ba ngan da ïoh ban wai ïing, mynta lei lei ka wad ïing wai ha Sor Shillong ka da syllang bad kadei ka kam kaba shim por ban ïohKa jingbymdon jong ka aiñ ban teh lakam ïa ka jingshim bai wai ïing ha Shillong ka pynlong ïa ki nongshongwai ban shu ap ha ka jingbha jong ki trai ïing, kam shym don ka jingryntih ha ka rukom shim baiwai, ka ïing ne kamra kaba ka jingheh jong ka ka long mar katjuh, ha kawei ka thaiñ da kawei ka dor katba ha kawei pat ka thaiñ da kawei pat ka dor jong ka.
Teng teng haba ki trai ïing ki long kiba kylluid mynsiem lah ban ïoh ki ïing kiba kham heh haka dor kaba bit bad don pat kiba am da kador kaba heh wat ïa i ïing iba tang shikamra.
Ngi shem ruh ba ka rukom shim bai wai ïing ka ïapher na kawei ka jaka sha kawei pat wat tang hapoh i jylli ka Sor Shillong.
Ym tang katta, don ruh katto katne ki trai ïing kiba da buh por beit thik shitarik man u bnai ba dei ban siew bai ïing.
Haoid ka jingbuhpor ka long kaba donkam namar hateng hateng ki don ki nongshongwai kiba leh bym pushe, tangba la kumno kumno ruh ka jingbuh por kam dei ban long khim.
Ha ka jingbymdon jong kino kino ki aiñ ka pynlong ruh ïa ka rukom shna ïing kaba katkum ka jingsngewthuh ki trai ïing, ngam lah ban klet ha ka por ba nga wan phai na jaka pule ha kito ki snem, nga la leit bud ïa uwei u paralok ban leit donkam ha ïing kaba u sah, ka jaka sah jong u ka long shapohkhrum ha kaba ka sngi kam ju dei la mynstep ne mynsngi ne mynjanmiet bad u ïathuh ba don ki por ba ka shu shit beit don pat ki por ba ka shu khriat beit namar ka ing ka long sha poh khrum ha kaba ka sngi kam ïoh bad ka lyer ruh kam ber sngewtynnad shuh.
Ynda mynta nga pyrkhat kumno u samla pule un lah ban dem durïap khop ïala ka jingpule lada ka jaka sah jong u ka long ha kata ka rukom.
Ka long shisha kaba donkam ban don ka aiñ ne kyndon lane ka ka jingteh lakam ïa ki tai ïing (Landlord Regulation) ha kaba buh dor ïa ki ïing wai khamtam da kaba pynleit jingmut ban ïarap ban pynsting ïa ka jingkit ba khia jong ki kmie ki kpa jong ki samla pule bad ruh ban teh lakam ba ka rukom shna ïing kadei ban long kaba ïahap bad kaban ym buh jingeh ïa ki samla pule ban lah ban pynleit jingmut ïala ki jingpule.
Ha kane ka jingteh lakam (Landlord Regulation) ka long ruh kaba donkam ban don ka jingpruid dak ne jingbuh jingthew ïa ki ïing wai, kata haba ïadei bad ka jingheh (minimum size) khnang ba kane kan ïahap dur bad ka longbriew manbriew.
Lyngba kata ka regulation ka sorkar kan buh dor ruh ïa ka ïingwai da kaba pynshong nongrim na ka jingheh jong kata ka ing da kaba pruid dak ba ka kamra ne ïing kaba heh hapdeng katta katta phut kadei ban shongdor ym palat ïa ka katta katta tyngka, ban buh paiñkhana bad ka jingpynpoi um kaban ïahap bad ka jingantad ïa ka jinglah ban ngiam briew ha kata ïingwai ne compound bad kiwei de ki jingteh lakam (Regulation) katkum ka jingdawa ban ïabiang lang ki nongshongwai khamtam ki samla pule lem bad ki nongai ïing wai ne trai ïing.
Ka jingduna ki hostel sorkar ka long sa kawei pat kaba buh jingeh ïa ki samla pule, haoid ha kine ki sngi ngi ïohi ki la mih shibun ki jaka sah ne hostel na ka bynta ki samla pule ba la pynïaid da ki riew shimet ne ki kynhun, niar pat ban shem ïa ki hostel kiba long trai da ka sorkar, jin lada ka sorkar kan thaw lad ban pynmih hostel shuh shuh ha Sor Shillong lane ban buh hostel ha man la ki skul sorkar katno kan long ka jingpynsuk ïa ki samla pule lem bad ki kmie ki kpa jong ki ban lait na ka jingktha khlieh ha kaba wad ïing wai.
Ngim dei ban bakla ba ki la don shibun ki samla kiba sangeh noh ïala ki jingpule ym namar ba kim ïoh jaka pule hynrei namar ba kam biang ka jaka sah bad ka jingremdor jong ki jaka sah.
Ki kmie ki kpa khamtam kito ki bym dei na Sor Shillong nalor kaba siew ïa ka jingpule jong ki khun kin hap ruh ban ktha khlieh bad kynshew ban siew ïa ka jaka sah bad ka jingbymdon ki aiñ ban teh lakam ka pynlong ïa ki nongshongwai ban shu ap ne shaniah ha ka jingbha jong ki trai ïing haba ïadei bad ka dor ka mur jong ka jaka sah ne ka jinglong jingman jong kata ka jaka sah.
Ka jingtrei borbah jong ka sorkar ban kyntiew ïa ka pule dangle ha ka jylla da kaba wanrah ïa ka State Education Policy 2018 kam shym ladon kano kano ka jingkdew haba ïadei bad ki jaka sah jaka shong jong ki samla pule khamtam ha ki jingpule kiba shalor kiba ki hap ban mih nala shnong sha kawei pat ka shnong khamtam eh ha Sor Shillong ha kaba kiba bun ki jaka pule ki don.
Khnang ba u samla pule un lah ban duriap khop ha ki jingpule bad ba ki kmie ki kpa kin kham sting khyndiat ka jingkit ka long kaba donkam ba ki bor ba dei peit khamtam eh ka sorkar kan phai khmat sa sha ki jaka sah nalor kaba pynbha ïa ki jaka pule.
