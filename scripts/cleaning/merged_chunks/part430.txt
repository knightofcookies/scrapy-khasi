La thung thymmai ruh ia u Dara Awashghos IPS (RR 2018) kum u Superintendent of police Traffic East Khasi Hills, ha ka ba la pynkynriah noh na ka kam ba u la trei mynshwa kum u Superintendent of police (CID).
La thung ruh ia u Darwin M Sangma MPS, u ba dei u Superintendent of police West Khasi Hills District, kum u Superintendent of police F&ES Shillong, ha ka jaka jong u Silvester Nongtnger IPS.Katkum ka jingai jingmynjur jong ka Police Establishment Board (PEB) la thung ia u Abraham T Sangma MPS, kum u Superintendent of police South Garo Hills Bagmara ha ka jaka jong u Sidharth Kumar Ambedkar IPS.La thung ruh ia u Chemphang Syrti MPS, kum u Superintendent of police West jaiñtia hills District,Jowai, ha kaba la pynkynriah noh na ka kam ba u la bat mynshwa kum u Commandant 3MLP Battalion,Khliehtyrshi.
La pynkynriah kam ruh ia u Ringrang T G Momin MPS, u ba la bat kum u Superintendent of Police jong ka nongbah Shillong, la thung pat kum u Superintendent of Police F&ES Tura.
Katba ia u Bikram D Marak MPS, superintendent of police West jaiñtia hills District, Jowai la thung noh kum u Superintendent of police West Khasi Hills Nongstoiñ ,ha ka jaka jong u Darwin M Sangma MPS.Shillong: Ka President jong ka ri India, ka Droupadi Murmu ka la ai ia ka khusnam Padma Shri ia u Risingbor Kurkalang na Meghalaya ha ka thup saindur ha ka Civil Investiture Ceremony kaba la long hangne mynta ka sngi.
U Risingbor Kurkalang u la ioh ia ka khusnam Padma Shri ha ka thup saindur.
U Risingbor Kurkalang u dei u nongsaindur ba pawnam uba shna ia ki tiar put tiar tem tynrai bad u dei ruh u nongtem nongput uba tbit.
La kha ia u ha ka 19 tarik u Naiwieng, 1970 ha ka longiing ki nongrep ha Laitkyrhong kaba hap hapoh ka distrik East Khasi Hills jong ka jylla Meghalaya.
U Risingbor u dei uba sngewtynnad ia ka put ka tem bad u la ioh mynsiem na u paieid jong u.
U la sdang ban shna ia ki tiar put tiar tem tynrai bapher bapher bad u la pyntbit ialade ban tem ia kine.
U la sdang ban shna ia ki tiar put tiar tem ban pyniaid iew ha u snem 2001 bad u dei uba nyngkong na ka shnong jong u ban shna ia kine ki tiar.
Kawei ka kynhun nongtem tynrai ka la iawer ia u Risingbor ha u snem 1990 ha ka shnong jong u ban leit sha All India Radio bad Doordarshan Kendra ban record ia ki jingrwai hapoh ki prokram jong kine ki rynsan kiba long kyrpang na ka bynta ki sur jingrwai tynrai.
Kane ka la iarap bha ia u Risingbor ha ka kam jong u kum u nongput nongtem bad u nongshna tiar tem.
U la leit sha ki jaka bapher bapher jong ka jylla bad ka ri ban pyni ia la ka sap kum u nongput nongtem bad u nongshna tiar tem bad ruh kum u nongpynneh ia ka sur jingrwai tynrai bad ki rukom shad tynrai jong ki Khasi.
Ki tiar tem jong u Risingbor ki dei kiba shna da ka kti bad lyngba ka jingshemphang halor ka jingbha bad ka rukom saindur.
U Risingbor u la iashim bynta ha ki prokram bad ki workshop bapher bapher kiba kynthup ia ka workshop halor ki sur jingrwai tynrai / ka jingshna ia ki tiar tem tynrai ba la pynlong da ka Sorkar Meghalaya.
U la iashim bynta ha ka Vadya Darshan ba la pynlong da ka Sangeet Natak Akademi, New Delhi ha u snem 2002 bad u la iashim bynta ruh ha ka bynta kaba ar jong ka Thoh Shun International Art Camp 2006 kaba la long ha Cherrapunjee (Sohra), East Khasi Hills District, Meghalaya.
U la ai ia ki sur jingrwai ha ka International Festival on Inter- Cultural Dialogue hapdeng ka thain phang shatei jong ka ri bad South East Asia (2010).
U la thoh bad ai ia ka jingrwai kaba u la khot ka ‘Mei Mariang’ na ka thup jingrwai ‘Sai-thainki Sur’ da ka Khasi-Cymru kaba la pyllait paidbah ha u 2021 ha Naxos World.
La khot sngewbha ia u da u Gareth Bonello uba dei u nongput nongtem na Wales, United Kingdom ban put ban tem lang bad u ha ka Rajasthan International Folk Festival (RIFF) ha Jodhpur (2022).
U Risingbor u la ioh ia ka Certificate of appreciation na ka bynta ka jingiashim bynta jong u ha ka workshop halor ka jingshna ia ki tiar tem tynrai kaba la pynlong da ka Sorkar Meghalaya (2008).
U la ioh ruh ia ka khusnam Martand Singh Memorial Award 2021 jong ka INTACH, ka song tyngka ha ka thup Handicraft Category kaba T.1 lak (Tyngka Shi lak) na ka Indian National Trust for Art and Cultural Heritage (INTACH), New Delhi.
Ha ka 20 tarik mynta u bnai ha ka sngi nyngkong jong ka dorbar Mang Tyngka ha ka por ba u lat, u Phagu Chauhan u dang kren u bah Ardent Miller Basaiawmoit u nongialam jong ka Voice of the People’ Party (VPP) bad ki MLA jong u ki la mih jyndat naka Iing Dorbar Thaw Ain ban pyrshah iaka jingkren u lad ha ka ktien Hindi.
Ka jingrai jong u lat uba dang thymmai ha ka jylla Meghalaya ka la pynlyngngoh ia ki ba bun ba lang.
Ka long kaba dei ba ka VPP ka la pyni ia ka jingpyrshah kaba jur bad kaba shai kdar.
Haba u lat u la sdang ban kren u bah Basaiawmoit u la ieng ban kyrpat ia u lat ban nym bteng ha ka ktien Hindi namar ka Meghalaya kam dei ka jylla kren Hindi bad jan baroh ki nongthaw ain kim sngewthuh ia katei ka ktien.
U la kynnoh ruh ba ka don ka jingthmu ba ha lyndet jong ka sorkar pdeng ban wanrah jubor ia ktien Hindi ha ka jylla Meghalaya.
U myntri rangbah, u Conrad Sangma u la ieng ban ong ba ki kyndon ki shah ia u lat ban kren da ka ktien Hindi.
U Shongknor u la shah ia u lat ban bteng iaka jingkren jong u ha ka ktien Hindi.
Ha kane ka por da kaba pyrshah kaba jur ki MLA jong ka VPP ki la mih jyndat na ka Iing Dorbar Thaw Ain.
Kyrmen ba kam don ka jingthmu ba buhrieh ban wanrah jubor ia ka ktien Hindi ha kane ka jylla jong ngi.
Hynrei balei pat ka sorkar jong u Modi ka phah sha Meghalaya da u lat u bym nang wat ban pule phareng? Ka sorkar pdeng ka tip shai ba ki briew hangne kim sngewthuh Hindi.
Ha u snem 2018 haba u lat, u Ganga Prasad u la kren da ka ktien Hindi ki la don MLA kiba pyrshah.
Ka Ampareen Lyngdoh bad ar ne lai ngut kiba don ha ka Liang Pyrshah ha kato ka por ki la pyni ia ka jingpyrshah jong ki da kaba kren ha ka ktien Khasi bad Garo ha dien ka jingkren jong u lat.
Hato ka la ban long ba ym don mano mano ruh ba nang Phareng kiba lah ban shah thung lat ha Meghalaya? Ka long kaba sngew biria shisha! Ka lah ban long ba ia une u lat la thung khnang, khnang ban ioh lad ban wanrah ia ka ktien Hindi ha Iing Dorbar Thaw Ain da kaba ong ba u lat um nang wat tang ban pule phareng.
Da ka leh kumne la khmih lynti ba yn pdiang ia ka ktien Hindi Iing Dorbar Thaw Ain ha kane ka jylla.
Ka jingsdang ban kren Hindi kan sa sdang bad bteng hadien.
Kane ka lah ban dei ka jingthmu ba ha lyndet.
Ia kane ka jingthmu ngi dei ban suba.
Ia ka jingkren jong u bah Ardent Basaiawmoit ha ka por ba u pynsangeh ia ka jingkren jong u lat la pydam da u Shongknor.
Ia ka jingpynwit u tei u rangbah la kynnoh ba ka long ka jingbymburom ia u lat.
Hynrei ha ka jingshisha ka dei ka sorkar pdeng ka bym burom ia ki briew jong ka jylla.
Ka la thung da ki lat ki bym sngewthuh ia ki ktien ba ngi kren.
Ka kam jong u lat kam kut tang ban shu pule ia ka jingkren ha Iing Dorbar Thaw Ain.
U lat u hah ban shim bynta ha kiwei pat ki prokram.
Lada u kren tang ha ka ktien bym don ba sngewthuh ka jingdon jong u kam da long kaba myntoi.
U hap ban sngap ia ki paidbah ha ka por ba u trei hangne.
Lada ym don jingiasngewthuh hapdeng jong u bad ki briew ka jylla ka jingdon jong u kan long kaba sepei.
Dei hangne ba kane ka ishu kam dei tang ka jingburom ia kano kano ka ktien.
Ha ka jingiatai halor kawei ka pus (post) ha ka Facebook la sot ia kine ki mat harum.
Ha Meghalaya ka ktien ophishal (official language) ka dei ka phareng.
Lada ngi leit sha u lat ban ai jingdawa ei ei (memorandum) ngi thoh da ka phareng.
Hato mynta ngi hap ban thoh da ka Hindi namar u lat um sngewthuh phareng? Ne hato hap pynkylla sha ka ktien Hindi ia baroh ki jingdawa ba u lat u pdiang khnang un lah ban pule? Hato ka dei kaei kaei kaba lah ban leh? Hato ia ki Bill jong ka JHADC, KHADC bad GHADC hap ban pynkylla shuwa sha ka Hindi tang na ka bynta u lat ban un sngewthuh bad ban rai ban mynjur ne kyntai ia kita ki Bill? Hato kata ka lah ban long? Shuh shuh hato ki Bill jong ka Iing Dorbar Thaw Ain ka jylla ruh hap ban pynkylla sha ka Hindi tang na ka bynta u lat? Khlem pep kan long kaba shimpor shibun.
Lada ka long kumne baroh ki Bill jong ki ADC bad ka sorkar jylla kin sah kut ha iing u lat.
Hato kane kam dei ka jingbymburom ia ka jylla Meghalaya? Kumta u lat jong ka Meghalaya um lah khlem da nang ia ka ktien phareng.
Don kiba ong ba ka Hindi kam don jingpher ei ei namar ba ka dei kawei na ki 22 tylli ki ktien ba la ithuh ha ka Khyrnit baphar jong ka Kot Riti (Constitution) jong ka ri India.
Hooid ka dei! Hynrei hato lah ban pyndonkam ha Iing Dorbar Thaw Ain ha Meghalaya da kino kino na ki tei ki 22 tylli ki ktien? Lada lashai uwei u lat u ong beit ba un kren da ka ktien Bengali namar um nang ban pule phareng, hato ngin pdiang? Kumjuh ruh ka Assamese ne Tamil ne Malayalam ne Guajarati ne Urdu ne kano kano ka ktien ba la pynrung ha ka Khyrnit baphra, hato ngim pyrshah.
Lada ia kine ki ktien la pyndonkam ha ka dorbar jong ka jylla ki jingpyrshah bad ki jingphet jyndat kin mih beit ym namar ba ki MLA ki isih ia kine ki ktien hynrei namar ba kim sngewthuh ia kine ki ktien.
Phi lah ban phai ktien da kaba ong ba kine ki ktien kim dei ki ktien ophishal ha kane ka jylla.
Ka Hindi ruh kam dei ka ktien ophishal hangne.
Hooid, ka Hindi ka dei ka ktien ophishal jong ka India.
Ka phareng ruh ka dei ka ktien ophishal jong ka ri.
Ka ktien Hindi kam dei kaba nyngkong napdeng jong ki ktien baroh ba la buh ha ka Khyrnit baphra.
Ban shu ong ba ia ka jingkren jong u lat la pynkylla sha ka phareng bad la sam sha baroh ki MLA kam dei kumjuh kum ba sngap na u lat hi.
Lada don ka jingpynkylla sha ka phareng ne Khasi ne Garo ne kano kano ka ktien ha kajuh ka por ba u lat u kren sha man iwei pa iwei ki dkhot jong ka Iing Dorbar te lehse lah ban pdiang ia Hindi ne kiwei pat ki ktien.
Hynrei haduh mynta ym pat pynbeit kumta.
U myntri rangbah u la kyrshan borbah ia u lat.
Ngim lyngngoh shuh namar ka jingiajan jong u bad ka BJP bad ki nongialam ba ha khlieh jong kane ka seng ka la paw bunsien.
Ka jingkyntu jong u ban burom ia ka Hindi kan pynsngewbha ia ki seng Sang Pariwar (Sangh Parivar).
Ka dei kane ka seng kmie jong ka BJP, ka RSS bad kiwei kiwei ki kynhun Hindutwa (Hindutva) kiba pynkiew ia ka Hindi ha baroh ka ri India, ka ri bun ktien.
Kam dei shuh kaba buhrieh ba ka jingthrang jong kitei ki seng ka long beit ban pynlong ia ka India kawei ka ri, kawei ka ktien, kawei ka kolshor, kawei ka niam bad ka wei ka ain.
Kum u khlieh jong ka sorkar ba la kyrkhu da ka BJP, u myntri rangbah u hap ban ieng ryngkat bad u lat.
Hynrei don kiwei pat ki myntri rangbah kiba la pyrshah ia ki lat lada don kam.
Ha u bnai kyllalyngkot mynta u snem u myntri rangbah jong ka Tamil Nadu, u MK Stalin u la pynmih da ka resolushon (resolution) ha ka jingdon ryngkat u lat ka jylla, u RN Ravi namar ba u khlem treh ban jer kyrteng ha ka jingkren jong u ia u nongseng ia ka seng DMK, u Periyar, u BK Ambedkar bad arngut ki myntri rangbah barim.
Kane ka jingjia bym pat ju jia ka la pynlong ia u lat ban mih noh na ka Iing Dorbar.
Ha u bnai Naiwieng u snem 2022 u myntri rangbah jong ka Mizoram, u Pu Zoramthanga u la thoh sha u Amit Shah ban weng noh ia u secretary hehduh u Renu Sharma namar ba ki MLA jong u kim sngewthuh Hindi bad katto katne kim nang phareng.
Kane ka lah ban long kaba bakla, hynrei na ka bynta ka jingbha jong ka jylla dei wat ban ieng pyrshah wat ia u lat bad ia ka sorkar pdeng ruh.
Lada u lat u kren da ka ktien Hindi ha Tamil Nadu or Andra Pradesh or Telangana Assembly khlem pep kan mih ka jingklumar ha Iing Dorbar.
Wat ki paidbah ruh kin sa mih surok ban pyrshah.
Kumta ka jingleh jong ka VPP ka long kaba dei.
Ngi lah ban nym mynjur bad ka rukom pyrshah u bah Ardent hynrei ngi tip ba bunsien ka sorkar ka sngap tang lada leh kumtei.
I kong Ampareen, ha u snem 2018 ka la pyrshah ia ka jingkren u lat ha ka Hindi.
Hynrei ka sorkar pdeng ka dang phah da u lat u bym nang tang ban pule phareng ruh.
Ha kane ka khep ruh ka la kyrshan ia ka jingpyrshah jong ka seng kaba rit ryta tam, ka VPP.Ka la kyrpat biang ia ka sorkar ha Delhi ban phah da u lat uba nang phareng.
Hato ka sorkar BJP kan sngap? Ia ka jingieng pyrshah jong ka VPP la kyrshan da ki paidbah, ha ki soshal media.
Ka long kaba lyngngoh ba ki seng reiwlum kim don ei ei ban ong.
Ka la dei shisha ba ki la pyniasnoh bad ka NPP.U bah Paul Lyngdoh jong ka UDP u la iathuh ba u la shu pule ha ka phareng ha ka jaka ba u sngap ia ka ktien kaba um sngewthuh.
U la pynlong kamkai da kaba ong ba un sa dawa ba ka sorkar kmie kan thung da u lat u ba nang phareng tat lada la jeit MP ia u.
Kane ka long kaba sngewphylla.
Wat uno uno u nong India ruh u lah ban dawa ia kano kano ka hok na ka sorkar pdeng.
Lada ka sngi nyngkong ka ai ksai u bah Ardent bad ki MLA na North Shillong, Mawlai bad Sohryngkham kin nym pynshongthait ia ka sorkar MDA-II.Hato ngi lah ban iohi ba ha kine ki san snem ban wan kan paw bha ka Liangpyrsha? Kan long ka khubor babha la da ka Liangpyrsha ka khlain ban pynpeitngor ia ka sorkar.
Shabar jong ka VPP ruh don ki nongthawain kiba tbit ha ka Liangpyrshah.
Hynrei hato kin pyndep ia ki kamram ba la pynkhamti ha ki ne kin bun kam ban pyrkhat shano kin phet seng tang namar ba kim don ha ka bor?Ki mat ba kren u lat la buh sha kyndong namar ka jinghuri hura halor ka ktien Hindi.
Ym don shuh ba ia pylliew jingmut halor ka jingkren u lat.
Ki briew kim tip wat ia ki mat trei kam jong ka sorkar ba la pynpaw ha ka jingkren u lat.
Lah jah lut na ka daw ka Hindi.
Kyrmen ka Hindi kan jah noh na ka Iing Dorbar Thaw Ain.
Shillong:U Symbud Myntri Rangbah ka Jylla Bah Prestone Tynsong, hynnin ka sngi ba-ar, ula pyntip ba ka surok na Umshyrpi sha Bañiun, kaba hab hapoh ka package-I jong ka Shillong-Dawki road project, ka dang don hapdeng ka jingkhot tender thymmai.
Haba jubab ïa ka jingkylli ba la wanrah da u MLA ka Congress na Mylliem u Bah Ronnie V Lyngdoh, u Bah Prestone ula pyntip ba ka company kaba ïoh shimti nyngkong ïa ka kam ba la ai da ka Ministry, ka la iehnoh shiteng ïa ka kam.
“Ha u bnai Lber-ïaïong 2022, nga la leit hi dalade sha Delhi bad ïakynduh ïa u Secretary ka Ministry bad ïakren sani bha bad u halor kane ka kam bad dei namarkata, la rai ban khot tender biang.
Hynrei tang kawei ka company ka la ïashimbynta, kaba la pynlong ïa ka Ministry ban khot thymmai bad nga thikna ba hapoh u bnai Ïaïong, kane ka kam kan dep noh bad ka jingpyntrei ïa ka surok kan sdang biang," ong u Bah Prestone hapoh ka Ïingdorbar.
Ula pyntip ruh ba ka jingpynkynriah ïa ki tiar ki tar ka dang ïaid shakhmat bad ong, “Ngi la shong jingïalang ha ka kyrdan jongnga bad jong u Chief Secretary ha kaba ngi la peitngor 24×7 namar ïa ka jingpynkynriah ïa ki tum ki tam hap ban pyndep noh kham kloi, kat kaba lah shwa ka 15 tarik Ïaïong.
Haba ïadei bad ka package-5 bad package-3 jong ka project, u Symbud Myntri Rangbah ula ong “Ïa ka package 5, ka kam ban khot tender biang ka la don ha ka khep ba khatduh hadien ba ka company ka la iehnoh ïa ka kam bad ïa ka package-3 pat, kaba dei ka by-pass jong ka Pynursla, ka NHIDCL ka dang pynkhreh ïa ka Detailed Project Report (DPR) hadien ba ki trai jaka bad ki Khlieh Nongsynshar, ki la rai ban nym pyrshah satia ïa ka by-pass".
U Bah Ronnie haba wanrah ïa ka jingkylli bynrap, ula pynpaw ïa ka jingsngewkhia halor ka jingdheng kali ha shilynter ka surok kaba la ktah jur ïa ki nongshong shnong ka Upper Shillong bad kiwei ki bynta jong ka Jylla haba kyrpad ïa ka Sorkar ban pynsted noh ïa ka jingpyntrei ïa ka Western Bypass ban lah pynduna ïa ka jingeh.
Haba jubab ïa kane, u Symbud Myntri rangbah ula ong ba ka kam jong ka Western Bypass ka la poi ha u pud ban ïathied jaka bad ong, “Nga thikna ba lada ki kam ki ïaid beit hapoh ka 3 bnai, ngin sa lah ban aiti ïa ka jaka sha ka company ba kan lah sdang noh ïa ka kam".
Ha kajuh ka por, u Symbud Myntri Rangbah ula pyntip ba ka jingpyntrei ïa ka package-2 ka la poi haduh 37.7% bad ka package-4 ka la poi 30.10%.
Nongpoh: Ki nongialam bad ki dkhot ka FKJGP Myrdon Circle, ki la pynrem eh ia ki briew, kiba la leit ban bret khlem akor ia ki jaboh jabain sha ki katto katne ki jaka kiba don harud ka surok ban leit sha ki thain Mawtari Myrdon ha Ri Bhoi.
Katei ka jingpynrem, ka dei hadien ba ki nongialam jong ka Myrdon Circle, kiba kynthup ia u samla Nangkiew Sohktung, President bad u Samla Johny Sohktung, ki la leit ban jurip ia kitei ki jaka, kaba ki riew khlem akor, ki la wan ban bret ia ki jaboh jabain, kaba ki pynmih na ki iing ki sem bad kaba la pyni saitmet eh ia ki nongleit nongwan.
Kitei ki nongialam ka FKJGP, ki la ong ba ka seng kan sa wad ia ki briew kiba donkti ha katei ka kam leh khlem akor, hynrei shwa ba kin lap ia kiba donkti ia katei ka kam, ka seng ka kyntu ia kito kiba la leit ban bret, ba ki dei ban leit tam biang ia kitei ki niut, hynrei lada kim leit tam, ka seng ynda ka la tip, kam banse ban leit tam hi ia kitei ki niut bad kin sa leit bret ha ka iing jong kito ki nongwan bret.
Ka seng, ka kyntu ruh ia kiwei pat ki briew, ba nangne shakhmat kim dei ban wan pynlong jaka bret niut ha shilynter jong katei ka surok, namar ka dei ka surok kaba khuid ba suba, hynrei lada ki briew kin wan bret niut, kan sa pynjaboh ia katei ka surok bad kaba pynjakhlia ruh ia ka mariang.
Shillong:Ka ïing bishar Meghalaya High court, ka la bthah ia ka sorkar Assam ban phah, ia ki affidavit ha ka jing tohkit, halor ka jing kynnoh, ba iadei bad ka jingkhaïi tuh ia u dewiong na Meghalaya, sha kiwei ki jylla lyngba ki kot ki sla na Assam.
Kane ka jing bthah ka long hadien ba u nong ujor, U Champer M Sangma bad u Mikel T Sangma ba ka jingshalan tuh ia u dewiong na Meghalaya la phah sha Assam ha shwa ban leit pynhap pat sha ri Bangladesh, lyngba ki kot ki sla na Assam.
U nong ujor u la buh da ka jing mudui bad dawa ia ka ïingbishar, ba kan shimkhia bad tuklar lem halor kane ka bynta.
Ka ïingbishar ka la aipor lai taiew, ia ki bor ba dei peit jong ka jylla Assam ban tohkit bniah halor kane ka jingkynnoh, la ka long kaba shisha ne bym iahap, ia ki jingtohkit ki hap ban phah shwa ka 14tarik Naiwieng 2022, la ong ka division bench.
Ka jing bthah ka la batai shuh shuh ba ka jingtohkit jong ki magistrate ban lap ia ka jingsiew tikna ia ka GST ka don ne em, ha ka jing khaïi bad pyniaid.
Ki nong ujor mukotduma, ki la kubur ba la kam pat don kano kano ka jingpynshisha la ka don ne em ka jing pynduh ia ki sakhi satar haba iadei bad kane ka bynta, hynrei ki jinglum jingtip dei ban phah sha ka sorkar jylla.
Ka bench ka la iathuh ruh, namar ba jinglong jingman jong ka jingkynnoh bad ki ain jong ka jylla Assam, lyngba ka jingpan jingshai la phah sha ka jylla Assam.
Katba na ka liang ka jylla Assam, ka la phah ia ka jingpynshai ba ki don ki case ba lah dep buh jingthoh haba iadei bad ka jingioh kem ia ki ba khaïi tuh ia u dewiong, katba ki jingiohlum jingtip kiba bniah ryngkat ki sakhi satar, dang hap ban ap haba iadei bad kane ka bynta.
Shillong:Ka Trinamool Congress Meghalaya, lyngba U President jong ka Trinamool Youth Congress Meghalaya, u bah Bansharai Pyngrope, u la ong ba ka jing ioh khur takma jong ka jylla Megha laya, ha ka national Games ba dang shu dep ka la hiar na ka 3tylli ki medal sha ka jing bym ioh wat tang iwei ruh, ha ka national Games ba dang shu dep shen mynta u snem,wat la ka jing mang pisa ka bun bha bad palat 200klur tyngka lah mang da ka sorkar jylla, ha kaba ka sorkar pdeng ka la pyllait haduh 170klur tyngka ka jingiarap pisa sha kane ka Tnat sport and youth affairs jong ka jylla meghalaya na ka bynta ka National Games 2022.
Kat kane ka jingdkoh treikam jong ka tnat, u myntri ba dei peit, u bah Banteidor Lyngdoh, u la ong pynban ba ka jylla ka duna ki jaka ban hikai, ban pyntbit ia ki nongialehkai jong ka jylla shwa ba kin leit ia shim bynta.
U myntri u la ong ruh ba kim don kita ki nonghikai kiba la tbit pura, ha ki jingialehkai ba pher ba pher.
Kum ia kane ka jingkren jong u myntri ba dei peit ia ka Tnat sport, lah dei ban pynrem jur, ha kaba u bah Bansharailang, u la ong “Ka long kaei kaei kaba sngewdiaw ban tip ba 200klur lah dep ban ai ia ka bhah kyrpang sha kane ka Tnat, ban pynbha bad pynjanai ia ki jingdonkam baroh na ka bynta ki nongialehkai sport ha ka jylla, hynrei kaba sngewsih ka long ki dang sah hajuh khlem ka jingkylla, wat la ka pisa ka ba bun ba ka Tnat ka la dep pynlut".
Haba kren ia ka jinglong jingman jong ki nongialehkai, u bah Pyngrope u la ong “Ngi donkam ban ai ia ki nongialehkai sport jong ngi,ia ki jaka kilan met ba biang bad paka bha bad ki dawai, ki jingbam ban pynkhlain bad aibor ia ka met ka phad jongki, katba ka sorkar jongngi kam lah ban buh wat tang u wei u nonghikai ba biang ia ki samla jong ngi".
Hadien jong ka National Games 2022, ka sorkar MDA ka dei ban ai jubab shaei la buh ia ka 200klur, ban pynbha bad pynjanai ia ka sports ha ka jylla.
Kane ka dei sa kawei pat ka jingpyndonkam bakla ia ka pisa jong ka jylla.
Um donkam kren eiei synshar ki scientist…Kum kine ki Nongmihkhmat ba mut shna stadium football kum ha Wembley ka dei ba khein biej ia ki paidbah ba dang lui2….
Kine kinjait Nongmihkhmat ki dei ki kruin.
New Delhi:U nongialam ba la rangbah bad rim bha jong ka seng Indian national congress (INC), u ba iajan bha bad ka long ïing jong ki Gandhi, U Mallikarjun Kharge, u la shah jied kum u president ba thymmai jong ka seng Indian National Congress, kaba dei kawei na ki seng saiñ pyrthei, ba la rim bha ha India.
Ha ka jingpyn bna ia ka kyrteng jong U Kharge, da ki bor pyniaid ia ka elekshon ban jied ia U President jong ka party da u chairman jong ka CEC jong ka party, U Madhusudan Mistry, u la ong “Nga pynbna ia U Mallikarjun Kharge, kum u nongialam ba la shah jied jong ka seng Indian national Congress".
Ka jingshah jied jong U Kharge, ka la wan, hadien ba na ka liang jong ka parti, ka la pynlong ia ka elekshon ha ka 17tarik mynta u bnai bad ka jingñiew ia ki vote ka long mynta ka sngi kata ka 19tarik,ha kaba u ne u myntri barim jongka sorkar pdeng bad u MP Shashi Taroor, ki dei ki nongiakhun ba ha khmat ia kane ka kam nongialam jong ka parti.
Kane ka dei ruh ka sien ba nyngkong ba kum ka parti kan ioh ia u nongialam bym dei na ka ïing ka sem kong ki Nehru-Gandhi hadien 24snem.
U Kharge u la jop da kaba tam ia u Tharoor haduh kumba 6000vote, ha kaba u la ioh haduh kumba 7897tylli ki vote, katba u nongiakhun pyrshah u ioh tang kumba 1000vote bad ki vote ba shah kyntait ki long 416tylli.
Na ka liang jong u Shashi Tharoor, u la kitbok ia u president ba thymmai ba un long uba jop kum u nongialam jong ka parti.
Ha kawei pat ka liang u Rahul Gandhi,u la ong ba dei tang ka seng Indian national congress kaba don ia kata ka kynhun ba biang bad bym ia shah liang iano iano, haba ia dei bad ki elekshon ban jied iaki nongialam jong ka parti".
Hiar tang kyrteng u shabi ki dang bat hi.
U kharge u dei tang u puppet jong ki Gandhi dynasty.
Nongpoh: Haba ka sngi ba ka Ri Bhoi District Sports Association (RBDSA), ka la pynkut noh ia ka samoi ialehkai kaba mynta u snem, ka Teilang Sports & Cultural Club na Jyntru, ka la long kum ka lahduh ha ka Super League bad ka Umeit Sports Club, ka la long kum ka lahduh ha ka General League.
Ha ka Super League ka jingiakhun, ka la long hapdeng ka Teilang S&CC pyrshah ia ka Nongthymmai Kyrdem Sports Club, ha kaba ka Teilang S&CC ka la lah ban pynliem noh pyrshah ia ka Nongthymmai SC, ha ka jingiakhun kaba la poi sha ka jingiashut Tie Breaker.
Katba ha ka General League, kaba dei ka League ba ki kynhun kiba la poi sha ka phainal, ba kin kiew noh sha ka Super League, ka jingiakhun ka la long Umeit Sports Club pyrshah ia ka Kynjoinumran Sports Club, ka Umeit SC ka la pynliem noh ia ka Kynjoinumran da 1-0.
Ka Teilang S&CC, ka la long kum ka lahduh ha ka Super League, ka la khur ia ka song pisa kaba T.1 lak lem bad ka Trophy, katba ka Nongthymmai SC ka la khur ia ka song pisa kaba T.50 Hajar lem bad ka Trophy.
Katba ha ka General League, ka Umeit SC kaba la rah ia ka namlahduh ka la khur ia ka song pisa kaba T.70 hajar lem bad ka Trophy, katba ka Kynjoinumran SC kaba la shah rem, ka la khur ia ka song pisa kaba T.40 hajar lem bad ka trophy, nalorkata la don ruh ki khusnam shimet, na bynta kito ki rangialehkai kiba lah ban ialehkai bha.
Haba pynkut ia katei ka lympung ialehkai ka RBDSA, la sakhi da ka jingdon Bah Metbah Lyngdoh, Lamphang ka Iing dorbar Thawain ka jylla, nangta u Bah Eugeneson Lyngdoh, MLA Mawphlang, u Bah Jason S.Mawlong, MLA Umsning, u Bah Mayralborn Syiem, MLA Nongpoh, Bah Balajied Rani MDC Nongpoh, u Bah R.B Shadap President RBDSA lem bad shibun kiwei ki riew rangbah na them Ri Bhoi.
Shillong:Ka Federation of Khasi Jaiñtia & Garo People (FKJGP) ka la dawa ïa ka Sor kar Jylla ban wanrah noh ïa ka State Employment Policy (SEP), bad ka jingkhuid ha ka jingthungkam thungjam hapoh ka Jylla.
Kine ki dei ki artylli ki mat jingdawa jong ka FKJGP ki ban sa pynshai paidbah ha ka rally ban ïaid paid bah ha Nongbah Shil long, ka ban long ha ka 28 tarik Risaw.
Kane ka rally kan sdang naduh ka por 11 baje mynstep na Motphran bad yn pynkut da ka jingïalang paidbah ha Madan Ïewrynghep, (Fire Brigade).
Kiwei pat ki mat jingdawa kiba ka FKJGP kan buh hakhmat ka Sorkar ka long ban thungkam noh mardor ban pyndap ïa ki kam kiba sah thylli kumba 3000 tylli tam kumba la pyntip da u Myntri Rangbah ka Jylla ha Ïing Dorbar Thaw Aiñ dang shen.
Ka FKJGP kan dawa ruh ban hukum ïa ka Meghalaya Public Service Commission (MPSC) bad ki District Selection Committee (DSC) ba kin pynsted ha ka thungkam thungjam ha ki Tnat bapher bapher jong ka Sorkar.
Halor ka State Employment Policy, ka FKJGP ka kwah ba kane ka policy kan treikam salonsar la ka long ha ki Tnat ka Sorkar Jylla, ki Tnad ka Sorkar Kmie kiba don ha Jylla, ki Private Corporation/ Private Company/ Private Bank da kaba ailad shwa ïa ki samla trai ri trai muluk.
Nalor kine, ka FKJGP ka la pynlong ïa kane ka rally ban dawa plie lad plie lynti ïa ki samla trai ri trai muluk lyngba ki Skill Development Training Programme & Job Oriented Training Programme wat ha ki jaka pule bapher bapher.
Ka FKJGP kan dawa ruh ban pynkylla ïa ki Youth Hostel kum ki Youth Recreation Centre/Career Guidance Centre bad ban thaw ïa ki Meghalaya State Youth Commission khnang ba ki khun samla kiba kylla langkñia kin ïohlad ban ujor ban ïoh ïa ka jingbishar kaba hok ha ki bynta bapher bapher.
Kawei pat ka mat jingdawa ka long halor ka jingthaw lad thaw lynti ïa ki samla ba kwah seng kam lajong.
Halor kine ki mat, ka seng ka kyntu ïa ki samla pule, ki khun samla, ki kmie ki kpa, ki Dorbar Shnong bad ki seng Treimon Sngewbha (Seng Samla, Seng Longkmie, Sports Club, Association bapher bapher) bad ïa baroh ki paidbah nongshong shnong jong ka Bri u Hynñiewtrep ban ai ka jingkyrshan kaba pura da kaba ïa mih paidbah ha katei ka sngi.
Nongpoh:Ka iing ka sem jong u Bah E.K Mawlong (Bam kwai ha dwai u Blei) ha ryngkat ka jingdon jong shibun ngut ki riew paidbah na Umroi Constituency, mynhynnin ka sngi, ki la pyllait paidbah noh ia ka kot shaphang u Bah E.K Mawlong, ia kaba la thoh da u Bah Ferdinand Lyngdoh (Bam kwai ha dwar u Blei, uba dei ruh u khun jong u Bah E.K Mawlong.
La pyllait paidbah ia katei ka kot shaphang ka jingim u Bah E.K Mawlong, ha Little Flower Higher Secondary School, Mawbri in Ri Bhoi, ha kaba lyngba jong katei ka sngi, la ioh ruh ban kynmaw burom ruh ia ka lyngkhuh sngi iap ba 14 jong u Bah E.K Mawlong bad nalorkata, ka dei ruh ka sngi kaba la rakhe ia ka lyngkhuh sngi iap ba 1 snem jong u Bah Ferdinand Lyngdoh, uba dei ruh u nongthoh ia katei ka kot.
Lah ruh ban pynpaw hangne, ba u Bah E.K Mawlong, u dei uba la long nongmihkhmat la hynriew kynthih na Umroi, kaba mut 25 snem kum u nongmihkhmat paidbah, ha kaba nalor kata u la long ruh kum u Myntri Rangbah ka sorkar jylla bad ruh kum u Lamphang hapoh ka Iing Dorbar Thawain.
La pyllait ia katei ka kot shaphang ka jingim, ka jingiaid lynti bad ki kam shakri paidbah jong u Bah E.K Mawlong, la ka long hapoh ka Konstitwensi bad ha ka jylla hi baroh kawei, la pyllait paidbah da ki riew rangbah ka thain Umroi Constituency, ha ryngkat ka jingdon kiba ha iing ha sem, ki riew rangbah, nangta u Bah George B.Lyngdoh, MLA Umroi, u Bah Andrew Lyngdoh, Editor jong u Kotkhubor Nongsain Hima, kiba dei ki khun u Bah E.K Mawlong.
Ha katei hi ka sngi, ka la don ruh ka jingsam khusnam sha ki 500 ngut ki samla pule, ha kaba katei ka khusnam ka dei kaba la tip kum ka (L) E.K Mawlong Academic Excellence Award, kaba long ruh kum ka jingpynshlur ia ki samla pule, ba kin nangtrei khambha ha ki jingpule jong ki.
Shillong:Ka kong Sweet Bikonia Lyngdoh tron, kaba shong bad sah ha Umlyngka Upper Shillong, ka la ai khublei kyrpang ia kiba kyrshan ia ka, ha ka jingleit shim bynta jong ka, ha ka Mrs Pageant Tourism 2022, ba la long ha u bnai ba la dep ha Nongbah Thailand.
Ka kong Tron, ka la iathuh ba ka la ioh ruh ia ka burom, kum ka Ambassador for queen, ha ka 2tarik mynta u bnai.
Ka la iathu shuh shuh ba ka la shah jied ruh kum ka Ambassador jong ka mega star production.
Ka la ong ba ka jingjop jong ka, kan ai mynsiem shuh ia ka ban synñiang lem ia ki nongshong shnong jong ka jylla khamtam ia ki kynthei hapoh ka jylla.
Haba iathuh ba ka dei ka mon laitluid jong ka bad ka sien ba nyngkong ba kan leit shim bynta sha kane ka rynsan, ka mad ia bun ki jingeh khamtam lei ha ka liang jong ka pisa pilaiñ, namar kam shem la wan na ka ïing ka sem ba dap ba biang.
Haba iathuh ia ka jingkynduh bad pynsaphriang lem sha kiwei pat ki jaitbynriew na kylleng ki ri jong ka pyrthei shaphang ka jylla jongngi, ka ong ba ym don ba tip shaphang ka jylla Meghalaya, hynrei ki tip beit tang ia ka ri India.
Haba iathuh shaphang kane ka Mega star production, ka la ong ba kane ka kynhun ka don ia ka thong ban iarap ia ki longkmie kiba ioh ia ka jingpang breast cancer, ka iathuh wat la ka dei ka juk jong ka saiañ bad ki dawai ki dashin, hynrei kane ka kynhun ka don ruh ia ka thong ban sumar lyngba ki dawai kynbat ba ki nongsumar na ki jylla jong ngi ruh ki lah ban sumar bad peit thuh lem ia ki jing iada ban iarap ia ki longkmie ba shah ktah ha kane ka jingpang.
Ka kong Sweet, ka la pynpaw ka jingsngew nguh bad burom shi katdei ia u bah Prestone Tynsong, uba long u MLA jong ka 27 Pynursla kontitwensi bad ha kajuh ka por kum u symbud myntri Rangbah jongka jylla Meghalaya, uba la ai mynsiem bad iarap btin lynti lem ia ka da ki kyntien ai mynsiem bad sneng ha shwa ba kan leit shim bynta sha Thailand, ryngkat ka jingkyrshan jong ka Sorkar jylla ruh kumjuh.
Shillong:U Chairman ka Regional Committee ka West Khasi Hills u Bah Renikton Lyngdoh Tongkhar, ula ïathuh ba ki don katto katne tylli ki shnong kiba khlem shah kynthup ha ka jingïakren pyn beit pud hynrei kila pynpaw ba ki kwah ban don ha Meghalaya.
Haba kren sha ki lad pathai khubor u Bah Renikton, ula ong ba ha ka jingïalang ba nyngkong jong ka Regional Committee ka West Khasi Hills, kine ki shnong kiba khlem shah kynthup ha ka jingïakren pynbeit pud bad ka jylla Assam kila wan ban pynsngew halor ka jingkwah wan noh sha Meghalaya bad na ka liang ka komiti ruh ka la ïakren halor kane.
“Ka komiti ka la sngap ïa ki jingpyn sngew jong baroh ki wan shim bynta ha ka jingïalang naduh ki Syiem, ki Rangbah Shnong, ki trai jaka bad kumjuh ruh ki sengbhalang bapher bapher jong ka thaiñ West Khasi Hills," ula ong da kaba bynrap, “Kila don ki katto katne ki shnong kiba khlem wan ha ka jingïalang".
U Bah Renikton ula ong ba na ka liang ka komiti kan sa bishar bniah halor ka jingpynsngew ki katto katne ki shnong bad lada kine ki shnong ki hab ha ka Map jong u snem 2011 bad lada ka don ka jingkylla ki shnong lane ka jingmih shnong thymmai hadien 2011 na ka liang ka komiti ruh kan sa leh ïa kaba donkam.
Ula ïathuh ba wat la um kynmaw ïa ki shnong ba khlem hab ha ka map 2011, hynrei ki don haduh 3 ne 4 tylli ki shnong kiba khlem shah kynthup ha kane ka jingïakren pynbeit pud bad ka jylla Assam.
“Ki la don haduh 53 tylli ki shnong kiba shah kynthup ha kane ka jingïakren pynbeit pud bad ka jylla Assam bad ki don katto katne tylli ki shnong kiba dei ki shnong Nepali kiba pep ban wan sha ka jingïalang jong ka Regional Committee," la ong u Bah Renikton.
Shillong:Ka Ïingkashari Meghalaya High Court (MHC) ha ka sngi ba-ar, ka la hukum ïa u Chief Secretary bad ïa u Director General of Police (DGP) ba kim dei ban pyndem ïa kano kano ka jing mushlia ki riew saiñ pyrthei haba pyntrei kam ïa ka hukum ban tehlakam pura ïa ka jingtih dewïong be-aiñ hapoh ka Jylla.
“U Chief Secretary, u Director General of Police bad baroh ki Pulit kin pynthikna ha ka ban pyntreikam pyrkhing bha ïa ka hukum bad ym dei ban pyndem ïa kano kano ka jingmushlia ki riew saiñ pyrthei ha kane ka kam," ong ka Full Bench haba pynmih hukum halor ka PIL ba shong bishar ha ka sngi ba-ar.
Ka Ïingkashari ka la maham ruh ba u CS bad u DGP kin hap shim ïa ka jingbahkhlieh lada dang lap ïa ka jingtih tuh ïa u dewïong ha ka Jylla haba hukum ïa u DGP ban bthah ïa baroh ki Superintendent of Police (SP) jong ki District ba kin pynthikna ba ym dei ban shah ïaid ïa u dewïong ba tih, la ka dei da ki trok ne kiwei kiwei ki kali.
“Ki SP ha baroh ki District ka Jylla kin don ha ka notice ba lada lap ïa u dewïong ba tih beaiñ ha Jylla ba u mih ne ïaid lyngba ki jaka jong ki, kin shah pynhab hapoh ka contempt of Court ne jingpynkheiñ hukum," ka la maham.
Ka Ïingkashari ka ong ba nalor ka rukom tih dewïong thliew khnai ba buh jingma tam, khamtam ha ki bynta lam mihngi jong ka Jylla, ka la don ka jingïakren ba ïa u dewïong ba tih tuh na Jylla la khaïi shabar ka Jylla bad une u juh u dewïong u wanphai biang bad pynïaid shalan sha ka Ri ba marjan da ki kot ki sla ba shu shna thok, tang ban pyni ba une u dewïong u dei uba mih na kiwei pat ki Jylla.
Ka Ïingkashari ka ong ba ki don ruh ki khubor ba bun bah u dewïong ba tih beaiñ na Jylla la khaïi sha kiwei pat ki Jylla, kaba bun hi da ki trok kiba don ïa u nombor plate ka Nagaland bad ki kot ki sla ba pyni ba u dewïong u dei uba la tih na kiwei pat ki Jylla ka thaiñ Shatei Lam Mihngi.
Ka Ïingkashari ka ong ba ka Supreme Court ka la pynmih ïa ka hukum haba pynshong nongrim katkum ki hukum ba la pynmih da ka National Green Tribunal (NGT) ban tehlakam pura ïa ka jingtih dewïong be-aiñ ha ka Jylla.
Ka Ïingkashari ka la pyntip ruh ba ka Sorkar ka la pynmih jingpynbna ïa ka policy ban tih ïa u dewïong ha Jylla ha ka 5 tarik Lber 2021 bad ka la ïohpdiang ruh ïa bun ki application.
Hynrei, ym pat shym la ai laisen satia ban tih ïa u dewïong haduh mynta.
“Hynrei, ka jingtih be-aiñ ïa u dewïong ka dang bteng wat hapdeng ki hukum barim jong kane ka Ïingkashari kaba long haduh u bnai Lber mynta u snem.
Ka hukum jong ka NGT bad ka Supreme Court ka la treikam naduh u snem 2016 ne ha shwa kane," ka la ong.
Ha kajuh ka por, ka Ïingkashari ka la bthah ïa ka Jylla bad ïa ki Ophisar ba kin pyndep noh ïa ki jingdonkam baroh ha ka ban die lilam noh ïa u dewïong ba la dep tih mynshwa, ha shwa ban kut u snem 2023.
Ka la bthah ruh ïa ka Coal India Limited bad ka MSTC ba kin ai ka jingïarap bad dei ban pyntip mardor sha u Justice Katakey lada don ka jingbym leh eiei na ka liang ka Sorkar Jylla ban pyntreikam ïa ki kyndon, ki jingbuh por na ka bynta ban lilam noh kham kloi ïa u dewïong ba la dep tih lypa.
Ka Ïingkashari ka la buh ban shong bishar biang ïa kane ka mukotduma ha ka 9 tarik u Naiwieng.
Shillong:Ka kynhun jong ki nongkhaïi Mawshun sha Bangladesh, ha ka shatri jong ka Meghalaya international exporter chamber of Commerce, Dawki; ki la phah da ka shithi sha u myntri ka kam surok jong ka ri India, u Nitin Gadkari, ban pynsngew sha u ia ka jingeh ba na ka liang jong ka Seng ka shem shitom shibun, ha kaba iadei bad u surok NH-40.
Katkum ka shithi la iohi ba ka kynhun ki nong khaïi, ki la iathuh shai, ia ka jingsniew jong ka surok National Highway -40 ka long shaba palat liam bad buh jingeh ruh iaki nong leit nongwan na kane ka surok la kumba katto katne bnai mynta.
Ka kynhun ki nongkhaïi ka la iathuh ruh ba ka jingpyntrei ia kane ka surok ka dang iaid shakhmat, hynrei ka kompani ba pyntrei ia ka surok ki lah iehnoh ia ka kam mar shiteng por, khlem lah ban pyndep.
Ka Seng ka la pynkynmaw ba ka jingsniew jong ka surok ha ki aiom slap ka long ba palat bad la i donkam ban maramot noh khlem kano kano ka jing pyn sahteng, ong ka shithi, na ka kong Dolly Khonglah, Secretary MIECC, bah Kmen Myrchiang, Vice President MIECC bad u bah Chanmiki Lamin, Publicity Secretary MIECC.Kaba kham i donkam eh kat bym pat dep Kane ka project thymmai Jong Kane ka surok,lah dei ban pynsangeh shwa shipor ia ka jing iaid ki trok kit maw tad haduh ban da dep bha ka surok.
Shillong: Ka Music Video, ba la ai kyrteng Duh Chi Laem don hi, yn pynmih paidbah, ha ka por 8baje mynstep jong ka 20tarik Risaw 2022.
Ki nongshim bynta, ki long U Banialam Surong, kum u aktor, ka Bini Tyngkan, kum ka aktress bad la pynbit pynbiang, da U Soki Suchiang bad ka Edify Suchiang.
Yn pyllait paidbah ha ka channel, kaba ai kyrteng Soki Suchiang.
Imphal:U myntri Rangbah jongka jylla Manipur u N.Biren Singh u la batai shai ba ka jingshong beaiñ jong ki briew ba wan rung tuh ha ka jylla, ka dei kawei na ki ba buh jingma bha bad ka jingleit peit bniah na kawei pa kawei ka ïing, yn sa phah peit ban ithuh bad lap ia kum kita ki briew.
Haba iakren bad ki nongthoh khubor, u Singh u la ong, kane kan pyni shai kdar ia ki trai shnog kiba ai lad ia ki nongwei ba kin sah wai ha ki ïing ki sem Jong ki.
Dang ha ki 4/5 sngi, la ioh kem, kum ba 615ngut namar ki pynkhein ia ka aiñ Jong ka inner line permit.
Ka ILP ka dei ka aiñ ba la wanrah da ka Sorkar ha u snem 2021, kum shi bynta ban tehlakam ia ka jing wan sah jong ki briew ha ka jylla, hynrei ban ailad pat ia ki katkum ka por ba la buh ha ka permit jong kim ba kin sah.
Ka jingwad jong ka Sorkar ia ki biew kiba wan rung ha ka jylla lyngba ka inner line permit, hynrei ki jah pat hadien ka buh jingeh iaka sorkar ban wad, wat lada u phone number ba ki la ai, la pyrshang ban wad bniah.
Tang da ka ba wad na kawei ka ïing sha kawei pat, yn sa lap, ia ki trai ïing ba ai wai, yn sa pynshitom kat kum ki kyndon aiñ.
Job Good n meghalaya should follow this best example immediately.
Shillong:Ka Co-ordination Committee of Indo Bangla Riwar People ha ka sngi saitjaiñ ka la pynkup burom ïa u Bah Africa Suting uba dei uwei na ki shipai khasi uba la don bynta ha ka thma ïaleh laidluid jong ka Ri Bangladesh, kaba la pyllong ha ka shnong Mawryngkang.
U Kongsan ha kane ka sngi u Pa-iem Laborious Manik Syiem, u Symbud ba kongsan u Ribanroi Lyngdoh, Chairman jong ka Co-ordination Committee of Indo Bangla Riwar People, Bah Monarch Shabong uba dei ruh uwei na ki nongthoh khubor lem, kiba ha-ïing hasem, ki nongshah khot sngew bha lem bad kiwei kiwei.
Ha kane ka sngi pynkup burom la ïoh ban ïathuh khana lyngkot bad rwai sha phang u Bah Africa Suting da u khun jong u.
U Bah Africau uba shong ba sah mynta ka Balarma, u dei uwei na ki shipai Khasi uba la ïakhun ha ka thma bah jong ka Ri Bangladesh ha u snem 1971.
U Bah Africa u la ïathuh ba u la rung sha kane ka kam shipai ha ka por 18-19 snem ka rta.
U la ïathuh ba ha ka por ba sdang ka Ri India ka la khot ïa kino kino kiba kwah ban rung sha kane ka kam shipai.
U Bah Africa u la ïathuh ba arsien u la shah kyntait ban rung sha kane ka kam shipai bad ha kaba sien kaba lai u la ïoh ban rung ban ïaleh laitluid ka Ri Bangladesh.
U la ïathuh ba ki don 9 ngut ki shipai khasi kiba la don bynta lang ha kane ka thma bah Bangla.
U Bah Africa u la shah pynhikai 2 bnai na ka bynta kane ka kam shipai ha Silar bad la hikai ïa u kumno ban siat ïa ki suloi bad ruh kumno ban pynbthei ïa ki bom.
U Bah Africa u la ong ba ka thma bah ka la neh haduh 9 bnai kynthih bad ka jingialeh bad ka Ri Pakistan.
Haba kylli katno jait ki suloi ba u nang ban siat, U Bah Africa u la ïathuh ba u nang 4 jait ki suloi ban siat ki long ka Rifle, Stay-gun, Machine gun bad kiwei bad ruh la hikaiHadien ba ka Sheikh Hasina ka la long ka myntri rangbahduh ka Ri Bangladesh ka la wad ïa ki shipai kiba la don bynta ha kane ka jingialeh ha kane ka thma bah bad ka la pynkup burom ïa ki.
Ka sorkar Bangladesh ha ka ba nyngkong ka la pynkup burom bad ai bai bam T.2000 hajar shibnai bad hadien kata ka la ai T.6000 hajar bad mynta ka la ai T.20,000 hajar shibnai.
Ka sorkar Bangla ka la ai ruh man u snem T.20, 000 hajar na ka bynta ban leh sngewbha bad ki khun ki kti bad ka ju phah ruh ïa ki soh ki ba bang ba thiang na ka bynta jong u.
Na ka liang ki khynnah skul ki la leh burom ïa u Bah Africa bad kumjuh na ka liang ka seng Khasi Student Union (KSU) ba don ha Bangladesh ka la leh burom ïa u.
U Bah Africa u la ïathuh ba um poi pyrkhat ba ka Ri Bangladesh kan dang kynmaw ïa u bad u dap da ka jingkmen.
Haba kylli kumno ki ithuh ïa kine ki shipai kiba la don bynta ha kane ka thma Bangladesh, u Bah Africa u la ïathuh ba ki shipai kiba shah hikai ha ki Ri India ki don ka nombar India ha shwa ba kin ïaleh thma.
Haba kylli hato ki Khasi ha Bangladesh, ki ju shah pyndik ne em, u Bah Africa u la ong ba ki Khasi ki ju shah pyndik man ka por, ha ki khar Bangla.
Shillong:Ka kynhun jong ki nongtrei ba shipor jong ka tnat sam bor ding jong ka Sorkar jylla, kaba kyrteng, ka Megha laya Electricity Corporation Limited (Me ECL), ha ka shatri jong ka Meghalaya Progressive Worker Union (MePWU), ki la pyn long ia ka jingia kynduh lang jong baroh ki nongtrei na kylleng jong ka Khasi, Jaintia bad Rilum Garo ruh kumjuh ban pyrkhat bad iatai sani bha, ia ka jingdawa ba la slem bha jongki na ki bor pyniaid jong ka tnat bording jong ka sorkar jylla, ban thungkam pura noh ia ki.
Ha kane ka jingia kynduh lang ki nongialam jong kane ka kynhun hapoh ka jingialam jong u President Bah Mantiphrang Giri Lyngdoh, ki la shim ia ka rai ba kin ai por lai taiew ia ki bor pyniaid jong ka tnat MeECL ban pynurlong ia ka jing dawa ba lah slem bha ka jong ki.
Haba iakren bad ki lad pathai khubor, U President jong kane ka kynhun u la iathuh, ba ha ka jingshisha mynta ka sngi, na ka liang jong ka kynhun jong ki, ki la thmu ban kiew sha Secretariat lyngba ka jing ia iaid paidbah jong ki nongtrei jong kane ka kynhun ban pynsngew sha ka sorkar, ia ka jingdawa jong ki, ba na ka por sha ka por ka sorkar ka shu pynsahteng bad leh bym salia ia kaei ba ki kum ka kynhun ki dawa baroh shi katta.
Hynrei ki la pynsangeh noh ia ka jing ia iaid paidbah, hadien ba ki bor pyniaid jong ka tnat, ki la khot ia ki sha ka miej jong ka jingiakren.
Haba iathuh shuh shuh, u Bah Giri u la ong ba ka jingiakren hi ka long kumba 50/50 persen ki jingkular, na ka liang jong ki bor pyniaid, hynrei ka rai ba khatduh kaba ki na ka kynhun bad ka liang jong ki bor pyniaid, kan long beit ha ka 10tarik Naiwieng 2022.
Na ka liang jong ka kynhun, ha ka shatri jong ka MePWU, ha ka 10tarik jong u Naiwieng, kin pynlong ia ka jingiaid paidbah na ophis treikam jong ka MeECL na Lum Jingshai sha Secretariat, ha kaba ki nongtrei kiba don hapoh ka kynhun kin shim ia ka shuti ba shi sngi ka jong ki, ba kin mih madan ban dawa ia la ka hok, kaba ki la iakhun la slem bha na u wei u Managing Director, sha uwei pat katba ka jingdawa jong, u ka sahkut hajuh shi hajuh.
Haba iadei bad ka jing iaiaid paidbah jong ki, ha ka 10tarik u bnai ban wan ka kynhun ka long kaba la pynkhreh ban sngap bad iakren bad ka Sorkar.
Lada ka Sorkar ka sngap bad ai noh ia ka jingdawa ka jong ki, hynrei lada ka Sorkar kam peit bad sngap ia ka jingdawa jong ki, na ka liang jong ki kin sa shim da kiwei pat ki lad ki lynti ban panbor ia ki nongpyniaid ban mynjur ia ka jingdawa jongki.
Shillong:Ka Garoland State Movement Committee (GSMC) bad ka National Federation for New States (NFNS) ki la pynbna ban pynlong da ka rally paid bah ha ka 29 tarik Ri saw ban pynjur ïa ka jingdawa Jylla “Garoland".
U Deputy Chief Executive Member (DyCEM) ka Garo Hills Autonomous District Council (GHADC) bad Vice President ka NFNS Nikman Ch Marak, u pyntip ba kane ka rally paidbah kan long ha madan Teteng Aja, Tura ha kaba ki nongïalam jong ki kynhun dawa la ka jong ka Jylla, na kylleng ka Ri, kin wan ban ïashimbynta lang.
U Marak ha ka kyrwoh, ula kyntu ïa baroh ki nongïalam ban ïasnohkti lang ha kane ka jingdawa ban pynïoh noh la ka jong ka Jylla Garo.
“To ngin ïa mihlang baroh khlem da kheiñ shynrang ne kynthei, niam, kur, jaitbynriew, kyrdan pule bad kiwei kiwei namar ka jingïatylli kaba lah ban weng ïa baroh ki diengpyngkiang," ula ong.
“Lada ngi ïatreilang, baroh kiba long suda.
Ngin lah ban tem ïa ki jingeh kiba kah ïa ka lynti jong ngi.
Baroh ki Nongïalam na ki kynhun sengbhalang ruh ki long kiba lah pdiang sngewbha.
Ngi donkam ban kyrshan markylliang ban lah pynurlong ïa ka jingdawa ‘Garoland’ kaba la don la slem bha," ula ong.
Katba nang mih bad nangiaid ki sngi ki por,katta ruh,ka jaitbynriew Khasi-Jaintia jongngi ka la nanghiar bad nangtyllun arsut pynban khlem i don jingkyrmen shuh ba kan lah ban khie khlieh biang wat lada nang bun kiba la nang la stad mynta.
U myllung Soso Tham u la pashat lai tylli ki daw ia ka jingtroin noh ka jaitbynriew jongngi.
Ka daw bah kaba nyngkong eh ka dei ka jingleh bym salia shuh jongngi ia ka Thymmei bad ka nongrim jong baroh bad kata kadei ‘ka Hok bad ka Jingshisha.
’Ngi im ha kane ka juk kaba la shu lyndet lut bad khlem salia shuh ia ka Hok bad ka Jingshisha baroh.
Ka Hok bad ka jingshisha,ha ka jingshisha, ki dei ka blei.
Khlem ka Hok bad jingshisha,kata ka mut, ba ngi im hangne ha pyrthei khlem ki blei.
Ka jaitbynriew kaba im khlem ka Hok,ka mut, kata ka jaitbynriew ka dei kaba shu im khlem ki blei.
Kum kata ka jaitbynriew kan long ka jaitbynriew kaba shu im lyngkar,kaba laitlan bad kaban sa ngam noh ha ki pateng ban wan.
Kaba ar pat kadei ka jingbym salia ne niewbein ia la ka jong ka Thymmei ba la buh beit buh ryntih da ki longshwa manshwa jongngi.
Ym don ba kwah shuh ban bud ne leh ia la ka jong ka Niam ka rukom,ka riti ka dustur bad ka lariti lajong.
Khlem ka Niam ka rukom bad ka riti ka dustur ka jaitbynriew kalong lypa kaba iap.
Ki ong,shisien ba la iap ka niam ka rukom bad ka riti ka dustur,kata ka jaitbynriew ruh ka la kylla long ka jaitbynriew kaba iap.
Ki jaitbynriew Isreal ki neh ki khlain haduh mynta mynne ba ki khlain bad satar ban bat bha rdin ia la ka niam ka rukom bad ka riti ka dustur u longshwa u manshwa kat haduh ba kiwei ki jaitbynriew ki phaikhmat lut pynban sha ki.
Ka jingkhein bein,niewbein bad ibein ki Khasi ia la ka thymmei lajong ka la pyntwa ia ki mawkynroh bad pynshong kynrong lut ia ki nongrim u Khasi nadong shadong haduh ba shitom ban khyllie biang ia ka Nam ka kyrteng, ka burom ka ijot jong ka jaitbynriew jongngi.
Kaba khadduh eh kadei ka jingtynneng palat pud ia ka jong kiwei.
Ka jaitbynriew kaba shu lap miet eh tang ban shu tynneng ia ka jong kiwei kam ju poi shano shano ruh.
Ki ong,hana ka jaitbynriew Khasi jongngi kadei kawei na ka jaitbynriew ka ri India kaba kloi eh ban tynneng ia ka jong kiwei bad ban klet noh ia la ka lajong.
Ngi la shu ia tynneng ia ka jong kiwei la kum ki ‘lang matlah khlem tip shaei kan poi ka jaitbynriew lajong.
Kine kiei kiei baroh ki la pynlong mynder iangi ha la ka jong ka ri lajong.
Ngi sngewlehrain ban leh ia la ka lajong bad ngi sngewsarong pat lada ngi iohlad ban tynneng ia ka jong kiwei pat.
Ngi sngewtynnad ban bein ia la ka lajong bad pynkiew skong pat ia ka jong kiwei.
Kaba leh mangi ki Khasi kaba lait bad kaba bakla suda,ka jong kiwei te kaba biang lut.
Lada ngim lah ban pynbeit ia kane,ngin iai long ka jaitbynriew kaba shu shong kynrong sah baroh shi rta syndon.
Ka dei 100 %Ka jingshisha Babu,,naka.
Shillong:Ka seng Khasi Students Union (KSU), ka la kyrpad ia ka sorkar jylla ba kan phai khmat ia ka jingpyntrei kam ia ka inner line permit (ILP), ha shwa ba kan pyn iasnoh ia ka lynti rel ha ka jylla.
Ka Khasi Students Union, ka la kylli ruh ia ka sorkar jylla, ba kan panbor ia ka sorkar pdeng ban pyntreikam noh kloi ia ka inner line permit ha ka jylla.
Haba kam ia ka jingkiew jong ka jingrung kyrthep ki briew ba nabar hapoh ka jylla, ka Seng ka la ong ba lada ka lynti rel kan iaid bad rung lei sha jylla Meghalaya, kumta ka jingwan rung kyrthep ki briew ba nabar, kan nangjur bad khlem ka ILP kan nang buh shibun ki jingeh.
Ka Seng hi ka la ong ia ka sorkar jylla ba kam pat dei ka por ban khih khohreh ia ka lynti rel, lada ka Sorkar kam pat lah ban pyntreikam pura ia ka ILP.Kum ban shu pyntip ba u myntri Rangbah jong ka jylla u Conrad kongkal sangma u la iathuh, ba ka la don ka jing iashong pyrkhat na bynta ban pyniar bad wan rah ia ka lynti rel sha ka jylla, kum shi bynta ka jingthrang jong ki paidbah, hynrei, na ka liang jong ka Seng hi ka la kren da kaba shai ba lada kam don ka jingpyntrei kam pura ia ka inner line permit ha ka jylla, na ka liang jong ka Seng, kan nym leit shim bynta sha ka jingiatai iathir bad ka Sorkar Meghalaya.
“Ngin ym shong ha kano kano ka jingiakren bad ka Sorkar jylla, hynrei tang lada pyntreikam ia ka ILP hapoh ka jylla" la ong u President jong ka Seng, u samla Lambokstar Marngar.
Shillong: Hynnin ka janmiet, U Conrad Sangma, myntri rangbah ka jylla, u thoh ha ka twitter jongu, ba ula ia kynduh ia U Himanta Biswa Sarma, myntri rangbah ka Assam bad u ong “Ka jing ia shongkai miet bad U Himanta Biswa, myntri rangbah ka Assam.
Ka long kaba sngewtynnad shibun eh ban iashongkai bad u" ong U Sangma.
Ha kawei pat ka tweet jong U Himanta Sarma, myntri rangbah ka Assam, ula thoh, da kaba ong “Ka long kaba sngewkmen shibun eh, ban khot sngewbha ia U Conrad Sangma, myntri rangbah ka Meghalaya, ha ka jaka sah jongnga, mynta ka janmiet.
Ngi ia kynduh ban iashongkai bad iakren ia ki katto katne ki mat, kiba kongsan bha".
Kitei ki arngut, kim shym la iathuh eiei ruh em, ia ki mat jingiakren, ha katei ka jing ia shongkai miet jongki, hynnin, kaba dei ruh ka Sngi U Blei ha Guwahati.
Shillong:Ha kawei na ki jingjia ba sngewkyndit bad bym juh jia mynno mynno, ka tnat pule puthi jong ka Ri India, ka ministry of Education Government of India, ka la jubab sha u Bah George B Lyngdoh, ka la pyni shai kdar ia ka jing bymlah jong ka Sorkar bad ka jingia pyn pher ia ki nonghikai SSA, da ka sorkar MDA.Ha ka 21tarik Naitung 2022, u Bah George u la thoh da ka shithi sha ka tnat pule puthi jong ka ministry of Education Government of India, ban buh jingkylli ia ka jing bym pat pyllait ia ka jing mang pisa ia ka tulop jong ki nonghikai SSA hapoh ka jylla Meghalaya.
Ha ba ai jubab ia ka jing kylli, ka Ministry of Education Government of India, ka la iathuh ba katkum ka jingpyllait ia ka pisa lyngba ka Samagra Shiksha abhiyan (SSA) ha u snem 21-22 ka long 52.78 klur, ha kaba la pyllait kum ka jingsiew ka ba ar ha ka 31tarik u Lber 2022.
Katba ia ka 33.98klur, kum ka bynta jong ka jylla, la mynjur da ka tnat pule puthi jong ka ri India lyngba ka project approval board.
Katba na ka liang jong ka sorkar jylla, la iohi ba ka jingmang pisa lyngba ka platform for e-payment of subsidy under direct benefits transfer (PFMS) ka pyni ba tang 31.97 klur la pyllait pisa, ha ka sien ba ar.
Katba ka jylla ka ioh 287.76 klur na ka bhah jong ka sorkar pdeng ha u snem 21/2022, katba ka sorkar ka pyllait tang kumba 271.71 klur, kane ka pyni shai ba ka sorkar jylla ka pyllait duna bha, lada ia nujor bad ka jingioh na ka sorkar pdeng.
Ki nonghikai Samagra Shiksha Abhiyan, ki la pynlong jingiakhih ha Meghalaya, ia ka jing bym ioh tulop jongki, la palat 5bnai naduh u bnai Rymphang, haduh u bnai Jylliew jong u snem 2022.
Kam long kaba dei ban khleh lang ia ka lynti Rel bad ka ILP, namar kine ar ki mat, ki long kum kato ka jingiakynting pisa, kaba ong, “Lada mih ka khlieh, jop ma nga, ynda mih pat ka pyrdet ruh, rem ma phi.
" (Head I win, tail you lose).
Kumta ynda ioh makna ia ka ILP ruh, lada wanrah lang pat ia ka lynti Rel, kan ym myntoi ei-ei ruh ia ngi, hynrei kin iai bun hi ki jingma, thik kum katei ka nia kynting pisa.
Niuma, ngi donkam bha ia ka Inner Line Permit (ILP) kumba ka don lang ha Nagaland, Mizoram, Arunachal bad shawei, kiba don ruh ki lynti rel, hynrei ka iapher bak-ly-bak hapdeng jong ngi bad kitei ki jylla, khlem da kdew ia ki daw, namar kin mih bun ki nia kibym long ban iakren paidbah; shu ia mutdur hi, kiei kita ki jingiapher hapdeng kitei ki jylla bad ma ngi.
Hynrei kine khyndiat ki daw harum, kiba shu long tang ka nuksa, ba shane ka duna ka mon bajwat, ka jinglong shlur bad dohiap kumba long kiwei.
Tang kumta shuwa.
Namar ba ka sor Shillong ka la long ka nongbah (capital) ka Assam Province naduh ki por Phareng, nangta ynda la ioh laitluid (Independence) pat ha u snem 1947, ka Shillong ka sah hi kum ka nongbah hapoh ka Sorkar Assam, ka sah-sah haduh mynta ruh, kum ka nongbah jong ka Sorkar Meghalaya.
Kumta bun ki jait briew bapher-bapher kiba la don naduh kitei ki spah snem ba la leit, ki dang sah bad ki la nang roi haduh mynta.
La nang iawan pat shuh-shuh, ter-shi-ter na kylleng kum ki nongtrei ha ki ophis Central, ki Bank bad kiwei ki jaka trei bad bun de sa kiwei-kiwei ki daw (factors).
Ym dei ban klet ba 2 ngut ki MDC khyllah jait ki la jop na Laban bad Laitumkhrah Constituency ha u snem 1972.
Khlem ki Rel ruh, katne ka khapngiah ka leit ka wan, khamtam ha sor Shillong.
Ynda wan lei sa ki Rel, ka jingkhapngiah bad ka jinglhen ka iaid kali kan nang palat, kumba long ha bun ki bynta ka Sor Guwahati, khamtam haba wan rung bad mih ki Rel.
Nangta sa ka jingpyntwa ia ki lum ki wah bad ka jingpom ia ki dieng ki siej, kan long ka daw bah kaban ktah shibun ia ka mariang khamtam, baroh shilynter kat shaba ki Rel kin leit.
Hynrei ka daw bah hi kan long ka jingwanrah ia ki mynder ri hapoh ki rel, miet la bad sngi; ka ILP aiu kata kaban trei kam ha kane ka bynta? Lada la wan hi ki Rel, la shitom ban pyntrei kam ILP shane.
Kumta, ym dei ban iakhleh lang ia ka ILP bad ka Rel, namar kam don jingiadei ei-ei.
Wat lada ioh ILP kumno-re-kumno, ia ka Rel hi ym dei ban shah da lei-lei.
Peit ia ka Sor Shillong, ka Khyndai lad, ka Motphran, ka Iewduh bad kat shaba phai la dap da ki mahajon mynder suda, khlem pat wan ka Rel.
Ka kynhun Hindu Rashtra ka la pynbna ban pynduh noh ia ki hok thep vote ki paid barit, nangta kan don noh tang kawei ka bor pyniaid ilekshon Central Election Commission, yn ym don shuh ha ki jylla.
Nangta ban shim khyndew na ka bynta ki nongwei sha ki nongkyndong baroh, ba kin wan sah, wan trei, da kata ka skim SVAMITVA bad kum kine.
Pule bad kren Hindi noh ha ki skul bad ki Ing Dorbar baroh.
Ha kane ka sorkar BJP, tip shano ngin iapoi.
Shillong: Ha ka jingiakynduh bad ka Smt.
Agatha K.Sangma, Hon’ble Member of Parliament (Lok Sabha) u Bah John F Kharshiing, Co-Chairman, State Level Public Grievances Committee, Chairman, The Grand Council of Chiefs of Meghalaya, & Adviser & Spokesperson, Federation of Khasi States, u la ai ka dorkhas (memorandum) ha ka 15 tarik October 2022 ha Delhi, halor ka jingdonkam kyrkieh ban pynbeit thymmai ia ka Article 338 and 338A jong ka Constitution ka Ri India bad halor ka jingdonkam ban pyntreikam ia ki dulir ia teh (treaty agreements under the Instrument of Accession of 17 August 1948)La suh lang ha katei ka dorkhast ia ki shithi kiba ka GCCM bad ka FKS ki la phah na ka por sha ka por sha Delhi bad ki jubap kiba la phah na ka Sorkar India khamtam ka jingbthah na ka National Commission for Schedule Tribes ha ka April 26, 2012 ia kaba ka Sorkar India hasuh kine ki sngi kim pat pyndep ban bsuh ia ki jingiTeh hapoh ka Article kaba kyrpang hapoh ka Constitution of India.
Ha ka tei ka jingiakren u Adviser & Spokesperson, Federation of Khasi States, u la ong ba ha ka jingshongshit ba ioh jinglaitluid ka Ri India ka la kum klet ia kine ki jingiateh.
Ka Instrument of Accession bad ka Annexed Agreement, la soi bad pdiang da hapdeng u Governor General of India Shri.C Rajagopalachari bad ka Federation of Khasi States ha ka 17th August 1948 (IOA & AA).
Ia kitei ki hok ki khlieh nongsynshar kinla iai buddien na ka por sha ka por da ki Syiem, Lyngdoh, Sirdar, Wahadar, Dolloi, bad ki Nokma naduh 1947-1948.
U a pynsngew ba ha kawei ka liang katba ka Panchayati Raj ka synshar shnong sha ri thor ka don jaka kyrpang hapoh ka Article Constitution of India, hangne ha Meghalaya pat ki jingsynshar tynrai kim paw ha kaba shai hapoh ka Constitution Ri India.
U la suh lang ia ka dorkhast kaba la ai ha u Myntri ka tnad jylla Meghalaya Home Minister, ha ka 18tarik May 2018.
U Chairman, Ka Grand Council of Chiefs of Meghalaya, u la kyrpad jur ia ka Hon’ble Member of Parliament, Lok Sabha ban pule bniah ia ki jingiateh ki jingkular kiba la ia teh ka Sorkar India bad ki Hima hapoh ka synjuk ka Federation of Khasi States bad ban kyntu ia ka Union Ministry of Home Affairs, Govt of India, kiba tip bha ia kane ka phang ban wan shakhmat ban pyntrei kam ia ki jingkular khamtam ka jingbthah jong ka kaba 26 April 2012, na ka National Commission for Schedule Tribes, Government of India, katkum ki kyndon (agreements) kiba la pruid dak ha ka Annexed Agreement jong ka Instrument of Accession kaba 17 tarik August 1948, khnang ban wanrah ka jingshai ha kaba pynjari ia ki Ain Ri India kiba long kiba ia tyngkhuh bad ka synshar khadar tynrai hapoh jylla Meghalaya.
Ki Khasi States ki don ka hok katkum ka IOA & AA ban ioh ka kyrdan kaba kyrpang hapoh ka Article 370 A hapoh ka Constitution Ri India.
U Adviser & Spokesperson Federation of Khasi States u la ai ha MP ia ki kot ki sla kiba ia dei bad ka IOA & AA kaba pynpaw shai ba kane ka kam ka sah teng ban pyndep na ka Union Ministry of Home Affairs, Government of India, ha kaba ka dei ban pynieng biang ia ka Assembly jong ki Khasi States ba la plie da u lat ka jylla Governor of Assam ha ka 28 tarik April 1949.
Kane ka Assembly ka long ka ba kyrpang ha kaba la kynthup ia ki 25 ngut ki khlieh nongsynshar jonh ki Arphewsan Khasi States, 56 ngut ki nongmihkhmat katkum u pud ki hima bad Phra ngut ki ba shu sieh 4 rangbah bad 4 ki longkmie.
Ha katei ka jingia kynduh u Adviser & Spokesperson, Federation of Khasi States, bad Chairman, The Grand Council of Chiefs of Meghalaya, u la ai ia ka kot ba la ia thoh lang hapdeng u bah.
John F Kharshiing bad u Prof Bodhi S.Ranee, ia ka kot ba ar kaba kyrteng Khasi States Timeline 1771 to 2017 la ai sha ka Smt.
Agatha K Sangma, Hon’ble Member of Parliament.
Ka Smt.
Agatha K Sangma, MP, ka la kular ban bishar bniah ban ia kren bad ka Sorkar India halor ka i) jingpynbeit thymmai ia ki Article 338 & 338A bad ii) ban wad jingtip na ka Sorkar India bad ban bishar halor ki dorkhast kiba bun na ka Federation of Khasi States halor Instrument of Accession.
Sngew kmen bad da jingkyrmen kaba khraw ba yn bud dien ia kane ka Kamshaphrang ba radbah bad kongsan ka jaidbynriew.
Tur shaphrang Bah John.
Hadien ba la dep bam dep dih bad la khreh nadong sha dong, ki sa ia mih na iing ban leit kai noh sha um ha ka por khatwei shiteng ei ei.
Lynter lynti ki dap da ka biria ka rkhie ka kmen tad haduh ban da poi ha um.
Marsien poi hi ki la sdang ka khura maw khura dieng ha um.
Ka Lydia kaba phong da ka skad ka la hap ban rah kham shajrong la ka sopti.
U Hep uba nang bud nadien nadien jong ka u la peit jawdud ia ki khohwah ba lieh shoit shoit ka Lydia.
Ka khmat jong u ka la neh bad kmen ban iohi kumta.
Ha la dohnud marwei marwei u la puson“Ani ka bhabriew shisha".
Baroh shi sngi u la phohsniew marwei marwei sha kawei pat ka pyrthei.
Ka dur ba bhabriew ka Lydia bad ki ktien ba jem bad don burom jong ka ki la tuh lut ia ka dohnud u Hep baroh.
Marwei u la kut jingmut ba u dei ban ioh ia ka ha ka jingim jong u, ban long ka baieid eh jong ka mynsiem jong u.
Shisha ha kata ka sngi ki la ioh shibun ka tham, bad ruh ki doh rit doh rain, nalor ka shymprong.
Ki mih na um da ka jingkmen ba ki la ioh rah shibun ki doh sha iing.
Kumta haduh janmiet ynda la wanphai na um, u dang shongkai slem biang ha iing ka Lydia.
Ka Kmie jong ka Lydia ka la bthah ha la ka khun ban pynshet ja lang bad u Hep.
Kumta ruh ka Lydia da ka jingkmen ka la pynkhreh wut wut.
Katba u Hep u dang byrngia ka shongkai bad u kpa jong ka kumjuh ruh bad ka kmie jong ka, ka Lydia pat ka la da dep ih bad ja bad jyntah.
Ka la pynsdieh ruh ia ka tham bad kita ki dohkha rit ba ki wan tong na wah.
Hadien ba la dep ih lut kiei kiei, ka Lydia ka peit ia ka por bad ka pyntip.
“Ale noh ngin ia bamja mynta la hynniew baje.
Ale noh nga la dep shet lut.
"“Em nga ruh ngan leit noh ho, phi nang ia shongkai, ha iing ki la lyngngoh katta ruh ngam pat poi iing.
" La ong u Hep“Wa haba kito baroh kiba ngi wan tong mynne nga la shet lut khnang ba phin ia bamja lang.
Kumno Hep phi mut ban leit.
" la phai ktien ka Lydia“Ngam pat sngew thngan te, dang shu dep dihsha kumto…" La phai ktien biang u Hep“Em bam beit nga tip ba ynda phin bam namar nga shet baduk ma nga phin sa bang bha, ne phim treh bam ne namar ngi te ym ioh ka bang ka thiang?" La ong pat ka Lydia“Wat ong phi kumta, ngi ruh kumjuh hi… Sngew lehrain pynban.
" La phai ktien u Hep“To Hep ale, ngin leit bam la ka bam ynda la dep sa leit noh ym lei lei lada phi kyrkieh" la ong u Kpa ka LydiaKumta u Hep haba ki la ia pynbor eh u pynkohnguh noh ia lade.
Katba ki dang ia bam, u Hep u la sngewthuh shisha ia ka jingmad jong ka jingbam.
Artat u kwah ban pynkmen ia ka Lydia kaba u la shoh bad sngew ieid eh, kumta u bam arsien kumba dei hi ban bam.
“Ka jingbang shisha phi nang bha Lydia ban shet.
Kam dei shuh ka shet nongkyndong hynrei ka dei ka shet nongsor" la ong u Hep“Nga lah ong ia phi ba phin bang namar ngi shet nongkyndong, ym kum phi ba shet musla musli" la phai ktien ka Lydia bad ka rkhie artat.
Hadien ba la dep bam dep dih, ka Lydia ka pynsong sa u kwai bad ki sdang ban ia shongkai biang shiphang, tad haduh ba ka por ka la poi phra baje, u Hep u sa mih nangta.
Lynter lynti, u sngew kmen shibun eh ban ioh ia kaba kum kata ka sngi kaba pynsah kynmaw ia u ha ka jingim.
Katba dang iaid, u kynud sur jingieid artat haduh ban da poi ha iing.
“Ade khun phi wan nangno kein naduh mynstep haduh katta ?" La buh jingkylli ka Kmie (Kong Lumspah)“Tip ngi ia wan tong doh bad ki jong i Maheh bad i Kmie ka Lydia haduh katta, namar kim shah ban mih khlem bamja" la jubab u Hep“Ei kpa ale kren hi phi ia u Hep, imat lah shoh jingieid ne u khun" la khot ka kmieHaba u kpa (Bah Shanbor) u wan mih hangta, u shu ong“Ynnai jan than me khun, sa da iathuh lada me lah don jingiadei.
"U Hep u shu sngap jak shiphang bad ynda la ban ktien biang u Kpa, kumta u Hep ruh u phai ktien“To Pa…" u leit rung noh sha kamra sum.
ka sngewtynnat shisha ka khana iai pynmih shuh shuh.
Ka India, ka la nang hiar arsut ha ka jingduk, ha kaba mynta ka poi ha ka kyrdan kaba 107, na ka jingdon jong ki 121 tylli ki Ri jong ka pyrthei, kaba la tip ka Global Hunger Index 2022 bad nangta, sa ka jinghiar jong ki khynnah, ha ka jingkhie jingsan, kaba long da 19.3 per cent, kaba dei ka jinghiar kaba sha trai duh, ha ka pyrthei baroh kawei.
Ka Global Hunger Index (GHI), ka dei kaba ai jingkhein, ia ka jingduh, ka jingshong khlem bam jong ki nongshong shnong ha ka pyrthei, ha ka ka thain bad ha ki ri bapher jong ka pyrthei.
Ha ka jingkhein, kaba 29.1, kumta ka pyni, ba ka jingshah thngan ha India, ka dei kaba jubor shi katdei.
Ha Asia, ka dei tang ka Afghanistan, kaba wan sha trai jong ka India, ha kaba ka wan ha ka kyrdan kaba 109, katba kiwei pat ki Ri ba marjan, kum ka  Pakistan (99), Bangladesh (84), Nepal (81) bad ka Sri Lanka (64), kiba wan baroh shakhmat jong ka India.
Ha u snem 2021, ka India, ka wan ha ka kyrdan 101, na ki 116 tyli ki Ri, katba ha u snem 2020, ka wan ha ka kyrdan kaba 94.
Ki ri South Asia, ki dei kiba bun bha, ki briew kiba im khlem bam bad ki dei ruh ki ri, ha kaba kiba khain ne ki bym san bha, ki dei kiba bun eh, ki khynnah ha ka pyrthei hi baroh kawei.
Shillong:Ka Seng Hynniewtrep Integrated Territorial Organization (HITO), mynhynnin ka sngi ka la pynlong ia ka jingleit buh syntiew ha khmat ka Secreteriat, ki ophis jong ki Seng saiñ pyrthei, ha ïingsah jong u myntri rangbah jong ka jylla Meghalaya.
Ha kane ka jingialang ba la pyn long ha u mot sahkyn maw jong u Woh Kiang Nangbah, la ia don lang ruh u President jong ka Seng Hynniewtrep National Youth Movement (HN YM), u nongialam jong ka kynhun ki nong hikai kontrak ba la shah weng kam ha ka sorkar (MGLPS CTA), u Babu Biangbor Rian gtem nalor kiwei pat ki nongialam jong ka HITO.Haba ai jing kren ha kane ka sngi, u bah Louis Dohtdong, u ba dei u President jong ka HNYM, u la ong ba ka jingshah thombor jong ki nonghikai ka long pyrshah ia ka hok jongki bad ki dap ruh da ka jingkthang ban iohi ia ka jing shah leh tohmet, hynrei kim dei ban khuslai namar ka hok jongki ka don katkum ka Article ba 32 jong ka riti synshar jong ka ri, ka article ba 19 ruh, ka batai shai ba ki don ka hok ban iakhih.
Haba ther tyngeh ia ki 36ngut ki nongmihkhmat na khasi bad Jaintia, ba ki dei kiba tlot namar ki shah pyniaid bad ngeit beit katba phah ki 24ngut na Garo, ula ong ruh ba ki nongialam saiñ hima sima, kim dei kita ki nongialam kiba shisha.
U Bah Louis, u la ong ba ka sorkar ba mynta ka dei ka Meghalaya Demon Alliance, ka dei ka sorkar ksuid, kumba la kam u Bah Prestone Tynsong, ban iatreilang bad ki ksuid.
Haba ther ia u symbud myntri rangbah, u ne u nongialam u la ong ba u Conrad Kongkal Sangma, u la rah lut ia ki skhim sha Garo, katba u Bah Prestone Tynsong, u hap sam da ki sniang.
Ka HNYM ka pynrem ia ki pulit kiba la kawang ia u bom pynsat khmat bad u la ong ba lada u DSP u ong ba shisien ba phong ka sopti pulit, um dei shuh u khasi, u Bah Dohtdong u ong “Lada phi sngew haduh katta da phi lah iap ia ka met jong phi, pyntikna ba yn ym tep ha Ri Khasi".
Haba ther ia u bah Lahkmen Rymbui, u ba dei u myntri ka tnat ka pule puthi, halor ka jingong jongu ba um da tip bha ia kita ki kyndon jong ka pule puthi, hynrei balei pat u kyntait ban hiar shuki?.
U la ong shuh ba ha u 2023 ki paidbah Khasi Jaintia ki dei ban pynhiar shuki lut ia ki 35ngut, ki bym shym la kren ban leh eiei, hynrei tang ia uwei u ba um shym la pynpaw kyrteng bad u bym ioh lang ka jingkyrshan na ki para MLA.Ha kaba pynkut u Bah Louis Dohtdong, u la ai khublei ia ki samla jong ka HITO, kiba la pynlong ia kane ka jingiakhih na bynta ka khia ka shon bad ki daw bah kiba ktah ia ka ri bad ka jaitbynriew baroh kawei.
Haba ai jingkren ha kane ka sngi u nongialam jong ka MGLPSCTA, u Babu Biangbor Riangtem, u iathuh ba dang don ki nonghikai ki ba dang thiah pang haduh mynta na ka jingktah jong u bom pynsat khmat.
U la ai khublei ruh ia baroh ki kynhun sengbhalang jong ka jylla, kiba la ai jingkyrshan ia ki nonghikai, ha ka jingiakhih jongki, kaba la neh palat shibnai tam.
Ha shwa ban kut ka jingialang bad leit bret syntiew noh la ioh ruh ia ka jingkren na u President jong ka HITO, U bah Donbok Dkhar, ha kaba ula ong ba ki samla jong ka ri, ki dei ma ki ban rai, ia ka lawei jong ka jaitbynriew bad u la ong ruh ba lada ka sorkar kam leh eiei, ka HITO kam banse ban ai da ka suloi Ak -47, namar ba u shynrang un im shisien bad iap pat shisien.
Shillong:U Myntri Rangbah ka jylla Conrad K Sangma ha ka sngi Thohdieng, ula plie paidbah bad aiti ïa ka 5 Star Hotel kaba nyngkong eh ha ka jylla ba la tip kum ka Taj Vivanta, kaba don ha Khyndailad, Shil long.
Kane ka Hotel ka dei kaba la sdang ban pyntrei naduh u snem 1985 da ka Meghalaya Tourism Development Corporation (MTDC) ïa kaba ai kyrteng ka Hotel Crowborough.
U Myntri Rang bah ka Jylla ula aiti ïa u shabi jong kane ka Hotel sha ka Deepshi kha Rao kaba dei ka Executive Vice President jong ka Indian Hotel Company Limited (IHCL) kaba mihkhmat ïa ki kynhun ban pynïaid ïa kane ka 5 Star Hotel.
Ha kane ka jingplie ïa ka Hotel la ïadonlang u Myntri ka tnat jngohkai u Bah Sniawbhalang Dhar, u Chairman jong ka Meghalaya Tourism Development Corporation (MTDC) u Saleng Sangma, u Chief Secretary ka jylla u Bah D.P.Wahlang, ki Chief Secretary barim ka jylla, ki heh ophisar sorkar, ki trai jong ki Hotel bapher bad kiwei kiwei.
U Conrad ula ong ba ka jingplie ïa kane ka Hotel ka long kaei kaei ka ban sah jingkynmaw ïa ka jylla bad kan pynsaphriang ruh ïa ka khubor jong ka jingdon jingkyrmen ba ym dei ban kynran dien haba mad ïa kino kino ki jingtynjuh.
U la ong, naduh ka sngi ba ula shimti ban pynïaid ïa ka sorkar, ula phaikhmat bha sha ki projek bad ki kam kiba la sahteng la slem bah ïa kaba ki paidbah ki la khmih lynti ba yn ym lah ban leh eiei satia, hynrei ka sorkar ka la shimkhia ïa kine ki kam kiba bun ki jingtynjuh.
“Ka jinglah ban shna pyndep ïa kane ka projek kadei namar ka jingdon bynta jong baroh kiba la noh synniang ha la ka jong ka bynta ban pynthikna ba kadei ban poi sha ka thong bad kane ka la urlong mynta," ong u Conrad.
“Da ka jingai wai 30 snem ka MTDC ïa kane ka Hotel kan ïoh ïa ka khajna kaba kot palat ïa ka T.100 Klur bad kane kan pynlong ïa ka MTDC kaba khlaiñ ha ka jingdon ïa ka pisa tyngka.
Ka sorkar jylla ka khmih lynti ba ha kine ki 30 snem ki ban wan, lyngba ka khajna GST, kan ïoh lum palat ïa ka T.500 klur ka khajna tang na kane ka Hotel," ong u Myntri Rangbah.
Haba phai sha ki briew ki ban trei ha kane ka 5 Star Hotel, u Myntri Rangbah ula ong ba kumba 80 na ka 100 kin dei hi ki trai shnong jong ka jylla kiba hap ban trei shabar ka Jylla baroh shikatta.
U la ong, kane ka Hotel kan aikam ruh ïa kiwei kiwei ruh lada kam dei ba ka thung ïa ki kum ki nongtrei, hynrei ki briew kiba kamai da kaba ñiah kali kin ïoh ban kamai jakpoh, ka jingpynpoi ïa ki marbam mardih bad kiwei kiwei.
U Myntri Rangbah ula kyntu ïa ki nongpynïaid jong kane ka Hotel ba kin ïaleh ruh ban pyndonkam ïa ki jingbam biskit kiba la shna da ki Self Help Group ne kino kino ki tiar ki tar khnang ba ki briew kiba wan sahkai ha kane ka Hotel kin sah jingkynmaw.
Shillong:Ka President jong ka ri India, ka Droupadi Murmu, ka la plie bad buh nong rim lyngba ki lad digital ïa ki jingtrei ba pher bapher jong ka Sorkar Assam bad ki tnat shna surok, ka petroleum & natural gas bad lynti rel jong ka sorkar pdeng myn ta ka sngi na Srimant Sankardev Kalak shetra, Guwahati.
Kine ki kyn thup ïa ka Railhead Depot jong ka Indian Oil Corporation Ltd.
ha Moinarbond, Silchar bad artylli ki projek surok bah; ka jingbuh maw nongrim ïa 100 tylli ki model Secondary School ha ki thaiñ kper slasha jong ka Assam; 3000 tylli ki model Anganwadi center; artylli ki surok bah; bad ka Cargo-cum-Coaching Terminal kaba katkum ka juk mynta ha Aghtori, Guwahati.
Ka President ka la pyllait ruh ïa ka rel na Guwahati sha Lumding Pass haduh Shokhuvi ha ka jylla Nagaland bad ïa ka rel ban wan sha Mendipathar sha ka jylla Meghalaya.
Ha ka jingai jingkren jong ka, ka President ka la ong ba ka kwah ba ki jingtrei kiba ïadei bad ka Koit ka Khiah, ka pule puthi, ki rel, ka jingtei surok, petroleum bad ka jingpynkupbor ïa ki longkmie kiba la pyllait paidbah mynta ka sngi kin long kiba ïaid beit ïaid ryntih.
Ka la ong ba ka ngeit skhem ba ka jingpyn treikam bha ïa kine ki skhim kan plie ïa ki lad kiba thymmai ha ki kam khaïi bad ka jingïoh kam, kyntiew ïa ki lad ka leit ka wan bad pynkhlaiñ ïa ka ïoh ka kot jong ka thaiñ shateilammihngi baroh kawei kaba kynthup ruh ïa ka Assam.
Ka President ka la ong ba ki jingdon jingem kiba kham bha ki long ka nongrim jong kano kano ka jylla.
Ka thaiñ shateilammihngi ka dei ka jaka kaba long pdeng ha ka ‘Act East Policy’ jong ka India.
Ka ong ba ka kmen ban ïohi ba ka Sorkar Pdeng ka pynleit jingmut kyrpang na ka bynta ki jingdon jingem bad ki lad ka leit ka wan ha ka thaiñ.
Ka la ong ba ka roi ka san jong ka Assam ka lah ban long ka kor jong ka roi ka san jong ka thaiñ shateilammihngi baroh kawei.
Ka President ka la ong ba ka thaiñ shateilammihngi ka long kaba riewspah ha kaba ïadei bad ki jingaiei jong ka mariang.
Ka la ong ba ka Assam ka don 13% jong ka jingpynmih umphniang ka India.
Shuh shuh 15% jong baroh ka jingpynmih natural gas ka India ka dei na kane ka thaiñ.
Ka la ong ba ka ngeit skhem ba ka depot ha Moinarband kaba la plie mynta ka sngi, kan ïarap ban pyndap ïa ka jingdonkam umphniang baroh kawei ka Barak Valley ha ryngkat ka Tripura, Manipur bad Mizoram.
Ka President ka la ong ba ka Sorkar Pdeng ka pynleit jingmut kyrpang ïa ki lad lyngba ki surok bad ki rel ha baroh kawei ka thaiñ shateilam mihngi kaba kynthup ruh ïa ka Assam.
Ka la ong ba ka ngeit skhem ba ki projek kiba ïadei bad ki surok bad ki lynti rel ba la buh maw nongrim bad plie mynta ka sngi kin plie ïa ki lad ha ka kam jngohkai ha ryngkat ka jingkyntiew ïa ka khaïi pateng bad ki lad pynkit mar ha kane ka thaiñ.
Ka President ka la ong ba ka jingshngaiñ bad ka roi ka san kaba pura jong ki longkmie bad ki khynnah ka dei ka dak jong ka imlang sahlang kaba la kiew shaphrang.
Khnang ban pynkhlaiñ shuh shuh ïa ki jingai jingshakri ïa ki longkmie bad ki khynnah ha Assam, ka jingplie ïa 3000 tylli ki Model Anganwadi Centre mynta ka sngi ka dei ka kam ba dei ban ïoh jingïaroh.
Ka la ong ruh ba ka sngewkmen ban buh ïa ki maw nongrim jong 100 tylli ki Model Secondary School da ka jingthmu ban ai jinghikai kaba kham bha ïa ki khun jong kito ki briew kiba trei ha ki kper slasha.
Shillong:Ki nongshong jong ka Lyngkhat, kaba dei kawei na ki shnong ba don ha khappud jong ka India bad Bangladesh.
Ka Hat Lyngkhat, ka dei ruh ka iew kaba ki ki nongshong shnong jong kane ka thaiñ ki die ia ki mar rep ki jongki, hynrei hadien jong ka jing khang dam, na ka jingpang khlam kobid, kam shym la don kano kano ka jingpyrshang, na ka liang jong ka sorkar ban ban pyn khie im biang ia kane ka iew, kumba ju long, ha ki por ba mynshwa.
Ki nongshong iew ha kane ka hat, ki kyrpad na ka por sha ka por ban plie biang ia ka hat lyngkhat, khnang ba ma ki ruh kin ioh lem ban kamai ja kpoh.
U Rangbah shnong barim jong ka shnong Lyngkhat, u Bah String Khongtiang, u la iathuh ruh ba u MLA ba mynta jong ka Pynursla kontitwensi, uba dei ruh u symbud myntri Rangbah jongka jylla meghalaya, u Bah Prestone Tynsong um juh wan peit bad jngoh, tang shisien ruh ia kane ka hat.
Une u Rangbah u la iathuh ruh ba um dei tang ma u ba duhnong, hynrei ki nongshong,ki nongshong iew bad nongthied nongpet baroh lang.
Haba iadei bad ki jingdie kum u kwai, tympew bun kiba shu bret ei lut, namar ym don iew bad ka bai kali ban leit die sha Pynursla ka long kaba rem bad kam don jingmih eiei ruh em haba ym don hi ka iew.
Na ka liang jong ka TMC, ka pynrem jur ia kane bad ka buh jingkylli hato kat u symbud myntri Rangbah jong ka jylla Meghalaya um lah mo ban pyni sha ka sorkar MDA, ia ka jingshah ktah jong ki paidbah bad ka long ka jinglehrain ha kontitwensi u symbud myntri rangbah ban iohi bad tip ia kum kine kiei kiei kiba ktah shisha ia u paidbah ba duk ba suk.
Shillong:Ka Seng Hynniewtrep Integrated Territorial Organization (HITO), ki la pynlong ia ka jing bret ia ki syntiew ha khmat jong ka Secreteriat, kum shi bynta ban pyrshah ia ka jingban beiñ jong ka sorkar, ia ki nonghikai ba lui lui kiba la shah siat bom pynsat khmat ha katei ka jaka ha ka taiew ba dang shu dep.
La iohi ba ka jingsyrtap da ki spah ngut ki pulit ha ki surok bad ha khyrdop ban rung sha Secretariat, ha kaba la dap tang da ki pulit kynthei suda; hynrei ka HITO, ka khlem salia bad riej bad ki la bret beit ia u syntiew shapoh khyrdop jong ka Secretariat.
Haba iaid nangne sha BJP ophis, ki samla jong ka HITO, ki la rwai ia ka jingrwai jong ka HITO, ha kaba ka Seng kam juh kynran dien, ryngkat ki jingpyrta ban pynrem ia ka sorkar MDA, ia ki jing bymler bad seisoh jong ka, ha ka jingpyntyllun ia ki synshar khadar hapoh ka jylla baroh kawei.
Haba la poi ha ophis jong ka BJP, ki nongialam ka HITO, ki la bret ia u syntiew bad iaid beit sha ka ïingsah jong u myntri Rangbah jong ka jylla meghalaya u Conrad kongkal Sangma, hangne ruh la iohi ia ki pulit pahara ba skhem bha, kiba la ieng hakhmat jong ka khyrdop, hynrei ki dkhot ka HITO, ki bret beit ia ki syntiew, kum ka dak ban ong “Phi da ka suloi ngi da u syntiew".
Ka jingiaid ka dang bteng shuh ryngkat ka jingpyrta MDA Down-Down, ban pynrem iaka sorkar MDA bad ia ki Myntri jongka, kum ia u bah Prestone Tynsong.
Ki dkhot ka Seng ki la pyrta Prestone Tynsong Down-Down, Lahkmen Rymbui Down Down, haduh da poi ha khyrdop jong ka National People’s party, ha kaba la bret syntiew bad pyrta NPP kylla kaba mut bad ki la iaid noh pat sha u mot sah kynmaw jong u kiang Nangbah bad pynkut syndon ia ka prokram ka jong ki, kaba mynta ka sngi.
Ka Voice of the People Party (VPP) ka ai khublei ïa ki paidbah jong ka jylla kiba la lah ban pynbor ïa ka sorkar jylla ba kan kular bad ban pynbna paidbah ba kan pynduh pyndam noh ïa ka aiñ ïakhalai ne ka Meghalaya Regulation of Gaming Act, 2021.
Kane ka pyni ïa ka jinglong kyrpang bad ka jingdonkam jong ki nongshongshnong kiba don ka jingkitkhlieh bad kiba peitngor kiba la lah ban pynlong ïa ka sorkar ba kan ai jingkheiñ hakhmat u paidbah.
Lah ban kdew hangne ba dei kane kajuh ka sorkar kaba la trei shitom ban shah rem ka aiñ rew ne ka Bill ba la wanrah da u Bah Adelbert Nongrum, MLA ka North Shillong ne kata ka Meghalaya Regulation of Gaming (Repealing) Bill 2022, ha ka dorbar thawaiñ kaba dang shu dep.
Hynrei kane ka kam kut tang hangne bad donkam ban tip ïa ka jingthmu ka sorkar, namar ba lada ka sorkar ka thmu shisha ban pynduh pyndam noh ïa kane ka aiñ, ka dei ban khot ïa ka dorbar kyrpang ban weng ne pynduh ïa kane ka aiñ.
Hynrei kane ruh kadei tang ka jingpynsep ei ïa ka pisa jong u paidbah, namar jin lada ka sorkar ka sngewthuh bad ka shai ka jingmut jingpyrkhat ha kaba wanrah ïa ki polisi treikam, kan nym jin da la jia kumba long mynta.
Ha kajuh ka por ka jingpynduh pyndam ïa kane ka aiñ tang da ka Ordinance kan dei tang ka kam pynbieit paidbah namar ba ka Ordinance lada kam ïoh ïa ka jingmynjur da ka ïingdorbar thawaiñ hapoh hynriew bnai, ka Ordinance ka ïap noh bad ka aiñ khalai Meghalaya Regulation of Gaming Act, 2021 ka im biang.
Ban lait na kine ki jnit ki jnat, ka VPP ka khot ka wer ïa ki paidbah ba kin long phikir bad bishar bha ha ka jingjied ïa ki nongmihkhmat ha kane ka elekshon MLA ka ban wan, namar sa kawei pat ka jingbakla ha u 2023 kan nang khynñiat ïa ka jylla sha ki bynta kiba sha trai jong ka roi ka par bad kan long kaba eh shibun ban khyllieng pat ïa ka sa shisien pat.
Jingmih kynhun balang bunjait,Longïing longsem pynjot pynpait;Na daw balang ki ïakajia,Ia jaitbynriew ruh pynpharia.
Ngam beiñ ngam khoh balang kiwei,Namar baroh ngi shakri Blei;Baroh hikai ïa ka jingbha,Baroh hikai ïa jingshisha.
Kaei patde kaba pynsniew,Ka dei ka jingsarong ki briew;Bapli ki sngew kumba tip lut,Hynrei kim tip ka sdang ka kut.
Hana “Balang jong ngi ka hok,Balang kiwei ïalam dujok";Hato phi lah ban pynshisha,Haba phi nud ban kren kumta?Wat kloi bishar tang ïa kiwei,Namar phi ruh phim dei U Blei;Ha sla pyrthei ym don ba hok,Da ngim kylla ngin poi dujok.
Da ka mynsiem kaba sngewkhia,Nga hap ban kren ïa jingshisha;Balang kam lah ban ai jingim,Nga kren ïa ka naduh mynsiem.
U Blei Un nym kylli ia ngi,“Kaei kynhun balang jong phi?";Jingkwah jong U kadei ka hok,Ba ngin ioh lait na ka dujok.
To bret ïa jingsngewhok na phi,Ioh long pynban kum pharisi;Pynbeit la ka lynti sh’U Trai,Phin long ki khun jong ka jingshai.
Ka dei shisha ka poitri ba don jingmut ba jylliew.
To nang kiew shaphrang kum u nongthoh poitri ba don nam.
Ba dang sah dum une bapli….
Duwai ia u ba un tip ia ka jingshishaDang kham dum une ba commentKham dum une ba comment.
Shillong: Ka long kaba sngew phylla, ba ia ka jingiakhih ki nong hikai skul kontrak, kiba tur ha secretariat ba haba ki nonghikai kiba bun, ki dei ki kynthei, hynrei la buh ban pahara da ki pulit shynrang ne ki SOT ha khmat ka Secretariat, katba ia ka jingmih ia khih ki sengbhalang, la phah ban pahara tang da ki pulit kynthei suda ha shi lynter baroh ka nong bah Shillong.
Lehse ka jing thmu ka sorkar ka long ba kan ym jia kano kano ka jing klumar lada pahara ha ki pulit kynthei, ba kane ka dei jong ka jingiaid paitbah ne ka rally kaba khluid tar jong ka seng Hynniewtrep Integrated Teritorial Organisation (HITO) ban tur ha Secretariat, da kaba bret da syntiew kum ka dak ban pynrem jur ia ka jing bymler ka sorkar MDA ia ka jingdawa jong ka seng hadien ba la buh por ia ka sorkar ba dei ban sospend ia kito ki pulit kiba kawang tear Gas ia ki nonghikai.
Ka seng HITO ryngkat ka jingsnoh kti lang jong ki nonghikai kontrak, kiba lah shah kyntait ban thung kam, lem bad ka seng HNYM, myn ha ka sngi Thohdieng ka 14 tarik Risaw 2022, ki la pynlong shwa ka jingialang kaba lyngkot ha u mot Kiang Nangbah syndah ka Civil Hospital.
Ka jingtur jong ka seng HITO, khlem kynran dien, da ka jingleit bret syntiew, ha ki ophis bapher bapher jong ki seng sain pyrthei kaba la tur bad bret nongkong eh ia u syntiew ha khmat ka kyrdop Secretariat ha kaba ar, ka la bret ha iing sah jong u myntri rangbah ka jylla u Conrad Sangma ter ter ha office trai kam ka Bharatiya Janata Party (BJP), ha ophis trei kam ka National People Party (NPP) bad kaba khatduh kiba pynkut da u syntiew ha shlem trei kam ka United Democratic Party (UDP).
Shwa ba ka seng HITO kan thmu ban iaid shaphrang ia kane ka jingleit bret syntiew, ki bor jong ka ain ne ki majistor ki la pynthut da kaba khang lynti ia baroh ki dkhot ka seng bad ki paitbah da kaba ki shah tang 4 ne 5 ngut tang ban pyndkut noh ia kane ka jingthmu ka seng, hynrei ka la don ka jingia nia ba da leilei kim pdiang satia, ia kata ka jing ong jong ki, hynrei ka seng ka la ong ba lada ki kah lynti, kin tur beit da ka bor bad kumta ki Majistor ki la sngap noh jar khlem nud ban ong eiei.
Kane ka jingiakhih jong ka HITO ka long kaei kaei kaba sngew phylla bad kam pat ju jia koit hapoh ka jylla Meghalaya na wet hapoh ka Ri India namar da ki syntiew bun rong ka jingiakhih ban bret da ki syntiew.
Nongpoh: Ki nongialam ka Federation of Khasi & Jaintia People (FKJGP) Byrnihat Circle bad Baridua, ha ryngkat ka jingdon u Syiem ka Raid Marwet lem bad ki briew na ka Hima Mylliem, mynta ka sngi, ki la leit ban jurip ia kawei ka jaka kaba don ha shnong Umnowe, kata na ka bynta ban pynlong kum ka jaka ban bret ia ki niut ki nier kiba mih ha ki phew tylli ki shnong kiba hap hapoh ka Raid Marwet.
Lah ruh ban kdew hangne, ba dangshen ki nongialam ka FKJGP ha ryngkat u Syiem Marwet, ki la leit ban jurip ia kawei ka jaka kaba don ha ka thain Killing, hynrei namar ba ki la iohi ba ka dei ka jaka ka bym iahap ban pynlong kum ka jaka bret niut, ka la pynlong ia ki ba kin sangeh noh bad mynta ka sngi pat, ki la leit ban jurip sa ia katei ka jaka ha Umnowe bad kiba la kyrmen ba katei ka jingthmu ban ioh ia ka jaka bret niut ba kan urlong.
Ka nongrim kaba la pynlong ia ka FKJGP, ba kan shimkhia ha ka ban wad ia katei ka jaka bret niut, ka dei hadien ba ki la iohi ban lap ba ki paidbah kiba shong ba sah ha katei ka thain, ki la shem jingeh shaba palat ban bret ia ki niut ki nier bad kaba la pynlong ia kiba bun, ba kin bret kat shaba lap ne wat harud ka surokbah NH-6.
U Syiem Raid Marwet, u Ken Syiem bad Basan Nongumlong ka Hima Mylliem, haba kren sha ki lad pathaikhubor, ki la ai jingiaroh ia ka FKJGP, kaba la ialeh shitom ne ban wad ia ka jaka ban pynlong kum ka jaka bret niut, kata ka long ba ki pyrkhat na ka bynta ka jingbha ki paidbah bad ba ki longdien mandien kin ym kynduh jingeh haba leit ban bret ia ki niut ki nier.
Kitei ki nongialam Raid bad Hima, ki la ong ba kin ai ka jingiatreilang bad ka FKJGP bad khamtam eh halor katei ka jingthmu wad jaka bret niut, namar ka dei ka nongrim kaba hap ai jingkyrshan lang da baroh.
Katba na ka liang u Bah Lumlang Mawnai, u la u la ong ba ka seng ka kwah eh ban ioh ia ka jaka bret niut, namar ka dei ka thain kaba la bun paid bad kaba la donkam shisha ban don ia kata ka jaka bret niut kaba biang, hynrei kumba ka long mynta, tang namar ka jingbym don jaka bret niut, ka pynlong ia kiba bun ki paidbah ba kin bret kat shaba lap ban shem bad kaba la wanrah ia ka jingisaitmet, u la bynrap.
Nongpoh: Shisngi hadien ba u James K.Sangma, Myntri ka sorkar jylla, u la kren sha ki lad pathaikhubor, ba ia ka Ain Khalai ha ka jylla bad kaba la tip kum ka Meghalaya Regulation of Gaming Act, 2021, la dep ban pynduh pyndam noh, hynrei ki nongialam ka Joint Action Committee Against Casino (JACAC) ha Ri Bhoi, ki la pynpaw ba kim hun ia kaei kaba u shu kren tang ha ki lad pathaikhubor, hynrei ka jingdawa jong ki, ka long ba lada dei ba la pynduh pyndam shisha ia katei ka Ain, la dei ban rai ha ka Dorbar kyrpang ne ‘Special Session’ bad pynmih ruh da ka jingthoh (Notification) khnang ba baroh ki paidbah kin shai.
Lah ruh ban kdew hangne, ba ia katei ka JACAC, ka dei ka kynhun pyrshah ktem Khalai ha Ri Bhoi bad kaba pyrshah ruh ia ka Ain Khalai ha ka jylla, ha kaba kiba la donlang ha katei ka JACAC, ki kynthup ia ka Synjuk ki Rangbah Shnong ha Ri Bhoi, nangta de ki kynhun sengbhalang, kiba kynthup ia ka KSU, FKJGP bad HNYF.U Samla Ferdynald Kharkamni, uba long kum u Secretary jong katei ka JACAC, u la ong  ba ka nongrim, kaba la pynlong ia ki ba kim hun halor katei ka jingkren u James K.Sangma, uba la ong ban pynduh noh ia katei ka Ain Khalai, ka dei namar ba ka sorkar kam pat lah ban ai da ka jingthoh ba shai ne ban pynmih da ka Notification.
Shuh shuh, u la ong ruh, ba kumba ka long mynta, ka JACAC kam ngeit tang na ka jingkren jong u James K.Sangma, wat haba u la pynpaw ba la dep ban pynduh pyndam (Repealed) ia katei ka Ain, hynrei ka jingdawa jong ka JACAC, ka long ba lada ka sorkar ka kwah ba baroh kin ngeit ba la pynduh pyndam ia katei ka dei, kan dei tang lada ka sorkar kan rai ha ka Dorbar kyrpang ne ‘Special Session’ hapoh ka Iing dorbar Thawain, hynrei ban shu kam tang u shimet, watla u dei u Myntri sorkar, kam dei ka kam kaba ym lah ban pdiang.
Namarkata, na ka liang utei u nongialam jong ka JACAC, u la ong ba ka jingiakhih jong ki ban pyrshah ktem Khalai ha Ri Bhoi bad ruh ban dawa ia ka sorkar ba ka dei ban pynduh pyndam noh ia katei ka Ain Khalai, kan iaid beit shakhmat bad kumba ka long mynta lei, ha Ri Bhoi, ka ‘Signature Campaign’ ka dang iaid bad ka la jan kut artad, namar hadien ba la kut katei ka ‘Signature Campaign’ kin sa pynlong ia ka jingiaid paidbah na Nongpoh sha Shillong,  kaba long kum ka jingdawa na ka sorkar ba ka dei ban pynduh pyndam ia ka Ain Khalai bad ruh ban pynkut noh ia ka jingthmu wanrah ktem Khalai ha Ri Bhoi.
Lada phi ioh jingieid, phim donkam eiei shuh hynrei lada phim ioh pat, long lehnohei ki jingdon jingem jongphi baroh.
Ka jingieid kadei ka jingsngew kaba kongsan tam kaba lah ban synshar iabaroh ka pyrthei bad ka wan haka rukom bapher bapher.
Ka jingieid kadei kawei kaba khraw tam kaba pynktik iaka jingmut jingpyrkhat bad ka daw bah naka bynta kiwei ki jingkhih jingmut kiba ioh jinghikai naka jingieid.
Kaei ka jingiapher jongka jingieid na kiei kiei pat kadei kaba lashem bad mad da baroh ki jingthaw ba im ha kane ka pyrthei.
Naduh ki jingthung bad ki mrad bad haduh ki briew, ka jingieid kadei kaba la iohmad da uwei pa uwei bad da barohlang.
Baroh ki jingiadei ha kane ka pyrthei ki don iaka jingieid ha kata ka rukom balah ban shem ha manla ki jaka.
Dei tang ka jingieid kaba lah ban jop bad iarap ia u briew haka por jong ka jingeh bad jingjynjar lyngba ki jingisynei ne da ka jingduwai.
Ho’oid, ka jingieid ka donkam bha namar ka shim iaka bynta bapher bapher haka jingim jong u briew, kum ka jingieid iaki kmie ki kpa, ki hynmen ki para, ki baieid ba thoiñ, ki paralok, ka jingieid iaki mrad bad ia ki jingthung.
Kine ki jingsngewieid ki don iaka bor balah ban pynkylla iaka jingim.
Namar kata lah ban pynkut da kaba dei eh baka jingieid ka dei ka kynja jingber musla kaba kongsan tam jongka jingim.
Khlem maka, ka jingim ka long suda bad haba don ka jingieid, ka jingim ruh ka khih da ka jingdon jingmut bad ka pynsyaid iaka iingiadei.
Hangne ka jingthoh ka kdew shai  iaka jingdonkam jongka jingieid bad kumno ka treikam haka jingim khamtam haka imlang sahlang.
Lada ym kha iangi naka bynta ka jingieid, ngin nym lah ban don hakane ka pyrthei namar kadei maka kaba ri ba sumar iaki jingthaw ba im na kawei ka pateng sha kawei pat.
Lada ki kmie-ieid kpa-ieid jongphi kim iaieid iwei ia i wei pat, te ki kmie ki kpa jongphi kin ym don hangne ha pyrthei bad lada ki kmie ki kpa jongphi kim iaieid, phin nym don hi ruh hangne ha sla pyrthei.
Ka jingtyllun jong ka jingieid haka jingim bad jingiap ka bteng naduh ki rta bah bad ka batai shaphang ka pateng la pateng kaba bteng ban im daka jingiaieid ha pyrthei.
Ki riewstad ki ba wadbniah shaphang ka jingieid ki pynshisha ba lada ym dei naka bynta ka jingieid, ki briew ki lah ban iohpang ym tang haka met hynrei wat haki jingmut jingpyrkhat ruh kaba lah ban ktah iaka jingkhuslai ka mynsiem shikatdei eh.
Ki khynnah kiba duna ban ioh jingieid ki kham longdiaw mynsiem bad ki heh ki san haka jingthut jongka jingmut jingpyrkhat bad kane ka pyntlot noh iaka jingsngew jongki kum ka jingduna jingngeit haba pyrkhat, ka pynartatien iaka jingmut jingpyrkhat bad ka pynsniew akor iala ka jong ka jingmut jingpyrkhat.
Ka jingbun ki jingpang kiba pynpang pynshitom ki wanlang naka daw ka jingduhnoh iaka jingieid haka jingim ki briew.
Haba ki briew ki shah ban bor haki jingmut jingpyrkhat, kadon ka jingkylla ki hormones haka snam kaba ĺah ban pyntlot iaka bor pyrkhat.
Khamtam ka jingiohpang klongsnam bad kiwei kiwei ki jingshitom ha ka rta bym pat deipor, ka kiew naka daw jong ka jing duna ban ioh jingieid.
Namar kata ban lait nakine ki jingeh baroh, ka jingieid ka donkam shisha haka jingim.
– Balei phi tharai ba ki briew ki don ha sla pyrthei?.
Ban ieid ia kiwei bad ban ioh jingieid na kiwei.
Kadei kawei kaba donkam tam naka bynta ki briew ban im slem.
Ka jingim slem jong ki briew ka shong eh ha ka jingieid bad ka jingieid shimet.
Ym don kaei kaei kaba kham halor tam haka pyrthei ban iaka jingsngew ieid bad jingsbun mynsiem.
La kha iangi naka bynta ka jingieid baroh shi jingim, ban pynbha iaka jingiadei jong ka jingieid bad ki kmie ki kpa, ki hymmen ki para, ki ba laheh la san, kiba ieid ba thoiñ,ki paralok bad kiwei kiwei ruh de bad lyngba kine ki jingiadei kiba kyrshan iaka jingim.
Baroh shi jingim ngi trei hakata ka lynti ban ieid ia kiwei bad ban ioh jingieid na kiwei.
Nga sngewtynnad ia ki jingthoh jong i kong Linda namar ki long shisha kiba ai jingmyntoi ia nga.
Shillong:Ki khynnah skul barim jongka Cherra Presbyterian Secondary School, Sohra, kin pyn long ia ka jingialang kaba donkam ka ban long ha ka 18 tarik Risaw 2022, ha ka por 1:30 nohphai sngi ha kamra jongka skul, khnang ban ioh iakren ia ki katto katne ki kam badonkam jongka Association bad kan don ruh ka jing ia shondur lang jong baroh ki paralok pule barim jongka skul, ia ka ban ioh ban pynmih ha ka thup sah kynmaw ba 175 ka jingdap jingiaid lynti jongka Skul, ong ka kyrwoh na U Secretary, ka Cherra Presbyterian Secondary School Past Pupils Association, Sohra.
Shillong:U bah Vicky Nelson Marbañiang na Pynursla kontitwensi, mynhynnin ka sngi, u la iakren bad ki nongthoh khubor, ha kaba, u la ther tyngeh ia u symbud myntri Rangbah jongka jylla Meghalaya u Bah Prestone Tynsong bad ia ka sorkar MDA.U bah Marba ñiang ha ka jingkren jongu, u la nujor ba kiba don ha ka sorkar ki long thik kum U Pharo, ha kaba ki kwah ring mraw lut ia baroh bad u la kynnoh ruh ba u Bah Prestone u dei u nongialam jong ki ksuid bad ka kynhun ki MDA ki dei ki ksuid rit.
Ha ka jingkren mynta ka sngi, u Bah Vicky u la ong ba ka jingkiew jong ka jing bym donkam donjam ka jur bha ha ka jylla.
Haba batai ia ka jingshem jong u Bah Vicky, u la ong ba u Bah Prestone u la thok ia u, haba iadei bad ka jingsdang jong u ban Seng kam, ha kaba u kylla ktien pat hadien.
U samla Vicky u la ong shuh “Balei ba ka sorkar ka leh shitom ban wad jaka ia kita ki dkhar, katba ia ki nonghikai lajong pat ki weng kam".
Ha ka jinglap jong u samla Vicky, u la ong ruh “Ki nongialam saiñ pyrthei jongngi ki ibein ia ki briew lajong.
Ki kwah beit ba ki briew ba nabar kin wan trei shane".
me hap wanrah ka Kyrteng kata ka ksuid rngaiñ.
Shillong:Hadien ba pynjur ka jingiakhih jong ka seng Hynñiewtrep Integrated Territorial Organization (HITO) ban pyrshah tyngeh ïa ka Ktem Khalai Casino, U Bah Donbok Dkhar President rang bah ka seng HITOM ula iathuh, ba ha kine ki sngi, haduh 3 ngut ki briew ïa kaba um kwah ban pynpaw kyr teng, ki la iakynduh ha ophis trei kam ka seng, ban tyrwa da ki sbai jong ka spah, ha kaba u wei uba wan pynbiej da ka spah ka phew bad uwei uba la wan pynbiej da ki kam ki jam bad uwei u bym dei khasi uba la wan pynheh dor ïa ka sbai jong ka spah haduh ban da parñiang khriat bad ka jingthmu, ka long, ba ka seng, kan kynran dien noh ia kane ka jingpyrshah Casinos, la pynpaw U Bah Donbok, ha ka jingia kynduh ha 13 tarik risaw 2022, haba ia kren hadien ba u myntri taxation, ula rai ban pynduh noh ia ka Meghalaya Gaming Act 2021.
U Bah Donbok ula pynpaw ba kum u nongialam, u khlem la pdiang ne ngop satia ïa kita ki spah ban shu bam tang shipliang ka ja bad ula ai lem ruh ka kyrwoh ba ki paitbah kim dei ban shah pynbieij ha ka spah bad ki dei ban iaid la ka jong ka hok ban jop, ïa ka pop.
Hadien ba ladep tyrwa kata ka spah, uwei u kren kop da kaba ong ba lada ym bam kane ka pisa ruh, hynrei kin iaid beit sha khmat bad lada kim iaid mynta, kin sa iaid la shem snem bad mar hangta u Bah Donbok ula pynphai nia da kaba ong “Me ba don ha ka bor, ngi ka seng ngi don ka bor ban pyni bun ki drama ba jur".
Haba kylli ki dei kiba naei kita ki briew, kiba wan tyrwa pisa, u Bah Donbok ula iathuh ba ki dei na ka liang ka sorkar bad na ka liang jong ka Khalai.
Haba phai ïa ka jingkren u myntri Taxsation, kaba ula kren sha ki lad pathai khubor ban pynduh noh ïa ka Meghalaya Gaming Act 2021, u bah Donbok, ula ong kum ka seng kaba shitrhem bha ban pyrshah ïa kane ka Casino, ka ong ba ka jingkren u James PK Sangma kam shem pat ladei ba u kren da kaba skhem ban pyndam bad lada ka don shisha ka jingthmu, ka dei ban ai da ka notifications ban pyntikna, ym ban shu ang ka shyntur.
Ka seng ka la byrngem ba kan ap ïa kata ka notification bad lada kam mih, na ka liang ka seng kan hiar ha ki constituency bapher bapher bad lada don kano kano ka jingialang paidbah jong kano kano ka seng kiba don ha kane ka sorkar MDA, ka seng HITO kan kren ban pan jingshai halor kane ka notification.
Shillong:Hato kan dei tang ka jingpynbieij lane ka jingthmu shisha na ka liang ka sorkar Meghalaya Democratic Alliance (MDA) kaba la ialam da ka National People Party (NPP), halor ka jingpynbna jong u Myntri ka tnad khajna jong ka Sorkar jylla ban pyndam noh ia ka Meghalaya Regulation of Gaming Act 2021.
Mynhynnin ka sngi na ka liang u Myntri ka tnad khajna jong ka sorkar jylla u James PK Sangma, kynsan kynsan u la phah ka kyrwoh sha ki lad pathai khubor ban pynbna, ba un sa shim khia ban pyndam noh ia ka Meghalaya Regulation of Gaming Act 2021, namar kane ka act kan ktah jur ia ka jylla.
Ha kine ki khyndiat sngi, na ka liang U Myntri rangbah ka jylla u Conrad K Sangma bad u Symbud Myntri rangbah ka jylla u bah Prestone Tynsong, ki la kyrngah  ban pyndam ia ka ne ka act, da kaba ki la kam ba kane ka act ka donkam ban don khnang ban the lakam kat kum ka ain  ia ki kam khalai ha ka jylla, hynrei ka jingpynbna na u myntri ka tnad khajna mynta ka sngi ka pynartatien  shikatdei.
Lah ban ong hangne ba ka jingpyndam noh ia ka Meghalaya Regulation of Gaming Act 2021, kan dang kham shim por, namar ba ia kano kano ka act  lah ban pyndam pynduh noh tang lada rah ia ka Act  hapoh ka ingdorbar thawain.
Shillong:Ka Meghalaya high Court, mynhynnin ka sngi, ha ka jingshong bishar jong U Justice Sanjib Banerjee Chief Justice bad U Justice W Diengdoh, ki la shong bishar, halor ka jingkwah jong ka kynthei, ban shim bynta ne tyrwa ialade, na bynta ka kam Rangbah Shnong, ha kano kano ka shnong.
Ha ka jing bishar, la ong ba kano kano ka shnong, ka hap ha ka jingpeit jong U Syiem ka Hima Mylliem lane ka Elaka, ha kaba ki hap ha ka jingpeit jong ka Khasi District Council (Appointment and succession of Syiem, Deputy Syiem, Electors and Rangbah Shnong of Mylliem Syiemship) Act, 2007.
La ong shuh shuh, ba na ka jingkiew ka pule puthi bad ka jingniew burom ia ki kynthei, da kaba shim jait na ka kmie, hynrei, tang ha ka kam shnong, la khanglad ia ka kynthei.
La ong shuh shuh da U Syiem ka Hima Mylliem bad ka Khasi District Council, ba ki don bun ki shnong kiba la ailad ia ki kynthei, ba kin shim bynta ha ka kam jied Rangbah Shnong bad ka kashari, ka la ong, ba kan long kaba kham bha shibun eh, lada kitei ki bor, kin ai jingmut ia kiwei de ki shnong, ba kin ailad lang ia ki kynthei bad la iathuh ba ka dorbar shnong jong ka Pynthorumkhrah, kan dei kawei kaba lah ban ai jingmut sha U Syiem ka Hima Mylliem, lada ka kwah, ba ki kynthei kin shim bynta.
Ka kashari, ka la ai por ia U Syiem ka Hima Mylliem bad ia ka KHADC, haduh ka 13tarik Nohprah 2022, ba kin wan rah ia ka khubor, halor katei ka jingkwah jong ka kashari.
kane ka long pyrshah ia ka custom law lada shah ia ki kynthie ban long rangbah shnong la dei ba shah ban ai jait kpa ia ki khun ki ba kwah ruhme i ki don bun ki kynthei  ba long syiem, president ne prime minister,balei tang ia ka kam rangbah shnong ym long mo.
Nongpoh: Ka ‘Signature Campaign’ jong ka Joint Action Committee Against Casino (JACAC), ne ka kynhun kaba la thaw kyrpang hapdeng ki nongialam seng bad ki kynhun seng, na ka bynta ban pyrshah ia ka jingthmu wanrah ktem ‘Khalai’ ka sorkar ha Ri Bhoi bad ruh ban dawa na ka sorkar jylla bad ka dei ban pynduh pyndam noh ia ka ain Khalai ha ka jylla bad kaba tip kum ka Meghalaya Regulation of Gaming Act 2021, ka la kut noh mynhynnin ka sngi ha Bhoirymbong, kata hadien ba la pyndep ha ki 10 tylli jaka ba bun paid ha Ri Bhoi.
Haba pynkut ia katei ka ‘Signature Campaign’ jong ka JACAC ha Bhoirymbong, la iohi ba u Bah George B.Lyngdoh, MLA Umroi, u la wan ban iashimbynta da kaba soi ha katei ka jaka kaba la buh da ki nongialam shnong lem bad ki kynhun seng ha Ri Bhoi.
Kum ban shu kdew hangne, ba ia ka JACAC la thaw ha ka jingiatrei lang hapdeng ki nongialam shnong lem bad ki nongialam jong ki kynhun seng, kiba kynthup ia ka KSU, FKJGP, HNYF, ha kaba ka jingthmu jong katei ka JACAC, ka long ban ym ailad ia ka Ktem ‘Khalai’ ba kan urlong ha Ri Bhoi bad ha kajuh ruh ka por ka long ban dawa na ka sorkar, ba ka dei ban pynduh pyndam noh ia katei ka ain ‘Khalai’ ha ka jylla.
Ki  10 tylli ki jaka ba kham lum paidbah ha Ri Bhoi, kata ha Nongpoh, Umsning Byrnihat, Bhoirymbong, Umiam, Umsning, 20Mer, Khanapara, Patharkhmah bad Mawhati, ha kaba ka jingthmu jong katei ka ‘Signature Campaign’, ka long ban dawa na ka sorkar ba ka dei ban pynduh pyndam noh ïa ka Aiñ ‘Khalai’ bad kaba la tip kum ka Meghalaya Regulation Gaming Act (MRGA) 2021.
Ha ka jingkren da ki nongialam jong ka JACAC, ka long ba ki la pynlong khnang ia katei ka jingiasoi paidbah, ka long ban ioh ia ka jingkyrshan na ki paidbah ban pynpaw ia ka jingpyrshah ia ka ktem ‘Khalai’ ha Bhoi bad ruh ban pynduh pyndam noh ia ka Ain ‘Khalai’ ha ka jylla.
Ka long ruh ka jingshisha ba ha ka jingkren jong ki, ka long ba hadien ba la kut katei ka ‘Signature Campaign, kin sa lum paidbah ban tur sha Secretariat bad ban kynduh ïa u Myntri Rangbah ka sorkar jylla, na ka bynta ban pynpaw ia ka jingpyrshah ia ka ktem ‘Khalai’ ha Ri Bhoi bad ruh ban weng noh ia katei ka ain ‘Khalai’ hapoh ka jylla.
Shillong: U James Sangma, myntri ka tnad khajna jong ka Sorkar jylla, mynta ka sngi u la kular ba un trei shitom ban pynduh pyndam noh ia ka Meghalaya Regulation of Gaming Act 2021, kaba la wan rah da ka Sorkar Meghalaya Democratic Alliance (MDA) hapoh ka jingpeit jingkhmih jong u, ia kane ka tnad.
Haba kren ha ki lad pathai khubor, na ka liang u Myntri u la ong “Ha u snem  la dep la wan rah ia ka Meghalaya Regulation of Gaming Act 2021, kum shibynta ban pynkiew ia ka kam jngohkai pyrthei, ban ioh lum khajna bad ban pynioh kam ia ki briew na ka  jylla".
“Bad ka jingthmu jong ka tnad khajna jong ka Sorkar jylla, ban wan rah ia kane ka act ka long ban tehlakam ia ki kam khalai kiba la don lupa ha ka jylla kat kum ka ain“ u la bynrap.
U Sangma u la ong “Hapoh kane ka Act ka la don ruh ka jingai jingmut ban wanrah ia ka Casino ha ka jylla, hynrei ha kine ki bnai kiba la dep ka la mih ka jingpyrshah na kiba bun balang namar  ka jingsheptieng ia ka jingshah ktah lada don kane ka act".
“Ha kine ki bnai, na ka liang jong nga, nga la shim khia ban ia kynduh ia ki briew kiba don bynta lang ha ka imlang sahlang, kynthup ia ki nongïalam niam, nongïalam  ki sengbhalang, nongmihkhmat jong ki riewpaidbah,  ki nongïalam jong ki dorbar shnong, ki nongïalam ka District Council bad kiwei kiwei"u la  bynrap.
U la ong ruh “Ha kine ki jingïalang, nga la  sngewthuh ia ka jingsngewkhia jong kiba bun balang bad ia ki jingshah ktah na kane ka Act bad dei na kane ka daw ba na ka liang jong nga nga la shim rai ba dei pynduh pyndam noh ia kane ka Act".
U la bynrap “Na ka liang jong nga, ngan trei shitom ban pynthikna ba ia  ka Meghalaya Regulation and gaming Act 2021 dei ban pynduh pyndam noh,  namar ba kan don ka jingktah ka ba jur ia ka jylla".
Shillong:Ka sorkar Meghalaya bad ka coal India limited (CIL), ka la pdiang ia ka jingai jingmut, ba la khlieh da u nongbishar ba la shongthait u BP katakey.
Ki ar liang mamla, kata ka sorkar meghalaya bad ka CIL ki la pdiang ia ka jingai jingmut ban shalan ia u dewiong, katkum ka jingai jing mut jong ka Katakey komiti.
Ka ïingbishar jong ka Meghalaya, ha ka 19tarik jong u bnai Iaiong, ka la thung ia u nongbishar ba la shong thait u BP Katakey, namar ka jingkynnoh ba ia u dewiong la shu shalan tuh.
Ka Meghalaya Highcourt, ka la aibor ia ka Katekey komiti, ban ai jingthoh ia ka sorkar jylla ban ai jingbit ia ka ban thew ban woh ia ka jinglilam bad kit ia u dewiong.
Nongpoh: Ha ka sngi kaba la sdang ia kawei ka Tamasa iakob king lieng kaba la tip kum ka Megha Kayak Festival 2022 bad kaba la pynlong da ka Ri Bhoi Water Sport & Tourism Cooperative Society Ltd lem bad ka Meghalaya Tourism, ia kaba la pynlong ha Wah Umtrew kaba don hapoh ka shnong Umtham Ri Bhoi, ki la don ki katto katne ngut ki nongkieng lieng ba la pawnam ha ka pyrthei, kiba la wan ban iashimbynta.
Ki nongwan iashimbynta ha katei ka jingiakob king lieng, kiba la pawnam ha kylleng ka pyrthei bad kiba la long ki nongjop ha ki Olympic, ki kynthup ia u Giovanni De Gennaro na Italy, ka Sofia Reinoso na Mexico, ka Vavra Hradilek na Czech Republic, ki World Champion loat ki kynthup ia u Nouria Newman na France bad u Adrian Mattern na Germany.
Nalor kitei ki nongkieng lieng ba la paw nam ha ka pyrthei, ki la don ki na India bad nalorkata ki la don kumba 15 ngut na ka jylla Meghalaya, kiba la wan na ki shnong bapher bapher bad kiba la wan ban iashimbynta ha katei ka jingiakop.
Haba kren sha ki lad pathai khubor, ki nongpyniaid ia katei ka jingiakob kinglieng, kiba kynthup ia u Ian Vincent bad ka Sheela Vincent, ki la ong ba ka jingthmu jong ki ban pynlong ia katei ka jingiakop kieng ba pawnam ha ka pyrthei, ka dei namar ba ki don ia ka jingthmu ba ka Meghalaya, ba kan paw kum kawei na ki jaka kieng lieng kaba pawnam ha ka ri bad ha ka pyrthei hi baroh kawei, namar tang ki nongwan ban iashimbynta ha katei ka jingiakop, ki dei ki briew kiba la bna nam tam ha ka pyrthei hi baroh kawei.
Shillong:Hadien shi taiew, ka jingiakhih ki nonghikai, u Babu Birbor Riangtem, President ki nonghikai skul contract, lane ka Meghalaya Government Lower Primery School Contractual Teachers Association lem bad ki katto kane ngut ki nonghikai, ki la shah khot hajir mynta ka janmiet, ka 12 tarik u Risaw 2022, ha ka office DSP, uba la phun kyrkieh ia u President ban wan mih ha Police Reserve East Khasi Hills District, halor ka ejahar ban kylli bniah, ha kaba la ujor pyrshah ia ki ar ngut ki pulit, kiba siat tear Gas ia ki nonghikai kiba tur sha Secretariat, kiba khlem la pyrkhat wat la bun ki kynthei ryngkat ki khynnah kiba dei ki khun ki kti jong ki nonghikai kiba la wan synran ha katei ka jingiakhih kaba la jia ha 6 tarik mynta u bnai.
U Babu Birbor, ula jubab shai sha ki lad pathai khubor ba ka jing ia kren bad u DSP, ka long ba u thmu ban buh jing kylli, la ka dei shisha ha kato ka sngi, ha kaba ia dei bad ka jingshah siat tear Gas, na ka liang u DSP, haba kren bad u President ba baroh ki nonghikai, kat kiba la ia soi kyrteng ha kane ka ejahar, yn khot ia baroh ba katba dang iaid ha ka jingbishar ia kitei ki pulit.
Ula bynrap ruh, da kaba ong “Ngi hun ne ngim hun ia kata ka jingbishar, namar ka dang iaid, hynrei ki la pynpaw beit ba kim sngew don ka jing kyrmen ba kan bha ka jingbishar kaba ki la ujor bad kaba pynlyngngoh ia ki paitbah ba ka long tang ka jingpyndep rukom ha ba bun ki jingbishar namar kum u nonghikai, ula iohi ia kiba bun ki inquiry hapoh ka jylla ba kin iaid sha khmat ki shu sahkut noh khlem ka jingpynshai kumba ula ai nuksa ia ka Inguiry jong u Bah Che".
Shuh shuh ula ong, kum ki nonghkai kim kwah ban da kdew kti eh ia kita ki pulit kiba don kti ban siat tear Gas ban buh kita ki jing pynshitom, hynrei ula ong, katkum ka ain ka donkam ban leh katba ka leh bad ibit bad ki pdiang beit ba kan long ka jing sneng nangne sha khmat ba kan ym jia shuh ban poi, kum une u pud ban pynmynsaw.
"Shimet kum u rangbah u Babu, ula ong kum ki nonghikai kim dei kita kiba ialeh pyrshah ia ka ain bad ban ia leh donbor kum ka kyrdan ba donburom ki nonghikai kam iahap, namar ki dawa ia la kajong ka hok, hynrei kim pdiang satia ia kane ka jingleh haram ki pulit.
Nga sngew ban pynrem jur bad kum ki nonghikai kin pynlong biang ka jingiaid paitbah kum shi bynta ban pynrem ia kane ka jingleh ki pulit ba siat tear Gas wat ban pyrshang rah kti ia ki nonghikai ula ong".
U babu Birbor, ula iathuh ba hadien ka jing pynkut noh jong ki, ia ka jingia khih kum ki nonghikai, ki sngew ban ioh mynsiem biang, wat la ki la duh ring mynsiem, namar lyngba ka phun call la ioh ban ia kren bad u Deputy CM u Bah Prestone Tynsong ba u la khot ia ka jingiakren ia ki nonghikai kontrak ryngkat u Myntri rangbah ka jylla u Conrad Sangma, ha kine ki taiew ban sa wan, wat lada u Myntri ka tnad pule puthi u la kyntait ia ka jingdawa ki nonghikai bad ula bynrap ba kata ka jingia kynduh kaba khatduh kan long kaba pynsam rkhie ia ki nonghikai Kontrak.
Dei ka party UDP kaba behkam ia kine ki nonghikai.
ka UDP ka pynmih jingkulmar ha baroh ki department sorkar namar ba kadon ki nongialam bad minister ( UDP) bym nang ban trei ia la ka kam.
Nongpoh: Ki nongkitkam ka Raid Nongkhrah ha ryngkat ki nongkitkam ka Elaka Nongpoh Sirdarship, mynta ka sngi, ki la leit ban pynskhem ia ki nongialam shnong ha Lumbyrhing, kata kadei hadien ba katei ka shnong ka la jied ban pynthymmai ia ki nongialam hapoh katei ka shnong.
Ki nongialam shnong ba thymmai hapoh ka shnong Lumbyrhing bad kiba la shah pynskhem mynta ka sngi, ki kynthup ia u Bah Banaijingsuk Khongdup, kum u Rangbah Shnong bad u Bah  Daniel Khongsdam kum u Secretary shnong.
Lyngba jong katei ka sngi, ba la pynskhem ia kitei ki nongialam shnong, na ka liang ka Raid bad Elaka Nongpoh Sirdarship, ki la aiti ia ka Syrnod kaba long kum ka jingpynskhem ia ki nongialam hapoh katei ka shnong, khnang ba kin lah ban pyniaid beit pyniaid ryntih ia ki kam ki jam hapoh katei ka shnong.
Ka Supreme Court, mynta ka sngi, ka la pynsangeh, ia ka jingpynsaja lane ka rai shong phatok, ia U Rahul Gandhi, halor ka mukotduma, kaba long pyrshah ia u, kaba u kynthoh pyrshah ia ka jaitbynriew Modi bad kaba dei ka daw, kaba ula shah pynduh noh ia ka jinglong dkhot, sha ka dorbar Lok Sabbha.
Lyngba katei ka rai, U Rahul, un lait na ka jingshong phatok  bad un bteng biang ruh, ban long u dkhot jong ka iing dorbar Lok Sabbha.
Ki nongbishar, ba kynthup ia U  Justice BR Gavai, PS Narasimha bad u PV Sanjay Kumar, kiba shim bishar, halor ka jingmudui jong U Rahul Gandhi, halor ka rai jong ka  Gujarat High Court, kaba kyntait ban pynsangeh, ia ka rai jong ka session court, kaba ha Surat bad kaba rai ruh ban pynshitom, da kaba pynshong phatok, ia U Rahul Gandhi, na ka bynta ar snem kynthih.
Ka Supreme Court, ka ong shuh shuh, ba ka jingpynngat ha ka kyndon  498 and 499 jong ka  Indian Penal Code (IPC), ka hap ha ka jingrai set phatok, kaba ar snem kynthih bad ka kashari, ka ong, ba lada jia, ba la pynduna tang shisngi ruh, na katei ka rai, kaba la pynmih da ka kashari na Surat, kumta, kan nym ktah satia, ia ka ain jong ka  Representation of People Act bad kaba dei ban pynduh, ia ka jinglong MP jong U Rahul Gandhi.
Ka Supreme Court, ka shim, namarkata, ba ka jingpynbeit ia katei ka rai, ka long kaba donkam bha, namar ba ka ktah ia U Rahul, uba don ha ka kam shakri paidbah bad nangta, ka ktah ruh ia kito ki paidbah, kiba la jied ia u bad halor kitei ki jingshisha, ba la pynsangeh shwa ia ka jing pynsaja, kat haduh, ban da mih da kawei pat ka rai.
Ki jingthaw khyllah, lane ki briew ramia lane ki ksuid, ki la pynkulmar thlim ha kine ki sngi, ha ka Ri America bad la ju iohi, ia kitei ki riew khyllah, ba ki her ha suin bneng bad don ruh ba ki leit rung sha ki jaka treikam ba kynjang tam lane ki jaka buh tiar ialeh thma, kiba la pahara skhem bha, ha ki bynta jong ka America.
Kum kane ka jingjia, ka la jia, ha ki khyndiat sngi ba ladep, ha kaba ka la don ka jingher jong ki kynja balun ba meh ding ha ka suinbneng jong ka Cuba bad katei ka dei ka balun, kaba long laidong bad ka don ka bynta kaba nep ruh ha ka bad katei ka balun, ka iaid sawdong jong ka suinbneng, ha Cerro, Havana.
Ki nongshong shnong, ki la tieng her, haba ki iohi, ia katei ka ding, kaba her ha suin bneng, namar ba ki tieng, ba ioh kan leit hap sha ki iing ba ki shong ki sah, ki jaka ba don paidbah.
Ki stad jong ka US, ki shim, ba kitei ki dei ki jingthaw, kiba mih na sha kawei pat ka bynta jong ka pyrthei bad ki sngewlyngngoh ruh, ba katei ka balun, kan her ha ka por mynsngi mynshai.
Imphal:Ka kynhun tohkit jong ka sorkar pdeng,ka Central Bureau of Investigation (CBI) ka la set pathok ia ki 6 ngut ki briew kiba la shah kem ha ki pulit jong ka jylla Manipur haba iadei bad ka jingdonbynta jong ki ban pyniaid lyngkhuit ha ki paidbhur ha jylla Manipur.
Na ki 14 ngut kiba la ithuh, lyngba katei ka video, 7 ngut kiwei pat, kynthup ia u ba dang hapoh 18 snem ka karta, ki la ia don bynta ha kane ka kam bad ki la shah bat noh ha ki pulit.
Ia u ne u ba dang hapoh ka 18 snem ka karta, la rah noh sha ka ïingsah jong kito ki nongpynkheiñ aiñ kiba hap hapoh 18 snem.
Ha ka sngi balang ka CBI ka la rah ia ki 6 ngut ki briew na bynta ka jingtohkit haba iadei bad kane ka jingjia.
Hadien ba la set ia ki saw ngut ha along jong ka CBI la lai sngi,sa ar ngut kiwei pat la rah lang sha katei ka along, ha kaba la poi sha ka 6 ngut.
Ha ka sngi ba ar kine kiba shah kynnoh la rah sha ka ïingbishar ba kyrpang jong u court special judge & prevention atrocity act, ha Thoubal.
Hadien ba ki la pyndep ban sah ia ka por ba la buh ha along jong ki pulit la rah ia ki da ki pulit jong ka Thoubal district.
Ka CBI ka la phah ia ka jingthoh sha ka ïingbishar ba kan shimti bad tohkit ia kane ka kam pyrshah ia kine ki briew kiba la shah kynnoh.
Hadien ba la shong pyrkhat bad mir jingmut bha ka ïingbishar ka la ailad ia ka CBI ba kan shimti hadien ka jingkyrpad.
Ki ar ngut, ka ïingbishar ka la ailad ba kin don ha along ka CBI haduh ka 8 tarik Nailar bad kiwei pat kin don tang ha ka 2 tarik Nailar.
Saw ngut kiwei pat ki la don ha along jong ka CBI, la palat lai sngi.
Ha ka jingia ba la jia ha ka 4 tarik Lber, ha kaba ki arngut ki longkmie ki la shah thombor bad pyniaid lyngkhuit, katkum ka dur video ka ba la sa phriang sted ha ki rynsan social media, ka Tnad CBI ka la shimti ban pynlong ia ka jing tohkit.
Ha ka video la iohi ba kine ki longkmie ki la shah pyniaid lyngkhuit ha ki paidbhur, kane ka la paw pyrthei bad pur sted bha ha ka 19 tarik naitung ha kaba ka la pynkhihwin hi puk ia ka ri baroh kawei haba iadei bad ki kam sniew kiba la jia ha ka jylla jong ka thaiñ shatei lammihngi.
La pyni paidbah, ia ka phlim Rocky Aur Rani Kii Prem Kahaani, ha ka 28tarik Naitung 2023.
Katei ka dei ka phlim, kaba la thaw da U  Karan Johar, uwei na ki nongthaw phlim ba pawnam jong ka bollywood.
Ha katei ka phlim, U Karan, ula wan rah biang ia U Dharmendra bad ka Jaya Bachchan, ba kin ia ak lang ha kajuh ka phlim.
Hynrei kaba ktik, ia ki nongpeit phlim, ka dei ka bynta ba u iadoh U Dharmendra bad ka  Shabana Azmi bad kaba la mih bha, ka jingiakren, da ki nongpeit phlim, ba kumno kitei ki aktor, ba la iaw ka rta, ki dang sngewtynnad ban iadoh ha kaba ak phlim.
Ki nongthoh khubor, ki la kylli, halor katei ka bynta ia U Dharmendra bad ka jubab jongu, ka long, kaba biria bha, da kaba u ong  “Bohot maza aaya (ka long kaba sngewbang shisha).
" U Dharmendra, u pynpaw ruh, ba u sngewieid shibun eh, ban shim bynta ha katei ka phlim bad u kyrmen, ba kan long kaba pynsngew tynnad ia ki nongpeitkai ha kylleng ka pyrthei.
U Dharmendra, u iathuh shuh shuh, ba haba U Karan, ula batai shaphang, ka jingdonkam, ban iadoh ha katei ka phlim “Ngam da pynleit jingmut satia bad nga shim, ba katei ka dei ka bynta kaba donkam ban leh, katba kum ka jingiaid jong ka khana bad nga la ong, ba ngan leh beit ia kata.
Nga ngeit ruh halade, ba ha ka jingieid, ym don satia ka jingteh ha ka rta jong u briew.
Ka rta, ka dei tang ka jingkhein, hynrei, ka jingdoh ieid, ka dei ban pyni, ia ka jingieid ba nylla jong ki arngut.
Manga bad ka Shabana, ngim shym la sngew wit eiei ruh em, ha ka por, ba ki ring dur ia katei ka bynta".
Na ka liang jong ka Shabana Azmi, kaba don ha katei ka jingiakren bad ki kotkhubor, ka la ong “Ngam ju mutdur, ba katei ka jingjia, kan long ka jingiakren kaba shongshit bha sharum shaneng.
Don bun kiba  ia rkhie sammut, haba ngi iadoh.
Ha ka por, ba ring ia ka phlim, kam don satia ka jingsngew pher eiei ruh em.
Ka dei ruh, ka jingshisha, ba ngam ju kham iadoh ha ki phlim bapher jongnga, baroh shi katta.
Hynrei, balei ngan nym kwah ban iadoh bad U Dharmendra, uba dei u aktor uba da bhabriew sat?" ka la ong shuh shuh.
Nongpoh:Mynhynnin ka sngi, ka la don ka jingialang hapdeng ki nongmihkhmat, nangta ki riew pawkhmat bad ki nong ialam sengbha lang ha Ri Bhoi, kaba ki la pynlong ha Circuit House Nongpoh, kata na ka bynta ban iaphylliew jingmut ban wan rah ia ka shongsuk shongsain bad ban tem haba mih kino kino ki jingiakynad ha ki bynta bapher bapher hapoh ka Distrik.
Ha katei ka jingkynduhlang, ki dang don tang kata ka jingiakren ba kumno kin thaw ia kata ka kynhun kaba yn danlang da baroh, kata kaba kynthup naduh ki nongmihkhmat paidbah, ki nongialam seng, ki nongialam niam bad kiwei.
Lyngba jong katei ka jingialang, ki la shim ia ka rai ba kin sa pynlong pat ia ka jingialang kynduhlang bad ha kata ka por kin sa jer kyrteng ia katei ka kynhun bad kiba khmieh lynti, ba ka dei kawei na ki kynhun ka ban peit shisha ia kata ka shongsuk shongsain ha Ri Bhoi hi baroh kawei.
Na ki nongmihkhmat, kiba la poi ha katei ka jingialang, ki kynthup ia u Bah Mayralborn Syiem, MLA Nongpoh ba dei ruh u convener, nangta u Bah Sosthenes Sohtun MLA Jirang, Balajied Ranee MDC Nongpoh lem bad kiwei ki nongialam seng, ki riew pawkhmat bad ki senglongkmie na Ri Bhoi.
Ka jingstad, kam juh dier por bad kito kiba kwah ban ioh ia ka jingstad, ki lah ban iai pyrshang, katba ka bor jabieng jongki, ka dang smat, wat la ka rta, ka la nang iaid ruh kam pher bad kane ka dei ka jingjia, kaba la jia ia u Lalringthara, uba don mynta 78 snem ka rta.
U Lalringthara, u iaid man ka sngi, haduh 3 Kilometre, ban leit sha ka skul jongu bad u hap ban phong uniform bad ban kit pla kot, man ka sngi.
Ka khubor jong ka Northeast Live, ka iathuh ba U Lalring thara, u dei na ka shnong Hruaikawn, ha Champhai district ha Mizoram bad mynta, u leit ban pule ia ka class 9 ha Rashtriya Madhyamik Shiksha Abhiyan (RMSA) High School ha Hruaikawn, na ka bynta une u snem, uba mynta.
La kha ia U Lalringthara, ha ka shnong Khuangleng, ha u snem 1945 bad ula pep skul, noh, ha ka jingpule class 2, na ka jingiap noh u kpa jongu, namar ba u hap ban trei lyngkha noh, namar ba u dei u khun marwei.
Hadien kata, ula leit na kawei ka shnong sha kawei pat bad ha u snem 1995, ula leit sah noh ha ka shnong New Hruaikawn; hynrei ka dei haduh mynta u snem 2023, ba u sa iohlad ban leit skul biang, tang na ka daw, ba u kwah palat ban kren phareng, ban thoh phareng bad ban sngewthuh ia ka jingpule khubor ha telebishon.
Haduh mynta, U Lalringthara, u la nang ban thoh ia ki dak Mizo bad mynta u trei kum u nongap pahara ha kawei ka iingmane ha New Hruaikawn.
“Ngam don jingeh satia, ban thoh ne ban kren Mizo, hynrei ka jingthrang jongnga, ka long, ba ngan nang ban kren phareng.
Mynta man ki jingthoh jingtar, ki dei kiba don jing iasnoh bad ka ktien English bad bunsien, ka ju pynthut bha ia ka jingpule jongnga bad kumta, nga la rai ban leit skul biang, ban nang kham pyntbit ha ka pule bad ka thoh, khamtam, ha ia ka ktien English" ong u Lalringthara.
Nongpoh:Ki nongialam ka FKJGP North Khasi Hills District Unit, mynhynnin ka sngi ki la leit ban aiti ia kawei ka tiar tem (Piano) sha ka skul jong ka Balang Katholik, kaba don hapoh ka shnong Tyrso ha Ri Bhoi.
Haba leit ban aiti ia katei ka tiar tem, la sakhi da ka jingdon u Bah Luistar Lyngdoh, President ka FKJGP NKHD, ha ryngkat ka jingdon u Bah Mathias Mujai Rangbah Shnong, nangta ki nongialam ka seng, kiba kynthup ia u Bah Gabriel Sun, u Bah Banroy Wahlang Presi dent Umling Circle lem bad kiwei.
Haba iadei bad katei ka jingleit ai sngew bha da ka FKJGP, na ka liang ki nongpyniaid jong katei ka skul, ki la pynpaw ia ka jingsngew kmen kaba khraw eh, namar ba kin ioh ban pyndonkam ia katei ka tiar tem, bad kaba la pynkmen eh ia ki ka dei hadien ba ka jingkyrpad jong ki na ka seng, ki la ioh shisha ia ka jing iarap.
Nongpoh: Naduh hynnin ka janmiet bad haduh mynta ka janmiet, ka Iew 15mer kaba don ha ka liang Assam ha ka thain Byrnihat, ka la hap ban khang khyrdep, ha kaba la iohi jingtip ba kat haduh mynta ka janmiet, ki bor ka Ain kim pat ailad ia ki nongshong dukan, ba kin plie ia ki dukan.
Ka tyllong khubor kaba la iohlum, la ong ba ka daw kaba la pynlong ia ki bor ka ain, ba kim shah plie dukan ha katei ka Iew, ka dei hadien ka jingjia kaba la jia hynnin ka sngi, ha kaba kawei ka kynthei kaba dei na ka jaidbynriew Boro, ka la shah pyniap bad la suba jur ba uba donkti ha katei ka kam, u dei u Muslim uba don lang hapoh katei ka thain 15mer ha ka liang Assam.
Shuh shuh, ka tyllong khubor, la iathuh ruh ba tang mar ia tip paidbah halor katei ka jingshah pyniap ia katei ka kynthei, la sdang ka jingiakynad hapoh katei ka jaka, kaba la pynlong ia ki bor ka Ain ba kin khang noh ia ki dukan, khnang ban lait na kino kino ki jingjia kiba wanrah ia ka jingkulmar.
Haba iadei bad ka jingshah pyniap ia katei ka kynthei, la ong ba ki paidbah hadien ba ki la lap ia ka metiap jong katei ka kynthei, ki la suba beit ia uwei uba ki la iohi ba u la ia iaidlang bad katei ka kynthei ha ka por mynstep.
Ki pulit ka Sunapur Police Station, haba ki la ioh jingtip halor katei ka jingjia, ki la leit mar mar sha katei ka jaka, kumba haba ki la ioh jingtip na ki paidbah ba ki la suba ia uwei na kiba la iadonlang bad katei kaba la shah pyniap, ki la wan jingtip ia u bad kham hadien ki la iohkem syndon ia utei uba la shah kynnoh donkti ha katei ka kam.
Ki pulit haba ki la iohkem ia utei uba la shah kynnoh donkti ha katei ka kam, ki la rah noh ia u sha thanad, na ka bynta ban pynlong ia ka jingtohkit.
Shillong:Ka Meghalaya Lokayukta ka la pynngat, ia ki 12 ngut ki briew kynthup lang ruh ia u MLA ba mynta na ka parti NPP, khyndai ngut ki Executive Member barim bad u Secretary barim ka Garo Hills Autonomous District Council (GHADC) nalor ki arngut ki Contractor, halor ka jingbym lah pyndep ban tei ia ka MDC hostel ha Tura, kaba la mang haduh 6,01,31,100.00 klur tyngka.
Ka hukum ba la pynmih ha ka 28 tarik Naitung, u shongknor jong ka Meghalaya Lokayukta Bah B Dhar, ula ong, ba la wanrah ia ka case record ha katei ka sngi, ha ryngkat ka kaiphod jingtohkit ba la aiti da u Anil Sangma, MPS (retd), uba long ruh u dkhot ka Inquiry Wing ka Meghalaya Lokayukta.
Kine ki nongshah mudui, ki la shah pynngat kyndon, kat kum ka kyndon ba12 bad ba 13 jong ka Prevention of Corruption Act, 1988.
Kine kiba shah pynngat, ki kynthup ia u CEM barim ka GHADC Denang T Sangma bad 8 ngut ki MDC barim ba kynthup ia u Augustine R Marak, Brilliant R Sangma, Dipul R Marak, Kurosh M Marak, Winningson Ch M arak, Dolly K Sangma, Bhupen Hajong, bad u Sukaram K Sangma.
Kiwei pat ki kynthup ia u Secretary ka GHADC, Hewingson A Sangma bad arngut ki contractor, u Sanjay A Sangma bad u Dolrich D Sangma.
Lah ban kdew hangne ba u Sanjay A Sangma, u dei u MLA ba mynta jong ka National People Party (NPP) na Mahendraganj Constituency.
U Chairperson ka Lokayukta, u la bthah ia u Director of Prosecution ban phah ia ka mukotduma ba la buh jingthoh da ka dei shisha sha u Public Prosecutor ka West Garo Hills, Tura ba un rah tian bishar ha ka Iingkashari ba kyrpang jong ka ha West Garo Hills, Tura.
Lah ban kdew hangne ba ia ka jingujor, la mudui da u Kingstone Bolwari Sangma, pyrshah ia u Sanjay A Sangma bad kiwei pat namar ka jingbym lah ban tei pyndep ia ka MDC hostel ha Tura, kaba la mang haduh 6,01,31,100.00 klur tyngka.
Kane ka pisa ba la bei ia kane ka projek ka dei lyngba ka Skhim Special Assistance grant jong ka Sorkar Pdeng na ka bynta u snem 2015-2016 ha kaba la Ministry of Finance kala pyllait T.100.71 klur kum ka Grant-in-Aid sha ka GHADC, ba kan pyntrei ia ki kam pynroi ha ki jaka ba hap hapoh ka Sixth Schedule.
Ka Lokayukta ka la pynlong ia ka jingtohkit ba malu mala bad lap ba ka don ka jingpyndonkam bakla ia ka pisa haba iadei bad ka jingpyn treikam ia kane ka projek bad kumta ka la rai ban pynlong ia ka jingtohkit kaba bniah.
Na ka liang u Kingstone, uba dei u Working President ka Human Rights and Anti-Corruption Youth Power of India, ula pyntip ba ki dkhot ka Inquiry Wing jong ka Lokayukta, ki la aiti ia ka chargesheet bad ka kaiphod jingtohkit kaba bniah sha ka Iingkashari ba kyrpang ha Tura.
“Ka Iingkashari ba kyrpang, Tura, ka la pynmih ia ka hukum ba shimkhia ia kane ka kam bad ka la register ia ka case bad kala buh ban tian bishar ia ka ha ka 29 tarik Nailar, 2023" ula ong.
Shillong: Ki shipai BSF, hadien, ba ki la ioh jingtip, kaba biang, kumta, hynnin ka sngi, ki la leit ban kurup, ia ki jain, kiba mut ban shalan tuh sha Bangladesh, kiba shongdor T.22lak.
Katba kum ka kyrwoh jong ki shipai BSF, ki iathuh, ba ia kitei ki mar tuh, la ioh kurup, na khappud jong ka East Khasi hills, tangba kim shym la iathuh satia ia ka jaka jong ka jingjia.
Shillong: Ha ka 30tarik Naitung 2023, la ejahar ha ki pulit ha Sadar, ba ha ka 29tarik Naitung 2023, ha ka por 6.45 janmiet, la don uwei u briew, uba tep jain ialade, uba la leit rung ha iing sah ka jong  Janaki Toi (70) ha Umsohsun.
Utei ula ktah kti ia katei ka longkmie bad ula knieh noh ruh, ia ki jingdeng ksiar jongka, ka mobile phone bad ka atm card ruh.
Ki pulit, ki la shimti, ia ka jingtohkit, lyngba ka  Sadar P.S C/No.196(07)2023 U/s 452/ 326/ 392 IPC bad ha ka jingtohkit, la lap ba u don uwei u briew, uba na Mawblei, uba donkti ha katei ka kam.
La leit khynra ia ka iing jong utei u briew, ha ka 1tarik Nailar 2023 bad ha ka jingtohkit, ula phla, ba ula leit khura ha iing jong ka kong Toi bad ula tuh ia ka sati ksiar bad ula leit die sha u nongdie ksiar ha Mairang bad la ioh kurup noh ia katei ka sati ksiar, katba ia utei uba shah kem, la aiti ha ka jingbishar jong ka kashari.
Bun tang ki kam sniew suda.
Mynta ka sngi, ki shipai BSF, jong ka  172 Bn, ki la ioh ban kurup noh ia ar tylli, ki masi, kiba don jingthmu ban shalan sha Bangladesh.
Kitei ki masi, ki dei kiba la shu phngian jubor, ha ki ar tylli ki kali alto.
La ioh kurup, ia kitei ki masi na khappud sha ka East Jaintia hills, ong ka khubor jong kitei ki shipai khappud.
Shillong:U Vice Chancellor ka skulbah North Eastern Hills University (NEHU) u Prof.P.Shukla, mynhynnin ka sngi, ula ong ba ka jing pyntreikam ia ka New Education Policy 2020 ka la slem lypa la lai snem bad lada dang iai pynslem, kan long ka jingma ia ki samla pule.
U la ong ba ia kane, la iakren ha ka Academic Council bad ka Executive Council kaba la pdiang ban pyntreikam.
Ula ong ba ia ki Postgraduate cour ses la dep pyntreikam bad katkum ka rai mynta la dei sa ka pali ban pyntreikam sa ki undergraduate courses.
Ha kajuh ka por ula ong ba u long uba la kloi ban iakren ia ki nonghikai, ia ki Principal, ia ki kynhun ban pynbeit ia kano kano ka jingeh.
Ha kawei ka liang, ka seng ki babu college hapoh ka lama ka Meghalaya College Teachers Association kila kynnoh ba u Vice Chancellor ka skulbah North Eastern Hills University u Prof.P Shukla ula ialam bakla, namar ba ka Academic Council kam pat shim ia ka rai ban pyntreikam ia ka New Education Policy 2020.
Haba kren sha ki lad pathai khubor mynta ka sngi u Babu Airpeace Rani, u la ong ba ka MCTA kan pyrshah beit ia ka jingpyntreikam ia ka NEP ban shu pyntreikam khlem iaid katkum ki kyndon.
Ka MCTA ka la pynbna ia ka jingbym iatreilang bad u VC halor ka jingpynmih hukum ba baroh ki College kin pyntreikam ia ka NEP 2020 naduh ka 1 tarik Nailar 2023.
Nalor ba nga dang ia duna dang beij  ha baroh ki liang sa bad ka ia pyrshah, kiei2 ki new initiative/policy /development ngi pyrshah beit, ioh nong mano iap mano, pyrkhat bha….
U Bittu Bajrangi, uba dei uwei na ki riew ieid masi, u dei uwei na kiba shim bynta, ha ka jingiaid paidbah jong ka seng Vishwa Hindu Parishad, ha  Nuh, Haryana.
Ha ka jingiakren jongu bad ka kotkhubor India Today, U Bittu Bajrangi, u iathuh halor katei ka jingjia, kaba la pyniap ia 6ngut ki briew, kaba la jia ha ka Lah Sngi U Blei.
“Kumba ngi ju leh man la u snem, ngi ju pynlong ia ka  shobha yatra.
Katei ka yatra, kan iaid lyngba ka Nalhar Mahadev Mandir ha Nuh  bad kan sa iaid sa shawei pat, ha kaba ki don shibun ki kynthei, ki khynnah, kiba ju shim bynta lang bad nangta ngi leit ban duwai sha mandir, ban pynlong ia ka kirtan bad ngi sa leit phai noh na katei hi kajuh ka jaka.
Dei ha ka por, ba ki kali, ki sdang ban leit phai, bad ngi dang iaid dang kumba 500 metre, ngi iohi, ba ki don ki kali, kiba la shah thang" ula ong.
“Hangtei hajan, ka don kawei ka iingmane Muslim bad ki don kumba 200 haduh 250ngut kiba ialum lang ha katei bad kitei ki dei kiba don da ki tiar siat bad ki la sdang ban siat pathar" ula ong shuh shuh.
Hadien kata, u ong shuh, ba na kaei kaba la dep jia, ha ka 4tarik Jymmang 2023, ha kaba la pyniaid lyngkhuit ia ki arngut ki kynthei, kumta, u don ka jingtieng kaba jur, ha katei ka sngi ruh ia ki kynthei bad ki khynnah, kiba shim  bynta lang.
“Haba ki la don siat suloi, kumta ng la phai dien noh bad shong riehtngen shwa ha temple" ong shuh u  Bittu Bajrangi.
Haba la kylli pat, ba balei ki nongiaid paidbah, ki iarah ia ki tiar pynmynsaw, U Bittu Bajrangi, u ong “Ki don katto katne kiba rah tiar pynmynsaw, hynrei ki dei ki suloi kiba don laisen bad ki waitlam, ba ngi rah, ki dei kiba ju pyndonkam, haba lehniam puja, ha ki jingiathoh shongkurim bad kiwei ki kam lehniam bad kim dei, kiba thmu ban pyniap briew".
Ha kawei pat ka dur, la iohi, ia U Bittu Bajrangi, ha kaba ula pyrta bad ong   “Goli Pe Goli Chalengi, Baap to Baap Rahega" (yn ther kuli,  ia kito kiba siat iangi bad u kpa, un dei hi u kpa) bad u dawa ruh, ba dei ban pynpra beit da ki mashin puh shilum, ia kito ki riew runar.
Nongpoh:Ka seng Ri Bhoi Youth Federation (RBYF) Umsning Circle, ka la kyntu ia ki bor ba dei peit ba ki dei ban pynbiang mardor halor shibun ki jing duna kiba don hapoh ka jaka sumar ha Umsning CHC.Ha ka kyrwoh kaba la phah da u Bah Henry Marngar, Publicity ka RBYF Umsning Circle, u la ong ba ka nongrim kaba la pynlong ia ka seng, ba kan buh ia ka jingdawa na ka sorkar ba ka dei ban pynbiang ia ki jingdonkam hapoh katei ka jaka sumar, ka dei hadien ba ki la ioh shibun ka jingujor na ki riew paidbah, kiba la kynduh shibun ki jingeh haba ki leit ban shah sumar hapoh katei ka CHC.Shuh shuh, u la ong ruh ba ka seng, ka la lap ba don ki khep hapoh katei ka jaka sumar, ba ym don Doktor bad ym don Nurse hapoh ka kamra Emergency, ha kaba la la wanrah jingeh ia ki briew kiba donkam ban leit shah sumar bad khamtam eh na bynta kito kiba donkam ban ioh ia ka jingsumar ba kyrkieh.
Namarkata, na ka liang ka seng, ka kyntu ia ka sorkar lyngba ka tnat jong ka koit ka khiah, ba ki dei ban phaikhmat ha ka ban pynbiang ia ki Doktor bad Nurse ba thikna hapoh katei ka jaka sumar, namar ka la dei kawei na ki jaka sumar, ba ki briew na ki thain bapher bapher ha Umsning bad wat ki briew kiba na shabar ka Ri Bhoi ruh, ba ki ju leit shah sumar hapoh katei ka Hospital, kumta ka long kaba donkam eh ban pynbiang ia ki jingduna kiba bun hapoh katei CHC,u la bynrap.
Kohima:Ka Sorkar jylla ha jylla Nagaland ha ka sngi Ba-ar, ka mana ia ki Doktor Sorkar kiba ioh ia ka jingmyntoi lyngba ka Non-Practi sing Allo wance (NPA) ban sangeh noh ia ka jingai jingsumar ha ki jaka ai jingsumar shimet jong ki hapoh ka shibnai lem kumta ka Sorkar kan leh eiei pyrshah ia ki.
Na ka liang u Commissioner & Secretary jong ka Tnad Health & Family Welfare, u Y Kikheto Sema ula ong ba ki Doktor Sorkar kiba ioh ia ka NPA ban sumar ia ki nongpang ha la iing, ne ha ki dukan clinic bad ki hospital shimet, la bthah ba kin sangeh noh lane kin duh noh ia ka jing myntoi na ka NPA hapoh ka shibnai.
Ki doktor ki bym ioh ia ka NPA, ki lah ban bteng ia ka jingai sumar shimet da ka jingai jingmynjur jong ki bor ba dei khmih, ka ban long ruh tang ha ki kynta ba ki lait na ki kam.
U Sema, u la pynpaw ruh ba ka Sorkar, ka la ioh jingtip ruh ba ki don katto katne ki doktor Sorkar bad ki nongtrei Sorkar ki bym juh poi tista tikna sha ki jaka bala buh ia ki ban shakri ia ki paidbah, ha kaba kane ka la ktah ia ka jingai jingshakri jong ki ia ki jaka ai jingsumar.
U ong ba lada ioh jingtip ba ki pep trei khlem da ioh jingbit na ki bor ba dei khmih, ka Sorkar kan pynshitom ia ki kat kum ka kyndon jong ka Nagaland Government Servant Conduct Rules,jong u snem 1968 bad ka Nagaland Services (Discipline and Appeal) Rules, jong u snem 1967.
U la ong ruh ba ha kiba bun hi ki khep, bun ki doktor kim shym la ngeit satia ia ki jingbthah jong ka Sorkar kumba ki dei ban bud.
Kane ka kam la shimkhia ruh ban khmih bniah da ka Nagaland Lokayukta.
Ula ong ba ka Sorkar kala bthah ruh ia baroh ki hospital shimet, Clinic bad ki Nursing home ba kim dei ban buh ia ki doktor Sorkar,ki nos, technician bad nongtrei ka koit ka khiah ha ki jaka sumar jong ki.
Lada ki hospital shimet, clinic bad nursing home ki ialeh pyrshah ia kane ka jingbthah, kane ka lam sha ka jingpynduh noh ia ki laisen kaba ki la dep ban ioh.
Nongpoh:Haba la sngewbitar eh halor ka jingthut ba khah khah ka bording ha ki shnong kiba don ha ka thain Nongpoh hi baroh kawei, ki nongialam ka KSU Nongpoh Circle, mynta ka sngi ki la pyn long ia ka jingiaiaid paid bah, kaba ki la sdang na Pahamsyiem ter ter shaduh ophis u Sub- Divisional Officer ka MeECL Nongpoh Division bad hadien kata pat ki sa leit ban buh jingthoh sha sha ophis u Deputy Commis sioner ka Ri Bhoi.
Katei ka jingmih shakhmat da ki KSU, ka dei hadien ba ki la bitar eh halor ka jingthut ka bording ha ka thain Nongpoh, kaba la pynjynjar eh ia ki paidbah, ia ki khynnah skul, ki samla pule bad ia kiwei kiba trei ia ki kam bapher bapher.
Ha katei ka sngi, ba kitei ki KSU Nongpoh Circle, ki la pynlong ia katei ka jingiaiaid paidbah, la wan ban synran da ki nongialam ka KSU, NKHD, nangta kiwei ki seng kiba kynthup ia ka FKJGP, RBYF bad HNYF.Nalorkata sa ki khynnah skul, ki nonghikai bad ki riew paidbah ka thain Nongpoh, ki la iashimbynta lang ha katei ka jingiaiaid paidbah.
Lyngba jong katei ka sngi, ba ka KSU ka la pynlong ia katei ka jingiaiaid paidbah, ki la pynmih ia ka sur ba dawa na ki bor ba deipeit, ba ki dei ban buh kyrkieh noh ia u 132/33 KV Substation, khnang ba kan iada na ka jinglip bording kaba khah khah ha ka thain Nongpoh bad ha Ri Bhoi hi baroh kawei.
Shillong:Ki nongialam jong ka parti Congress na jylla Meghalaya, ha ka sngi balang ki la leit ban kynduh ia u nongialam jong ka parti Congress ha nongbah Delhi u Rahul Gandhi lem bad u President jong ka parti u Mallikarjune Kharge.
Ki nongialam jong ka parti Congress, na jylla Meghalaya ba kynthup naduh u President jong ka Meghalaya Pradesh Congress Committee (MPCC), u ba long ruh ha ka juh ka por u MP ka Shillong Parliamentary constituency, u Ma Vincent H Pala,lem bad ki saw ngut ki MLA jong ka parti, kata u nongialam jong ka liang pyrshah ha ïingdorbar thawaiñ ka jylla Meghalaya,bah RV Lyngdoh,Dr Celestine Lyngdoh,Saleng Sangma lem bad u bah Gabriel Wahlang ha ryngkat kiwei pat ki nongialam jong ka parti, kiba la leit ban synranlang.
Ha ka dur ba la iohi ha ka Twitter jong ka Congress parti, la iohi ia ki nongialam jong ka parti na jylla Meghalaya lem bad u Rahul Gandhi.
Ki nongialam jong ka parti na jylla Meghalaya, ki la ioh ruh ban ia kynduh ia u President ba rangbah jong ka parti Congress ha ka ri u Mallikarjune Kharge ha ïingsah jong u.
Ka jingleit kynduh jong ki nongialam na Meghalaya, ka dei ruh ha ka por ba ki nongialam jong ki parti bapher bapher na ka liang pyrshah ki pynlong ia ka jingialang ha ka kamra jong u president jong ka parti Congress bad u nongialam ka liang pyrshah ha Rajya Sabha.
Ka kynhun liang pyrshah ba la tip kum ka INDIA, ka dawa ba u Myntri Rangbah duh jong ka ri u Narendra Modi ba un kren ia ka long ka man jong ka jylla Manipur, haduh mynta mynne bad donkam ruh ban iatai bniah bad sani bha hapoh ïingdorbar thawain ia ka long ka man bad ka shong suk shong shngaiñ ha ka jylla ba don ha thaiñ shatei lammihngi jong ka ri.
Shillong:Ki sengsain pyrthei, ki sengbhalang ne ki kmie ki kpa, kim ju phah ia la ki dkhot ne ia la ki khun ban leh ia kino kino ki kam beain, ne kiba pyrshah ia ka imlang sahlang.
Ia kane, la ong da u myntri sorkar u bah A.L Hek uba dei ruh u nongialam ka Bharatiya Janata Party (BJP) Meghalaya halor ka jingkam ka tnat Pulit ba ki briew kiba thaw jingkulmar ha Tura West Garo Hills, ki dei ki dkhot jong ki katto katne ki sengsain pyr thei hapoh ka jylla.
U bah Hek ula ong ba ka dei ka kamram jong ka sorkar bad ka tnat Pulit naduh u DGP, SP bad DC ban peit thuh ia ki briew kiba thmu ban wanrah jingkulmar bad ha kajuh ka por ban tem ia kino kino ki kynja jingkulmar.
Ula ong “Ka long kaba donkam ban don ka jingtohkit hadien ba mih kano kano ka jingkulmar bad lap ia ka jingshisha bad dei ruh ban shaniah haki bor district bad ki Pulit ban pynlong ka jingtohkit ban lap iaka jingshisha".
Haba kylli balei ki bor pulit, ki la kam ba kiba thaw jingkulmar ki dei ki dkhot jong ki seng sain pyrthei u bah Hek ula ong “Katba ka jingtohkit ka dang iaid ngim pat lah ban kren eiei halor kata.
Ngi dei ban ap shwa ia ka kai phod na ki bor district".
U bah Hek ula ong ba ia kum kine ki jingjia thaw jingkulmar, ym dei ban shu kynnoh ia ki sengsain pyrthei ne ia kino kino ki seng, namar kum kine ki jingthaw jingkulmar, la shem ha baroh kawei ka ri.
“Ia ka jingkulmar ha Tura, ym lah ban kynnoh ia ki sengsain pyrthei ne ia kino kino ki seng namar kiba pynkulmar ki leh da ka jingkitkhlieh halade, namar kino kino ki sengsain pyrthei kim ju phah ia ki dkhot ban leh iaki kam beain ne kiba pyrshah ia ka imlang sahlang" ula ong.
Imphal:Kumba 88 tylli ki met iap, ki la dap bad sah pyut, ha ki hospital ha jylla Manipur, hadien ba ym shem la don satia kiba wankam bad shimti ha ki jaka buh metiap ha kiba bun ki jaka ai jingsumar kiba don ha ka jylla Manipur.
Kiba bun na ki metiap jong ki poiei ki bym dei satia ki trai jylla la wan kam trai bad shimti noh da kiba haïing ha sem ki jong ki.
Kiba bun na ki met iap kiba dang sah bad pyut ym pat don satia kiba wan ban kam ne lah ban ïthuh, wat la ka jingpynithuh ia ka metiap jong kiba la khlad noh ka dei ka kamram jong ki Pulit.
Katkum ki tyllong khubor na ka tnad ka koit ka khiah jong ka jylla Manipur, ki pulit bad ki bor synshar District ki la pynpaw ba kine ki metiap kidei kiba ym pat lah satia ban ithuh ki don ha ki jaka buh metiap ha Regional institute of medical sciences ( RIMS) kaba don ha Imphal West District, Jawaharlal Nehru Institute of Medical Science (JNIMS) kaba don ha imphal East District bad ha Churachanpur District Hospital.
Kine ki metiap ki la don ha kitei ki hospital, naduh ka 3 tarik u Jymmang, kaba dei ka sngi sdang jong ka jingiakulmar bad khlem pat don satia kiba kam trai haduh mynta.
Kumba 150 ngut ki briew ki la iap, palat 60000 ngut ki la shah pynkynriah noh na ki ïing ki sem ki jong ki, ha ka jingiakulmar ia pher jaitbynriew hapdeng ki Meitei bad ki Kuki ha ki bynta lum, wat la ka la don ka jingpyrshang na ka sorkar pdeng ban tehlakam ia ka jing kulmar bad ban wanrah pat ia ka shing suk shong shngaiñ ha kane ka jylla hapdeng kine ki ar kynhun ki jaitbynriew.
Kumba 53 tylli ki metiap, kiba dei jong ki Kuki,ym pat don satia kiba kam trai ha ki artylli ki jaka ai jingsumar kiba don ha ki district, katba 35 tylli pat ki metiap ki dei na ki kynhun jaitbynriew Kuki -Zo ki don ha ka jaka buh metiap ha Churachanpur district jong ka jylla Manipur.
Na ki 53 tylli ki metiap ki bym pat shem la don satia ki ba kam trai,59 haduh 49 tylli kine ki metiap la pdiang da ka JNIMS.Kumba 30-35 tylli ki metiap ki don ha ka jaka buh metiap ha ka jaka ai jingsumar ha Churachanpur, ha kaba lai tylli na kitei ki metiap ki dei ki Meitei.
Ka kynhun jong ki riewlum ba la tip kum ka Indigenous Tribal Leader Forum (ITLF) ka la dep shim ia ka rai ban tep ia ki tei ki metiap jong ki dkhot ka kynhun jaitbynriew Kuki-Zo ha ka jaka ba la tip kum ka Holai khophi ha jan Turbung kaba don ha jan Churachanpur ha ka sngi palei.
Lada ki bor ba dei khmih ki phah ia ki metiap jong ki riewlum na Imphal ia kite ruh yn sa tep noh la ïathu ki tyllong khubor.
Na ka liang jong ka seng ba la tip kum ka Coordinating Committee on Manipur Integrity (COCOMI) ka la pynpaw ka jingpyrshah ban tep ia kitei ki metiap da ki kuki ha Torbung ha ka 3 tarik Nailar ha kaba ki la maham ba kan nang ai ding shuh ia ka jingkulmar ha kane ka jylla kaba la jot la pra.
Ka COCOMI ka la mana ba ia ka metiap ba dang sah jong ki kynhun jaitbynriew Kuki-Zo, kiba dei ki nongkhaïi ia ki jingdih pynbuaid bad ki kaikhlaw, ym dei satia ban tep ha sericulture Turbung Bangla jong ka bishnupur district, ka bym dei shuh ha u pud u sam jong ka Churachanpur district.
Na ka liang ka sorkar pdeng bad sorkar jylla, ki la pynkhreh ia ka jing pahara ka ba jur ha kitei ki jaka ha ka 3 tarik Nailar, khnang ban tehlakam ia kino kino ki jingjia kiba sniew.
Shillong:Hadien ba ka jingmih ha ki kotkhubor ba ki don kita ki kynhun kieng atiar kaba tip kum ka United People’s Front Of Karbi Longri (UPFKL) kiba thmu ban pyntieng pynsmiej ïa ki Khasi-Pnar kiba shong ba sah ha la ki jong ki jaka ki puta kiba don ha Block-1.
Kumta na ka liang ka Khasi students union(KSU) jong ka West Jaiñtia Hills District ka phah ïa kane ka kyrwoh khubor sha ki paradoh parasnam, kiba don ha kitei ki jaka bad ïa baroh kiba shong basah markhap bad ka Assam ba kim dei ban tieng bad ban shong syier.
Ka seng kan long kaba la kloi ban ai ïa ka jubab ïa kita ki Kaikhlaw kiba thmu ban wanrah ka jingpyntieng bad ban ïuh roit ïa ka hok ka kynti ki paid Khasi kiba don ha Block-1.
Ka Seng ka kyntu ïa ki paradoh parasnam ban kin ïaid kin ïeng kumba ju long baroh shi katta bad ban kamai ka jih laitluid ha la ka jong ka khyndew Lajong.
Ka Seng ka maham ruh ïa kata ka Seng Kaikhlaw kaba tip kum  ka (UPFKL), ba lada ka kwah ban ïa tyngkhuh ka Seng ka la long kaba la pynkhreh ban ïa mih ha madan bad ruh lada jia eiei ïa ki doh ki snam Khasi kiba shong ha kitei ki jaka ka Sorkar Assam bad ka Sorkar Meghalaya ki dei ban shim ka jingkitkhlieh, kane ka long katkum ka kyrwoh kaba la phah da u samla Juhi Tariang nongai khubor ka KSU na WJHDU.Shillong: U Myntri Rangbah ka jylla u Conrad K Sangma ha ka sngi Balang u la ïathuh ba ka la don ka jingpyn slem ban thaw ïa la ka jong ka state university, hynrei mynta hadien 50 snem, ka Sorkar ka la mih sha khmat ban thaw ïa ka State University bad ka kam halor kane ka la sdang.
“Nga sngew thuh ba kumba ki dang leh ïa kane, ka jing khmih lynti barabor ka kiew shajrong.
Hynrei ka jingdei ban don la ka jong ka State University ha ka jingshisha ka la dei ban naduh mynsh wa.
Kumta mynta ka la sdang bad ha ka bynta kaba nyngkong ngin don ïa ka campus ne ka ophis jong ka State University ha Shillong ruh kumjuh," ong u Sangma.
Ha kawei pat ka liang, u Myntri Rangbah u la ïathuh ba ka jingmut ban wanrah sa kawei ka university ha ka jylla kaba ïa kot dor bad kiwei ki jylla kaba ym shym la don kumba long mynta.
U la ong ba ka don shibun ka jingktah ïa ka pla tyngka bad bun kiwei pat ki kam ba ka Sorkar ka hap ban peit.
“Ha ka jingshisha ngi dei ban sdang shwa ïa kaba don mynta bad lehse ngi lah ban pyrkhat sa ïa kawei pat kaba ar.
Kumta shah ïa ngi nyngkong ban pynbiang shwa ïa kaba nyngkong, ngin peit kumno kan ïaid shakhmat, ban shna ïa ki campus ha ki jaka bapher bapher ka jylla kaba ngi sngew ba ka long kaba donkam.
Bad ngin sa rai ïa ka bynta kaba ar," bynrap u Sangma.
Shillong: Mynhynnin ka sngi, ka Jaintia National Council – Jalaphet Unit, hapoh ka Jingialam u Vice President, bah Phrangsngi Chyrmang, ryngkat ka jingiasynran lang ki nongialam ka CEC ka la leit hiar sha kawei ka jaka ba hap hapoh ka Elaka Sutnga, hajan jingkieng Syrbang, ha kaba iadei bad ka jing ima jong ka synrang ba don ki maw ba heh baheh ba lah ban hap ha kano kano ka por bad kaba buh jingma ruh khamtam iaki nongleit nongwan.
Kum ban shu pynkynmaw ba ha kine ki sngi ba lah dep, ka seng ka la dep buh ruh ka jingkyrpad ia ka ophis PWD Khliehriat ban leit jngoh, ia katei ka jaka khnang ban wad ki lad ki lynti ban pynkhuid noh ia katei ka jaka ban lait na ka jingsngewsih iano re iano.
Ha kane ka jingleit, na ka liang u EE PWD, Bah M Kharnaior, ula kular ban shimkhia ia kane ka kam kat kaba lah shwa bad hadien nangta yn phah ruh iaki nongtrei ban leh ia kaba donkam na ka bynta ka bha ka miat jong u paidbah.
Ka seng ka ai khublei ruh ia ka jingshimkhia jong u EE PWD bad ki waheh shnong na Sutnga bad Jalaphet ba ki kloi ban shimkhia, khamtam kum kine ki ishu, ba lah ban wanlam sha ka jingsngewsih.
U sohsaw, u la kiewdor palat, ha kine ki sngi, ha kaba ha Delhi, ka Mother Dairy, ka die ha ka dor T.259 shi kilo, mynta ka sngi.
Ka dor jong u sohsaw, ka la kiewdor than, mynta lah shibnai, namar ba ka duna bha, ka jingmih jong u sohsaw, namar ka jingjur slap palat, ha kylleng ka Ri India.
Ka sorkar India, ka la sdang ban pynduna dor, ia u sohsaw bad katei ka la iarap shipor, hynrei, mynta ka la sdang kiewdor biang, namar ka jingpynmih sohsaw, ka la nang duna shibun eh.
kamut ki ST um ioh da applyhawa ka rooster u krehkam ko shakhmat, te ileh wan 2 ngut ia ki garo? wei du iwi ia ki Khasi Jaintia? kani toh ka jingshet shukor ka sorkar MDAKa NPP UDP da dai ko i ki Khasi Pnarka jingkren sarong ka UDP ba la lah ban pynkohnguh ia u kynrad ban iaid.
ia ka roster nangne shakhmat ka la paw pen ryngkew mynta.
Ka ei kata ka roster system ha ba kumne ka sorkar ksuid…Lada ka roster ka iai long kumne ka bha ban ia long Kum ha Manipur.
Shillong:Ka jingshah ieh khunswet ki shnong ka Meghalaya kiba don ha khappud bad ka Assam, ka la long kaba sohsat haduh katta katta, ha kaba tang ia ki jingdonkam ba kongsan ruh kim pat ioh satia.
Ha ka jingkyn duh u nongthoh khubor dang shen bad ki briew ha katei ka thain, la ioh sngew ia kiba bun ki jingeh ba ki iakynduh namar ka jingbym poi ki kam pynroi ba kongsan.
Ia kane la sakhi ha ka shnong Umkrem Dyng khong kaba don ha syndah pud bad ka Assam hapoh ka Jirang konstitwensi.
Kaba pynkyndit ka long ba ha kane shnong, ka bor ding ruh ka la jah noh naduh u snem 2014 bad ki nongshong shnong ki hap ban thang da ka mombati bad mynta ki don ruh kiba pyndonkam da ka bording sngi ne solar light hynrei kane kam shym la long kaba neh slem namar ba don ki por ba ki ioh jingshai tang 2-23 kynta.
Kane ka shnong ka don surok khyndew, ha kaba wat ki kali kulai ruh kin shem jingeh ban iaid.
Kawei pat ka dei ka jingbym biang ka umbam umdih, ha kaba ki hap ban shu leit tong na ki wahduid kiba don hajan shnong bad kane ka dei kaba sohsat bha ia ki nongshong shnong.
Halor kane ka jingeh, la ioh ruh ban iakren ia ki nongialam shnong, kiba la pynpaw ia ka jingsngew khia ia kane ka jingsahdien jong kane ka thain khappud.
“Ngi la ioh ia ka bording hynrei naduh u snem 2014, ka la jah noh haduh mynta bad ngi hap ban pyndonkam da ka bor ding sngi hynrei kam lah ban neh slem namar b aka shong ha ka jingkhlain ka sngi", la ong uwei u nongialam shnong u bah Bidis Doloi ka shnong Umkrem Dyngkhong.
U la pynpaw ba ka jingkwah surok jong ki paidbah ka la long kaba jubor haduh katta katta, ha kaba teng teng ka la don ka jingiania bad ka lok.
“Ka jingkwah surok jong ngi ka long kaba haduh katta katta, haduh ba ngi hap ban iania bad ka lok ruh", la ong u bah Bidis, bad u la bynrap, “ba ki nongmihkhmat kila kular ban pynshna surok hynrei ynda la dep ka elekshon la jah lang".
Ula iathuh ba ia ka umbam dih ruh la shu leit tong na wahduh, namar ba ka um kaba shna ka PHE ruh kam pat poi satia.
New Delhi: Ha ka lah sngi U Blei, ka la don ka jingia kynad hapdeng ki ar kynhun jaitbynriew ha Nuh jong ka Haryana District bad katei ka dei, ha ka por, ba ka Vishwa Hindu Parishad (VHP), ka pynlong ia ka jingiaid paidbah, ha katei ka jaka.
Mynta ka sngi, kawei ka dukan die sha, ka la shah thang ingkhong bad nangta sa ki dukan, kiba kiba bun ruh, ki la in glut, ha Badshahpur jong ka Gurugram.
La iathuh, ba u paidbhur, ula pynjot lut ia kitei ki dukan, kiba don ha katei ka jaka bad ka jing ia pyrta paidbah, kaba ong “Jai Shri Ram" ha khmat jong ka iingmane muslim, kaba don hangtei.
