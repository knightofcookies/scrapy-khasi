Lah ba pynkynmaw ba ka jingjia hap jong ka Bolero Pick-Up ka la jia naduh ka 13 tarik u Jylliew, 2023.
Ha kane ka jingleit ban ïa kynduh ki nongïalam jong ka FKJGP ki la leit ban peit da la ki jong ki khmat ïa ki longïing kiba ïa kynduh ïa ka jingjia ba sngewsih ba la duh noh ïa kiba ha ïing ha sem, kiba ieit ba thoiñ bad kyrpang ïa kawei na ki longïing ba la ieh khunswet kaba ka kmie bad u kpa jong katei ka longïing ki la sumar ïa 2 ngut ki khunswet kiba dei ki khun ka hynmen hynrei mynta ki la ieh noh syndon ïa la ki jong ki 2 ngut ki khun rit.
Namarkata, na ka liang ka seng ka la kyrpad ba ki kali bad ki briew lane driver kiba kamai sha kane ka thaiñ ba ki dei ban da husiar bad phikir namar ba sniew palat ka surok namar ka jaka ba long riat, kumjuh ban nym kit palat put.
Shuh shuh ka kyrpad ruh ïa ka sorkar ba kam dei ban shu ieh shrah ïa kane ka surok kaba la palat mynta 40 snem, hynrei ka dei ban shimkhia ban maramot lane ban pynïoh rong noh bad kyrpad ruh ba ka tnad PWD Road.
“Ka dei ruh ban ker da ki kynroh (Railing) haduh da ïoh ïa ka surok ba bha khnang ban lait na kine ki jingjia ba sngewsih", ong u samla Kyrmen.
Ha kawei pat ka liang ka seng ka ai khublei ïa ki nongshong jong ka shnong Thieddieng bad ïa u Rangbah Shnong kiba la trei bor met, met bad mynsiem ban sei ïa katei ki met ïap ha ka jingïarap lang jong ka Mawsynram Police Station kiba la leh shitom haduh ban sei lut ïa ki met ïap na katei ka riat.
Mawkyrwat, Jylliew, 27: U Deputy Commissioner jong ka South West Khasi Hills District u la kyntu ïa ki nongshong shnong jong ka South West Khasi Hills District kiba la don ïa ki Aadhaar Card bad kiba khlem pyndonkam shuh ïa ki mobile nombar kat kum ki Aadhar Card ba ki don ba kin wan pynthymmai noh da ki mobile number ba ki pyndonkam khnang ba kin ïoh ïa u One Time Password (OTP) ban pynshisha ïa ki Aadhaar Card.
Shuh shuh la bthah ba ki lah ban leit pynthymmai ha ki jaka ba la buh na ka bynta ban pynrung kyrteng Aadhaar kum ha DC Office, BDO Office Mawkyrwat, BDO Office Ranikor bad kumjuh ha ki shnong katkum ki tarik ba la pynbeit.
Ha kajuh ka por la bthah ba kin wan hi da lade ryngkat ki mobile number ba ki pyndonkam lem bad ki Aadhar Card na ka bynta ban pynthymmai ia ki mobile number jong ki.
Nongstoiñ, Jylliew, 27: La palat hynriew bnai ka por ka la ïaid naduh ba ka sorkar MDA I ka la wan ban plie ïa ka Rimuliang C& RD Block ha ka shnong Nonglang.
Hynrei haduh mynta ka sorkar kam pat thung wat tang u chowkidar ne u nongap ïa katei ka ophis ban plie ban khang, ong u bah Francis Wanñiang uwei na ki riew rangbah na ka shnong Kyndonge kaba don ha katei ka thaiñ.
U bah Wanñiang haba ïakren bad u nongthoh khubor, u la ong ba naduh ba ka sorkar ka la pynbna ba ka thaiñ Muliang kan ïoh noh la ka jong ka Block ki paitbah ka thaiñ ki la kmen bha ban ki la kyrmen skhem ba ïa ki kam baroh kiba dei ban leh na ka Block ophis kum ki jingtrei shispah sngi, ki bai bam tymmen bad kiwei kiwei kim don kam shuh ban pynlut por ban leit haduh Riangdo.
Namar ka la don ha Nonglang, phewse ka jingwan plie ïa katei ka Block ophis ka dei pynban tang ka tamasa jong ka sorkar, ban pynbiej ïa ki paitbah ha shuwa ka Election, da kaba pyrkhat ba da ka jingai ïa ka Block, u kyrtong ka NPP na Rambrai Jyrngam un jop suk hynrei ka kylla pynban da khongpong.
U bah Wanñiang u la ong ruh ba haba ïaid lynti shuwa ban poi ha ka lynti ban kiew sha katei ka Block ophis, la ïohi kynreng ïa ka sign board ba la pynïeng harud surok, kaba kdew ïa ka krteng jong ka Rimuliang C& RD Block, hynrei lada leit donkam pat wat tang u nongplie ïa ka ophis ruh ym don.
Nalor kata u la ong ba haduh mynta ki tiar ki tar kum ki miej, ki shuki, ki bench, ki kor computer bad kiwei kiwei ki la don hynrei briew te ym don.
U la ong ruh ba imat ka sorkar kam don pisa wat tang ban thung nong ap ha katei ka ophis ruh.
Lymda kumta ban shu wan buh ophis khlem treikam ka long kabym don jingmut satia.
Nalor kata u la ong ba ha ka jingshisha ïa ka kam chowkidar, lada ka sorkar ka mon ban thung, ki don byllai ki nongshong shnong kiba kwah bad ïa kiwei pat ki nongtrei ka la dei ban thung la kumno kumno uwei ne ar ngut tang ba ki paitbah kiba leit donkam kin ym leit phai thylli sha ïing.
Mawkyrwat, Jylliew, 27: Ka Hynñiewtrep Youths Council, South West Khasi Hills District lyngba ka Education Cell da ka jingsngewkhia mynta ka sngi ki la leit ban ïa kynduh ïa u Deputy Commissioner jong ka South West Khasi Hills District ban pynsngew ha u bad ban thaw ki lad ki lynti ban the-la-kam ïa ka jingkynrei jong u drok hapoh jong ka distrik.
Hadien ka jingleit ïa kynduh, u samla Pynskhem Kharjarin, General Secretary Education Cell jong ka HYC South West Khasi Hills District u la ong ba da ka jingsngewkhia kaba khraw ha kaba ïa dei bad ka jingnang kynrei bad jingnang pur sted jong ka jingsniew jong u drok ha ka imlang sahlang, kaba la teh mraw ym tang ïa ki khun samla jong ka dong ka thaiñ ne wat jong ka jylla hi baroh kawei ki la leit ban ïa kynduh ïa u bah T.Lyngwa, IAS, Deputy Commissioner jong ka South West Khasi Hills District ban pynsngew ïa ki jingeh.
Ym tang kata u la ong ruh mynta lei lei kaba i shyrkhei ka long ba une u jingdih ba sniew u la sdang sa ban wad jaka ban suh thied sa ha ki khyllung khynnah kaba la buh ïa ki kmie ki kpa ha ka jingsheptieng bad jingsyier mynsiem.
Namarkata, halor katei ka bynta, ka seng ka buh ka jingkyrpad ïa ka ophis ba mynta ka la i donkam palat ban shim ïa ki sienjam bad ki lad jingïada ba kyrkieh ban pynsngewthuh sa ha ki khynnah kiba dang kham rit karta, kata kiba dang naduh karta kaba 12 snem shaneng lyngba ki skul pule jong ki (Educational Institution) ha kaba ïadei bad ka jingsniew bad jingktah jong u drok ïa ka jingim u briew.
Kumta na ka liang ka HYC lyngba ka Education Cell South West Khasi Hills District ka la buh ka jingkyrpad ba ka ophis jong u Deputy Commissioner, South West Khasi Hills District ba kan shim khia ïa katei ka mat, “Ka jingsniew jong u Drug" ban kynthup ïa ka ha ki kot pule jong ki skul bad kolej hapoh ka distrik bad ban pynsngew bad ban pynkynmaw lyngba ki nonghikai ha ki jaka pule (Educational Institutions).
Ha kawei pat ka bynta, ka seng ha ka jingthoh ba ki la phah ha u Deputy Commissioner, South West Khasi Hills District ka la buh ka jingkyrpad ba lada long kaba lah, ban shim ruh ïa ki sienjam ban pyn-sngewthuh lyngba ki video lyngkot lyngba ki smart class, lane lyngba ki video lyngkot ha ki awareness programme khnang ba ki khynnah bad ki samla pule jong ka dong ka thaiñ kin sngewthuh kham shai bad kin kiar na kaba ktah ne mat ïa ki jingdih ba pynbuaid kum u drok.
Shillong, Jylliew, 27: U Air Officer Commanding-in-Chief, Eastern Air Command Air Marshal SP Dharkar, AVSM u la ïoh ïa ka khusnam “Param Vishisht Seva Medal" (PVSM) ba la ai sha u da ka President jong ka ri India.
La ai kane ka khusnam ïa u da ka President jong ka ri India, ka Droupadi Murmu ha ka Defence Investiture Ceremony ba la pynlong ha Rashtrapati Bhavan ha ka 27 tarik u Jylliew 2023.
Ka khusnam PVSM ka dei kaba ju ai ïa ka jingai jingshakri kaba kyrpang.
U Air Marshal SP Dharkar u dei u nongpynher liengsuin ba la tbit bha bad uba la pynher ïa ki liengsuin haduh 3600 kynta haduh mynta.
U dei uba la pule teng ha ka Rashtriya Indian Military College Dehradun, National Defence Academy Pune, Defence Services Staff College, Wellington and Air War College, USA.U la rung ha ka kam ha u bnai Jylliew 1985, u dei u nongai jinghikai ban pynher liengsuin, u Fighter Strike Leader bad u Instrument Rating Instructor & Examiner bad u la ju long teng ruh u Air Force Examiner.
Ha ka kam ba u la trei haduh mynta, u la pynïaid ïa ka front line fighter squadron bad kawei ka jaka ai jinghikai ïa ki nongpynher liengsuin.
U dei uba la tbit ha ka jingpynlong ïa ki jingai jinghikai ha ki kam ïada ri na ka bynta ki ophisar ha ka Defence Services Staff College bad ha ka College of Air Warfare, Secunderabad.
U la ju long teng u Assistant Chief of Air Staff (Training) ha Air Headquarters bad Air Defence Commander ha Headquarters Eastern Air Command.
U dei u Director General uba nyngkong jong ka Defence Space Agency.
U la shimti kum u Air Officer Commanding-in-Chief of Headquarters Eastern Air Command, Shillong ha ka 1 tarik u Risaw 2022.
Nongpoh, Jylliew 27: Da kaba bishar bniah halor ki kam ba la wan rah da ka Dhar Construction Private Limited Company, kum kawei na ka Company ba mih na ka jylla, ka All Ri Bhoi Government Contractor & Suppliers Association mynta ka sngi ka la ai ka jingkhublei bad ka jingïaroh kaba khraw halor ki kam ba rad bah ba la leh da kane ka Company ban wan rah kata ka jingkylla ha Ri Bhoi District.
Haba ïa kren bad ki lad pathi khubor mynta ka sngi ha Nongpoh, u Presidet ka All Ri Bhoi Government Contractors & Suppliers Association, u Bah F.M Mawphnaing bad u General Secretary, u Bah Doris Sulein, ki la ong ba kum ki Contractor bad ki supplier na Ri Bhoi District ki dap da ka mynsiem ka jingsarong ban mih bluit kane ka Company trai muluk trai jaka, kaba la lah ban wan rah shibun ki jingkylla ha ka jylla khamtam ki kam ba radbah ba la leh da kane ka Company ha Ri Bhoi District.
Kitei ki nongïalam ki la pynpaw ruh da kaba ong, ha ki por ba la leit noh hapoh ka jylla Meghalaya haba pyntrei ïa kano kano ka kam la ka dei ha ki kam surok bad ki kam tei jingtei la wan ban pyntrei da ki Company kiba na shabar ka jylla, hynrei naduh ba la mih kane ka Dhar Construction Company kiba bun ki kam la trei da kane ka Company kaba long ka sarong bad ka burom ym tang ïa ki bor pynïaid katei ka Company, hynrei ka burom ka leit ruh sha ka jylla hi baroh kawei ba wat ki trai jylla mynta ki la ïa kot bor ban leh ïa kiba bun ki kam kiba ha ki por ba mynshuwa niar ban lah ban trei da ki briew lajong bad ha kine ki sngi lyngba ka jingdon katei ka Company ba bun ki kam pynroi la trei lyngba kane ka Company kaba ai jingmyntoi ruh ïa ki paidbah ka jylla.
Haba ïa kren bad ka surok, kitei ki nongïalam ki la pynpaw ba tang ha Ri Bhoi ki surok ba la trei da ka Dhar Construction Company ka dei ka surok na Mairang -Patharkhmah sha Rani, ka surok na Umling sha Umrit, ka surok Killing sha Umsen, ka surok na Liarbang sha Umkhen, ka surok na Umsning sha Sohnidan bad dei tang kane ka Company kaba la lah ban trei ïa kine ki kam kiba heh kiba bun na ki trai muluk kim pat kor bor bad nalor kata ki Contractor ba dang rit bor ruh ki ioh kam lang haba pyntrei ïa kitei ki kam pynroi.
Na ka liang kitei ki nongïalam ki la pynpaw ruh ba ki sngew sarong shisha ban don kane ka Company trai muluk trai jaka ha kaba bun hi na ki kam pynroi la trei lyngba kane ka Company bad haba ïa nujor bad ki por ba leit noh lada ki kam pynroi kiba la kot da ki spah ne hajar klur la hap ban wan da ki Company ba na shabar bada mynta pat da ka jingdon kane ka Company ka ai jingmyntoi shibun eh ïa ki paidbah ha ka jylla bad khamtam ruh nalor ka jingwan ka roi ka par bad kiba bun ki samla ne ki rangbah kiba ym donkam don jam ki ioh ruh ban bsuh khlieh lang ban ïa trei ïa ki kam barit ba ria ban pynim jakpoh ïa ka ing ka sem jongki, ong kitei ki nongïalam.
Jowai, Jylliew 27: Ki nongtrei ASHA hapoh ka lama jong ka Meghalaya ASHA Workers Union, West Jaiñtia District mynta ka sngi kila leit ban ai da ka jingthoh haka ophis District Medical & Health officer WJHD ban pyllait noh ïa ka bainong kaba dang sah bad ki skim kiba dei hok ban ïoh hashwa ban poi jong ki aiom lehkmen.
Kum ki nongtrei ASHA wat ha ka jingïoh kaba rit kila buh ka jingkyntu ïa ka sorkar ba ka dei ban sngewthuh ïa kine ki jingeh jong ki khun ki kti jong ki naduh ka jingkoit jingkhiah lyngba ka bam ka dih bad ki jingdonkam ha ka pule ka puthi.
Halor kane kila pynsngew kum ka tnad ba dei peit ïa kane ka kam kim dei ban pynslem shuh ban siew ïa ka bai nong jong ki, kaba kila dep ban trei la palat ïa ka 5 bnai bad kumjuh ïa ki skim kiba dei ban ïoh kum ki (Incentive) kiba la sah kut la slem, hynrei hapdeng kine jingeh kim shem la kynrad dien ïa ka kamram ban pyndep.
Na ka liang ka seng ki nongtrei ASHA Jaiñtia Region, kila ai ka jingïaroh kumjuh ïa ki nongtrei ka National Health Mission jong ka sorkar jylla kiba la ai ka jingïarap ban pynbiang ïa ki jingdonkam na ka bynta ki nongtrei ASHA ban wanrah ïa ka koit khiah haka ri hi baroh kawei.
Kila pynsngew ruh ha ka shi snem ki don shibun ki jinglehkmen naduh ka Christmas, Behdieñkhlam, Durga Puja bad kiwei de, kumta ka sorkar ka dei ban siew hashwa kum kine ki por lehkmen khnang ban ïoh pyndap ïa ki jingdawa ha ka ïing ka sem kumba ïoh lem kiwei de ki nongtrei sorkar, pynkut ka kyrwoh na ka President kong F.Timung bad ka Secretary kong Smt R.Sten.
Jowai, Jylliew 27: Ka lympung ïalehkai phutbol jong ki khynnah skul ka ‘District Level Inter School Subroto Mukherjee Cup Football Tournament- 2023’, ka la nang iaid shaphrang.
Ha ka jingïakhun jong ka Pre Quarter kaba la ïaid shaid shaid sha khmat mynta ka sngi ha ka kyrdan Under-17 (Boys), ka North Liberty H/S School kala lah ban pynliem da 7-0 kol ïa ka Ialong Sec.
School.
Ha ka U-17 ki kynthei ka Jowai Govt.
U/P & RMSA School kala pynliem da 4-3 kol ïa ka Amwi H/S School, Thangbuli da ka jingïashut Tie-Breaker.
Ka North Liberty H/S School kala pynliem da 6-0 kol ïa H.K Singh Memorial Sec.
School.
Katba ha ka jingïakhun jong ki kyrdan U-14 (boys) ka North Liberty H/S School kala pynliem da ka Tie Breaker da 4-2 kol ïa ka Little Flower H/S School.
Ka Ummulong, Ka Govt.
Boys H/S School kala pynliem da ka Tie Breaker da 4-3 kol ïa ka Moosachram U/P School bad ka R.C Eve Sec.
School kala pynliem da 6-0 kol ïa ka J.N.M Sec School, Lamin.
Khliehriat, Jylliew 27:Ka Khasi Students Union Narpuh Circle ka pynpaw ka jingsngew khia namar ka jing sniew palat ka surok national highway 6 ha ka thaiñ Narpuh kaba ju wanrah ïa ka jingdheng kali kaba khah khah ha ka thaiñ bad kaba buh jingeh bad buh jingma ruh ïa ki paidbah ba dei iaid lyngba na kane ka surok.
Ka seng na ka por sha ka por ka la ju pynpaw ka jingsngew khia halor ka jinglong jingman ka surok bad dang myn ha u snem ba la leit ruh ka seng ka la dep pynlong da ka jingiakhi ha kaba ka la leit ruh ba khang tala ïa ka Toll Plaza jong ka NHAI kaba don ha Lumshnong bad ki dkhot ka seng ki la sieh ruh ïa ki lama jong ka seng KSU ha katei ka Toll Plaza bad bthah ruh ba ym bit ban weng ïa ki lama bad ym bit ban plie ïa kintala ba la khang ha katei ka Toll Plaza tat haduh ba ka NHAI kan da maramot bha ïa ka surok, hynrei tang hadien khyndiat sngi u Deputy Commissioner ka East Jaiñtia Hills District, u Abhilasah Banarwal, IAS u la phah weng ïa ki lama bad phah plie ïa katei ka Toll Plaza “ Te haba u Deputy Commissioner u phah plie, u dei ruh ban shim ïa ka jingkitkhlieh lada jia kaei kaei kaba sngewsih bad lada jia ka jingdheng kali ha ka thaiñ, lada jia ka jingkylla kali, lada jia ba iap briew, lada jia ba sniew ki kali heh, ki kali rit, namar ngi na ka liang ka seng ngi la dep kren da kaba shai ba ym dei ban plie ïa ki tala bad ym dei ban weng ïa ki lama na katei ka Toll Plaza tat haduh ba ka NHAI kan da maramot ïa ka surok haduh 60-70 percent" pynpaw u President KSU Narpuh Circle, u bah K.S.Suchiang.
Ha kajuh ka por utei u nongïalam ka KSU na Narpuh, u la ong ruh ba kat haduh mynta ym shym la iohi dak eiei ruh ba ki bor District jong ka East Jaiñtia Hills District, kin shim khia ha kaba ïadei bad ka jing sniew jingjot ka surok NH-6 “ Balei u DC u sngap jar jar haduh katne ka jinglong ka surok"Ka seng ka pynpaw ka jingsngew khia halor ka jingbym leh eiei ki bor district ha kaba iadei bad ka jinglong jingman ka surok bad pynkynmaw ruh ba na ka liang ka nongmihkhmat jong ka Sutnga-Saipung Constituency, ka kong Santa Mary Shylla ruh ka la dep ban tuklar ïa kane ka jingsniew palat ka surok hynrei ki bor district pat ki shu sngap jar jar.
“Ka surok ka la long shisha kum ka nan ri dohkha hapdeng surok, ka surok ka la don sa tang ki thliew ba heh kiba dap da ka um ktieh, khamtam ha ki jaka ba don ki jingkieng ka jingjulor ka la long shaba palat haduh ba ym i long shuh ban iaid ki kali ha ka thaiñ Narpuh" pynpaw u bah Suchiang.
Nongpoh, Jylliew 27: Haduh 7 ngut ki dkhot ka longïing ki la mynsaw jur bad ka ïing ka sem ka la kylla dpei noh, kaba dei hadien na ka jingshah tied kynsan ha u Pyrthad kaba la jia hynnin ka janmiet ha ka Shnong Umsohlait ha Ri Bhoi.
Kumba la ioh lum jingtip da u Rangbah Shnong, u Bah Leky Challam, u la ïathuh ba kane ka jingjia ka la jia ha ka por 3 baje ei ei janmiet ha kawei na ka dong jong ka shnong ba la tip kum ka dong Kimheh bad na kane ka jingthied u pyrthad ki 7 ngut ki la mynsaw bad ka ding kaba la klang na ka jingtied u pyrthat ka la bamduh bad pynkylla dpei ïa baroh ki jingdon jingem bad ka ïing ka sem.
Kitei ki 7 ngut kiba la mynsaw ki kynthup ïa u Bah Johnsing Lynshing (29), ka Kong Martha Shadap (55), ka heprit Driamizaca Shadap (4), u Samla Banaibor Lyngdoh (20), u Heprit Kyrshanborlang Mynsong (11), u heprit Banraplang Khongsam (5) bad ka Kong Kristina Mynsong kaba dei ka trai jong katei ka ïing ba la shah tied ha u pyrthad.
Halor kane ka jingjia, kumba la ïathuh da u Rangbah Shnong ka Shnong Umsohlait, u Bah Leky Challam, la ong ba ïa kitei kiba la mynsaw la pynkit noh mar mar sha Mawhati PHC ban ioh ïa ka jingsumar, hynrei namarba la jur ka jingmynsaw la pynkit biang noh ïa ki sha ki Hospital kiba don ha Nongbah Shillong na ka bynta ban ioh ïa ka jingsumar kaba kham paka.
U la ong ruh ba na ka liang ka bor shnong ki la pyntip sha ki bor pulit halor kane ka jingjia ba kin leh ïa kaba donkam bad kumba long na kane ka jingjia ka la long ka jingisangsot ïa katei ka ïing ka sem nalor ba ki la mynsaw bad ki la duh lut ruh ïa baroh ki jingdon jingem na ka daw ba ka ding ka la bamduh ïa ki jingdon jingem bad ka ing ka sem kaba dei na ka jingtied borbah jong u pyrthat.
Shuh shuh, u la ïathuh ruh naduh ki khaw, ki jain ki nep, ki tiar ki tar, u kba, u syieng bad ki jingdon jingem katei ka ïing la kylla dpei lut bad haba khein kyllum ka jinglut ka ka kot sha ka T.3 lak na kane ka jingpynjulor u pyrthad uba la bom kynsan ïa katei ka ïing ha Umsohlait.
Na ka liang jong u kum u rangbah shnong ruh u la buh ka jingkyrpad sha ki bor sorkar bad sha ki nongmihkhmat paidbah ba kin phai khmat lem sha kane ka longïing kaba la duh lut ïa baroh ki jingdon jingem bad ha kum kane ka por katei ka longïing ka donkam shisha ka jingïarap na ka bor sorkar halor kitei ki jingduh bad ki jingjulor kiba la ktah na ka jingbom kynsan u pyrthad khlem poi pyrkhat, u la bynrap.
Shillong,Jylliew 27: Ha ka jingjia kaba lah ban ong ba kadei ka jingshlur tasam u nongtuh, kawei ka Bolero kaba don u Regd Number ML05 K- 4988, kala shah tuh mynta ka sngi na Jaiaw Laitdom, Shillong ha ka por 3:15 janmiet.
U Bah Shaikupar Rymmai u trai jong kane ka Kali,u la iathuh ba mynstep ha ka por 6 baje u la pynieng ïa kane ka Bolero kaba dang dei ha ka kyrteng jong i Kong K.L.Nonglait, hakhmat iing harud surok.
Ha ka por 3:15 janmiet, u la ïohi ba don ba phai ïa ka kali jong u bad u la nang pyrkhat ba dei ki para ne kiba don ha iing jongu kiba ñiah.
Hynrei dei ynda hadien ba u la kylli na ki, u la sngewthuh ba don ba tuh.
Kumta u la mareh ban peit bad u la shu ïohi liak ba uba ñiah u phong sopti rong blu.
Mar kumta hi u la leit ban ujor da ka ejahar ha Lumdiengjri PS.U la kyntu ruh ba lada don ba lap ïa kali kin pyntip sha u sha u Mob No.8729873241.
Jowai Jylliew 27.
Ha ka khubor kaba la phah da u ma Yoshida Nongspung Rangbah shnong bad ki nongkit kam shnong ka shnong Khanduli la ong ba ha ka jingsynran jong ki Assam Pulit shikynhun ki Karbi lang bad ki dkhot jong ka Karbi Student Association West Karbi-Anglong ki la wan pom pathar bad pynjulor ïa ki Dieng ki Siej kiba don hapoh u pud u sam jong ka khlaw shnong Khanduli ha kane ka 22 tarik Jylliew 2023, khlem ka jingtip jong ka shnong.
La ong ba ki Dieng ki Siej kiba don ha kane ka Khlaw shnong ki dei ki Dieng ki Siej kiba la ri la sumar da ka shnong, ka dei ka khlaw shnong ha kaba ki nongshong shnong jong ka shnong ki pyndonkam ïa ki dieng ki Siej na kane ka khlaw ha kaba shna ïing shna sem, ka diengïap na ka bynta ka shet ka tiew bad kiwei de ki jingpyndonkam.
La ong ruh ba ka jinglongtrai jong ka shnong Khanduli ïa kane ka khlaw la pynshisha da ka Land Holding (ka hok longtrai) kaba ki la ïoh na ka Ophis jong ka Jaiñtia Hills Autonomous District Council Jowai.
Halor kane ka jingleh dusmon, pom pathar bad pynjulor naphang ïa ki Dieng ki Siej kiba la thung la ri la sumar bad pynheh pynsan da ka shnong kiba don ha kane ka khlaw shnong da ki Karbi bad ki Assam Pulit la pyntip ruh sha u Deputy Commissioner jong ka West Jaiñtia Hills bad kum juh sha ki bor District jong ka West Jaiñtia Hills ban leh eiei ïa kine ki nongwan thombor ïa ki khlaw ki btab kiba don hapoh u pud u sam jong ka shnong khnang ban lait na ka jinghuri hura, ka jingïakynat bad ki jingjia ba sngewsih hapdeng ki nongshong shnong bad ki nongwan thombor ïa ki khlaw ki btab jong ka shnong kiba don hapoh u pud u sam jong ka shnong.
La ong ruh ki Karbi ki shlur ki nud ban wan pom pathar bad pynjulor ïa ki khlaw ki btab kiba don hapoh u pud u sam jong ka shnong naba la synran ïa ki da ki Pulit Assam, hynrei hapdeng kine ki jingshah pynjulor ki khlaw ki btab jong ka shnong, na ka liang ki nongshong shnong jong ka Khanduli ki dang long kiba ïaishah naba ki khmih lynti ba ïa ki jingeh kiba ki shah lehbeiñ da ki Karbi bad ki Assam Pulit yn ïada da ki bor District jong ka West Jaiñtia Hills bad ka sorkar Meghalaya pynkut ka kyrwoh.
Shillong, Jylliew 27: Ka Sorkar Jylla ha ka sngi Ba-ar, lyngba ka Kynhun Myntri ka la mynjur ban pynkylla thymmai ïa ki kyndon jong ka Meghalaya District Courts Ministerial Service, 2020, kaban pynthikna ba ki kam ha ki District Court kim dei satia kiba lah ban pynkynriah.
Haba ïakren bad ki nongthoh khubor, ka Nongaiktien ka Sorkar Kong Ampareen Lyngdoh ka la ong ba da kane ka jingpynkylla, ki District Court kin ïoh bor ban pyndam noh ïa ka rule 33 bad nangne shakhmat bad ki kyndon ba la pyntreika ha ka District Selection Committee (DSC) kin treikam lang ha ki District Court ha ka jingthungkam thugnjam bad ba kan nym don shuh ka jingpynkynriah kam shabar ka district," ka la ong.
Ka la pyntip ruh ba ka Kynhun Myntri ka la mynjur ruh ïa ka jingtyrwa ban kham kyntiew ïa ka mang pisa na bynta ki DGP, IGP, DIGP bad SP hapoh ka Schedule IV jong ka Meghalaya Delegation of Financial Power Rule, 2006.
Shillong Jylliew 27: Ka Sorkar Jylla ka lah ban pynjari biang ïa ka hukum ba khang ban wanrah ïa ki dohkha kiba nabar ka jylla, lada shem ne lap ba ka don ka jingkhleh ne theh biang ïaka dawai Formalin ha ki dohkha.
ïa katei la ïathuh da ka Myntri ka tnad ka koit ka khiah ka Kong Ampareen mynta ka sngi Baar haba ïakren bad ki nongthoh khubor.
“Lada lashai ngi leh ïa ki Test bad ngi shem ba ka jur bha ka jingai ïa ka dawai Formalin ha ki dohkha, kumta sa shisien ngin hap ban pynjari biang ïa ka hukum ba khang ban wanrah ïa ki dohkha nabar ka jylla" ong ka Kong Ampareen.
Kane ka jingkren ka jong ka, ka la mih hadien ba ka sorkar jylla ha ka 24 tarik mynta u bnai, ka la weng noh ïa ka jingmana kaba khang pyrshah ban wanrah ïa ki dohkha nabar ka jylla.
Ka la ong, ba nangne shakhmat yn bteng ïa ka jingleh test ïa ki dohkha kiba wanrah na shabar ka jylla.
Kane ka Myntri Sorkar ka la ïada ruh halor ka jingkylli la ka la don ka jingbym ïa pyntip eiei hapdeng ka tnad Food Safety bad u Myntri Rangbah ka jylla.
Ha ka Lah Sngi U Blei, u Myntri Rangbah ula ong ba ka sorkar kan bteng ban khmih bniah ïa katei ka jingjia hashwa ban weng noh ïa ka jingpynjari ïa ka jingmana ban khang wanarah ïa ki dohkha kiba nabar ka jylla, watla ïa katei ka jingmana la dep ban weng noh ha ka 24 tarik u Jylliew.
“U Myntri Rangbah ula jubab ïa ka jingkylli jong ki nongpathai khubor ïa kaei ka jingsngew jong ka sorkar jylla halor katei ka kam bad ka jingkren u Myntri Rangbah ka long kaba shai ba ka jingmana ban khang kan ïai bteng lada la shem biang ba ka don ka jingai ïa ka Formalin ha ki dohkha la ka long khyndiat ne shibun namar ka Formalin ka dei ka bym long ban pyndonkam.
Kumta u Myntri Rangbah ula ong, ba lada lashai la lap ba la leh biang ha ka jingleh test da ka tnad Safety kumta yn hap ban weng mardor ïa kitei ki dohkha" ong ka Kong Ampareen.
Ka Myntri ka koit ka khiah kala ïathuh ba ka la ïoh ban ïakren bad ki nongkhaïi bad nongdie dohkha bad ki la pyntip ba ki la ïoh ïa ka syrnod naka sorkar Karnataka.
“Haei katei ka jingai dawai ïa ki dohkha ka la jia bad phi hap ban tip kum ki nongdie dohkha.
Lada nga wanrah eiei hapoh ïew bad nga die ha phi, nga hap ban pynthikna ba ka dei ban don ka jingshim ïa ki lad kiba shngaiñ" ong ka Myntri Sorkar bad ka bynrap “Ki kyndon jong ka jingpynkheiñ ïa ka Food Safety yn hap ban pyntreikam".
Ka la ïathuh ruh ba la bthah ïa ki Food Safety Inspector ba kin wad katno sngi ka shim por ban pynpoi ïa ki dohkha na kiwei pat ki jylla shapoh ka jylla Meghalaya.
“Nga lah kylli na ki (Nongkhaïi bad nongdie dohka) ba katno sngi kan shim por ia ki trok kiba mih na Karnataka ban pynpoi ïa ki dohkha sha Shillong.
Nga lah ong ïa ki ba kan shim por kumba 15 sngi hynrei ki la pynshai ba ka shim por tang 4 sngi.
Kane ka dei kaei kaei kaba ngan tip bniah bha, kumta ki Food Safety Inspector ki dei kiba biang tam ban leh ïa katei" ong ka Kong Ampareen.
Kala ong ba ka sorkar kala bthah ïa ki ba kin shim khia thikna ïa kane ka kam bad ban kin leh ïa kaba donkam ha ka jingtohkit ka jongki ban lap, khamtam haba ki la kam ba ka shim por tang 4 sngi bad wat hapoh 4 sngi ruh ka jinglong jingman jong ka dohkha ka long kaba lyngkot bha.
Kumno ka dohkha ka ïai bteng ban i kum kaba dang bha wat ka la don bun sngi kadei ka jingkylli kaba eh bha.
Ka la kyntu ïa ki paidbah ba ki dei ban bam ïa ki dohkha kiba pynmih hi na ka jylla bad ki dei ban long kiba husiar ban bam ïa ki dohkha kiba wanrah na ka lynti kaba jngai bah.
Shillong, Jylliew, 27: U MLA jong ka Voice of the People Party (VPP) na North Shillong Constituency u Bah Adelbert Nongrum u la kam ba ka Roster System ka don ka jingïatakhuh bad ka Reservation Policy.
Ha u kyrwoh ba la phah sha ki lad pathai khubor ha ka sngi Baar u Bah Adelbert Nongrum u la ong, “namarba ka Roster ka la ïatakhuh bad ka Reservation Policy, dei ban pynjanai ïa ka Roster System lane dei ban pynthymmai noh ïa ka Resolution kaba la pynmih ha ka 12 tarik Kyllalyngkot, 1972," bad ha kajuh ka por u la pynpaw ka jingpyrshah bad phah ruh ïa ka jingai jingmut ha kaba ïadei bad ka jingpynbeit thymmai jong ka Sorkar ïa ka Office Memorandum (OM) halor ka Reservation Roster kaba la pynmih ha ka 14 tarik Jylliew, 2023.
U la ong ba ha ka kyndon “A" jong ka Quantum of Reservation’ ka Office Memorandum ka kdew ïa ka jingmang ïa ki “Post" katba ha ka Resolution ba la pynmih ha ka 12 tarik Kyllalyngkot, 1972 la rai ba halor ka jingmang ïa ki ‘kam ba lait thylli", namarkata ka Roster ka ïatakhuh bad ka Reservation Policy.
U Bah Adelbert u la dawa ba ïa ka Clause kaba kdew, “ym dei ban iehnoh thylli khlem da pyndep pura ïa ka Roster," dei ban pynrung biang ha ki kyndon.
“Ha ka Guideline ‘B.ïa ki nongrim dei ban bud thik pa thik ha kaba pynkhreh ïa ka Reservation Roster’ katba ïa ka para B.4.
ha ka Clause kaba ong, “ym dei ban iehnoh thylli khlem da pyndap pura ïa ka Roster," la shu pyndam noh khlem daw," u la ong.
Shuh shuh u la ong ba la dei ban ai jingïaroh ïa ki tnat treikam bapher bapher jong ka Sorkar kiba la pynkhreh shitom la shi snem kynthih ban lum jingkheiñ ha kaba ïadei bad ka jingpynrungkam na ki snem kiba ladep bad ïa ki jingtip kiba bniah halor ka Backlog jong ki kam ba thylli kiba la mang kyrpang.
“Hynrei kaei kaba jia mynta halor kane ka jinglum jingtip? Lada ka jingpyndam ïa ka Clause “ki jingtip kiba bniah jong ka Backlog Reserved Vacancies" dei ban don, namarkata, katkum ka kyndon jong para 2 jong ka Resolution kaba la pynmih ha ka 12 tarik, Kyllalyngkot, 1972 dei ban da kdew ha ka Remarks Column jong ka Reservation Roster la ka kam kaba thylli ka dei kaba la mang kyrpang kaba yn hap ban pyndap da uwei pat uba dei na kawei ka jaidbynriew namarba ym pat don u nongthep kam uba kotbor ha kata ka snem, bad kum kata ka jingpyndap ïa ka kam ba thylli dei ban leh la ka jong na ka bynta ka Reservation Roster Register," ong u Bah Adelbert.
U Bah Adelbert u la ong ba ha ki District Level lane ha hi Sub-Divisional Level, ka Combined Reservation kaba 80 percent sha ki jaidbynriew Khasi-Jaiñtia ym dei shuh ban dang pyrkhing kum ha Jowai bad Shillong hynrei dei ban pyllait ha baroh kawei ka rilum Khasi, Jaiñtia bad Ribhoi District.
Shillong, Jylliew 27: Ka ïingbishar ba pura ne ka full bench jong ka High Court of Meghalaya, mynta ka sngi ka la shim bishar halor ka jingujor ba u dewïong ba tih beaiñ u poi sha ki Coke Factory beaiñ kiba don khamtam ha Shahlang.
Ka ïingbishar kaba kynthup ïa u Chief Justice u Sanjib Banerjee, u Justice W.Diengdoh bad u Justice HS Thangkhiew ka la shim bishar ban kyntu ruh ïa ki nongujor ban wad bniah ïa ka jingïadon bynta ki Pulit jong ka Shahlang halor kane ka jingïohlad ki trok kit dewïong beaiñ ban pynpoi ïa une u dewïong sha kiba bun ki Coke Factory ha Shahlang.
Ka ïingbishar ka la ong ruh ba u nongujor, uwei u Monu Kumar, u la ujor sha ïingbishar dei namar ba la ailad ïa ki Coke Factory ba kin treikam ha West Khasi Hills khlem da ïoh jingbit satia.
Na ka liang ka jingbishar ka la bthah ïa u Monu Kumar ban wad ïa ki briew kiba kham hakhmat kiba donkti bad kane ka jingkhaïi ïa u dewïong sha ki Coke Factory.
Shuh shuh ka ïingbishar ka ong ba dei ban pyntip ruh sha u Justice BP Katekey, ba la thung da ka Supreme Court ban tohkit halor ka jingtih bad khaïi dewïong beaiñ ba un tip ruh halor kane ka jingkhaï dewïong beaiñ sha kine ki Coke Factor khamtam ha Shahlang.
La bthah ruh ban dei ban peit ka jingbym shimkhia ne ka jingleh sting ki bor sorkar bad ki Pulit halor kane ka bynta, khamtam eh ïa u Officer Incarge jong ka Shahlang Police Station.
Ka ïingbishar ka la kynthah tyngeh ruh ïa ka sorkar jylla kaba borabor ka ju ong ba kane ka kam khaïi beaiñ kan sa nang jah katba nang ïaid ka por, hynrei ha ka jingshisha ha kaba ïadei bad ka jingtih dewïong beaiñ kam ju poi shano shano ruh.
Ka jingtian bishar la buh ba kan long ha ka 3 tarik u bnai ban wan.
Shillong, Jylliew, 27: Ki shipai BSF jong ka 4th Battalion ha ka Lah Sngi u Blei ki la ïohlem san ngut ki mynder Bangladeshi bad ngut ki nong India na surok Dawki-Amlarem kiba jam beaiñ shapoh u pud u sam jong ka ri India na West Jaiñtia Hills.
Kine ki mynder Bangladeshi ki dei kiba sah ha ka shnong Sylhet bad Habibganj, Bangladesh.
Ha ka jingtohkit ki la phla ba ki la wan rung tuh da ka jingthmu ban wan sah duh ha ri India.
Ki BSF ki la kem ruh ïa u nongñiah kali halor ka jingdonkti ban kit be-aiñ ïa kine ki mynder ri.
Ïa ki 10 ngut kiba la shah kem ryngkat bad ki tiar ki tiar ba la kurup na ki, la aiti noh sha ki Pulit jong ka Dawki Police Station, West Jaiñtia Hills na ka bynta ban pynlong shuh shuh ïa ka jingtohkit kaba bniah.
Haduh mynta ki shipai BSF ki la ïohkem 26 ngurt ki mynder Bangladeshi naduh u Kyllalyngkot, 2023 kiba la wan rung be aiñ da ka jingthmu ban shong duh junom ha ri India.
Shillong, Jylliew 27: Ka dawai sboh kaba la kylla long kum ka mat ïakren kaba shongshit bha ha shwa ka elekshon MLA 2023 mynta ka la poi sha ki shnong ki thaw ban die pat ïa ka sha ki nongrep lyngba ki nongsam lane ki distributor kiba ka tnad kam rep ka la ai ruh ïa ki da ki License.
Kum ban shu kdew ba ha u snem 2022 kata ha ka por ba u Bah Banteidor Lyngdoh u dang peit ïa ka tnad kam rep ka Sorkar Jylla kum u Myntri , ka tnad ka la pynmih ïa ka Office Order ha ka 9 tarik u Nailar ban shah ïa ki nongrep ban bteng pyndonkam dawai sboh hadien ka jingangnud kaba la neh phra snem eiei.
Kane ka la wan urlong naduh ba ka Sorkar Jylla ka la pynsangeh ïa ka subsidy na ka bynta ki dawai sboh sha ki nongrep ha ka 12 tarik u Jylliew, 2014 halor ka nongrim ban pynduna ïa ka jingktah ki dawai sboh kum ka Urea, DAP, MOP bad SSP ïa ka koit ka khiah ki nongshong shnong.
Ka jingwanrah ïa ka Office Order ban shah pyndonkam dawai sboh ka long ha ki katto katne ki jaka rep namar la ïohi ïa ka jingdonkam na ka bynta ki mar rep kum u phan, sohsaw, u kubi, u phul bad kiwei kiba ju rep kynrei ha ka Jylla.
Ha ki phra snem, ka jingïoh dawai sboh ki nongrep ka la long lyngba ki ïew ki hat ha kaba ki hap ban thied tuh ha ka dor kaba rem bha bad kiba die ruh ki shim kabu ïa ki nongrep.
Ym tang kata, ha ka 22 tarik utei u bnai, u Bah Banteidor lem bad ki ophisar ki la pynbna paidbah ïa katei ka Office Order da kaba ai ka burom ba ka dei ka jingjop ki nongrep ha ka shnong Mawkatheiñ ha kaba da ki phew hajar ngut ki nongrep na kylleng ki shnong ki la wan ban sakhi.
Tang shi sngi hadien, u Bah Banteidor kata ha ka 23 tarik u Nailar, 2022 u la da kloi ban leit ban ïakren ia kane ka mat bad u Myntri Khynnah ba dei khmih ia ka tnad Chemicals and Fertilizers ka Sorkar India u Bhagwant Khuba ha Delhi ban bhah dawai sboh noh sha ki nongrep ka Jylla lyngba ka MeCOFED.Ki bnai ki la tyllun bad mynta ka dawai sboh ka la wan poi bad ki nongrep ruh kin ïoh ban thied ha ka dor kaba duna ryngkat ka subsidy na ki nongsam ba la ïoh license.
Kum ka dak ka jingpyllait paidbah ïa ka dawai sboh, u Bah Banteidor, MLA ka Mawkynrew bad uba dei mynta u Chief Advisor ha ka tnad kam rep ka Sorkar Jylla u la aiti ïa ki song dawai sboh sha ki nongsam dawai sboh ha ka jingïalang pynshai paidbah ïa ka jingpyndonkam dawai sboh ha Thynroit ha ka 26 tarik u Jylliew, 2023 ban sam pat sha ki nongrep ka thaiñ Mawkynrew.
Ha kane ka jingïalang la ïa donlang da ki ophisar na ka Directorate of Agriculture, ki nongïalam shnong ba kynthup ïa u Sordar ka Thynroit, Bah Harkin Warjri, u Sordar ka shnong Jongksha, Bah Olet Kharsahnoh, ki nongïoh license ban sam dawai sboh, ki nongrep lem ki nongshong shnong.
Haba kren ha katei ka jingïalang, u Bah Banteidor u la kyntu ïa ki paidbah ban klet noh ïa ka politik hynrei ban ïa trei lang na ka bynta ka jingmyntoi jong ki paidbah.
“Ngam kwah ban leh politik ïa ka im ka iap jong ki nongrep hynrei ban ïatreilang bad ban ai jingkyrshan na ka bynta ka jingmyntoi jong ki", u la ong da kaba kyntu ruh ïa ki ba kin long kiba ïa tylli mlon ym ban ïa pait ïapra namar kane kan ktah ïa ki khamtam haba ïa dei bad ka jingdie ïa ki mar rep kiba ki pynmih.
“Ka dawai sboh kaba pyllait mynta ka sngi kan don ha ki jaka die kiba la ïoh licence bad kam long kum kato ka dawai kaba pylliat da mano re ha shuwa ka ilekshon kaba tang shu pyllait ka trok kaba wan kit tang shiphang ka jah noh", u la ong.
Ha kane ka sngi ki ophisar na ka tnad kam rep ki la ai jingai jinghikai halor kumno ban pyndonkam ïa ka dawai ha ki jingthung khnang ba kan ym don jingktah.
Ki la batai ruh ïa ki jait ki dawai ki ba biang ban pyndonkam na ka bynta ki jingthung kiba ki thung bad kumno ki dei ban leh lada ka khyndew ka la duna ka jingsboh.
Na ka liang ki nongïalam shnong bad ki nongrep ki la pynpaw ka jingsngew kmen ba ka jingangnud ka la urlong da kaba ai khublei ïa u MLA jong ki uba la trei shitom ryngkat ki ophisar ka tnad kam rep ban pynïoh biang ïa kaba kim shym la mutdur shuh.
Shillong, Jylliew 27: Ka Commssioner of Food Safety, ka Kong RM Kurbah, ka la pynbna paidbah ba ïa ka jingkhang wanrah dohkha na Andhra Pradesh, la weng noh naduh ka 24 tarik mynta u bnai.
Hynrei mynta ka sngi, ka tnad Fisheries na Shillong ka la wan ban test biang ïa ki dohkha ha ïewduh.
Kane ka jingleit test biang da ki ophisar bad nongtrei kane ka tnad ka la pynlong ïa ki mahajon die dohkha ha ïewduh ban nym ban sei ne die ïa ki dohkha, katba kim pat ïoh ïa ka hukum kaba shai na ki bor sorkar.
“Ngi, ngi shu wan ban leh ïa ka test, ngim donbor ban ong ban die ne ban nym pat die", la ong ka ophisar ba wan ïalam ïa ki nongtrei ban leh ïa ka test ha ïewduh.
Na ka liang ki nongkhaïi, ki la ong ba kan long kaba eh ïa ki ba kin sei ïa ki dohkha ba la wan kit na shabar jylla ban die sha kiwei kiwei de ki nongkhaïi kiba don ha ka jylla, namar ba lada lap ba ka dohkha ka dang don ka formalin lyngba kane ka jingwan test ka tnad Fisheries kan long ka jingleh beiñ ïa ki nongdie dohkha ha kylleng kylleng ki jaka.
Ym lah ban tip na kaei ka daw ba ka tnad Fisheries ka wan ban leh biang ïa kane ka test, haba ka tnad Food Safety ka la pyllait noh ïa ka jingkhang ban wanrah ïa ki dohkha na shabar.
Hynrei u Myntri Rangbah ka jylla, u Conrad Sangma, u la ong hynnin ka sngi ba ka sorkar kan peit shuwa ïa ka koit ka khiah jong ki paidbah bad ong ruh ba kane ka dei ka bynta kaba kongsan eh jong ka sorkar.
I Dr.Ampareen Lyngdoh, Myntri ka tnad ka koit ka khiah jong ka jylla, mynta ka sngi pat, i la ong ba ka sorkar lada ka lap ba kine ki dohkha kidei kiba dang don formalin hadien ba ladep test, ka sorkar kan hap ban khang biang, namar ba ka formalin kadei ka kynja chemical ne dawai kaba pynlong ïa ki dohkha ban nym pyut katba ka ktah pat ïa ki paidbah ba kam dohkha namar ka thaw ïa ka jingpang bampong ne cancer.
Ka long rub ba kiba kum kine ki jingtest kin long na ka por sha ka por.
Shillong, Jylliew 27: U Myntri Rangbahduh ka ri u Narendra Modi ha ka sngi Ba-ar u la ong ba ka la dei ka por ba ha ka ri baroh kawei dei ban don beit tang kawei ka aiñ ym ba kin don ar tylli ki aiñ kiba pher na bynta kajuh ka mat, ha ka jingkren jong u ha Bhopal haba kren halor ka jingdonkam ban don noh ka Uniform Civil Code (UCC).
U Modi ha ka jingkren jong u u la ong ba ha kawei ka ri kam lah ban don ar tylli ki aiñ bad dei na kata ka daw ka ka la donkam ban treikam noh.
Ha ka jingkren u Modi u la ther tyngeh ruh ïa ki seng saiñ pyrthei kiba pyrshah ïa kane ka jingthmu ka BJP ban pyntreikam noh ïa ka UCC ha ka ri.
“Wat ka Supreme Court ruh ka kren ïa ka jingdonkam ban wanrah noh ïa ka Uniform Civil Code, hynrei kito pat kiba leh ïa ka saiñ pyrthei kiba pysngewbha ïano ïano na bynta ka jingmyntoi jong ki ki pyrshah ïa kane", u la ong.
U la ong ruh ba ki Muslim jong ka ri ki dei ban sngewthuh ïa ka jingshah pyndonkam ha ki seng saiñ pyrthei tang ban myntoi saiñ hima ym ba ki kwah shisha ban wanrah ïa ka roi ka kiew jong ki.
“Nga ïohi ba ba don kiba pyrshang ban pyntieng kohtympan lada wanrah ïa ka UCC.Hynrei nga kwah ban ong ba kumno ba wat ïa ki shipara kan teh da kawei ka aiñ katba ïa uwei pat da kawei ka aiñhato lada kumta lah mo ban synshar bha ïa ka ïing ka sem kaba kumta? Kane ka long thik ruh ïa ka ri ba kumno yn lah ban synshar bha ïa kane ka ri ban don ar tylli ki aiñ", u la ong.
“Lada phi kwah ïa ka roi ka kiew vote ïa ka BJP ym ïa ki party ba sysnhar tang da kawei ka longïing," u la bynrap.
Lah ban kdew hangne ba ka UCC kan dei ka aiñ kaban treikam salonsar ha ka ri la ha ki Khristan ne Hidnu Muslim ne niam tynrai lada wanrah bad kan treikam ha kaba ïadei bad ka ïathoh shongkurim bad pynlait san shyieng, ka hiar pateng bad ka ruh ban ting khun bad kumba long mynta ïa kine ki bynta ki don la ki jong ki Personal Law na bynta ki Hindu, Muslim, Khristan bad kiwei.
Dang shen na ka liang ka KHADC ka ruh ka la mynjur ïa ka Resolution ban pynpaw ïa ka jingpyrshah ban pyntreikam ïa kane ka aiñ salonsar ha ka ri.
Nongstoiñ, Jylliew 27: Ki Pulit ka West Khasi Hills District, ki la kem sa ïa ki saw ngut ki trai jong ki karkhana coke ba treikam be-aiñ hapoh ka District, ha kaba ki la pynap ruh da ka aiñ Benami Act pyrshah ïa ki trai shnong kiba pynshah kyrteng na ka bynta ki Bar Jylla ba kin seng karkhana be-aiñ.
Kine ki saw ngut ki kyrteng ki long u Hopeful Nongtdu ba na Rymbai Synrang Shahkhaiñ, East Jaiñtia Hills, u Khrawbok Rongrin ba na Sohbar A Shallang, u Ashish Arya ba na Ba Guw Kamrup bad u Yaman Bansal ba na Beltola Tiniali Guwahati kamrup.
Ïa kine ki trai karkhana coke ba beaiñ la kem hynnin ka 26 tarik Jylliew da ki Pulit Special Investigation Team (SIT) ha ryngkat ka jingïadonlang ki Magistrate bad ki DMR.Ïa kine ki 4 ngut la pynngat happh ka Shallang PS Case No.39(12)2022 U/S 188/34/379/120 B IPC R/w Sec 3(1)/21(1) MMDR Act, R/w Sec 15 Environment (Protection) Act bad Sec 3 Explosive Substances Act.
Dang ha ka taiew ba la lah, ki Pulit SIT ki la kem ïa uwei u heh spah na Beltola u ba pynïaid ïa ka karkhana coke ba beaiñ ha Shallang.
Une u hehspah u kyrteng u Youdishtra Bhama, trai jong ka M/S Kalyani Fuels Limited.
Na kine ki 4 ngut ba dang shu shah kem, u Hopeful Nongtdu u dei jong ka M/s HV Coke Limited bad ki lai ngut kiwei pat ki dei jong ka M/S Yash Coke Limited.
Kane ka jingkhynra ïa ki karkhana coke ba beaiñ hapoh West Khasi Hills ka la jia tang shisngi hadien ba ka Ïingkashari Meghalaya High Court kaba bthah ïa u Director General of Police (DGP) ban wad ban kem ïa baroh ki trai jong ki karkhana coke ba beaiñ hapoh ka Jylla.
Haba ïakren bad ki Heh Pulit ka District, la ïathuh ba ki don haduh 61 tylli ki karkhana coke ha ki thaiñ Shallang, West Khasi Hills bad napdeng kine, tang 4 tylli ki dei kiba don ïa ki kot ki sla kiba biang ban treikam katba kiwei kiwei ki dei ki ba shu treikam be-aiñ.
Ki pyntip ba bun na kine ki karkhana be-aiñ la khang khyrdep lut mynta bad ka jingthwet ïa ki trai ka la ïaid shakhmat.
Kumba long mynta ka Ïingkashari ha Nongstoiñ ka la shlei mynta da ki nongïasaid Aiñ kiba wan na kylleng ki jaka ban pynïakhun mokotduma, ban bah jamin lypa ïa kiba bun ki trai jong ki karkhana coke kiba phet rieh mynta.
Haba kylli, ki Heh Pulit ki pyntip ba ha ka jingtohkit ïa kine ki karkhana ba be-aiñ la shem ba bun na ki Khasi kiba pynshah kyrteng na ka bynta ki bar jylla ba seng karkhana coke be-aiñ ki dei na ka kur Nongrum bad Sohbar.
“Ngi la pynap mynta da ka Benami Act ïa kine ki trai shnong kiba pynshah kyrteng bad ngin sa leit kem noh ïa ki ha kine ki sngi ban dang wan ban tian bishar ïa ki kat kum ki kyndon aiñ" ong ki heh Pulit.
Lah ban kdew hangne ba ka aiñ Benami ka dei ka aiñ ban teh lakam ïa ka jingleh business ha ka kyrteng kiwei ban buhrieh ïa ka jingdon jingem bad ban lait ka siew khajna sha ka Sorkar.
Ïa kine ki saw ngut kiba shah lem la ïalam tian bishar hynne ka 27 tarik Jylliew bad ka Ïingkashari ka la phah set ïa ki hapoh ka Judicial Custody kaba 14 sngi.
Nongpoh, Jylliew 27: Ha kawei na ka jingjia kaba la pynpar niangkhriat ïa kiba bun balang, kawei ka longkmie ka la duh ïa la ka jingim ha kaba la suba ba ka la shah pynïap ha la u kurim bad u kurim ruh u la pyrshang ban pynkut ïa la ka jingim halor ka jingkynnoh ba u la pynïap hi ïa ka lok.
Mynta une u kurim u don hapdeng ka jingmynsaw jur.
Ka ka la jia ha ka janmiet Lah Sngi U Blei ha ka shnong Kyrdemkulai, 5Kilo, Ri Bhoi District.
Ia kane ka jingjia la pyntip da ki paidbah sha ki bor Pulit ha kaba ki la lap ba ka longkmie ka la khladnoh hashen katba u kurim jong ka u don hapdeng ka jingmynsaw kaba jur hapdeng ka jinglyngkien jong ka snam ha ka ïingsah jong ki.
U Superintendent of Police ka Ri Bhoi District u Giri Prasad u la iathuh, hadien ba la ioh jingtip halor kane ka jingjia la phah mardor ïa ki bor Pulit ryngkat ki Doctor ban leit tohkit halor kane ka jingjia bad hadien ba la pynlong ïa ka jingtohkit la lap ba baroh ar ngut ki la thiah lyngktar ha madan jong ka ïing hapdeng ka jinglyngkien da ka snam suda.
Hadien ka jingtohkti ki Doctor ki la pynthikna ba ka longkmie ka la khladnoh katba u kurim jong ka u la shu mynsaw jur.
Ki Pulit ki la rah noh mardor ïa ka met jong u rangbah sha Umsning CHC ban ioh ïa ka jingsumar bad namarba la jur ka jingmynsaw la pynkynriah noh sha Civil Hospital, Shillong ban ioh ïa ka jingsumar kaba kham bha.
U Prasad u la ïathuh ruh halor kane ka jingjia ym pat lah ban ai ïa ka daw kaba thikna hynrei la suba ba ka longkmie ka la shah pynïap hi ha la u jong u kurim bad na ka jaka ba la ka la shah pyniap la lap ruh ïa ki tiar pynmynsaw ba u kurim u la pyndonkam ban dkhat jubor ïa la ka jong ka kurim.
Halor kane ka jingjia, ka para jong ka longkmie ba la khladnoh ka la mudui da ka ejehar ha Nongpoh Police Station bad ki Pulit ki la register case pyrshah ïa u kurim jong ka longkmie ba la khladnoh bad ia mynta ki Pulit kim pat lah ban tohkit namarba u dang don hapdeng ka jingshah sumar na ka jingmynsaw, la iathuh u Prasad.
Shillong, Jylliew 27: Ki Garo ba la shong la sah sha bar jylla naduh mynta ka kynti kin ym lah shuh ban ïoh jingmyntoi na ka bhah kam ba la mang ïa ki Garo kat kum ka Reservation Policy jong ka jylla bad kane ka dei hadien ba ka kynhun Myntri ka la rai ban pynkylla ïa ka Office Memerandum (OM) jong u snem 1972.
Haba kren sha ki lad pathai khubor ka Myntri ka sorkar jylla bad kaba dei ruh ka nongai ktien jong ka ka la ïathuh ba ha ka jingïalang ka Kynhun Myntri la rai ban weng noh ïa ka kyndon jong ka Reservation Policy kaba ai lad ïa ki Garo kiba ym dei na ka jylla ban ïoh kam na ka bhah ba la mang ïa ki paid Garo kat kum ka bhah ba la ai na ka Reservation Policy.
“Ka OM dated 1974, ngi la weng noh namar kumba long mynta ki bun ki Garo kiba wad kam ki la biang ka kyrdan bad ki long ruh kiba biang ban pyndap ïa ki kam ba la mang na ka bynta jong ki bad na kata ka daw kato ka bynta ba ai lad ïa ki Garo kiba na bar jylla ban ïoh kam na ka bhah ki Garo ngi la pyndam noh," ka la ïathuh.
Lah ban kdew ba ha ka por ba u President ka VPP u Bah Ardent u pynbna ïa ka jingïakhih shong shah thngan hadien ba ka sorkar jylla ka kyntait ban ai lad ïa ka party ban ïatai ïa ka Reservation Policy u Bah Ardent u la kdew ruh ka jingdawa ka VPP ban pynkylla ïa ka Reservation Policy ka dei ban pynïohnong ïa ki Garo kiba dei ki nongshong shnong ka jylla namar ba ïa ka bhah jong ki ha ka Reservation Policy la ïoh bam jem da ki Garo bym dei satia tang ki nongshong shnong ka jylla.
Ka la ïathuh ba ka Kynhun Myntri ka la pynkylla ruh ïa ki OM jong ka Reservation Policy kaba la pynmih da ka sorkar jylla ha ki snem kiba la leit.
“Ha kane ka kynti ba mynta namar ki don ki OM kiba thymmai na bynta ka jingpyntreikam ïa ka Roster ngi la weng noh ïa ki katto katne ki bynta jong ka OM ba la pynmih ha ki snem kiba kham mynshuwa," ka la ong.
“Kum ka nuksa ka OM ba la pynmih ha ka 12 Kyllalyngkot 1972 ha kaba ïadei bad ka kam ba thylli ba la mang na bynta ki Scheduled Tribes bad Scheduled Castes ha kaba ka jinglait kam ka long tang 9 ne duna ïa kata ka bhah ba la kdew ba yn bhah na bynta ki ST ne SC kane ka kyndon ka ïap noh namar la wanrah da ka OM kaba thymmai," ka la bynrap.
Shuh shuh ka la ong ba Om kab ïadei bad ka bhah na bynta kiba don jingduna ha ki dkhot met ïa kaba la pynmih ha u 2020 la pyndam noh namae ka la mih ka OM kaba thymmai ha ka 14 tarik Jylliew ban treikam salonsar.
Ka la ïathuh ruh ba ha kane ka OM kaba mynta na bynta ka Roster la bush ïa ka bynta kaba kdew ba ki nongwad kam ki dei ban nang ruh ban kren ïa ka ktien tynrai ka jylla na bynta ki kam baher bapher.
“Ka kyndon kaba thymmai ha ka para ba 2 ngi la bsuh ba ki samla ba thep kam ïa kaba ka eksamin la pynlong da ka DSC ki donkam ruh ban nang ban kren ïa ka ktien ba kren ha kata ka district," u la ong.
Shillong, Jylliew 27: Ka Nongaiktien jong ka Sorkar Jylla ka Kong Ampareen Lyngdoh, ha ka sngi Ba-ar, ka la ong ka Search Committee ba la thung da ka sorkar jylla na bynta ban wad ïa ki dkhot na bynta ka Expart Committe ban pynkylla ïa ka Reservation Policy ka la leh ïa la ka kamram.
“Ngi dang don ha ka lynti ban wad ïa ki dkhot kiba kloi ban khlieh ne ban long ki dkhot ha kane ka Expert Committee ba la thung da ka sorkar na bynta ban pynkylla ïa ka Reservation Policy.
Ki kam ki jam ki la ïaid shakhmat bad ngi donkam ban ai por ïa ka search committee khnang ba kano kano ka sinejam ba ki shhim na bynta kane ka kam kan long ha ka lynti kaba dei bad kaba biang", ong ka Kong Ampareen haba ïakren bad ki nongthoh khubor.
Ka la ong ba ka sorkar kam kwah ban shu leh kyrkieh ïa kane ka kam namar ba katei ka mat ka long kaba khia bha.
“Ngi hap ban long kiba peitngor bad ngin ïa ap watla ngi sngewthuh ba ka don ka jingpynbor hynrei ngin ym leh kyrkieh ïa kano kano ka kam kaba khia bha kaba don ïa kiba bun ki bynta kiba ïadei bad ka aiñ ka kanun bad ngim kwah ban kren eiei kaban long kaba bakla ha kum kane ka por kaba mynta" ong ka Kong Ampareen.
Ka la ong ba kane ka Expert Committe kan wanrah jingshai ïa ki hajar tylli ki jingkylli kiba ïadei bad kane ka mat.
“Ki dkhot jong ka expert committee kin hap ban jubab ïa ki jingkylli bad ïa ka ishu kaba mih, kiba dei ki jingkylli kiba la buh da ki kynhun bapher bad ki riewshimet ha ka imlang sahlang" ka la ong.
Ha kaba ïadei bad ka jingkynnoh ki seng saiñ pyrthei bad ki sengbhalang ba ka Office Memorandum kaba thymmai halor ka Reservation Roster kaba la pynmih haka 14 tarik u Jylliew kadei kaba dap da ki jingklumar bad kam long kaba shai kdar ba ïa ka Roster yn pyntreikam da kaba kyrtiang dien ne nangne shakhmat, ka Kong Ampareen ka la ong ha kaba ïadei bad ka jingpyntreikam ïa ka Roster la dep ban buh ïa kawei ka committee.
“Ka KHNAM ka la phah ïa kawei ka shithi, nga lah dep pynshai biang ba ki don ki bynta jong ka jingpynwan ïa ki kyntien kiba la pyndonkam da ka sorkar ha ka jingpynbna ka lah ban ym long kaba ïahap bad ki katto katne ki kyntien kaba ki kwah ïa ngi ban ngin pyndonkam" ong ka Kong Ampareen.
Hynrei ha ka jinglong jingman, ha ka jingthoh bad jingpyntreikam, ka Roster kan ai jingshakri ha kaban pyntreikam ïa ka ka rukom leh kaba la ïaid mynta ha ka jylla Meghalaya naduh u snem 1972.
Ka jinglong jingman bad ka jingleh kan dei kaba bud ryntih kumba la ju leh.
Ka Kong Ampareen kaba long ruh ka Myntri Sorkar ka la ïathuh ba ka Committee jong ki seng saiñ pyrthei halor ka Roster kan sa shim ïa ka rai la kin dang bteng ban pynlong ïa ka jingïalang.
“Ngim pat shim ïa kano kano ka rai halor katei.
Ngi dang ap ïa baroh ki seng saiñ pyrthei ba kin phah ïa ki jingpynsngew ki jongki" ong ka Kong Ampareen bad ka ong, ba haduh mynta ka Committee kam shym la ïoh ban lum ïa ka jingïalang namar kiba bun ki seng saiñ pyrthei kim shym la aiti ïa kino kino ki jingthoh hynrei tang kawei ka seng saiñ pyrthei ka la phah ïa ka jingthoh ha kaba ïadei bad ka jingpyndonkam ïa kawei ka kyntien ha ka Roster.
Ha kaba ïadei bad ka jingdawa kiwei pat ki riewlum kiba don hapoh ka jylla ban bhah lem ïa ki 15% ha ka Job Reservation Policy, ka Myntri Sorkar ka la ong, “Ngi lah ïakynduh ban ïa kren ïa kane ka kam bad u Myntri Rangbah, ha kaba kiwei pat ki riewlum ka jylla ha ka taiew ba la dep bad ngi la pynpaw ha ki ba kidei ban phah da ki jingthoh baroh ïa ka jingsngew bad ïa ka jinglap ka jongki bad dei kane ka Expert Committe kaban shim ïa ka rai".
Madan Heh-Mawlai, Jylliew 28: Ka kynhun ïalehkai kynjatbol jong ki khynnah Under 14 ka skul ïewrynghep Sec.
School ka la bteng biang ïa ka jingïaidlynti jong ka da ka namjop sa shisien pyrshah ïa ki khynnah lehkai ka skul OM Roy Memorial Hr Sec.
School ban jam sha ka semi final jong ka Subroto Mukherjee Cup 2023.
Ha kane ka jingïaknieh rung semi final hapdeng ka ïewrynghep Sec.
School pyrshah ïa ka OM Roy Memorial Hr Sec.
School ka ba la long ha Madan Heh, ha Mawlai, ka la kut ha kaba ym shym la don ba lah ban pynkhihjar kaba la ïalam ïa kine ki ar kynhun ban jam sha ka jingïashut penalty ban rai ïa ka namjop.
Dei hangne ba ki khynnah skul ka ïewrynghep Sec.
School ki la lah ban pynkhyllem noh ïa ka OM Roy Memorial Hr Sec.
School hadien ba ki la jop da 4-2 ha ka jingïashut ïa ka tie breaker.
Da kane ka namjop, ki khynnah skul jong ka ïewrynghep Sec.
School kiba mih madan ha ka kyrdan ïakhun Under-14 ki la ïoh ban bteng ïa ka lynti ïaid ka jong ki sha ka semi final jong ka lympung Subroto Mukherjee Cup 2023.
Ki khynnah lehkai jong ka ïewrynghep Sec.
School kin sa bteng ïa ka lynti ïaid jong ki ha ka semi final pyrshah ïa ka Umphyrnai Presbyterian School bad ka jingïakhun kan long lashai ka sngi, kata ka 29 tarik, ka jaka kan long ha Madan Heh, Mawlai ha ka por 11 baje mynstep.
Ka jingïakhun kaba nyngkong ha ka por 10 baje mynstep kan long hapdeng ki khynnah lehkai jong ka skul Sacred Hearts Boys HSS, Mawlai pyrshah ïa ka Assam Rifle P.School bad ka jaka kan long ha Madan Heh, Mawlai, ynda la kut kane yn sa ïoh ban sdang sa ka jingïalehkai hapdeng ka ïewrynghep pyrshah ïa ka Umphyrnai.
Shillong, Jylliew 28: Ka Meghalaya State Olympics Association kaba la tip lyngkot da ka MSOA , hynnin ka sngi ka la pynpaw ïa ka sngewsih halor ka jingkhlad kyndit u Chiranjib Choudhri u ba dei u General secretary barim jong ka MSOA.Kumban shu pynkynmaw, u Chiranjib Choudhri u la bat ïa ka shuki kum u General secretary jong ka MSOA dei ha u snem 2015 haduh 2022.
Na ka liang jong ka kynhun, ka la ïoh ban pynlong ïa ka jingïalang jong ki dkhot ka seng ha Ophis treikam jong ka ha ka por 12 baje mynsngi, hynnin ka Sngi Balang, bad la ïoh ban pynlong ïa ka jingsngapjar kaba 1 minit kum ka dak sngewlem ïa ka jingkhlad u General secretary barim ka seng.
Hadien kane, la ïoh ban pynsngew ïa ki ktien sngewlem sha ki ba haïing hasem ba jong u tei u rangbah ba la khlad na i Bah John F Kharshiing ryngkat bad i Bah Ian Lyngdoh bad ruh na ki katto katne ki dkhot ka msoa ha ïing sah jong u.
Mairang, Jylliew, 28: Kum shibynta jong ka jingrakhe ïa ka International Day against Drug Abuse and Illicit Trafficking, ka ophis jong ka Child Development Project Officer, Mairang, Integrated Child Development Services Project ha ryngkat ka jingïatreilang bad ka tnad pulit jong ka Eastern West Khasi Hills District Mairang, ha ka 26 tarik u Jylliew 2023, ka la pynlong ïa ka prokram pynshai paidbah halor kane ka phang ïa kaba la pynlong ha St.Thomas Higher Secondary School, Mairang ha kaba u Additional Superintendent of Police ka Eastern West Khasi Hills District, u Bah P Suchiang u la leit kum u kongsan ha ka jingïasakhi lang jong u Deputy Superintendent of Police ka Eastern West Khasi Hills, u Bah D Nongpluh, ka Child Deve-lopment Project Officer (CDPO) ka Mairang ICDS Project, ka Kong B.Rynjah, ka Vice Principal ka St.Thomas Higher Secondary School, Mairang, ka Sister Cecilia Kujur, u Inspector ka tnat pulit, u Bah S.Kharjana, ki nonghikai bad kumba 250 ngut ki khynnah pule ka thaiñ.
Haba ai jingkren ha kane ka sngi, u Additional Superintendent of Police, Eastern West Khasi Hills Mairang, u Bah P Suchiang u la ong ba ka jingthmu jong kane ka prokram ka long ban pynshai sha ki khynnah pule halor ki jingsniew kiba mih na ka jingpyndonkam ïa ki drok kiba la kynrei bha ha kine ki sngi kiba mynta kaba ktah kylla ïa ka jingim bad jingmut jingpyrkhat jong ki nongshongshnong khamtam eh ki khynnah pule.
Shuh shuh, u Bah Suchiang u la kyntu ïa baroh kiba la ïa wan sha kane ka prokram, ba kin ring jingmut na ki riew pawkhmat ka thaiñ kiba la wanrah burom ïa ka distrik ha ka liang ki kam ïalehkai, ha ka pule puthi bad kumta ter ter bad u la ban jur ruh ba ki dei ban kiar raimaw raidieng na ka jingpyndonkam ïa ki jingdih pynbuaid kum u drok bad kumta ter ter.
Katba, ka Child Development Project Officer ka Mairang ICDS Project ka Kong B.Rynjah ha ka jingkren ka jong ka, ka la batai shaphang ka jingthmu jong kane ka sngi bad ka la khot la wer ruh ïa baroh ba kin kiar na ka jingniew beiñ bad jingkheiñ beiñ ïa kito kiba la ngop ha ka jingdih drok bad ban ïarap pynban ïa ki, khnang ba kin lah ban lait na ka jingshahteh mraw ha kiba kum kine ki jait jingsniew.
Ka CDPO ka la ban ruh halor ka jingdonkam ïa ka jingïatreilang jong ki longïing, ki seng trei mon sngewbha, ki kynhun niam bad ki tnat sorkar na ka bynta ban khyllie bad pynphai pat ïa kito kiba la kyrni sha ka lynti jong ka jingbha bad ka la kyntu ruh ïa baroh ban ïasnohkti lang ha kane ka thma pyrshah ïa u drok.
Kiwei kiwei pat ki bynta jong kane ka prokram ki kynthup ïa ka drama na ki khynnah pule jong ka St.Thomas Higher Secondary School, Mairang ïa kaba la ai kyrteng ‘Ka jingktah jong u drok’ bad ka jingïapule lang ïa ka pledge ïa kaba la ïalam da ka Sister Cecelia Kujur.
Ka jingpynbna thma jong ka Khasi Students Union (KSU) dang khyndiat sngi ban ïakhun pyrshah ïa ka jingjyllei jong u drok ka dei ka sienjam kaba kongsan tam ban rat dyngkhong ïa ka jingjyllei jong u drok ha kane ka jylla Meghalaya.
Ka long kaba sngew synei ban pyrkhat shaphang kito kiba la ngat ha ka shrip jong ka jingkyrni ha u drok.
Ki longing kiba la ngat ha kane ka apot ki ïam kthang bad ki bynñiaw ïa la ki jong ki khun ki kti namarba ki tip shai ba wei ba la ngop ha u drok ka lawei jong ki kam don jingkyrmen shuh.
La ïohi shisha ïa ka jingïakhun thma jong ka tnat Pulit pyrshah ïa u drok lyngba ka jingïarap jong ka tnat syntiat ban kem beit naphang ïa ki nongkhaïi kiba wan kit ïa u drok nabar ka jylla.
Ka East Khasi Hills District, ka East Jaiñtia Hills District bad ka Ribhoi ki dei ki distrik ha kane ka jylla kiba paw bha ha ka jingïoh kurup jong ki Pulit ïa u drok bad ka jingshah kem jong ki snar nongkhaïi.
Ka jingïohlad jong ki nongkhaïi drok nabar jylla ban wanrah ïa u drok sha Meghalaya ka dei ka jingdonkti jong ki nongkhaïi drok (Kingpin) trai Jylla kiba im da kamai spah bym hok ban pynjot ïa ka jingim jong ki samla kiba dang lung ka jingmut jingpyrkhat.
Ka jingshimkhia jong ka tnat Social Welfare ka Sorkar Jylla ban wanrah da ka ain bapyrkhing pyrshah ïa ki nongkhaïi drok ka long hadien ba la ïohi ba ka jingwan rung jong u drok sha kane ka jylla Meghalaya ka la long shaba palat liam bad katkum ka jingïoh jingkheiñ naduh u snem 2019 ka jingdon jong ki nongpyndonkam ïa u drok ka la kiew bha ha kane ka jylla bad ruh ha ki 5 tylli ki district jong ka jylla la ithuh kum ki jaka ba ka jur bha ka jingpyndonkam ïa u drok.
Lyngba ka DREAM project ïa kaba la pynbna paidbah ha u snem 2022, bad ka jingmynjur ïa ka Draft Policy kan pyllaitluid ïa ka Jylla Meghalaya na u drok.
Ka jingwanrah ïa ka aiñ Prevention of Illicit Traffic in Narcotic Drugs and Psychotropic Substances Act, 1988 (PITNDPS) ka dei ka por kaba biang tam bad ka sorkar ka la dei ban thaw noh mardor ïa ka Advisory Board khnang ba yn dup lah ban pynrung ïa ki kyndon hapoh kane ka aiñ.
Ka aiñ PITNDPS kan long kum ka bniat kaba nep ban pynap da ki kyndon batyngeh ïa ki kino kino ki briew kiba ju don dak sniew kum ki nongkhaïi drok lane ki briew kiba ju don bynta ha ka jingkhaïi drok, la ki dei kiba rit ne kiba heh, kin shah pynngat hapoh kane ka aiñ bad kin hap ngat ha ka jingshah set along kaba 3 bnai bad kaba lah ban pynjlan haduh shi snem kynthih.
Ka jingpynkhlaiñ jong ka Sorkar ïa ka Narcotic Cell ka dei ban treikam pura khnang ba ka tnat Pulit kan dup lah ban rat dyngkhong ïa ka jingjyllei jong u drok kumba la rat dyngkhong jong ki kam lehnoh ha kane ka jylla naduh ki snem baladep.
Ki Dorbar Shnong ki dei ban ïatreilang bad ki kynhun bapher bapher bad ki tnat treikam jong ka Sorkar khnang ban pynsuk ban kem naphang ïa ki nongkhaïi drok kiba pynjot ïa ka imlang ka sahlang.
Lada bishar bad lada tih bniah, kaba kongsan eh ka dei hi na ki rympei ing bad ki kmie ki kpa kim dei satia ban ai mon bad ai laitlan ïa la ki jong ki khun ban shu pan katba ki kwah bad ban pynleh kjeh than.
Kane hi kan pynjot ïa ki khun ki kti namarba ki khun ïohmon kim ju long eiei hadien habud bad ki long pynban tang ki kruiñ kiba bamduh ïa la ka ing ka sem, ïa ka imlang ka sahlang bad ïa ka jaidbynriew.
Ka long kaba donkam ïa ki Balang ba kin kren bad kin pynsngewthuh ïa ki riewngeit halor ka jingshyrkhei jong u drok khnang ba ki khun samla kin lait na ki jingshah pynngop ha la ki paralok ha ki jingmlien kiba sniew namarba ynda la kyrni ki jingmlien kiba sniew lah eh ban bthat ïa ki kynjri jong ka, kumba ong u Myllung Soso Tham.
Nongstoiñ, Jylliew, 28: Ka Khasi Students Union (KSU) Mairang Circle ka la kem ïa ar ngut ki bar Jylla kiba wan die tiar da ka kali ha kylleng ki jaka ka Mairang khlem da don ïa ki kot ki sla kiba biang.
Ïa kine ki bar Jylla la kem da ka seng ha ka jingïalam jong u Education Secretary samla Robin N Nongrem bad u General Secretary ka Pyndengumiong Unit Kharjutang K Syntiew hynne ka janmiet.
Kine ki bar Jylla ki la wan da kawei ka Maruti Alto ka bym don satia wat ïa u registration nombor.
Haba tohkit, ka seng ka la lap ba kine ki briew ki dei kiba wan na Uttar Pradesh bad uwei na ki, u don tang da ka adhaar card bad uwei pat u don tang ka ILP ba rung sha Manipur kaba la kut noh naduh ka 14 tarik Lber, 2023.
Kine ki ar ngut ki kyrteng u Mohd Shariq bad u Nizam Khan.
Kine ki bar jylla ki la thok ruh ba ki sah ha Shillong bad kam ba ki la ïoh rung sha ki shnong ki thaw lyngba ka jingïarap jong ki katto katne ngut ki Khasi.
Ka Seng ka kyntu jur ïa ki nongïalam shnong ba kin peitngor ïa kum kine ki briew ki bym lah pynthikna ki dei ki ei, kiba la wan rung laitlan sha ki shnong ki thaw.
Ha kajuh ka por, ka la kyntu ïa ki paradoh para snam ba kin kiar ha ka ban ai jaka rieh ïa ki briew kiba nabar ka Jylla, khnang ba ka imlang sahlang kan lah ban teh lakam ïa ki jingsniew kiba ju jïa na ka por sha ka por.
Mawkyrwat, Jylliew, 28: Ka ophis jong u District Mental Health Programme, South West Khasi Hills District kaba hap hapoh jong ka ophis treika jong ka District Medical & Health Officer, South West Khasi Hills District ha ryngkat ka jingïatreilang bad ka ophis jong ka District Legal Service Authority (DLSA), South West Khasi Hills District ka la ïoh ban rakhe ïa ka sngi pyrshah ïa u drok bad ka jingkhaïi ïa u ne ka ‘International Day against Drug Abuse and Illicit Trafficking’ ba la rakhe hapoh jong ka Indoor Hall jong ka Shnong Mawlangwir.
Ïa kane ka jingrakhe la rakhe kaba dei halor ka phang, “People First: Stop Stigma and Discrimination, Strengthen Prevention" ha kaba ïa ka jingïalang la pynïaid da ka kong Nydia Marbaniang, Monitoring and Evaluation Officer jong ka ophis District Mental Health Programme, South West Khasi Hills District.
Ka jingthmu ba kongsan jong kane ka prokram ka long ban pynshai paidbah halor ka jingdonkam ban sumar, peit bniah ïa ki briew kiba la ngop ha u drok da kaba burom bad jingsngewlem ne jingsngewthuh ïa ka jingsngew ne jingshem jong ki.
Ki nongkren ha kane ka sngi ki long ka kong S.M.Wanniang, MJS, Judicial Magistrate First Class, South West Khasi Hills District, u bah S.Syiemlieh na ka Life Care Foundation, ka kong W.Lyngkhoi, Adolescence Counsellor bad na ka kong B.Snaitang, Psychiatric Nurse, District Mental Health Programme, South West Khasi Hills District.
Ka kong S.M.Wanniang, MJS, Judicial Magistrate First Class, South West Khasi Hills District haba kren ha ka jingïalang ka la batai halor ka jingtreikam jong ka District Legal Services Authority (DLSA), South West Khasi Hills District bad kaba la batai ruh halor ka NDPS Act 1985.
Ka la ban bniah ruh halor ka Section 40 kaba kren halor ka bor jong ka aiñ ban pynlait ïa ki kyrteng bad jaka jong ka jingkhaïi pateng bad bun ki jingeh ba pyrshah ïa ka aiñ.
Ka kong Wanniang ka la pynshai ruh halor ki jingpynsajia ne pynshitom ïa ki nongkhaïi beaiñ ïa u drok bad ka shong halor ka jingbun ne jingkhia jong u drok.
Shuh shuh ka la ong ruh ba ka don ruh ka jingpyrkhing na ka ban rep ne thung ïa ki jait kynja ba long drok.
Na ka bynta kito kiba la ngop ha u drok, ka la ong ba ki lad jingïarap na ka bynta jong ki.
Ka la ong ruh ba ngi donkam bun ki jingpynshai paidbah khamtam ha ki skul pule, ki ïing ki sem, ki nongshah set phatok bad ruh ban pynsngewthuh ïa ki nongrep.
U bah S.Syiemlieh na ka Life Care Foundation, u la kren halor ka jingthmu bad ka jingtreikam jong ka Life Care Foundation da kaba u kyrpad ruh ïa ki nongïashimbynta ha kane ka prokram ban ai jingpynshai lang sha kiwei pat halor ka jingdon jong kane ka ophis treikam bad ki lad jingïarap kiba don lypa ha ka.
U la pynshai shuh shuh ba ha kane ka ophis treikam ki ju ai ruh ki jingïasyllok na ka bynta kito ki briew kiba la ngop ha u drok bad ïarap ruh ban pynïoh ha ki ki lad jingsumar.
Ka kong W.Lyngkhoi, Adolescence Counsellor pat ka la kren halor ka Adolescence Health Clinic ban ïa ka jingïasyllok ïa ki khynnah kiba dang hap ha ka Adolescence Age Group kata 10 haduh 19 snem karta.
Ha ka jingkren jong ka ka la kyrpad ruh ïa ki paidbah ban pynsaphriang lang ïa kane sha kiwei khnang ba kin phah ïa ki khun ne ki para Marjan kiba donkam ki lad jingïarap lyngba ki jingïasyllok.
Ka la ïathuh ruh ba ka don ka Counselling ne ka jingpynsngewthuh ïa ki kmie ki kpa kkumno ba kin peit thuh bha ïa ki khun khamtam ha kane ka ka por ba ki dang khie-san namar ka ktah bha ïa ka jingmut jingpyrkhat jong ki.
Ka kong B.Snaitang, Psychiatric Nurse, District Mental Health Programme, South West Khasi Hills District ka la kren halor ki jait drok bad ki jingktah bapher bapher kiba mih na u drok lada u ne ka briew ki pyndonkam.
Ka la pynshai ruh halor ka jingktah jong u ïa ka koit ka khiah bad ha ka jingmut jingpyrkhat.
Ha ka jingkren jong ka ka la pynshai ruh halor ka COTPA Act kaba dei shaphang kumno ba la khang na kaba pyni ïa ki kynja advertisement kiba dei shaphang u duma, u cigarette, kyiad bad kiwei de ki jaid jingdih ba sniew.
Shuh shuh ka la ong ruh ba ïa u duma ne cigarette kim lah ban die hajan ki skul ne jaka pule hynrei ki jaka die ki dei ban jngai la kumno kumno 10 km na ki jaka pule.
Nongstoiñ, Jylliew, 28: Ka Federation of Khasi Jaiñtia & Garo People (FKJGP)Nongstoiñ Circle, ka la leit ban ujor pyrshah ïa ka rukom shna ïa ka jingkieng sha ka surok National Highway kaba don ha Nonbah Nongstoiñ, namar ka jingsheptieng ïoh ka kylla long sa kawei ka jingkieng jong ka surok Shillong Bye-Pass kaba don ha Dwar Ksuid.
Ka FKJGP Nongstoiñ Circle ba la synran lang da u President ka FKJGP West Khasi Hills Bah Chandra Nongdkhar, ki la leit ban ïakynduh markhmat ïa u Executive Engineer ka PWD Nongstoiñ ban ujor ïa ka kane jingkieng, namar ka jingima jong ka rukom shna, kaba lah ban buh jingma pynban ïa ki paid nongleit nongwan lashai lashisngi.
Kane ka jingkieng ka dei kaba pynïasoh ïa ka surok ban rung sha sor Nong-stoiñ bad ka surok National Highway.
Kane ka jingujor ka la mih hadien ka jingshem na ka jingleit jurip, ba ïa kane ka jingkieng la shna da kaba kyntur sha ka wah ka ban pynthut ne pynrit ïa ka lynti ïaid jong ka Wah, khamtam ha ka por lyiur ba kiew um kane ka wah, kaba lah ban ktah bad wanrah jingmynsaw pat ïa u paidbah ha ka leit ka wan.
Ka jingsheptieng ka long ba ïoh kane ka jingkieng kam lah kyrda ïa ka bor jong ka Umsaw jong kane ka Wah ha ka por lyiur, kaba lah ban khlong ïa ka khyndew ban pynlong lynti ïaid bad pynshong synjor noh ïa ka jingtei baroh.
Ka FKJGP ka sheptieng ba ïoh kane ka jingkieng ka kylla long kum ka jingkieng jong ka surok Shillong Bye-Pass kaba la shong synjor tang katto katne snem namar ka jingkhlong lynti ka wah Umïam.
Ha ka jingïakynduh ïa u Engineer, la ïathuh ba une u Heh Sorkar u la pynpaw ba ka tnad PWD kam lah leh eiei satia halor kane ka jingpynsngew ka seng, namar ïa kane ka jingkieng la pyntrei da ka National High Authority of India (NHAI).
Halor kane, ka Seng ka la rai ban sa leit ïakynduh ïa ki bor khmih ka NHAI, ban dawa ba ka dei ban pynbeit ne design thymmai biang ïa kane ka jingkieng, khnang ba kan long kaba shngaiñ ïa ka leit ka wan u paidbah.
Nongstoiñ, Jylliew, 28: U bah Golden Nonglong u samla rangbah u ba bat ruh kum u Vice President ka All India Professional Congress Meghalaya bad u Secretary ka Meghalaya Pradesh Congress Committee, u ba la long ruh uwei na ki kyrtong u ba la ïakhun kum u MLA na Rambrai Jyrngam konstitwensi, u la iehnoh noh ïa ka seng Congress, namar ka jingbym sngew tynnad ïa ka rai jong ka seng kaba la ailad ïa ki MDC ban ïatreilang ha KHADC.Ïa kane utei u rangbah u la pynpaw ha ka jingïakren bad ki nongthoh khubor ha ïing sah jong u kaba don ha Nongstoiñ, ha ka jingïadonlang bad ki riew rangbah jong ka seng kynthup ïa u bah Reeboklang Kharbuli working president Siejlieh, bah Albinus Kharjahrin secretary Nongstoiñ Block Congress Committee, bah Sping Kharmashra Zonal president ka Mawduh area bad kiwei kiwei ki riew rangbah ki riew pawkhmat ki bym don party shano shano ruh.
U la ong ruh ba mynne mynstep u la dep ai da ka jingthoh iehnoh kam ha u bah V.H.Pala President rangbah ka party bad ka la long kaba shai hakhmat ka pyrthei ba u la ieh syndon ïa ka party Congress naduh ka 28 tarik u Jylliew 2023.
U la ong ba ki san ngut ki MLA ka seng Congress ha kine ki snem ba la leit, ki la leit ïasoh bad ka sorkar NPP, ha kaba ka party ka la sospon ïa ki.
Hynrei lyngngoh ba mynta pat ki leit ban kyrshan ïa ka NPP hapoh ka KHADC, katba ha Assembly ki don ha ka liang pyrshah.
U la ong ruh ba na ka liang jong u, um sngew ïahap satïa ïa kane ka jingleh jong ki.
Lah ban kdew hangne ba u Bah Golden Nonglong u dei uwei na ki nongïalam ka Congress u ba kyrshan bha ha ka jingïakhih ïa ka Reservation Policy, kaba la pynkhih da ka seng Voice of the People Party.
U Bah Golden u la ong, “Ngam don kano ka jingpyrshah ïa uno uno u MLA lane MDC jong ka party, hynrei nga ieng halor ka nongrim ba kumno keiñ haba ïa ki san ngut haba ki leit ban kyrshan ïa ka sorkar NPP, la sospon ïa ki.
Katba mynta pat ki hynriew ngut jong ngi ki ïatreilang ha KHADC", bad bynrap “U khynnah rit ruh u sngewthuh ba ka NPP ka ïatrei ryngkat bad ka BJP “.
“Kane ka jingrai bad khamtam ka jingïamynjur lang na ka liang kine ki MDC bad ki nongïalam ba hakhmat ka party, ngam lah satia ban pdiang, namar aiu ngan jubab sha ki paidbah lada ki buh jingkylli ïa nga.
Ha ka jingshisha kano kano ka rai ba ngin shim ka dei ban don ka nongrim, hynrei lada ma ngi ki nongïalam jong ka party ngi shna hi ïa kita ki kyndon bad ngi pynkheiñ hi pat, hato haei kata ka nongrim jong ngi kum kita kiba kam ïalade ba ngi ïalam".
“Ym lah ban pyni ar tylli ki dur da kaba ong hooid shabar bad ong em pat hapoh mynsiem.
Na kata ka daw nga la dep ban phah noh ïa ka jingieh noh kam jong nga u ha u President rangbah jong ka party hynne ka step da ka mynsiem jingsngewkhia.
Tangba, yn leh kumno ngan hap ban pyrkhat ïa ka nongrim ba nga don", ong u Bah Golden.
Haba kylli, u Bah Golden Nonglong u la ong ruh, “Ngam pat don kano kano ka rai ban rung sha kano kano ka party.
Ngam lah len ba ka la don ka jingpyni, ka la don ka jingïakren na ka liang ki paralok bad khaamtam na ki nongtrei hapoh ka party Congress ruh.
Tangba nga la dep kren shai ïa ki ba ngin sa ïa rai ryngkat bad ba ki paidbah kin pynsngew bad batai shano ba ngin leit".
“Kumjuh ruh ka shong sa ha ka nongrim ka jong nga keiñ, ba haba nga leit sha kano kano ka party, hato ka ïahap ne ym ïahap.
Namar lada kano kano ka seng kaba don ïa ki nongrim ki bym ïahap bad ka nongrim jong nga, kamut ka eh than.
Ngin sa nang ïa pyrkhat nangne shakhmat ryngkat ki paidbah bad khamtam ba ngan sngewthuh ïalade ïa kita ki nongrim kiba skhem na ka bynta ka Ri bad ka Jaidbynriew", ong u Bah Golden.
Jowai, Jylliew 28: Ka lympung ïalehkai phutbol jong ki khynnah skul ka ‘District Level Inter School Subroto Mukherjee Cup Football Tournament – 2023’, bala pynïaid da ka ophis u District Sports Officer (DSO) West Jaiñtia Hills District, Jowai kaba la long ha Kiang Nangbah Stadium, Dongmihsngi Jowai.
Haba phai sha ka jingïakhun Pre Quarter kaba la long mynta ka sngi 28 tarik ha ka kyrdan Under-14 (Boys), ka Marian Hill H/S School kala lah ban pynliem da 2-0 kol ïa ka All Saint Diocesan Sec.
School.
Ka H.K Singh Memorail Sec.
School kala jop da 2-1 kol ïa ka David Lois Rees Memorail School.
Ka Laishnong H/S School kala pynliem da 2-1 kol ïa ka Riwar Jaiñtia C.O.G Sec.
School.
Ka Ialong Sec.
School kala pynliem da 3-1 kol ïa ka Jowai Govt.
U/P & RMSA School da ka jingïashut Tie breaker.
Katba ka Lumpyrtuh Sec.
School kala pynliem da 2-1 kol ïa ka Ummulong Presbyterian H/S School.
Ha ka jingïakhun Quarter Final jong ka U-17 (boys) mynta ka sngi ka Saw lyngdoh H/S School kala pynliem da 1-0 kol ïa Ka Syiem Jingsuk Sec.
School.
Lashai ka sngi 29 tarik yn sdang ka jingïakhun Quarter Final jong ka kyrdan U-17 ki khynnah kynthei bad ka U-14 ki khynnah shynrang.
Jowai, Jylliew 27: U khliehduh ka District u bah B.S.Sohliya Deputy Commissioner ka West Jaiñtia Hills District mynta ka sngi ula plie ïa ka jaka sah shipor ïa kito ki briew kiba dang shu mih na ki jaka sumar na ka jingshah khtah ha ka bor jingmut jingpyrkhat, hashwa ban kin leit phai sha ki ïing ki sem bad sha ka imlang ka shalang.
Ïa kane ka jaka sah shipor la tip kum ka ‘Halfway Home for Rehabilitation of Person Living with Mental Illness’ kaba don ha Sabahmuswang WJHD, ïa kaba yn khmih bad peit da ka Society for Urban & Rural Empowerment (SURE) lyngba ka jingïarap pisa jong ka Directorate of Social Welfare jong ka sorkar jylla.
Hashwa ban plie la don ka jingïalang kaba lyngkot ba khrum jong katei ka Building, ha ka jingdonlang naduh u kongsan bah B.S.Sohliya, ka kong C.D.Lyngwa Director Social Welfare Department, kong J.Synnah District Social Welfare Officer, ka DSP kong W.C.Lyngdoh, u Secretary ka SURE ma H.H.Mohrmen, ka Dr.A.N.Paswet, ki nongtrei jong katei ka Halfway Home bad kiwei de.
La pynsngew ba kane ka jaka sah kan pdiang kyrpang ïa kito ki nongpang kiba dang mih na ki jaka sumar kum na SANKER bad hashwa ba kin leit phai sha ïing ki dei ban hap ïoh shwa ïa ki rukom ai jinghikai ïa ki naduh ki jait jingshna, ki Counseling, ki dawai dih ba la bthah da ki doctor hapoh kane ka Halfway Home kaba don ïa ki nongtrei (Staff) haduh 16 ngut.
U bah Sohliya ula ong mynta kila don ki lad ba biang ban ai jingsumar ïa kito ki briew kiba pang ha ki jingmut jingpyrkhat, ym shuh kumba long ha ki por mynshwa kiba long kum ki along ban set sumar ïa ki, ula ai khublei halor ka jingsbun jong ka shnong Sabahmuswan ban tei ïa kane ka jaka sumar bad kane ka long ka nuksa ïa kiwei de ki shnong.
Ula kular ba na ka liang ka ophis jong u, ka Social Welfare bad ka SURE kin ïaleh shitom kumno ban pynbha ïa kane ‘Halfway Home’ da ka jingïamir jingmut lang, khnang ba ki nongtrei kin ïoh mynsiem ban trei ïa ka kam bad u kyrmen ba kan long ka nuksa ba bha ïa kiwei de ym tang hapoh ka District hynrei ha ka jylla hi baroh kawei, ula ong.
U ma H.H.Mohrmen ula ai ka jingïaroh ïa ka ophis Social Welfare kala la ïarap ban pynïoh ïa ka jaka ba biang ban shna ïa kane ka ‘Halfway Home’, ula ong ba ïa kane ka Project ka dei ban leit sha Tura hynrei lyngba ka jingtrei shitom jong ki ophisar la lah ban wanrah ïa ka hapoh ka West Jaiñtia.
Shuh shuh ula ong ‘ba ka jingshakri kaba ngin ai sha ki para briew ka dei ka jingduwai bah’ bad ula pynshai shaphang ka jingmut jong ka SURE kaba don saw dak bad u dak ba khadduh E kaba mut Empowerment bad kata ka long ban ai bynta lem ïa kiwei ba ki ruh kin kiew shaphrang.
Ka kong C.D.Lyngwa Director Social Welfare Department ha ka jingkren kala ong lyngba ki nongtrei jong kane ka Halfway Home kiba la jied ïa kane ka kam kan long shisha ka jingkyrkhu na ka bynta kito kiba donkam jingïarap na kane ka jaka.
Kala ïathuh halor ka jingkyrduh kam jong ki khun samla ka jylla bad kawei na ki daw ka dei lyngba Board jong ngi namar kiba bun hi haba ki leit Interview kim ju pass, haba ïa nujor bad ki ICSE, CBSE da kaba ai nuksa ïa ka jingïapher ba ka MBOSE ka kynthup tang khyndiat ki Chapter haba ïa nujor bad ka ICSE, CBSE namar kine ki don jingmut beit ïa ka IIT.Hadien kane ka prokram u kongsan ha ryngkat ki ophisar kila leit jngoh ïa ki kamra sah kiba don hapoh ka Halfway Home kaba kynthup naduh ka ophis, ki jingthiah, ki jaka sum, jaka bam nalor kiwei de.
Nongpoh, Jylliew 28 : Ha ka jingwan iuh kjat jong uwei na u heh nongïalam ka BJP mynta ka sngi ha Nongpoh kaba dei ka bynta kaba u la wan ban ïa kynduh naduh ki nongïalam niam, ki nongïalam ka party bad ki paidbah kaba long ruh shi bynta ka jingrakhe ïa ka jingdap 9 snem ka jingsynshar ka BJP ha ka ri India ba la ïalam da u Narendra Modi kum u Myntri Rangbah ka ri, ki nongïalam niam ka Balang Katholik mynta ka sngi ki la ioh ban pynsngew halor shibun ki jingeh ba la kynduh da ki Khristan ha ki bynta bapher bapher ka ri bad khamtam ki la buh ruh ka jingkyrpad ïa une u nongïalam ba ka sorkar India ba la synshar da ka BJP ka dei ban ai ka jingïada kaba kyrpang ïa ki Khristan.
Na ka liang une heh nongïalam ka BJP, u Dilip Kumar Jaiswal bad uba dei ruh u member ka Bihar Legislative Council haba wan ban iuh kjat mynta ka sngi ha Nongpoh, u la leit ruh ban ïa kynduh kyrpang ïa ki nongïalam niam ka Balang Katholik ha Nongpoh Parish bad kum ki nongïalam niam ki la ioh ruh ïa ka lad ban pynpaw halor ki jingeh ba ïa kynduh da ki Khristan hapoh ka ri India.
Ki nongïalam niam ka Balang Katholik jong ka Nongpoh Parish haba wan iuh kjat une uheh nongïalam ka BJP ki la pdiang sngewbha ruh ïa u da ka jingkmen ha kaba lyngba jong kane ka por ki la ioh lad ruh ban pynpaw ïa shibun ki jingeh ki Khristan khamtam ban pan ka jingïada kaba kyrpang na ka bynta ki khristan hapoh ka ri India.
Haba pynpaw halor ki jingeh jong ki Khristan hakhmat utei u heh nongïalam ka BJP ba un ïa kren sha ka sorkar BJP la don ryngkat naduh ki Phadar, ki sister, ki rangbah Balang bad ki Nongïalam niam jong ka Balang Katholik na ka Nongpoh Parish.
Kumba la pynpaw da ki nongïalam niam, ki mat ba hakhmat eh ba la pynpaw hakhmat une u heh nongïalam ka BJP ki dei ki jingshah leh bein ki Khristan, ka jingshah thang ki ingmane, ki skul ha kylleng ki bynta jong ka ri India bad na ka liang ki nongïalam niam ki la buh ka jingkypad sha une u nongïalam ka BJP ba un rah ïa ka khubor ban ïa kren ha ka sorkar BJP ba la lamkhmat da u Myntri Rangbah ka ri, u Narendra Modi ba kin ai kata ka jingïada kaba kypang ïa ki Khristan ha poh ka ri India.
Kum ki nongïalam niam ki la pynpaw ruh ba ka sorkar ka dei ban ai ka jingïada tang ïa ki Khristan hapoh ka ri India, hynrei kiwei kiwei ki jaid niam ruh khlem da jer kyrteng ba ki dei ban ioh ïa ka jingïada kaba kyrpag bad ruh ban ioh ïa kata ka jingmane Blei ba laitluid la ka dei ha kano kano ka jaid niam.
Na ka liang ki nongïalam ka Niam ka Nongpoh Parish hadien ka jingioh ban ïa phylliew jingmut bad une u nongïalam ka BJP, ki la phah ruh da ka jingthoh sha ka sorkar kmie ba kan thaw ruh ïa ka lad jingïarap na ka bynta ban tei ïa kawei ka kyndoh hapoh katei ka ïingmane ka Nongpoh parish kaba la aiti sha une u nongïalam ba un ïa kren sha ka sorkar kmie.
Shuh shuh, na ka liang u Dr.Dilip Kumar Jaiswal kum u heh nongïalam ka BJP u la pynpaw ka jingkmen ba la ioh ba ïa kynduh ïa kine ki nongïalam niam bad ha kajuh ka por u la kular ruh ba un ïa kren sha ka sorkar kmie ba la lamkhmat da ka BJP ba kan ïa kren kyrpang halor kine ki mad ba la pynpaw da ki nongïalam niam ba ki Khristan hapoh ka ri India ki dei ban ioh ïa ka jingïada kaba kyrpang.
Nongpoh, Jylliew 28: Ki nongïalam ka HANM Western Ri Bhoi ha ka jingïalam u President, Sumarlang Lyngdoh ryngkat ki dkhot mynta ka sngi ki la leit ban jurip ïa kawei ka surok khappud ha Jirang Constituency kaba dei halor ka jingsngewkhia jong ka jingshah ktah ki paidbah na ka daw ka jingsniew palat katei surok.
Kane ka surok ba la leit jurip da ka seng HANM Western Ri Bhoi ka dei ka surok ba pynïasoh na Bilahari sha Mawdongki, kaba dei ka surok khappud hapoh ka Jirang Constituency.
Kumba la pynpaw da kitei ki nongïalam ka daw kaba ki la leit ban jurip ïa kane ka surok ka dei namar ba ki paidbah ki la mad jingeh ha ka leit ka wan na ka daw ka jingsniew palat ka surok khamtam ha kane ka aiom slap la shem jingeh ban ïaid ym ki kali ki motor hynrei wat ban ïaid briew na ka jingktieh bad jingthliew jongka surok.
Na ka liang ki nongïalam ka seng ki la kyrpad ïa ka sorkar MDA 0.2 ba kan phai khmat lem ban mang tyngka na ka bynta ban siangrong noh ïa katei ka surok bad ha kajuh ka por ka la kyrpad ruh ïa u MLA ka Jirang Constituency ba un shim khia ban ïa kren sha ka sorkar khnang ban ioh noh da ka sirok rong ban suk ki paidbah ha ka leit ka wan bad ban wan shibun ki kam pynroi haba la bit la biang ka surok paidbah.
Khliehriat, Jylliew 28 : Hynnin ka sngi, ki nongialam bad ki dkhot jong ka East Jaiñtia Hills Truck Owner and Transporters Association (EJHTO&TA), ba la lam khmat da u President, u bah Kyrshan Dkhar, ki la leit ban ïakynduh ïa u heh jong ka company dewbilat, Topcem Company, u R.K.Pareek, uba dei ruh u President jong ka All Jaiñtia Hills Cement Manufacturing Association (AJHCMA) kaba don ha Thangskai bad ki la ïakren halor ka jingduna palat ka jingsiew ïa ki trok kaba dei ka bai kit jingkit.
Na ka liang ka Association ka la dawa ba ki company dewbilat kiba don ha East Jaiñtia Hills District ki dei ban pynbiang ïa ka bai kit bai bah jong ki trok ha ka dor kaba biang na ka bynta ban ïa im lang bad ban lait ruh na ka jingshah khñoit dor palat.
Na ka liang u bah Kyrshan, u la ïathuh ba kane ka jingiakynduh ïa ki heh jong ki kharkhana ka dei namar ba ki trai trok bad ki nongñiah trok ki ju ïakynduh jingeh shibun namar ba kim ju kham ioh ka jingkit ne ka load kaba biang, kumta kane ka jingiakynduh ka long ruh ba ki la dawa na utei u heh jong ki karkhana dewbilat ba baroh ki karkhana dewbilat ki dei ban pynbiang bha ïa ka jingsiew ha kata ka dor ban ïa im lang khnang ba kan nym wanrah jingioh nong tang ïa ki hynrei ka ban wanrah jingiohnong ruh ïa ki trai trok bad ki nongñiah trok.
La ong ba na ka liang u R.K.Pareek u la ong ba kane ka jingwan jong kane ka Association mynta ka sngi ka dei kaba long kyrkieh palat ha kaba na ka liang ka Association jong ki karkhana kam pat shym la pynkhreh eiei ban shim ïa ka rai halor kane ka jingdawa jong ki, namar kane ka shu long hak dak, kumta utei u heh jong ki Company u la kyrpad ïa ki nongïalam bad ki dkhot jong ka East Jaiñtia Hills Truck Owner and Transporters Association ba kin wanrah ryngkat lang bad ka jingthoh bad hadien kata na ka liang ka All Jaiñtia Hills Cement Manufacturing Association (AJHCMA) kan sa shong ban ïa bishar bha bad kin sa shim ïa ka rai.
Nongpoh, Jylliew 28: Uwei na u heh nongïalam ka BJP, u Dr.Dilip Kumar Jaiswal bad uba dei ruh u dkhot ka Bihar Legislative Council mynta ka sngi u la wan ban ïa kynduh kyrpang ïa ki nongïalam bad ki nongtrei ka party BJP ha Nongpoh shi bynta kum ka jingrakhe ïa ka jingdap 9 snem ba la synshar da ka party BJP ha ka ri India ba la ïalam da u Narendra Modi kum u Myntri rangbah duh ka ri India.
Haba wan ban iuh kjat mynta ka sngi ha Nongpoh, la pynlong ruh ïa ka jingïakynduh lang ki nongïalam ka party ha Gladden Tower Nongpoh ba la don ryngkat naduh u Bah David Kharsati, u P.S Toor, Ka Kong Marian Maring, u Dr.Evarist Myrsing kiba dei ki nongïalam ka BJP ha ka jylla bad kum ki nongïalam ki la ioh lad ban ïa phylliew jingmut bad ban ïa kren halor shibun ki bynta kiba dei jong ka party bad ruh ban ïa kren na ka bynta ka jingmyntoi ki paidbah ha kane ka District bad jylla hakhmat une u heh nongïalam ka BJP.Haba kren ruh ha kane ka sngi, u Dr Dilip Kumar Jaiswal, u la pynpaw ka jingkmen ba u la ioh lad ban wan jurip sha kane ka jylla Meghalaya ba mynta ka sngi u la wan ban iuh kjat ha Nongpoh bad kum u nongïalam ka BJP u la pynpaw ba kane ka jingwan jong u ban iuh kjat sha kane ka jylla ka dei shi bynta ka jingrakhe ïa ka jingdap 9 snem naduh ba la synshar da ka BJP ba la lamkhmat da u Narendra Modi kum u myntri rangbah ka ri India.
U la pynshai ruh sha ki paidbah ba ka sorkar BJP tang hapoh ka 9 snem ha ka jingïalam u Narendra Modi kum u myntri rangbah ka ri, ka la lah ban wan rah shibun ki jingkylla hapoh ka ri India hi baroh kawei bad ha ka jingïalam u Narendra Modi ka sorkar ka la leh shibun ki kam pynroi naduh ka kam ban kyntiew ïa ka koit ka khiah, ki lynti ki synkien, ki umbam ki umdih, ban kyntiew ïa ka ioh ka kot, ka jingpynkup bor ïa ki samla bad kiwei kiwei ki kam ba radbah ba la leh da ka sorkar BJP.Shuh shuh, u la ong ruh ba ka party BJP kan dang bteng ban trei na ka bynta ki paidbah ha kaba ha ka jingïalam u myntri rangbah ka Ri, u Narendra Modi kin dang wan shibun ki jingkylla, ha kaba ka thong jogn ka party BJP ka dei hi ban wan rah ka jingkylla ha baroh ki liang hapoh ka ri India hi baroh kawei.
Shillong, Jylliew 28 : Ka KHADC ha ka sngi Balang ka la rai ban thaw thymmai biang ïa ka Select Committee na ka bynta ban bishar bad pynbeit ïa ka KHAD (Khasi Inheritance of Property) Bill, 2021.
Haba wanrah ïa katei ka mat ha ka sngi ba khatduh jong ka Dorbar Mangtyngka, u CEM ka Council, Bah Pynïaid Sing Syiem u la ong ba ïa katei ka Bill la phah sha ka Select Committee hynrei hadien bun ki jingïalang ym pat lah ban pyndep pura ïa ka kumta la donkam pan por biang ban pyndep ïa ka.
Shuh shuh u ong ruh ba da ka jingwan noh ka jingkylla ha ka bor synshar la donkam ban pynkylla thymmai ruh ïa ki dkhot ka Select Committee.
Katei ka Committee ba thymmai ban khlieh da u CEM ka kynthup ïa u Deputy CEM Bah PN Syiem, Nongïalam ka Liang Pyrshah Bah Titos W Chyne, Bah Martle Mukhim, Bah RV Lyngdoh bad ruh u Bah Charles Marngar.
Shillong, Jymmang 23: U CEM ka KHADC u Bah Pynïaid Sing Syiem u la pynpaw ba ka eleskhon sha ka ïing dorbar thawaiñ jong ka council ka lah ban long beit ha u snem 2024 kumba ka dei ban long wat hadien ba ka don ka jingtyrwa ban pynkylla ïa ka Sixth Schedule namar kat haduh mynta na ka liang ka sorkar pdeng kam pat ai ïa kino kino ki jingthoh sha ka council.
Haba kren sha ki lad pathai khubor u Bah Pynïaid u la ïathuh ba ka jingpynjlan ïa ka por treikam ka council na ka daw ka jingthmu ban pynkylla ïa ka Sixth Schedule bad ban pynbun ïa ki seat MDC jong ka ïing dorbar ha KHADC kat haduh mynta ka sorkar India kam pat kynjoh ktien eiei.
“Ka elekshon MDC kan long beit ha u 2024 namar ka sorkar Indïa kam phah kino kino ki jingthoh sha ka council ban pynjlan ïa ka rta treikam ka ïing dorbar ba mynta," u la ong.
Shillong, Jylliew 28: Ka Kynhun Mynti jong ka sorkar jylla ha ka sngi Ba-ar ka la ïoh ban ïakren halor ka Presentation ba la wanrah da ka tnat Urban Affair kum no ban wanrah ïa ka jingpynkylluid ïa ka nongbah Shillong.
Haba kren sha ki lad pathai khubor, ka Nongaiktien ka sorkar jylla ka Kong Ampareen Lyngdoh ka la ïathuh ba na ka liang ka tnat Urban Affair ha kane ka Presentation ka la tyrwa ban tei ïa ki skywalk, ki flyover bad ki pipeline bad kiwei ki jyntei na bynta ban wanrah ïa ka jingkylluid ka sor.
“Hynrei ngim pat lah ban shimrai eiei bad dang donkam ban ïakren sani bad ïathir bha ïa kane ka jingtyrwa", ka la ong,Ka la ïathuh ba ka Urban Affair ka la tyrwa ban tei ïa ki jaka ban ïoh shong myllen kum ki park bad ki jaka lehkai.
Tura, Jylliew 28 : Ki riew paidbah ki la ïoh ban pyllait ïa kawei ka Kynthei kaba shah rahbor, shah shoh dusmon bad shah teh shah khum ha uwei u riew runar, na kawei ka surok kynjah kaba don ha ka shnong Rangmalgre, East Garo Hills District.
Kane ka jaka ba lap ia kane ka Kynthei ka dei kaba hap hapoh ka Chiading Police Station, kaba ïaid lyngba ka State Highway bad kaba pynïasoh ïa ka Chiading sha Williamnagar bad ter ter sha Nongstoin bad Shillong.
Ki paidbah ki pyntip ba ha ka por 6:30 baje jong ka janmiet sngi Ba-ar, kila ïohsngew ïa ka jinghylla jong kawei ka Kynthei bad mar mar ki la bat ïa kane ka kali kaba ïaid lyngba ka shnong jong ki.
Ki ïathuh ba ha ka jingtalasi ïa ka kali ki la shem ïa kane ka Kynthei hapoh kali, bad ïa ka shyntur bad ryndang jong ka, lah teh da ka cellotape.
La shem ruh ba ka durkhmat jong ka, ka la mong ïa kaba la suba jur ba ka la shah shoh ha une u briew.
Une u briew ba niah ïa ka kali, haba tohkit, ula kynnoh ba kane ka Kynthei kala shukor ïa u hadien saw snem ka jingïadei samla bad u.
Namar ka jingbitar, ula leh ïa kane ka kam pyntriem bad pynshitom ïa kane ka kynthei.
Hynrei, shuwa ba ki paidbah kin kem ïa u, une u briew ula lait phet da ka kali jong u hi.
Ki Pulit ka East Garo Hills ki la pynlong ïa ka jingthwet kaba jur ban lapdien ïa une u briew bad ïa ka kali.
Shillong, Jylliew, 28: U Director jong ka tnat Employment & Craftsmen Training, Shillong u la maham ïa baroh ki samla bym pat donkam donjam ha ka jylla ba kim dei ban ngop ha kino kino ki jingtyrwa aikam khlem da pynthikna shwa ïa ka jingtip kaba bniah jong ki nongaikam.
Ka jingpynmih ïa kane ka jingmaham ka long hadien ba la ïoh ujor na ki samla bym pat donkam donkam shaphang ka jyrsieh thok aikam ba la leh ha ka kyrteng jong ka National Career Service (NCS), ha kaba ïa ka e-mail la phah sha ki briew da kaba tyrwa aikam bad kyrpad ïa kiba kwah kam ba kin pdiang ïa ki jingsong ba la thep ïa ka shithi tyrwa kam/shithi rungkam.
Nalor kata, la bthah ba kin hap siew T.1000 hajar na ka bynta ka song ba la lap ba ym shym la thep eiei hapoh.
Shillong Jylliew 28 : U Myntri Rangbah ka jylla Conrad K Sangma mynta ka sngi Balang ula leit jurip ïa ka Don Bosco Technical School, Shillong bad sam ïa ki Syrnod (Certificate) bad shithi thung kam (Appointment Letter) sha ki samla kiba la pyndep ïa ka jingpule ka jong ki ha katei ka tnad pule.
Haba ïakren bad kine ki samla pule u Conrad K Sangma ula ong, “Nga lah ban ïohi ïa ka dur khmat jong ka jingtrei shitom bad jingthaba bad ka jingthrang jong phi baroh ban leh eiei bad kane ka long kaba kongsan tam haka jingim bad u bynrap ba ki samla ki dei ki borbah jong ka jylla bad ka ri hynrei ki don pat ki jingtynjuh ban pyndonkam ïa ki samla ha ki kam ki bapher bapher kiba long ha ka lynti ka ban tei".
Ula ong, ba ka sorkar ha ki snem kiba la leit ka la ïaid ha kata ka lynti ban pynwandur ïa ka map da ka jingstad saïan ïa ka jingdonsap ki samla ka ban ïarap ha ka ban kyntiew ïa ka ïoh ka kot jong ka jylla bad ban pynneh ïa ka lawei.
U Myntri Rangbah ula ïaroh ïa ka Don Bosco Technical School ïa u synniang uba ka la noh sha ka imlang sahlang.
“Ka jingbun ki samla kiba la pass na kane ka jaka pule ka kham heh shuh shuh haba kynthup lang ïa ka jingpass jong kiwei pat ki Technical School kiba don ha ka jylla bad nga ai khublei ïa ka Don Bosco Technical School ïa ka kam kaba khraw kaba kala leh" ong u Conrad.
Ula ong ba ka sorkar ka la buh ïa ka thong ban thaw haduh 5 lak tylli ki kam ha ki liang bapher bad pynthikna ba ka sorkar kan ïatreilang bad ka Don Bosco Technical School ha ka lynti kaba heh ban pynurlong ïa katei ka thong.
“Ka Don Bosco Technical School kan dei ka kynhun kaba heh ka ban ïatreilang bad ka sorkar jylla ban kyrshan bad ban ïarap mar kylliang bad ban pynheh ïa ka thong bad ïa ka jingangnud kaba ngi ïa don lang bad ban lah ruh ban pynurlong ïa katei" ong u Myntri Rangbah.
Ula kyntu ruh ba dei ban kyntiew ïa ka Technical School bad ban pyniar shuh shuh ïa ka jingai jinghikai ban ïaid katkum ka jingdawa ka por bad ki kor ki bor.
U Myntri Rangbah ula ïakren ruh bad ki samla pule bad jubab ruh ïa ki katto katne tylli ki jingkylli ha kaba ïadei bad ka sap ka phong, ka ïohkam ïohjam bad ki polisi treikam jong ka sorkar jylla na ka bynta ki samla.
Shillong, Jylliew 28: Ka Shillong College ka la ïoh ïa ka jingithuh ha ka kyrdan A+ Accreditation da ka National Assessment and Accreditation Council (NAAC).
Ha ka email ba la phah sha ka Principal ka Shillong College, Ka NAAC kala ong “ Ka College jong phi kala kiew ha ka kyrdan A+ Accreditation ha ryngkat bad ka CGPA of 3.33 points naka bynta 5 snem kata naduh ka 24-06-2023".
Ka jingioh A+ Accreditation naka NAAC kadei hadien ka jingwad bniah lyngba ka Assessment and Accreditation (A&A) ba la leh da ka kolej bad hadien ka jingmynjur da ka Standing Committee ba la thaw daka Executive Committee ban bishar ïa ki kaiphod.
Hadien bala ïoh ka jingithhuh A+ Accreditation daka NAAC, Principal jong ka kolej ks Dr.E Kharkongor ka la pynpaw ka jingkmen bad ka ai khublei ïa ki nonghikai, ki nongtrei jong ka kolej bad ki samla pule halor kane ka jingjop.
Lyngba kane ka jingïoh jingithuh A+ Accreditation na ka NAAC, ka Shillong college ka la ïoh ka kyrdan ba hakhmat eh napdeng ki kolej kiba don ha ka jylla baroh kawei.
Kum ban shu kdew ba ka National Assessment and Accreditation Council (NAAC) ka dei ka kynhun kaba peit thuh bad khmih ïa ki shlem pule Higher Education Institutions (HEIs) hapoh ka ri India kaba hap bad kaba ïoh ka jingbei pisa na ka University Grants Commission (UGC).
Shillong, Jylliew 28: U Chief Whip ka Liang Pyrshah Saleng Sangma ula kyrpad ïa ka Sorkar Jylla ba kan tuklar mardor halor ka jingkiew dor ki mar ki mata hapoh ka Jylla.
Une u MLA ka Congress ula pynpaw ïa ka jingsngewkhia ba ki briew kiba pyrshang ban pyndap ja kpoh, ki la mad ïa ki jingeh da ka jingkiew dor ki mar ki mata khamtam lei ki briew kiba hap hapoh u dak ka jingduk kiba hap ban siew ïa ki bai wai ïing bad bsa ïa la ki khun ki kti.
Ula bynrap ba “Mynta kam dei shuh ka jingud tang jong ki briew ba duk halor ka jingkiew dor hynrei wat ki briew ba riewspah ruh ki la ïa ud bha".
“Ka dor jong ka dohmasi ha ki taiew bala leit noh ka long kumba T.400 hyrei mynta kala kiew jan T.800, kaba ktah jur bha" ong u Saleng.
Williamnagar, Jylliew 28 : Ka MP ka Tura Parliamentary Constituency ka Agatha K Sangma ha ryngkat u MLA bad Myntri Sorkar Marcuise N Marak ki la lum ïa ka jingïalang shong bishar kam halor ka jingpyntreikam ïa ki skhim bapher bapher ka Sorkar Pdeng ha East Garo Hills mynta ka sngi Balang.
ïa kane ka jingïalang la pynlong hapoh ka jingpynïaid jong ka District Development Coordinaton and Monitoring Committee (DISHA) kaba la wan ïashim bynta da ki Heh Ophisar jong ki Tnad bapher bapher kynthup u Deputy Commissioner ka East Garo Hills.
Kawei na ki skhim ba la ïatai sani bha ha ka jingialang ka dei ka Pradhan Mantri Awas Yojana-Gramin (PMAY-G).
Halor kane, u Marcuise ula pynpaw ïa ka mat ba ki don katto katne na ki nongïoh skhim ki la pynpaw ba ki kwah synniang pisa lem ban shna ïa ka surok ha la ki jong ki Shnong hynrei naba ki kyndon kim shah satia, la kyrpad ïa u BDO ba kin pynshai ïa kine ki nongïoh jingmyntoi.
Ha ka jingïakren la pynpaw ruh ba ki don haduh 67 tylli ki surok kiba ka jingjngai ka kot 234.911 Km ba la bei pisa lyngba ka Pradhan Mantri Gram Sadak Yojana (PMGSY) hapoh ka District.
Napdeng kine, la pyntip ba 40 tylli ki surok ki dei kiba la dep trei pyndep hynrei haduh 27 tylli ki dei kiba dang sahteng.
Halor kane, ka MP ka la bthah ïa ka Tnad ba pyntreikam ïa ka PMGSY ba kan leh eiei pyrshah ïa ki kontraktor kiba khlem pyndep ïa ki project ba la bynshet ha ki kat kum ka por ba la buh.
Ha kae ka jingïalang, la shong bishar ruh halor ka jingpyntreikam ïa ka Jal Jeevan Mission (JJM) bad ka Swachh Bharat Mission jong ka Ministry of PHE, ka Meghalaya Health Sector Strengthening Project (MHSSP) bad ka Pradhan Mantru Bharatiya Jan Aushadhi Pariyojana (PM-BHIM) kiba hap hapoh ka Tnad ka Koit ka Khiah, ka Poshan Abhiyan kaba hap hapoh ka Integrated Child Development Services (ICDS), Pradhan Mantri Krishi Sinchai Yojana (PMKSY) jong ka Tnad Soil and Water Conservation bad kumjuh ruh ïa ka Antyodaya Anna Yojana (AAY) bad ka Public Distribution System (PDS) for Priority Household (PHH) jong ka Tnad Supply.
Shillong, Jylliew 28 : Ka Dorbar Mangtyngka jong ka KHasi Hills Autonomous District Council hynne ka sngi Balang ka la mynjur ïa ka Mangtyngka kaba duna 55,080 tyngka na ka bynta ka samoi treikam jong u snem 2023 – 2024.
Lah ban kdew hangne ba ka mangtyngka ban pynlut mynta u snem ka long 253.12 klur tyngka (253,12,59,690 tyngka) katba ka jingmang ban pynmih pat ka long 253,12,04,610 tyngka, ka jingmang tyngka kaba duna 55,080 tyngka.
Ha ka jingïatai halor ka Mangtyngka, u Nongïalam ka Liang Pyrshah u la kdew ba ki don bun ki kam pynroi kiba la pyntrei da ka Council la ka long naduh ki iew ki hat haduh ki jaka jngohkai pyrthei na ka bynta ban pynmih khajna ïa ka Council.
Ha kajuh ka por u la kdew ruh ïa ka jingsahteng ban pyndep ïa kawei na ki projek jaka jngohkai pyrthei kaba don ha Jingkieng Kalong kaba la tei ha ka jinglut kaba la bun bha naduh ka samoi ba la dep.
Na ka liang u Bah Titos u la kyntu ruh ïa u Executive Member ba thymmai ka tnad Council Building ban shimkhia khnang ba katei ka projek kaba baroh ki khmih lynti kan dep noh.
Haba jubab halor kane, u CEM, Bah Pynïaid Sing Syiem u la kubur ba katei kadei ka projek kaba heh bha jong ka council kaba ïadei bad ka kam jngohkai pyrthei ha Jingkieng Kalong.
“Ïa kane la sdang ha ka samoi ba la dep bad mynta ka la ïaid shakhmat," u la ong da kaba pynkynmaw ba ka jingtei ïa ka la pynsangeh shipor na ka daw ka mukotduma khamtam na ka National Green Tribunal," u la ong.
Shuh shuh u ong ruh ba kane ka EC kan peit ruh ba ki projek jong ka Council kin ïoh ban pynmih khajna la ka long naduh ka jaka jngohkai ha Maraikaphon Sohra kumjuh katba ka Bishop Falls ha Mawlai kaba dang pyntrei nalor ki ïew ba ka don.
Na ka liang u CEM u la kular ruh ban peit ba ka jingai ïa ka building permission kan long kaba ïaid beit bad kham kloi namar katei ka tnad thymmai ym tang ba ka pynsuk ïa ki paidbah ban ïoh jingbit ban shna iing hynrei ka ïarap ruh ban kyntiew ïa ka jingïoh lum khajna ha ka Council.
Shillong, Jylliew, 28: Ka Hynñiewtrep Youths Council (HYC) kaba la ieng pyrshah ïa ka jingpynjlan ïa ka jingthungkam ïa u Puranjan Das kum u Chief General Manager (CGM) jong ka Meghalaya Tourism Development Corporation Limited (MTDCL) hadien ba u la shongthait na ka kam, ha ka sngi Balang da ki spah ngut ki dkhot ki la rah da ki plakad ha phyllaw jong ka State Convention Centre.
Ka seng ka la pynlong ïa kane ka jingïakhih shwa ban sdang ka jingïalang jong ka Board Meeting ka MTDCL ha State Convention Centre.
U Chairman jong ka MTDCL u Bah Sanbor Shullai bad u Managing Director u Bah Cyril V.Diengdoh kiba la khot ïakren ïa ki nongïalam ka HYC ban pynsngewthuh halor kaei ka daw ba la pynjlan ïa ka jingtreikam jong u Puranjan Das.
“Ngi la pynpaw ka jingbymsngewtynnat ïa kane ka jingleh jong ka MTDC bad ngim kwah ba kane ka jingleh jong ki ophis treikam bapher bapher ne ha MTDC lane hangno hangno ruh ba kin shu shu pynjlan ïa ka kam shakri jong ki briew kiba la shongthait na ka kam," ong u General Secretary ka HYC u Bah Roy Kupar Synrem ha ka jingïakren bad ki lad pathai khubor.
“Ki heh ka MTDC ki la kren ha ngi da kaba shai ki la ailad ïa une u briew (Puranjan Das) ban trei sa hynriew bnai ha kato ka por ha ka 31 tarik, Lber, 2023 namarba ka don ka Model Code of Conduct ba kim lah ban khot ïa ka Advertisement bad ba ka don ka Year Ending bad ba ki don ki jingïalang kiba ka Sorkar ka la pynlong ha ki bnai baladep bad ki (MTDC) donkam ïa u briew uba bat ïa kata (Chief General Manager) ka post," u la ong.
“Ki la ai ka jingkular ïa ngi ba ynda la kut ka kontrak kaba hynriew bnai ha u bnai Nailar, ka MTDC ka la rai ban khot Advertisement ïa ka post Chief General Manager," la ïathuh u Bah Synrem.
“Ynda la khot ïa ka Advertisement, kino kino ki khun samla jong ka jaidbynriew kiba kot kyrdan ki lah ban aplai ïa kane ka kam," u la bynrap.
U la ïathuh ba kane ka jingïakhih pyrshah jong ka Seng ha State Convention Centre shwa ban sdang ka jingïalang jong ka MTDC ka long ban pyrshah ïoh ba ka Corporation ka shim rai ban dang pynjlan ïa ka kontrak jong u Puranjan Das.
U General Secretary ka HYC u la ong ba ka seng kan ap tad haduh kaba kut jong u bnai Nailar ba ka MTDC kan khot noh da ka Advertisement na ka bynta ka post Chief General Manager kumba la kular da u Bah Sanbor Shullai bad lada ka Corporation kam kheiñkor ïa ki jingkular ka seng kam banse ban pynlong da ki jingïakhih kiba tyngeh.
Nongstoiñ, Rymphang, 17: Ka HANM WKHD hapoh ka jingïalam jong u President ka District u Bah Willstone Sohshang, ha ka sngi thohdieng ki la hiar sha ka shnong Riangpoit thymmai, ban leit jngoh ban ai mynsiem ïa ki khun bad kiba haïing jong ka lanot kaba la shah batbor bad shah bthat jubor ïa ka jingim ha ka rukom kaba sngew shyrkhei, kaba la jia ha ka step jong ka 14 tarik mynta u bnai.
Ka seng ka dap da ka jingkthang mynsiem, namar katei ka longkmie ba ngat ha katei ka apot, ka dei ka riew kynthei kaba bylla marwei, ban bsa ïa la ki san ngut ki khun naduh u snem 2012, hadien ka jingkhlad noh jong u lok jong ka, kata katkum ka jingïathuh u hymmen rangbah u Bah Justin Lyngdoh Mar-shillong.
Ka seng hadien ka jingïasyllok bad kiba haïing baroh ha ryngkat ki khun san ngut, ka la noh synñiang da ki mar bam mar dih bad khyndiat ka song pisa.
Ka seng ka la rai ruh ban dawa na ka tnad pulit, ban tohkit bniah ïa kane ka kam bad ban pynshitom da kaba tyngeh ïa ki riew thrang snam.
“Ban teh lakam ïa kiba kum kine ki kam sniew kiba la nang jyllei na ka por sha ka por, ka seng ka la rai ruh ban shim ïa ka sien jam ban pyntreikam noh da ka ‘Syllad naphang Operation’, ban ïakhun tyngeh ïa kine ki riew thrang snam kiba la pynshong syier haduh katta ïa ka imlang ka sahlang ha ka jaidbynriew Hyn-ñiewtrep", ong u President HANM WKHD Bah Willstone Sohshang.
Kumjuh ruh na ka liang ka HYC West Khasi Hills ha ka jingïalam jong u samla Lumlang Kharsyiemlieh, kum ka dak ka jingsngewlem bad ka jingpynrem ïa kane ka jingjia ba sngewsih ha Riangpoit thymmai kaba la jia ïa ka kong (L) Metilda Marshillong, ha ka janmiet sngi thohdieng, ka la pynlong ïa ka jingthang mombati sngewlem ha jingkieng Nonbah.
Ha kane ka jingïalang la pynlong jingsngap jar bad la ïoh jingkren na I Kong Candida Marweiñ General Secretary HYC Women Wing, kaba la ong ba ki longkmie ki dap da ki jingeh bad khuslai mynsiem kat shaba phai.
Hato ki rangbah kim don kmie, para ne hymmen kynthei mo bad balei kim pyrkhat lem, haba kum kine ki jingjia ki jia hapoh ka jaidbynriew.
Ka kong A.K Kharsyntiew General Secretary Sengkmie New Nongstoiñ, ka la ong ka aiñ ka dei ban ai eh bad ka dei ban kem mardor ïa baroh kiba donkti.
U samla Wanteibok Lyngdoh GS HYC WKHD, u la ong balei ka Jaidbynriew katne katne eh ka hiar dor.
Ka Jaitbynriew kaba tip briew tip Blei, mynta katne katne.
U la ong ba ka seng HYC ka pynrem bad ka dawa ban phasi ïa ki runar ba donkti.
La donlang ha ka jingïalang da u samla Lumlang Kharsyiemlieh President HYC WKHD, Samla Chester Kharbani President HYC Nongstoiñ Circle bad ki paitbah.
Nongstoiñ, Rymphang, 17: Ka FKJGP Riangpoit Unit ka pynpaw ka jingsngewsih kaba jur, ban tip ba ka jingthombor ïa ki kynthei khynnah ka la rung wat ha ki nongkyndong kynshrot, kaba la ju tip ba ka jingim suk im saiñ ka don satang ha ki shnong kyndong.
Ki nongïalam ka seng ha ka jingïakren bad ki lad pathai khubor, ka pynrem jur bad ka dawa ruh na ka tnad pulit ban thwet ha ban da lap ïa u riew poh jait bad ban ai da ka jingpyn saja da ka set patok shirta lane wat ban shu phasi noh, khnang ba kum kine ki jait kam ba pynsuh jer ïa ka dong ka thaiñ kin ym jia shuh nangne shakhmat.
Kum ban shu pynkynmaw kane ka lanot ka dei ka riew marwei kaba shu im kyndoi ja kpoh da kaba shu bylla mynsngi bam da miet, ban pyndap ïa ka jingdonkam jong ki san ngut ki khun, namar ba u kpa nongkyrshan u la khlad noh la katto katne snem.
“Kane ka longkmie mynta ka la shah phah iehnoh khunswet jubor noh ha u ba don mynsiem mrad bad ngim tip shuh kaei ka ban jia ïa ka lawei ba jong kine ki san ngut ki khun.
Ka seng ka kyntu bad kyrpad sha ki bor ba dei peit, khamtam na ka tnad jong ka social welfare ban peit bad khmih lem na ka bynta ka bit ka biang jong kine ki khun", ong u samla E.Ryntong Secretary Maweit circle.
U la ong ruh, “Ka seng hadien ka jingïashong pyrkhat bad ki nongïalam shnong, ka la sngew dei ban pynlong da ka jingïaid paitbah, ban dawa ban thwet ha ban da lap ïa u riew pohjait, ban pynshitom tyngeh da kaba phasi ne set patok shirta jingim.
Kane ka rally yn pynlong ha ka 21 tarik mynta u bnai naduh ka por 11 baje mynstep na Riangpoit thymmai shaduh ïing jong katei ka lanot".
Ka Seng ryngkat ki nongïalam shnong ka kyrpad ïa kat kiba lah ban wan ïa shim bynta lang ha katei ka sngi, ban pyni ba kum ka dong ka thaiñ yn ym lah ban pdiang da lei lei ruh ha ka imlang sahlang.
Ïa katei ka rally la khot pynlong da ka dorbar shnong Riangpoit, ka Riangpoit thymmai ryngkat ka FKJGP Riangpoit Unit.
Nongstoiñ, Rymphang 17: Ki Pulit ka Nongstoiñ Police Station, hynne ka sngi ki la kem noh ïa uwei u briew u ba suba donkti ha ka ban leh be-ijot bad pynïap ïa kawei ka Longkmie dang ha kine ki khyndiat sngi ha kawei ka jaka ba la tip kum ka Phodkynthei jong ka shnong Riangpoit Thymmai, West Khasi Hills.
U ne u briew ba kyrteng u Langbor Puweiñ ba 40 snem, la kem hynne ka sngi thohdieng da ki Pulit ka Nongstoiñ bad la pynngat ïa u ha ka kyndon 376/302 IPC.Ka jingtohkit mynta ka la ïaid shakhmat ban lap dien ioh dang don kiwei pat ki briew ba ïadonkti lang.
Lah ban kdew hangne ba ka Longkmie ka la shah pyniap ha ka 14 tarik Rymphang, katba ka dang mih na ïing ban leit sha ka jaka thang rnga kaba don ha kawei ka khlaw ba marjan bad ka shnong.
Nongstoiñ, Rymphang, 17: Ha ka sngi thohdieng ki nongïalam jong ka Hynñiewtrep Youth Council, ki la hiar sha Riangdo Mawshynrut West Khasi Hills, ban pynshai sha ki paitbah ba shwa ba kin mih ha ka 27 tarik ban leit thep ïa ka vote, ki dei ban da pyrkhat bad puson ba namar lada ki bakla ha kane ka kynti ka jingbabe bad ka jingtim kan long ïa ka pateng ban wan.
U Bah Robertjune Kharjahrin President rangbah ka seng, haba pynshai paitbah u la ong, “Kum ki nongshong shnong jong ka jylla, ym lah ban len ba da la ki jong ki kti ngi iada ïa la ka ri bad da la ki jong ki kti ngi teh mraw ïa la ka jong ka ri.
Namar ba ngim shym la jied ïa kita ki nongmihkhmat kiba don ka jingkitkhlieh ïa kiba duk ba rangli kiba shem lanot bad kiba lait na ka bamsap".
U la ong ruh, “Ban saiñ dur ïa ka lawei ka jong ki khun ki kti, ka shong ha ngi ki kmie ki kpa bad lada ngi bakla ha ka 27 tarik ban jied ïa ki nongmihkhmat, ngi pynap liew lep na ka bynta ka pateng ban wan.
Da puson, da bishar bniah bad pynshong nongrim bha shwa ban thep Vote ha katei ka sngi", bad bynrap, “Lada ki paitbah ki dang ïakmen bad shah kynting ha ki sbai rupa jong kita kiba kam ïalade ba ki dei ki riew ieit ri, kan long kum ka jingshet kylla ïa ka pateng ban wan".
Utei u nongïalam ka seng u la ther tyngeh ruh ïa ka jingkren lap lah jong ki nongmihkhmat jong kine ki san snem ba la dep, ha kaba ki la ong ba ki nongmih-khmat ba mynshuwa kim shym la leh ei ei bad dei kane ka sorkar kaba mynta bad ki nongmihkhmat kiba la lah ban wan rah haduh katne ki kam pynroi.
U la buh jingkylli ruh ba hato ïa ka ophis u Deputy Commissioner jong ka West Khasi Hills kam dei kaba la don naduh mynshuwa.
Hato ka National Highway Shillong-Tura ka dang don mynta?.
Hato ki skul bad ki college ki dang don mynta ne ki la don lypa naduh mynshuwa? Hato ïa ka Mawshyrut Civil Sub Division dang ïoh mynta?.
Nalor kata u la ong ruh ba ka jingkam ba ki pynïoh surok ka dei tang kum kaba shu pushara najrong, namar ba baroh ki surok ha West Khasi Hills ki dei kiba la dep trei lypa naduh ka sorkar ba mynshuwa ym kane ka sorkar MDA, hynrei katta ruh ki dang sngew sarong.
Utei u nongïalam ka seng u la ong ruh ba ka long jingjah burom kaba khraw ïa kane ka sorkar kaba mynta, namar dang ha ka sngi palei u Amit Shah Myntri kam pohïing ka sorkar pdeng, u la ther tyngeh da kaba ong ba ka jylla Meghglaya ka dei ka jylla kaba wan ba nyngkong ha ka jingbam sap na baroh ki jylla ka thaiñ shatei lam mihngi.
Ka dei ruh ka jylla kaba wan ha trai duh ha ka liang ka pule puthi hato ki paitbah ki dang sngewdei ban jied ïa ka sorkar kaba kum kata?.
U la ther tyngeh ruh ha kaba ïadei bad ka soskular pynbeit pud, namar ka sorkar Meghalaya ka la shu kohnguh katba ong ka sorkar Assam.
Nalorkata ka la pynlong ïa ka hima Nonglang Sirdarship bad kiwei pat ki hima ba ki hap ban mudui da ka mokut-duma haduh Supreme Court kaba ki hap ban pynlut da ki lak tyngka.
Jowai, Rymphang 17: Ka Reserve Bank of India (RBI), Shillong kala pynlong ïa ka prokram kaba la tip kum ka Field Level Financial Literacy Event kaba long shi bynta na ka jingrakhe ïa ka taiew jong ka Financial Literacy 2023 kaba la rakhe lang ha baroh shityllup ka ri India.
Lyngba kane ka prokram la pyllait pisa na ki Bank haduh Rs.2.03 klur sha ki 84 kynhun ki nongïoh bynta.
Ïa kane ka prokram la pynlong ha Dorbar Hall jong ka shnong Sabahmuswang, Thadlaskeiñ Block jong ka West Jaiñtia Hills District ha kane ka 14 tarik mynta u bnai, ha kaba la wan ban plie paidbah da u bah Olden Nongpoh uba dei u General Manager bad Officer-in-Charge {CM(O-i-C)} ka Reserve Bank of India, Shillong ha ka jingïadon ryngkat i Block Development Officer (BDO) Thadlaskeiñ, DDM bad kiwei de ki heh sorkar.
Ki nongkren ha kaba ka sngi naduh u bah Nongpoh bad i BDO ka Thadlaskeiñ kila pynshai sha ki nongwan ïashim bynta ha kane ka prokram shaphang ki jingmyntoi ban tip ia ka jingkynshew pisa lyngba ka jingpyndonkam ïa ki Bank.
Ki nongtrei jong ka RBI, Shillong kila batai shai ruh ïa kiba la poi sha kane ka prokram, shaphang kiei ki bynta kiba dei ban leh bad kiei ki bym dei ban leh na ka bynta ka jingshngaiñ lyngba ki digital banking, ki jingeh jong ki nongthep pisa bad ruh ban tip kumno ban kiar na ki nonglehthoh leh shukor ïa ka pisa jong ki.
Ki la don kumba 80 ngut ei ei ki nongiashim bynta kiba kynthup ïa ki nongrep, ki dkhot jong ki SHG, ki nongsengkam ba rit, bad kiwei de kila poi ïashim bynta ha kane ka prokram.
Ha kane ka sngi la sam jingïarap pisa sha ki 84 kynhun kiba wan ïashim bynta bad kane ka song pisa kala kot haduh Rs.2.03 klur tyngka ïa kaba la bei da ki Bank kiba treikam sha kane ka thaiñ.
Don ruh katto kattne kiba la pynïoh da ka RBI, Shillong.
Ka la don ruh ka jingpynïakop jingkyntip (Quiz) bad ïa ki nongjop la sam da ki pla (bags) kiba don bad ki jingthoh shaphang ka Financial Literacy da ka RBI, Shillong.
Haba pynkut ïa kane ka prokram ki nongpynïaid jong ka RBI kila ai ka jingkhublei kyrpang ïa ki nongïashim bynta, ïa ka Dorbar Shnong, ki nongtrei jong ka Thadlaskeiñ Block, ki nongtrei jong ki Bank bapher bapher kiba la pynlong ïa kane ka prokram kaba jop.
Nongpoh Rymphang 17: Katba ki sngi ban jied thymmai ïa ki nongmihkhmat paidbah sha ka ïing Dobar thaw aiñ ka jylla ka la dang jan bad ruh ba ka jingpynkhreh na ka liang ka election commission ka ri India ka la dang ïaid shaphrang, na ka liang u District Election Officer ka Ri Bhoi mynta ka sngi u la pynmih ïa kiba bun ki kyndon ba dei ban bud khang ban ïaid beit ïaid ryntih kane ka election jied nongmihkhmat hapoh ka jylla.
La pynmih ruh ïa kine ki kyndon ba hap ban bud ryntih ka dei shi bynta ruh ba na ka liang ki party bapher bapher ki la pynkhreh ïa ki jingïalang paidbah bapher ban ïalap lection da ka jingdon ki nongïalam election ba paw bad ruh ba kan nym ktah pat ïa ka jingpynkhreh ban ïaid beit ïaid ryntih kane ka election jied nongmihkhmat.
Na ka liang u District Election Officer ka Ri Bhoi, u la pynjari da ki kyndon aiñ ha kaba la khang pyrshah ban pynïeng ne tah ïa ki lama ne ki poster ha ki jaka sorkar ne ki jaka ki riew shimet khlem da ioh bor na ka ophis u District Election Officer ka Ri Bhoi.
Kane ka jingkhang ban wah lame ne tah ïa ki poster ha ki jaka sorkar ne ki jaka shimet khlem da ioh bor, ka dei na ka bynta kane ka jingïalap election da ki party bapher bapher hapoh ka District bad na ka bynta ki lama ne ki poster kiba dei na ka bynta ki kam jong ka sorkar bym don jingïadei bad ka kam election kam don kano kano ka jingkhang pyrshah ban wah ne tah ha ki jaka sorkar ne wat ha ki jaka jong ki riew shimet lada ki la ioh born na ki trai ne ne ka sorkar lada dei ha ki jaka jong ka sorkar.
La mandar uh ïa ki kyrtong ba kim dei ban pyndonkam ïa ki jaka ki riew shimet ne ki jaka sorkar ban pynlong ïa kino kino ki jingïalang paidbah khlem da ioh bor bad ha ka jingïalap election kino kino ki party ki dei ban ïa burom kylliang khlem da pynmih ïa kino kino ki kynrum ki kynram kiba ktah ïa ka shongsuk shongsain ki paidbah bad khamtam na ka bynta ka jingpynkhreh ïa kane ka election jied nongmihkhmat.
Ka ophis u District Election Officer lyngba katei ka kyndon ka la mana ruh ban nym dei ban pynmih kano kano ka huri hura lane ban pynthud ïa ki jingïalang ïalap election jong kino kino ki kyrtong lane ban pynjot pynpra ïa ki poster lane ki lama bad kum ki kyrtong bad ki nongbud jongki ki dei ban ïa burom mar kylliang lada dei jong kano kano ka political party ruh.
Kino kino kiba pynkhein kin ngat ha ka jingpynshitom katkum ka Section 127 jong ka Representation People Act, 1951.
La khang ruh ïa ki kyrtong ban ïalap election hapoh ka 100 metre hajan ka Polling Station bad kito ki kyrtong kiba ïalap election hapoh ka 100 metre na ka Polling Station ki la pynkheiñ ïa ka Section130 jong ka Representation jong ka People Act, 1951.
Shuh shuh, lada pynlong ïa kino kino ki jingïalap election dei ban pyntip sha ki bor pulit bad dei ruh ban pan bor ha ka por kaba biang.
Wat ban pyndonkam ïa ki kor jingsawa na ka bynta ka jingïalang ïalap election dei ban ioh bor shwa na ka ophis u District Election Officer.
La mana ruh ban nym pynthud ïa ka hok thep vote jong uno uno u nongshong shnong ba la ioh ïa ka hok ban thep vote bad ruh ban pynthud ïa ka shongsuk shongsain ki paidbah.
Jowai, Rymphang 17: Kiba bun na ki paidbah ba pyndonkam ïa ka Network Airtel ha kiba bun ki bynta jong ka nongbah Jowai, khamtam sha ki thaiñ ba don shapoh shnong jong ka sor Jowai kila kynduh jingeh shibun namar ka jingthut shaba palat jong kane ka Network Mobile.
Katkum ka khubor ba la ïoh lum la ïathuh ba kane ka jingthuh ka Network kala dkoh treikam naduh ka 7 tarik u Rymphang, hynrei kane ka Network ka dang ïaibteng ban don ha ka jingthuh haduh mynta ka sngi ba thoh ïa ka khubor.
Ki katto katne ki paidbah na ka kitei ki dong ki la pynpaw ka jingsngewdiaw halor kane ka jingdkoh jong ka rukom ai jingshakri jong ka Airtel ïa ki paidbah da kaba ong ha kum kine ki por kiba bun hi na ki donkam ban leh ïa ki online na ka bynta ki kam bapher bapher katkum ka juk mynta bad kane ka la ktah kumjuh ruh ïa ki khynnah skul.
La ïathuh da ki paidbah “Wat tang ban phone ha ka por ba donkam ne sent ïa ki dur bad kiwei de kim ïoh satia wat la ki don ha ki bynta jong ka sor ruh la long pynban kum sha ki thaiñ nongkyndong ki bym don wat ïa ki Tower Mobile".
Kiba bun ki pynpaw lada kane ka Company ka dang dkhot ban ai ka jingshakri, la dei ban nym pyndonkam shuh ïa ka namar kam myntoi aiu ban don tang ka Sim Card katba ka Network kam treikam satia, kane kala pynbitar shisha ïa kitei ki paidbah ba pyndonkam ïa ka Network Airtel.
Katkum ki jingujor na ki paidbah la ïathuh ba kine ki dong ba shah ktah eh na ka jingthuh Network Airtel ki long ka Lumkyrwiang, Iongpiah, Chilliang Raij bad kiwei de ki dong ba marjan.
Halor kane ka jingeh jong ki paidbah na ka liang ki bor ba dei peit jong ka Company Airtel kila dei ban pynbeit noh kloi kloi ïa kane bad ban leh ïa kaba donkam.
Jowai, Rymphang 17: U District Election Officer & Deputy Commissioner (Election), West Jaiñtia Hills ula pyntip ba katba ka sngi thep vote ka MLA Election 2023 ka la jan, ka office trei kam jong u Deputy Commissioner la lap ba lah don ka jingpynkhreh bad jingpynbiang ïa ki Rally/Campaign da ki star campaigner/leaders jong ki party bapher bapher.
Te ha kaba ïadei bad kane u District Election Officer, DC (Election) WJH u la pynmih ïa kine ki kyndon kiba long kumne la khang pyrshah ban tah ïaki poster ne pynieng ki banner ne sieh ki lama ne thoh pathar kino kino ki jingthoh badei shaphang kano kano ka party ha ki ïing-treikam ka sorkar (Govt building) bad hapoh u pud u sam jong ka.
Hynrei Kane ka kyndon kam kynthup ïaki Surok, lynti ïaidkjat, ki kynroh, ki bus stand, public transport, power station, street lights, electric poles, public garden n park, ki ïing skul bad hospital.
La khang pyrshah ïa kino kino ki party ban tah poster/sieh lama/ thoh jingthoh ha ki private property khlem da ïoh jingbit shwa na u/ka trai jaka/building/compound wall, Lah khang pyrshah ïa kino kino ki political party/Candidate ban pynmih jingkulmar ne pynwit ne khanglad ïa ki meeting/rally/campaign jong kiwei pat ki political party/candidate.
Kino kino kiba leh pyrshah yn pynhap ïaki hapoh ka kyndon jong ka election under section 127 of the Representation of the People Act, 1951.
La khang pyrshah ïa kino kino ki party/candidate ban canvas hapoh 100m naka polling station katkum ka kyndon electoral offense under section 13 of the representation of the people act 1951Ki bor pulit ka District ki dei ban ïoh jingtip haka por ka babiang naka bynta ka jinbit ban pynlong ïa ka meeting ha kano kano ka jaka ba lah buh.
Ka permission ban pyndonkam da ki loudspeaker etc na bynta ki meeting dei ban ïoh shwa naka ophis treikam u DC lem bad ka NOC na u Headman bad SP kumjuh.
La kyrpad ïa baroh ban burom ïaka hok shongsuk shongsain jong iwei pa wei.
Nongpoh, Rymphang 17: U Dr.Mukul Sangma kum u myntri barim ka jylla bad u nongïalam ka liang ka liang pyrshah mynta ka sngi u la hiar sha Tyrsoh ha ka jingïalang ïalap election ka party TMC na ka bynta ban ïalap election na ka bynta ka kyrtong jong ka party TMC ka Dr.Saralin Dorphang kaba dei ka kyrtong ba aireng na Mawhati Constituency.
Ha kane ka sngi ba la wan ïalap election da u Dr.Mukul Sangma kum u nongïalam bahakhmat ka party TMC la don ryngkat ruh u Dr.Fabian Lyngdoh, uba dei uba dei u State general Secretary ka party TMC bad ka Kong Saralin Dorphang kum ka kyrtong ka TMC na Mawhati Constituency.
Ha kane ka jingaïalang ïalap election ka kyrtong ka T MC kaba la long ha Madan Tyrso la wan ban sakhi lang ruh da kiba bun ki paidbah ka thaiñ kiba dei ki nongkyrshan jong ka kyrtong ka TMC na Mawhati Constiteuncy.
Ki mat bahakhmat ba la kren da ka Dr.Saralin kum ka kytong ka TMC ba lada ka wan ha ka bor ne ki paidbah ka Mawhati ki kloi ban pynjop ïa ka kum ka nongmihkhmat ki kynthup ïa ka jingangnud ban wan rah ïa ka C&RD Block ha Mawhati, ka Market Complex, ka Model School bad ruh ban kyntiew ïa ka thaiñ Tyrso-Umru halor ka jingbna nam jong ka jingwan kita ki sim Amur Falcon na shiliang duriaw.
Ka la pynpaw ruh kum ka Doctor ka hap ban shim ïa kane ka rai ban ïa khun na Mawhati ka long ban buddien ïa ki dienjat jong u kpa jong ka, uba ki paidbah ki la pynlong kum uta u nongmihkhmat ha ki snem ba la leit noh bad ruh ka thong kaba hakhmat ka long ban dang lur ïa kane ka Mawhati Constituency, kaba dan sah shrah ha baroh ki liang bad ban pynurlong ïa baroh ki jingdonkam jong ki paidbah ban kyntiew ïa ka roi ka par, ka ioh ka kot bad ka bha ka miat ka donkam ïa ka jingpynkup bor jong ki paidbah, ka la pynpaw sha ki paidbah.
Ha kane ka sngi, naduh u Dr.Mukul Sangma, u Dr.Fabian Lyngdoh ruh haba ïalap election na ka bynta ka kyrtong ka TMC Mawhati, ki la pan ka jingkyrshan kaba radbah na ki paidbah ka Mawhati ban kyrshan ïa ka party TMC na ka bynta ban wan rah ïa kata ka jingkylla hapoh katei ka Constituency bad ha ka jylla hi baroh kaewei.
U Dr.Mukul Sangma kum u myntri barim u la ther ruh halor ka jinghiar ka jylla ha kine ki san snem ba ki paidbah ki mad jingeh naduh ka jingkyrduh kam kyrduh jam ki khun samla, ka jinghiar ka ioh ka kot bad ka jingshah ktah ki paidbah ha baroh ki liang ha ka jingsynshar ka sorkar synrop ba la lamkhmat da ka NPP party.
Kum u nongïalam bahkhmat eh ka TMC ula ong ruh ba ka TMC ka don ka thong ban wan rah ka jingkylla ha kaba tang mynta ruh ka la kular ban ïarap T.1000 kawei ka longkmie man la u bnai bad lada ki paidbah ki kloi lei ban pynjop ïa ka party lada ka party ka wan ha ka bor kan phai khmat kyrpang naduh ki samla khlem kam khlem jam, ki longkmie ba shah iehnoh bein, ki longing baduk ba kyrduh.
Shuh shuh, u la pynpaw ruh ba ki paidbah hi ki sakhi halor ka jingshah khnioit beiñ ki paidbah ha ka jylla ba ym don kata ka shongsuk shongsaiñ bad ka jingpyntreikam ïa ki skhim sorkar ruh kam long kaba khuid ba suba bad kum ki paidbah ki dei ban bishar bhiah khnang ba kin nym mat biang kumba ki la mat ha kine ki 5 snem ba la leit noh ha ka jingsynshar dor bor ka sorkar synrop ba la lamkhmat da ka NPP party, u la bynrap.
Nongpoh, Rymphang 17: Katba dang ïaid ka jingpynkhreh ban jied ïa ki nongmihkhmat hapoh ka jylla bad la pyntreikam pyrkhing ïa ki kyndon jong ka Model Code of Conduct ban ïaid beit ïaid ryntih ka jingjied ïa kita ki nongmihkhmat paidbah hapoh ka jylla, ki Pulit ka Ri Bhoi hynnin ka janmiet ki la ioh kem ïa uwei u briew ba thmu ban shalan tuh ïa u drok na Guwhati sha Nongbah Shillong.
Katkum ka khubor ba la ioh lum na ki Pulit ka Ri Bhoi, la ong ba ki bor pulit ki la ioh jingtip lypa ba la don uwei u briew uba thmu ba shalan tuh ïa u drok na Guwhati sha Shillong bad dei halor kane ka nongrim la pynap shrip ha Umsning ba la ioh ban bat ïa kawei ka Kali kaba la suba kit ïa u drok.
Da ka jingpynap shrip ha ka por 8 baje ei ei mynmiet, ki pulit ki la ioh ban bat ïa kawei ka Tourist Sumo kaba don ïa u Number ML 05-S-6642 bad kem ruh ïa u suba nongshalan beain ïa u drok ba la tip kyrteng kum u Anup Sen uba dei na Laban Shillong; Ha ka jingtalasi ïa katei ka Kali la ioh ruh ban kurup 2 tylli ki synduk ba la song ïa u drok ryngkat ka pisa kaba T.10880 lem bad kawei ka Mobile bad ka EPIC Card na utei u briew, ong ka tyllong khubor na ki Pulit ka Ri Bhoi.
La ong ruh ba utei u briew ba la suba shalan beaiñ ïa u drok, u la pyrshang ruh ban buhrieh ïa u drok ha ki bynta barieh jong ka Tourist Sumo bad da ka jingtalasi ki bor pulit la ioh ban kurup ïa kitei ki tiar bad kynthup u drok.
La ïathuh ruh ba na ka liang ki bor pulit ki la tohkit ruh ban pynshisha ïa u drok lyngba ka NDPS kit bad katkum ka jingpynshisha da katei ka kor ka bor la tip ba u dei uta u drok heroin uba don ka jingkhia 22.34 gram.
Shuh shuh, la pynlong ruh ïa kata ka jingtohkit kaba bniah katkum ki kyndon ka NDPS act bad register case ïa utei u rangbah bad hadien kata la kem noh ïa une u briew na ka bynta ka jingtohkit kaba kham bniah halor kane kam ba la kynnoh ba u don kti ban shalan beaiñ ïa u drok, pynkut ka tyllong khubor na ki Pulit ka Ri Bhoi.
Shillong, Rymphang 17: Ki heh jong ka Seng TMC mynta ka sngi ki la wan ïuh kjat ha nongbah Shillong ha kaba ki la pynlong ïa ka jingïalang paidbah ha Khyndailad.
U National General Secretary ka TMC, u Abhishek Banerjee, u la don lang ha kane ka jingïalang ryngkat u President jong ka TMC Meghalaya u Bah Charles Pyngrope bad kiwei kiwei de ki kyrtong ka TMC na Shillong.
Ha ka jingïalang kaba la pynkhapngiah mam ïaka surok Khyndailad, u Banerjee, u la ong ba ka TMC kam dei ka Seng kaba wanrah ka jingïapher jaidbynriew, hynrei kadei ka Seng kaba burom ïa baroh ki jait niam bad ki jaidbynriew.
U Banerjee u la ong ruh ba TMC ka mut “Trust Mukul and Charles" bad ki paidbah ki la thap kti shaid.
U Bah Charles Pyngrope haba kren ha kane ka jingïalang, u la ong ba ka TMC ha Meghalaya hadien ba ka la ïohi ïa ka jingeh jong ki paidbah bad ka jingduk jingkydruh, ka la pynmih da ka skhim ba la tip kum ka WE Card na ka bynta ki longkmie bad ka MYE Card na ka bynta ki Samla.
“Ngi sngewkmen ban ïathuh ba naduh ba la pynmih ïa kine ki skhim, da ki lak ngut ki longkmie bad ki samla ki la rejistar ïalade bad lada ka TMC ka wan ha ka bor hapoh shispah sngi ngin pyntreikam noh ïa kine", la ong u Bah Charles Pyngrope.
Baroh arngut u Bah Charles bad u Abhishek ki la ther tyngeh ïa ki kam bamsap ha kane ka jylla khamtam eh ha ka jingkhaïi tuh ïa u dewïong kaba la ktah jur ïa ka jylla bad khamtam eh ïa ka jingïoh lum khajna.
U Bah Charles u la ong ruh ba ka TMC ka la wan ha ka por kaba biang eh, namar ka jylla ka don hapdeng ka khep kaba la ima haduh katta ha kaba ka la mih ka jingud ka jingnam na ki paidbah kylleng kylleng halor ka jinghiar ka synshar ka khadar, ka jingshah lehbeiñ ki paidbah bad bun kiwei kiwei pat ki jingshah pynlehraiñ.
“Ngi kum ka TMC, ngi wan ha kaba kum kane ka por ban tyrwa na ka bynta kawei pat ka bor ban ïalam ïa ka jingsynshar ha ka jylla", la ong u Bah Charles.
Shillong, Rymphang 17: Ka nongaiktien jong ka National People’s Party (NPP), ka Dr.Mazel Ampareen Lyngdoh ka la ong ba ka Bharatiya Janata Party (BJP) kam shym la leh ‘home work’ ha kane ka Jylla, bad ka ‘manifesto’ kaba ki la pyllait na ka bynta ka election ha ka Jylla ka pynpaw shai ïa ka jinglong seng nongwei ka jong ki.
“Balei kan don kata ka political party ka ban leh bym hok ïa ki samla bad rangbah ha ka ri ba ki khun shynrang ki sngewmong, la ong ka kong Ampareen haba kynthoh ïa ka kular election jong ka BJP.Ka la ong ba ka bha ban ai pule khlem donkam siew ïa ki khun kynthei naduh KG haduh PG, hynrei ka la buh jingkylli kumno ka BJP kan pynïaid pat ïa kine ki scheme.
“Ngi ïohi ba bun na ki scheme jong kine ki briew kidei kiba hap ban pynïasoh lut sha ka Aadhaar.
Ha ka Jylla jong ngi kaba bun ki nongshong shnong kim pat don ka Aadhaar, wat ma nga ruh ngam don Aadhaar," ka la ong da kab buh jingkylli ruh, “Hato phin ai mo ïa ka dud bad ka ngap ban shlei ha kane ka Jylla jong ngi khlem buh kyndon.
"Halor ka kular pynthied scooty ïa ki kynthei ba pass bha, ka Kong Ampareen ka la ong, “Ngi sngewtynnat tangba ha kane ka Jylla kum kane ka kular ka lah long shaba palat namar ha kane ka Jylla ngi la burom lypa ïa ki khun kynthei, to ngin ïa ai lem ïa ki khun shynrang ruh.
"Ha kaba ïadei bad ka jingkular ban ai T.1000 shibnai ïa ki samla pule ba khlem kam, ka nongïalam ka NPP ka la ong ba kumno kin pynpoi ïa kata ka pisa sha ki samla haba tang ïa ka ‘umbrella scheme’ban pynrung kyrteng ruh ka long kaba la eh bad jynjar.
“Ban ai bai bam ïa ki riewtymmen ruh ka Jylla ka la dep leh naduh ba synshar ka Congress, bad ka Sorkar MDA ka la dep ban pynkiew ïa ka bai bam jong ki riew tymmen na ka T.6000 shisnem sha ka T.9000," ka la ong da kaba buh jingkylli ruh, “Hato ka Sorkar kmie kan sa kyntait biang ne em ïa kiba ïoh scheme na ka Sorkar Jylla.
"Ha kaba ïadei bad ka kular ban aiei ïa u khaw bad kiwei ki tiar bam lyngba ka PDS, ka la ong ba ka card aiu kin pynmih, haba tang kiba don hok ban ïoh ïa ka card rashon ruh kim pat ïoh.
“Phi ong ban ai T.24,000 ïa ki longkmie baduk kiba la ïap lok, balei phim ai lem ïa ki longkpa namar ki don bun ki longkpa kiba ri hi ïa ki khun namar ba la khlad noh ka kmie," ka la ong shuh shuh.
Ka nongïalam ka NPP ka la ong ruh ba ka kular jong ka BJP ban ai T.50,000 ïa kiba khun kynthei, kane kadei kaba la noh shiliang lypa, bad kidei ban pynshai, hato kadei ka pisa kaba lah ban pyndonkam ka kmie ban pynheh pynsan ne kadei kaba shuh buh beit ha ki bank.
“Lada phi hap ban ïatreilang bad kiwei ha ka Sorkar phin dang ai ne ym ai shuh, ne kane kadei tang lada phi jop 31 ngut ki MLA," la buh jingkylli ka Kong Ampareen.
Ha kaba ïadei bad ka jingkular pynseng kam ïa 3.5 lak ngut, ka nongïalam ka NPP ka la buh jingkylli kumno kin jied ïa kita haba ka Jylla ka la jan kot 35 lak ngut ki nongshong shong.
“Kumno phin jied tang 1 per cent," la buh jingkylli biang ka nongïalam jong ka NPP.Shillong, Rymphang 17 : U Vice President ka UDP, Bah Allantry F Dkhar u la kam ba dei ka United Democratic Party kaba la dawa ba dei ban knieh noh ïa ka tnad Kampohiing bad ruh ïa ka tnad Bording na u James K Sangma.
“Kam mut tang ba ngi treilang ha ka sorkar ngin pynsawa lang ïa kajuh ka sur, ngi ruh ngi don la ki mat bad ki nongrim treikam khamtam lei lei haba ngi pynkhreh na bynta kane ka elekshon ban wan la ka jong ka jong," u la ong haba kren bad ki lad pathai khubor hadien ba la dep ban pyllait paidbah ïa ki mat ïakhun elekshon.
Shuh shuh u la ïathuh ba ha ka por ba mih ki jingkynnoh kiba jur pyrshah ïa u James Sangma kum u Myntri ka tnad Kampohiing haba ïadei bad ka jingkhaïi tuh ïa u dewïong dei ka UDP kaba pynsngew ïa kane ka mat sha u Myntri Rangbah ka jylla, Conrad K Sangma bad kumta la pynkylliang ïa ki tnad treikam.
U la ong ruh ba hadien ba la wan sa ka jingkynnoh ba don ka jyrsieh ha MeECL ha katei ka por ruh ki la khih biang sa shisien halor ka nongrim ba kim kwah ba kum kane kan jia ha katei ka tnad.
“Kumta dei u Myntri Rangbah uba la weng noh ïa u myntri ka tnad bording bad ruh ïa u CMD," la bynrap biang u Bah Allantry.
Nalorkata, u ong ruh ba ym dei tang ba ki don ha ka kynhun synrop ba kin ïada iwei ïa iwei namar kaei kaba ka sorkar ka leh, khatduh hi kadei ha u Myntri Rangbah uba dei u nongïalam ka kynhun myntri bad ïa ka sorkar katba ma ki pat ki don tang lai ngut ki Myntri sorkar.
Shillong, Rymphang 17: Ka Dorbar Shnong Lumshyiap ha ka sngi Thohdieng ka la pynlong ïa ka rynsan ïalap elekshon na bynta baroh ki kyrtong kiba ïakhun na Pynthorumkhrah Constituency ha kaba la wanshim bynta da u kyrtong ka seng Congress u Bah Pynshngaiñlang N Syiem, u kyrtong ka NPP u Bah Rocky Hek, u kyrtong ka VPP u Bah Mayborn Lyngdoh, u Bah Samborlang Diengdoh bad u Bah Jubanlang Kharbihkhiew ki kyrtong shimet ha kaba u kyrtong ka AITC u Bah Raymond Basaiawmoit u la ai jingtip ba um shym la lah ban poi na ki daw bym lah kiar katba u MLA ba mynta uba long ruh u kyrtong ka BJP um shym la ai ktien eiei ba un ym poi satia.
Haba kren ïa ki mat bad ki nongrim kiba ki don na bynta ka Constituency bad ka jylla baroh ki kyrtong ki tyrwa ba dei tang ka synshar kaba khuid kaba lah ban pynthikna ba ka hok bad ka jingmyntoi ki paidbah ki dei ma ki man ïoh.
U Bah Pynshngaiñ u la ong ba ka jingdonkam ba ha khmat eh ka Pynthorumkhrah bad ka jylla ka dei ban sngewthuh ba ka elekshon ka dei ka jingjied ïa ki nongthaw aiñ kiba don ka jingtip ïa ka aiñ, ka jingsngewthuh ïa ka aiñ bad ka jingpeiphang ruh ïa ka aiñ.
U la ong ba kum ka jaidbynriew ka la pyni ïa ka jingtbit ha ka synshar khadar namar wat ka sorkar Phareng ruh ka hap ban burom ïa ka rukom bishar, ka rukom synshar bad ki rukom hiar pateng ha ka jaidbynriew bad hadien ba ka India ka la ïoh laitluid ruh la ïasnoh sha ka India da ki kyndon kiba khlaiñ kum ka Standstill agreement, ka Annex Agreement, bad ka Instrument of Accession.
“Ka jingstad ka jaidbynriew bad ki nongsynshar lah ban ïohi ha ka por ba ngi shah pynbor ban ïasnoh sha ka India ha kaba ki im treh ïasoh tdot khlem ïasoi shuwa ïa ki kyndon kiba shai.
Dei hadien ba ka India ba kan don bor halor ki Hima Khasi tang ha ka, Currency, Comunication, Millitary bad ba ka India ka la kular ban ym ktah ïa ka riti dustur bad ki hok long trai jong ngi bad kane la lah ban phalang ïa ki kyndon ha ka khyrnit ba Hynriew ka riti synhar ka ri," u la ongU la ong ruh ka kolej, ki lynti synkien, ki kor CCTV ki dei kiba u MLa na bynta ka Pynthorumkhrah u dei ban peit khnnag ban wanrah jingmyntoi ïa u paidbah.
“Nga kwah ban shai ba ngi dei ka jaidbynriew kaba kyrpang namarkata ngi sngewthuh ba tang ka party kaba don tynrai nangne ba lah ban shakri na bynta u trai muluk ym da ki party kiba nabar Nga kwah ban pykynmaw ba mano ba pynbor ban pynïasoh India hato ym dei ka Congress, hato ka CAA ba la pynlong aiñ da ka BJP ym dei mo kaba ka Congress kaba la maitphang, hato ka jingbym ïoh biang ïa ki shnong ha Block I bad Block II wat ka dei hok ban wan sha Meghalaya hadien ba ngi la ïoh jylla pura hynrei ki sah beit bad ka Assam hato ym dei mo ka Congress kaba leh ïa kine bad nga kwah ban ong ba ka BJP bad ka Congress ruh ki buh jingma ïa ka jaidbynriew da kaba phi pynshong nongrim ïa ki nuksa kiba nga la kdew," ong u Bah Mayborn Lyngdoh.
U la ong ruh ba kum u kyrtong u buh ha khmat ïa ki khynnah pule, ki nongbylla, ïa ki khynnah samla bad ïa ki nonghikai skul ha ki skul shimet.
“Kum u samla uba la trei bun ki kam nga sngewthuh bad nga don ruh ka buit kumno ban hikai ïa ki samla ba kin ïeng ha la ki kjat ym ban shu shaniah beit ïa ka kam sorkar.
Ka jingiehnoh na ka kam sorkar kaba nga la trei ruh ka dei namar nga kwah ban trei na bynta ki samla bad ka jaidbynriew kaba rit paid jong ngi," ong u Bah Jubanlang Kharbihkhiew.
“Shaei kata ka ïohkam ïoh jam, kumo la pyntrei kam ïa ki skhim, ki jaka pule bad kiba bun bah ngim ïohi ha kane ka constituency," u la bynrap.
Katba na ka liang u Bah Rocky Hek pat u la ong “Naduh shuwa ba un long u MLA u la lah ban wanrah shibun bah ki skhim la ha kaba ïadei bad ka ambulance ne ka market complex bad kiba bun bah ki kam pynroi kiba kiwei ki kyrtong ki dang kular nga la leh lupa da kaba wanrah ïa ki skhim bapher bapher na ka Chief Minester Fund, bad lada phi pynjop lei kum u MLA ngan trei kham bunshah," u la ong.
U la ong ruh ba ka jingmih jong u ban ïakhun ha kane ka constituency kam dei satia ba un hap ban ïakhun pyrshah u kñi jong u hynrei ïa ki policy treikam jong u namar ki long kiba jahulum bad kiba ym i don jingkyrmen na bynta u paidbah.
"Haba pynshai ïa ki paidbah kiba u don na bynta u paidbah ka Pynthorumkhrah, u Bah Samborlang Diengdoh u la ong ba ka jingmih jong u kam dei namar kum kiwei ki nongkhaïi ne ki businessman kiba wan ïakhun ban pynheh la ka pla.
“Ngam shym la wan ryngkoh kynsan kum kiwei na ka kam seng bhalang sha ka kam saiñ hima namar nga sngwethuh ba lada kwah ban shakri paidbah hap khlaiñ shuwa ki kjat lajong bad ka kpoh lajong namar lada kim pat khlaiñ phin shakri hok ïa u paidbah ne phin pyndap shuwa ïa lade namarkata kum u businessman ba don ka jingïatiplem nga mih shakhmat ban tyrwa ïa phi ban jied kum u MLA," u la ong.
“Phi la ïohi ki kam kiba nga la leh ki la kren briew hi aiu nga leh bad kane ka kam la ha kaba ïadei bad ki samla lehkai, ne ka iew ki nongrep ne ki kam pynroi kiba nga pyrshang ban wanrah ki dei kiba nga leh da ka jingkhuid mynsiem bad ka jingkwah ban shakri hok ïa phi," u la bynrap.
Shillong, Rymphang 17 : Ka synshar khadar kaba khuid ba suba bad ka jingsynshar kaba khlem shah liang ki dei ki katto katne ki mat ha ki mat ïakhun elekshon (manifesto) ba la pyllait paidbah da ka UDP ha kane ka sngi Thohdieng.
Ïa kitei ki mat ïakhun elekshon jong ka party la pyllait paidbah da u Vice President ka party, Bah Allantry F Dkhar ryngkat ka jingdonlang ka President jong ka UDP Women’s Wing ha ophis treikam jong ka party.
Nalorkine, la kdew ruhh halor ka koit ka khiah ban pynrung kham bun ka jingmyntoi ha ka MHIS, nangta ban pynbun ïa ki jaka test jingshitom lane diagnostic centre ha ki sub-division bad district headquarter bad ruh ban pynkhlain ïa ka jingïakhun ïa u drok.
Halor ka pule puthi, la kdew ban ai ei ïa ki kot pule sha ki khynnah kiba wan na ki longiing ba duk (BPL), ban don ki skul kyrpang naka bynta kito kiba donka jinglong ba kyrpang bad ruh ban pyntikna ba ki residential school kin treikam noh.
Haba ïadei pat bad ka rep ka riang la kdew ban ai ïa ki symbai kiba lah ban pynmih kham bun, ka jingpynpoi um sha ki lyngkha rep, bad ruh ban don ïa ka bording kaba biang bad ruh ban don ïa ka dor kaba biang ïa ki mar rep lane ka minimum support price.
Haba kren pat halor ka shongsuk shongshngaiñ la ong ba donkam ïa ka state border force ban tehlakam ïa ka suk ka sain ha ki khappud jong ki jylla bad wat ha ki khappud bad kiwei ki ri.
ban leh tyngeh ïa ki kam runar bad ki kam pyntriem, ban tehlakam ïa ka jingrung kyrthlep ki mynder ri bad ban bishar bniah ïa ka soskular pynbeit pud bad ka Assam.
Kitei ki mat ki kynthup lang ruh naduh ki kam ban kyntiew ïa ka kam jngohkai pyrthei, nangta ka ïoh ka kot bad ruh ban pynkupbor ïa ki samla ha ki kam ban ieng hala ki jong ki kjat.
La kdew ruh ban kyntu biang ïa ka sorkar pdentg ba kan kynthup noh ïa ka ktien KHasi bad Garo ha ka Khyrnit kaba Phra jong ka Riti Synshar ka Ri katkum ka Resolution ba la mynjur da ka Iing Dorbar Thawain ka jylla.
Nangta la bsut lang ruh ba donkam ban buddien ïa ka jingpyntreikam ïa ka Inner Line Permit bad ruh ban pyntreikam ïa ki ain kiba la don lypa kum ka MSSRA.Haba kdew halor ka ïohkam ïohjam, u Bah Allantry u la ong ba donkam ban bishar bniah biang wat ïa ka snem rung kam sorkar, nangta ban pyndap noh ïa ki kam kiba lait thylli ha ki tnad jong ka sorkar, ban ym buh shuh ïa ki personal interview na ka bynta ki grade 3 bad grade – 4.
La ong ruh ba dei ba ka jingpynlong ïa ka personal interview lada pynlong dei ban buh beit bad ka camera.
La kren ruh na ka bynta ban pynrung kam pura ïa ki nongtrei bad ki nongtrei contractual.
Shillong, Rymphang, 17: Ka National Spokesperson jong ka seng Congress ka Alka Lamba ha ka sngi Thohdieng ka la thalaiñ tyngeh ïa ki nongïalam bahakhmat jong ka BJP bad ïa u Myntri ka tnat Kam Pohing u Amit Shah uba la kynnoh ba ka Meghalaya ka dei ka jylla kaba jur bha ha ka bamsap ha ka ri bad ha kajuh ka por ka la buh jingkylli ruh ïa ka rai jong ka partyban ai tiket ïa u MDC ka Tura u MDC Bernard N.Marak, uba la shah kem halor ka jingkynnoh ba u la pynïaid ïa ka ktem awria, ban ïakhun ïa ka elekshon na South Tura.
“Nga kwah ban ong ïa u Amit Shah ka Meghalaya ka dei kaba bamsap.
Ka Sorkar jong ka Meghalaya kaba phi ïatreilang ka dei kaba bamsap," ong ka Lamba ha ka jingïakren bad ki lad pathai khubor.
Haba kdew ïa ka case ba la mudui pyrshah ïa u Marak, ka Lamba ka la ong, “ki kynthei bad ki khynnah ha Meghalaya ki kwah ban tip haba phi kam ba phin ïada ïa ki kynthei bad phi kren shaphang ka ‘Beti Bachao Beti Padao’ hynrei phi ai tiket sha u briew uba la shah pyngngat ha ka POSCO.U briew uba la bna nam ba u pynïaid ïa ka ktem awria ha Meghalaya bad phet rieh sha Uttar Pradesh, uba la shah kem bad shah set along.
Ha ka jaka ban weng ïa u na ka party phi ai khusnam pynban da kaba ai tiket ban ïakhun na ka BJP."“U Myntri Rangbahduh ka ri u dei ban ai ka jubab kumno phi lah ban kam ba phin ai jingïada ïa ki kynthei haba phi wanrah kum ïa kine ki jait briew kiba khñoit beiñ ïa ki kynthei bad ban long u nongmihkhmat jong ki paidbah ka Meghalaya? U Modi, u Shah, ka Irani ki dei ban ai jubab sha ki paidbah ka Meghalaya, sha ki kynthei ka Meghalaya, sha ki khynnah kynthei ka Meghalaya," la bynrap ka Lamba.
Haba pynpaw ba ka MDA ka la long ka ‘Meghalaya Damaging Alliance’, ka Nongaiktien jong ka AICC ka la ong, “katto katne ki party ki khwan myntoi bad ki khynñiat ïa ka jylla na kaba wanrah ïa ki kam pynroi sha ka jingpynjot.
"Ka la thalaiñ ïa ka MDA halor ki jyrsieh bamsap ba bun jait ba kynthup ïa ka jingtwa u tnum pyllun ka Assembly, ka bamsap na ka COVID-19 kaba kot 816 klur, ka bamsap na ka MUDA kaba kot T.500 MUDA scam, ka bamsap na ka Saubhagya kaba kot Rs 149 klur bad kiwei kiwei.
Da kaba pynpaw ba ka NITI Aayog Multidimensional Poverty Index (MPI) ka lap ba ka Meghalaya ka dei kawei napdeng ki jylla kaba duk tam ha ka ri, ka la ong, “ka don ha ka kyrdan kaba san ha ka jingduk ha ka ri bad kaba duk tam ha ka thaiñ Shatei Lammihngi jong ka ri.
Ka MPI ka kynthup ïa ki tnat bapher bapher kum ka koit ka khiah, ka pule puthi bad ka ïoh ka kot kaba noh synñiang sha ka jingim jong ki paidbah.
Ka jingbym ïohkam ka jur bha ha ka jylla bad kane ka mat ka dei ka la lam sha ka jingjyllei jong u drok hapdeng ki samla ha ka ri.
"Shuh shuh ka la kynnoh ba ka sorkar BJP ka la nang pynjur ïa ka jingïap thngan ha ka ri kumba ka India mynta ka don ha ka kyrdan kaba 107 napdeng ki 121 tyllli ki ri.
Ka India ka don ha ka kyrdan kaba kham hapoh jong ka Sri Lanka (64), ka Nepal (81), ka Bangladesh (84) bad ka Pakistan (99).
“Ka BJP ka kam ba ki dei ki sorkar ar enjin hynrei ha ka jingshisha ki dei pynban ki sorkar thaw jingkulmar.
Ka jingkulmar ka dei ka jingbym ïohkam bad ka jingkiewdor jong ki marbam," ka la bynrap.
Ka la ong ba ki paidbah ki kwah ïa ka jingkylla.
“Ha ka jingleit dang shen sha Tripura hadien ka jingpynlut por haduh 7 bad ïashim bynta ha kiba bun ki jingïalang, ki paidbah ki kwah ïa ka jingkylla kum ka Himachal," ka la ong.
“Ka NPP kaba ïalam ïa ka Sorkar MDA bad ka BJP ki dei ban ai jubab sha ki paidbah ka Meghalaya halor ka jingkiew ki bym ïohkam ïohjam hapdeng ki samla jong ka Meghalaya.
Ka Manifesto jong ka NPP bad ka BJP na ka bynta u snem 2023 ki la kular ban ai kam sha ki samla hynrei kaei pat kaba ki la lah ha ki san snem ba la leit noh? la buh jingkylli ka Lamba.
“Ki paidbah jong ka jylla Meghalaya ki dei ban kynmaw ba ka BJP bad ka NPP ki la shu kular lamler ïa kaba kim lah satia ban pynkha ïa ki lad ïohkam ha ki san snem baladep kumba ki la kular ha ki Manifesto barim, kin ym lah satia ban pynurlong ïa ka jingkular wat ha ka Manifesto kaba thymmai," la kynthoh kane ka nongïalam jong ka AICC.Ki mar poh khyndew ha ka Bri Hynniewtrep ki dei jong ki trai ri trai muluk bad kim shym la dei satia jong ka Sorkar India lane ka Sorkar Meghalaya.
Ka jingtih ïa ki mar poh khyndew khamtam eh ïa u Dewiong bad ïa u Mawshun ka la long ka kam kaba ki khun u Hynniewtrep ki la trei la slem bah bad kane ka la long ka kam kaba kyrshan ïa bun bah ki longing la ki long ki longing baduk ne kiba riewspah ruh kumjuh.
Naduh ba ka National Green Tribunal (NGT) ka la khang ban tih Dewiong (rat hole mining) ka jingtih bad shalan ïa u Dewiong ha ka jylla Meghalaya ka la long kaba thut bad kane ka la ktah ïa ka ioh ka kot jong ki nongshong Shnong.
Nalorkata, ka la don ruh ka jingpynbor ban pyntreikam noh ïa ka MMDR Act hapoh ka Jylla Meghalaya.
Ka Ing Dorbar Thawain jong ka Jylla Meghalaya ha ka por ba long Myntri Rangbah u Dr.Mukul Sangma ka la mynjur ïa ka rai (Resolution) ban kyrpad na ka Sorkar India ban pyllait (exempt) ïa ka jingtreikam ka MMDR Act hapoh ka Jylla da kaba pyndonkam ia ka Paragraph 12A(b) jong ka Sixth Schedule ka Constitution ka Ri India.
Hadien kata, ka Ïng Dorbar Thawain ka Meghalaya sa shisien pat hapoh ka jinglong Myntri Rangbah u Conrad Sangma ki la mynjur biang ïa ka rai (Resolution) ban kyrpad ïa ka Sorkar India ban pyllait ïa ka Meghalaya na ka jingpyntreikam ïa ka MMDR Act.
Kaba sngewsih ka long ka Sorkar NDA kaba la ïalam da ka BJP bad ia kaba ka NPP ruh ka kyrshan lang ka la kyntait ïa ki jingkyrpad ka Ïng Dorbar Thawain ka Jylla Meghalaya bad kumta ka MMDR Act ka la treikam pura ha ka jylla Meghalaya.
Ka Supreme Court jong ka Ri India ka la pynmih ïa ka rai (Judgment) ban pynskhem ïa ka jingpyntreikam ïa ka MMDR Act ha ka Jylla Meghalaya.
Ki Politishan hapoh ka jingïalam jong ki Minister bad ki MLA ka sorkar NPP ki la pynlong ka jinglehkmen ha bun ki jaka ban shim ba kata ka rai jong ka Supreme Court ban pyntreikam ïa ka MMDR Act ha Meghalaya ka long kaba jop bad ki la pynsawa ïa ka sur ba ka sorkar NPP ka la lah ban ailad biang ïa ki briew ban tïh Dewiong.
Don ruh kiba lah shah pynkup burom kum ki Syiem ha ki Konstitwensi bad ki shnong ki jong ki.
Ki briew ha ka jingbymsngewthuh bha ïa ka kam ki la kmen namar ki la pyrkhat ba ki la ïohlad ban tih Dewiong biang kumba long ha ki por ba la dep phewse kim sngewthuh ba ki ain tih Dewiong kiba eh bad kyllain kum ka MMDR Act bad ki Rules jong ka ki la ïohlad ban rung ha ka jylla Meghalaya.
Ka sorkar MDA hapoh ka jingïalam ka NPP ka la shim ïa ka rai ban pyntreikam noh ïa ka MMDR Act ha ka ban tih ïa u Dewiong bad lyngba ka Office Memorandum kaba la pynmih ha ka 5.3.2021 ka la wanrah ïa kata ka kyndon halor ki jingdonkam ban ïoh ïa ka license ban tih Dewiong(Standard Operating Procedures – SOPs for grant of Prospective License and/or Mining Lease for coal in the State of Meghalaya).
Ha kane ka SOPs la shah tang ïa ki briew lane ki company kiba don khyndew ym duna ïa ka 100 (shispah) hectare ba kin ioh ïa ka License tih Dewiong.
Ka Mineral Concession Rules, 1960 kaba la pynmih da ka Comptroller General, Indian Bureau of Mines, Nagpur ka shah ïa ki briew kiba don jaka ym duna ia ka 4 (saw) hectare ban ïoh license katba ha Meghalaya pat la shah tang ïa ki briew/company kiba don khyndew ym duna ïa ka 100 (shispah) hectare.
Ha kane ka SOPs la shah ruh ïa ki briew ban ïateh kular (Agreement) bad ki non tribal bad kita ki non tribal ki lah ban apply ïa ka License tih Dewiong.
Ia kane ka SOPs la wanrah khnang da ka jingmut ba tang katto katne ki heh spah bad ki company kin bat marwei (control and monopolize) ïa ka kam tih Dewïong ha ka jylla Meghalaya bad ki riew paidbah ba shu ïa pdeng ka ioh ka kot (middle class) kin nym ïohlad shuh ban trei ïa ki kam tih Dewïong namar ki shem jingeh ban don ïa ka khyndew kaba heh haduh 100 (shispah) hectare bad kane kan wanrah ïa ka jinglum spah ba noh shilliang tang ki katto katne ngut hynrei kiba bun ki hap ban shu peit kai.
Kane ka SOPs kaba la saindur da ka sorkar NPP ka ktah bad ka long ka jingtim ïa ki riew paidbah bad ïa ki briew kiba shu pdeng ka ïoh ka kot.
Ki briew kin shem jingeh ban thied ïa ka khyndew kaba heh haduh 100 (shispah) hectare bad haba kim lah ban don khyndew kat kane ka jingheh kin hap ban shu die tad noh ïa ki khyndew jong ki ha ki heh spah ne ki company namar kam myntoi shuh ïa ki ban longtrai halor kato ka khyndew lada kim lah ban ïoh license ban tih ïa u Dewiong.
Ka ioh ka kot na ka kam tih Dewiong kan poi sa tang ha ki katto katne ngut ki heh saipan katba ki riew paidbah kin nym ïoh lad shuh ban trei ïa ki kam tih Dewiong.
Kane ka SOPs kaba lah shna da ka Sorkar ba lamkhmat da ka NPP, lah sngewthuh shai ba kadei kaba lah shna da kita ki High level na ka bynta ka jingïohnong jong ki High Level bad khniot bein ïa ki barit baria.
Kane ka jingailad ïa ki non tribal ban tih Dewiong lyngba ka jingiateh kular (Agreement) ka long pyrshah ïa ka riti bat khyndew ha ka Bri u Hynniewtrep, ka long pyrshah ia ka mynsiem jong ka Meghalaya Transfer of Land Regulation Act bad kan plie lad ïa ka khaïi benami hapdeng ki riewlum bad ki non tribal hapoh ka jylla Meghalaya ïa kaba la khein beain.
Ki non tribal kin ïohlad ban phrung khlieh ha ka kam tih Dewiong bad ka spah ka phew jong ka jaitbynriew kan tuid sha kine ki non tribal.
Ka khaii benami kan jur ha kane ka kam bad ka spah jong ka jaitbynriew kan shah ktah shi katdei eh.
Ha kine ki sngi ngi ïohi ba ka Meghalaya High Court ka la rai ba wat u Mawshun uba dei ban shalan sha kiwei ki ri (export) u dei u Major Mineral, kane ka kyndon ba yn shah ban tih Dewiong tang ia ki briew/company kiba don jaka ym duna ia ka 100 (Shispah) hectare ka lah ruh ban hap ha kaba ïadei bad u Mawshun namar ki lah ban shim ïa u Mawshun ba shalan shabar kum u Major Mineral kumba shim ïa u Dewiong.
Kumta, kane ka SOPs hadien habud ka lah ban rung ruh wat ha ka kam tih Mawshun bad kiwei ki Major Mineral.
Ka HYC ha ryngkat kiwei ki paralok Sengbhalang ka la ïeng pyrshah ia kane ka SOPs kaba ktah matïong ïa ki riew paidbah da kaba ngi lah dawa na ka Sorkar ba ka dei ban pynkylla ia ki kyndon ha kane ka SOPs hynrei u Conrad Sangma kum u Myntri Rangbah bad uba long ruh u Minister I/c Mining and Geology Department um shym lah pynsgap satia bad ngi tieng ban pyrkhat ba lada pyntreikam ïa kane ka SOPs kan buh jingma ïa ngi ki Trai ri trai muluk.
Kumta, ngi khot ngi wer ia ngi lang baroh ki Para Ri ba ngi dei ban ieng pyrshah ïa kiba kum kine ki SOPs bad ba phin pynshong nongrim bha ha kum kane ka por ba ngi jied ïa ki Nongsynshar ki jong ngi, la ngi hun ba kane ka SOPs kan treikam pura noh ne ngi kwah ïa ka Sorkar bad ki Nongsynshar ki ban wanrah ka jingkylla ha ki kyndon jong ka SOPs khnang ba ia ka spah na u Dewiong ym dei ban bat ne ïoh tang da ki katto katne ngut ki briew.
Shillong, Rymphang 17 : Da ki hajar ngut ki paidbah nongshong shnong jong ka Mairang constituency ki la poi sha ka jingïalang ïalap elekshon jong u kyrtong ka Congress, Bah Batskhem Ryntathiang kaba long ha ka sngi Thohdieng ha jaka pynieng kali ha Pyndemumiong.
Haba kren ha katei ka jingïalang, u Bah Batskhem u la ong ba ka jingwan jong ki sha katei ka jingïalang ka long ba ki kwah ïa ka jingkylla.
U ong ruh ban im ka Ri bad ka Jaidbynriew ym dei ban kynnoh tang ïa u paidbah hynrei nyngkong ïa ki nongïalam naduh ka rukom pyrkhat ka mynsiem bad ka dohnud.
“Lada ki nongïalam ki pynbiej ïa phi tang ha ka por elekshon ka jingkyrmen jongphi kan shu sepei noh," u la ong.
Nalorkata, u ong ruh ba ka jingjop jong uno uno u nongïalam kadei beit tang ka jinglah ban ai ïa ka jingsynshar kaba khlem shah liang ïano ïano ruh.
Ha kane ka sngi, u la ong ruh ba kum ka party kin ym lah satia ban pynlong ïa ki rally namar kim kotbor bad kumta kin ym pynlong wat ïa ki jingkhawai lane ai kali namar kim kwah ban leh ïa kaba kiwei ki leh hynrei kin ieng beit ha ka nongrim.
Shillong, Rymphang17: Haduh kumba mar shiteng na ki 375 ki kyrtong kiban ïakhun ha kane ka elekshon ki dei ki ‘crorepatis’.
Kat kum ka kaiphot ba la pynmih da ka Association for Democratic Reforms (ADR) bad ka Meghalaya Election Watch (MEW) ka la kdew na ka affidavit jong ki kyrtong ba 186 (50%) na ki 375 ki dei ki crorepati.
Ha u 2018 ki kyrtong kiba ïakhun ha ka elekshon MLA ki don kumba 370 ngut bad 152 (41%) ki dei ki crorepati.
Ha kane ka kynti kaba mynta, 233 na ki kyrtong kiban aireng ki dei na ki national parties, 69 na ki state parties, 29 ki kyrtong jong ki registered unrecognized parties bad 44 ki kyrtong shimet and 44 candidates are contesting independently.
Shuh shuh ka MEW bad ka ADR, ki kdew ba ka jingtreiborbah ka pisa ha ka elekshon lah ban ïohi na ka jingaitiket ki party sha ki kyrtong kiba dei beit ki heh spah.
Na ki party kiba kham paw, 43(75%) na ki 57 ki kyrtong ka NPP, 30(65%) na ki 46 ki kyrtong ka UDP, 27(48%) na 56 ki kyrtong ka AITC, 25(42%) na 60 ki kyrtong ka Congress, 23(38%) na ki 60 ki kyrtong ka BJP ki la kdew ha ka affidavit ba ka jingdon jingem jong ki ka palat ïa ka shiklur.
Lada kheiñ kyllum lang (average) ka jingdon jingem jong baroh ki kyrtong la antad ba uwei uwei u kyrtong ban aireng ka long kumba 5.91 klur ha kane ka elekshon ba mynta katba ha u 2018 uwei uwei u kyrtong lah ban kheiñ ba ki don spah kumba 3.54 klur.
Ki laingut ki kyrtong kiba heh spah tam ki kynthup u President ka UDP uba dei ruh u MLA na Mairang uba ka jingdonspah ka long kumba 146klur +, nangta bud sa u President ka Congress ha ka jylla uba dei ruh u kyrtong na Sutnga Saipung u bah Vincent H Pala uba ka jingdon jingem ka long125klur +, nangta sa ka kyrtong ka HSPDP na Mawhati ka Evalyni Kharbani kaba ka jingdon jingem 109klur +.
Ki laingut ki kyrtong kiba duna tam ka jingdon jingem ki kynthup ïa u kyrtong ka Congress na Amlarem u Arbiangkam Kharsohmat uba ka jingdon jingem ka long 9,000 tyngka, nata u kyrtong ka RPI (A) na Raksamgre u Thosengcheba A.Sangma u don 22,000 tyngka bud sa u kyrtong ka BJP na Mairang u Mark Rinaldy Sawkmie uba ka jingdon jingem ka long 23,461tyngka.
Lada kheiñ kyllum lang (average) ka jingdon jingem jong 60 ngut ki kyrtong ka BJP la antad ba uwei uwei u kyrtong jong ka ka long kumba kyrtong ka long kumba 2.71, katba ki kyrtong ka Congress ka jingdon jingem uwei uwei lah ban bate ba ka jingdon jingem ka long 4.34 klur, 57 ki kyrtong ka NPP lah ban bate ba ka long kumba 10.68 klur, katba ki 56 ki kyrtong ka AITC ka long 4.95 klur, 46 ki kyrtong UDP ka long10.50 klur.174(46%) ki kyrtong kiba aireng ki pynpaw ba ki don ki ram ki shah.
Ki laingut ki kyrtong kiba bun tam ka ram ki kynhtup u President ka UDP uba dei ruh u MLA na Mairang uba ka jingdon ram ka long kumba 44klur +, nangta bud sa u Renikton Lyngdoh Tongkhar uba ka jingdon ram ka long kumba 7klur + nangta sa ka Evalyni Kharbani kumba 4klur +.
Ki laingut ki kyrtong kiba heh kamai ki long u Bah Sniawbhalang Dhar 30klur +, nangta u kyrtong UDP na Mylliem u Mitchel Wankhar kumba 13klur + nangta bud sa u kyrtong biang na ka UDP na Salmanpara u Ronald Rikman Sangma 5klur +.
Katba na ki 375 kiba don ki kam bymman ki long 21 ngut (6%) katba ha u 2018 na ki 370 ki long 25 ngut (7%).
Na ki party kiba kham paw, 5(8%) na ki 60 ki kyrtong ka Congress, 6(11%) na ki 57 ki kyrtong ka NPP, 1(2%) na ki 60 ki kyrtong ka BJP bad 3 (5%) na ki 56 ki kyrtong na ka AITC ki la kdew ba ka don ka case kaba dang sahteng ha ïing kashari.2 ki kyrtong ki dei kiba don ka jingshah kynnoh ba ki pynïap briew (IPC Section-302).3 ki kyrtong ki dei kiba don ka jingshah kynnoh ba ki pyrshang ban pynïap briew (IPC Section-307), katba 5 ki kyrtong ka dei ka dak sniew ha pyrshah ïa ki kynthei, ha kaba uwei na ki ka dei bad ka kam leh be-ijot (IPC Section-376), uwei pat uba pyrshang ban leh be-ijot ïa kajuh ka kynthei da bun sien hapoh ka kyndon IPC Section- 376(2)(n)).
Baroh ki kyrtong kiba ïoh tiket na ka party ki long 2 % haduh 50 % ki kyrtong ka dei kaba don dak sniew pyrshah ïa lade hi.
Kumba 132 (35%) ki kyrtong ka kyrdan pule ka dei hapdeng ka klas 5 haduh 12, 235 (63%) pat kiba la pyndep ïa ka graduate shajrong, 7 ki kyrtong kiba la pyndep ïa ka Diploma bad uwei pat uba shu nang ban thoh ban pule.36(10%) 375 ki kyrtong kynthei ki la aireng ha kane ka elekshon 2023 katba 33(9%) na ki 370 ki kyrtong ki dei ki kynthei ha u 2018.
Shillong, Rymphang 17 : Ka nongaiktien jong ka National People’s Party (NPP), ka Dr M.Ampareen Lyngdoh ka la ong ba ka jingitynnat ha kane ka election ka long ba kiwei ki seng ki don ïa kita ki heh nongïalap election, katba ka NPP kaba dei ruh ka national party na kane ka Jylla ki don para maki ban ïakren ban pynsngewthuh bad ki paidbah.
“Ka jaidbynriew jong ngi kam dei kaba mane ïa ki nongïalam, ngi dei ka jaidbynriew ba ngeit ba sngap bad ba burom ïa ki nongïalam, hynrei ngim ju mane ne beh kum ki biej," ka la ong.
Ha kaba ïadei bad ka jingwanrah kiwei ki national party ïa ki nongïalap election ba pawnam, ka nongïalam ka NPP ka long ba ka daw bah ba ki 8 ngut ki MLA jong kiwei ki party ki la leit ban rung sha ka NPP kadei ban pynkhlain ïa ka seng kaba dei na kane ka Jylla.
“Ngi shane ngi tip ba ki paidbah ka Jylla ki bud nongïalam, kim bud party namar kim don kita ki briew ba la shah pynbaptis ha kato ka seng," ka la ong.
“Kita ki political party ki la wan ïalam lut ïa kita ki actor actress ban wan ïa tabaiñ lut sha kane ka Jylla, ha ka NPP ngi don para ma ngi, kaba ïalam da ma ngi na ka bynta jong ngi," ong ka Kong Ampareen bad kyntu ruh ïa ki paidbah ba kim dei ban biej shuh.
“Ngam tharai ki paidbah ha Shillong kiba biej actor actress haduh katta," ka la ong.
Ha kaba ïadei bad ki heh Sorkar na Delhi kiba la wan ban ïalap election sha kane ka Jylla ka la ong, “Uei ban dang nud tur shuh hangto namar tang ki nongpahara ruh kaba ishyrkhei, bad tang ban poi sha jan jong ki ruh kaba eh.
"“Nga lah don ha ka seng Congress katto ban ïakynduh kaba jynjar, ka jingsngew duhnong ïa ka por lajong," ka la ong.
Ha kajuh ka por ka Kong Ampareen ka la ong ba ka jingwan ïalam ïa ki actor actress bad ïa ki nongïalam election na shabar kadei ka jingpynlut na ki party ïa kiba hap ban ai jingkheiñ.
“Ka election kadei kaba ïakhun para ma ngi, hangne ngi ïashong para ma ngi bad ka election ruh kadei na ka bynta jong ngi, nga sngew kam long kaba donkam ban wan ki briew kiba na shabar," la ong ka nongïalam jong ka NPP.Shillong, Rymphang 17: Hynnin ka sngi u Amit Shah, Myntri korbar ri jong ka ri India, ha ka jingïalap elekshon ha Tura u la kynnoh ba ka Meghalaya kadei ka jylla bamsap tam ha ri India.
Hynrei ka khubor kaba kham sngew shyrkhei eh ïa ka jylla ka long ba Meghalaya ruh kadei ka jylla kaba trei ïa ki kam pynroi da kaba shim da ka ram.
Kaba bun na kane ka ram kadei kaba la shim na ka World Bank, Asian Development Bank bad kiwei kiwei ki bor bei tyngka.
Kane ka jingshim ram ka Meghalaya kadei kaba la pynshisha ne kyrshan (gaurantor) da ka sorkar pdeng.
Kiba bun kiba tip bha shaphang ka rukom shim bad ka rukom siew ïa ka ram, ki buh ka jingkylli mano bad da kumno ka jylla kan siew ïa kane ka ramkaba la poi shajan ka Khatsan hajar klur tyngka.
Ka jingïakren ka ïaid ruh ba ka sorkar kaban shimti hadien kane ka elekshon 2023 kan mad ïa ka jingeh kaba khraw ban siew ïa kane ka ram kaba haduh mynta ym tip shuh katno ka la poi.
Hynrei kaba khamshai hi ka long ba ka ram ka long da ki hajar klur tyngka bad ka lah ruh ban poi da ki phew hajar klur tyngka.
Ki khubor ba la ïoh lum da u Mawphor, ki ïathuh ba ki bor jong ka sorkar pdeng khamtam kiba dei ha ki kam pisa pilaiñ ki dang shu peitkai la ka Meghalaya ka lah ne em ban siew ïa kane ka ram.
Ka daw ka long ba ka Meghalaya ka duna bha ka jingïoh lum bai musur ne khajna.
Ka jingshah khang tih bad khaïi dewïong naduh u snem 2014, ka la ktah jur ïa ka jingïoh lum khajna ka sorkar jylla.
Wat hadien ba la pynjynsur khyndiat ïa ka kam khaïi dewïong, pynban ka jingkhaïi kadei kaba la shu leh beaiñ, kaba mut ba ka sorkar kam ïoh lum khajan satia, namar ba ka jingsiew khajna ïa u dewïong ka leit sha ki bym dei sorkar ne sha ki riew shimet bad ki kynhun.
Ka khubor kaba la ïoh ka ong ba lada jia ba ka Meghalaya kam lah ban siew ïa kane ka ram, ka sorkar pdeng kan pyndonkam da kawei ka buit bad kata ka long ban map noh ïa ka ram bad kan ïapeiñ pat da kaba shim ïa ki jaka ban tih Uranium.
