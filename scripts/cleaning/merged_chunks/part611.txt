Na ka daw jong ka jingtwa khyndew ha ki surok ka la buh jingeh ïa ki paidbah jong ka Dongriwar Manad Area ba kdup ïa ki San Shnong ka Manad, Lummawbah, Pyndensoh-lang, Pyndenlyngdoh, Mawbidong.
Kumta na ka liang ki paidbah jong kine ki san shnong ki la buh ka jingkyrpad ïa ki bor ba dei peit ka PWD (Roads) ba kin phah nongpyntrei ne ki nongïarap lem ban pynkhuid ïa ki jingtwa khyndew ha shilynter ka surok khnang ba ki paidbah kin nym ïa kynduh jingeh ha ka leit ka wan lyngba ki kali ban kit ïa ki mar ki mata bad kiwei kiwei ki jingdonkam.
Kane ka jingther jong u lapbah lapsan ha kine ki khyndiat sngi ka la pyntwa lut ia ki lum ki wah ha kylleng ka jylla kat haduh ba ki paidbah ki la iakynduh jingeh ha ka leit ka wan na ka daw ka jingdkuk jong ki surok ha kylleng ki district ka jylla.
Da ki bun snem u Slasha Jyrngam lane Green Tea u la ïoh ïa ka nam uba bhatam namar kita ki jingmyntoi ba phylla na ka bynta ka koit ka khiah, kata ka jingdon bun ka Antioxidant.
U long uba khraw na ka bynta ka jingkhiah u klongsnam bad pynkhlaiñ ruh ïa ka jabieng.
Hynrei, kaei pat kaba la lap bad shem ba ka jingmyntoi ka koit ka khiah na ki jait slasha, la shem ba u slasha puipui (powder) ‘Matcha’ ba la shna na ki sla ba danglung jongu slasha jyr-ngam ne green tea u kha da phewshah ban ïa u slasha jyrngam.
Ïa kine ki sla la buh ha ka jaka ba tngen ne ba lait na ka jingthang ka sngi haduh ar lane saw taiew ha shuwa ban tylliat hadien ba la dep kheit.
“Lada la buh ha ka jaka ba ïada na ka sngi, ka kyntiew shuh shuh ka jingbun ka Chlorophyll, ka kyntiew ïa ka jingbun ka antioxidant", ka Dr.Mariza Snyder, kaba long ka nongthoh jong ka “The Matcha Miracle" ka la ong, “Hadien ba la kheit ïa kine ki sla, la syang ha ka jynjaw bakhluid, thad pyntyrkhong, nangta sa tylliat pynkylla phngit pui-pui lane pawder.
Une u Matcha u don haduh shiphew shah ka jingbun ka antioxidant ban ïa u slasha jyrngam, ka la ong.
Ka sha ba la shna na u matcha ka don ïa ka jingmad kaba ïasyriem bad u green tea.
“U don shisha kata ka jingmad kaba phylla kaba long syriem kum u jhur jyrngam, bad ka long dawai bha", la ong ka Snyder.
U Matcha u mih tynrai na Japan, ha kaba tang kita ki riew khraw ne riew donburom, kum ki Monk ne Lyngdoh niam Buddhist, bad ki Samurai ki judih bha ïa une u Matcha.
Ki Samurai ne kita ki khla talain wait ba tbit bad ba shlur ki lah ban dih ïa u ha shuwa ka thma na ka bynta ban ïoh ïa kata ka bor kaba neh da ki kynta-u lah ban ai bor saw haduh hynriew kynta bad bym don jingtlot eiei, kumba long u coffee.
Ki antioxidant ba don ha u matcha ki long 14 shah ban ïa ki antioxidant ha ki sohkhlaw blueberry- ki long kiba myntoi namar ka EGCG jong ka antioxidant ba don ha u Matcha lah ban kyntiew ïa ka koit ka khiah u klongsnam, pynduna ïa ka cholesterol, khanglad ne ïada na ka cancer bad ka jingpang shini type 2 diabetes, bad kyntiew ne pynkhlaiñ ruh ïa ka bor pyrkhat.
U Matcha u don ruh ïa ka L-Theanine, kaba long ka amino acid kaba lah ban kyntiew ne pynkhlaiñ ïa ka jabieng.
Tang shi pela u matcha ha ka shi sngi ka long kaba donkam ïa phi, la ong ka Snyder.
Ka rukom shet ne pynkhreh ba kham long tynrai bha ha kaba pynkhreh ïa une u matcha ka long ban khleh ïa u bad ka um kaba la khluit tangba ka bym pat thnam na ka bynta ban pynneh ïa ki antioxidants.
Hadien kata kingbha ha kata ka rukom pynkhih ba ïaid ha u dak jong u ‘M’ bad ‘W’, ong ka Jessica Lloyd, kaba la lap lang ïa une u jingdih bad ka COO jong ka Panatea, ka kompany matcha ba don hapoh US.Une u matcha u wan ha ki rukom bapher bapher; u long ruh uba lah ban pyndonkam ha ki por leh sngewbha bad lah ban khleh lang ïa u bad ka dud, kaba khluit lane kaba pjah.
Uta u matcha Culinary u long uba kham khlaiñ bad lah ban khleh lang ruh ha ki jingbam ba shet ne syang ha ki jaka shet jingbam bad ki jingdih.
“Ngi pyrshang ban pyndonkam ïa u matcha ha kiba bun ki jingbam bad ki jingdih bapher bapher hangne", ong ka Michelle Gardner, kaba long ka trai jong ka Chalait Cafe hapoh New York City.
“Ngi kwah ban pyni ba lah ban pyndonkam ha ki jingdih jingbam bapher bapher bad ha ki jaka ia bam bapher bapher".
U salsha pawdar ki kynthup ïa kata ka matcha Greek yogurt, matcha latte bad kita ki jhur ba la pynkhreh ba khleh lang ha u matcha.
Une u matcha u long uba kham remdor ban ïa u green tea ba ju pyndonkam salonsar.
Ban tylliat ïa u Matca donkam kumba kynta na ka bynta ban shna shi tin u matcha bad u don bun ba ka chlorophyll.
Ka jingdih ïa une u matcha ka kyntiew ïa ka koit ka khiah jong ka baroh.
Ka jingba ka sniehdoh, ka bor kynmaw bad bor pyrkhat, ka nehslem ka jingkhlaiñ bor.
Ïa ka jaidbynriew Khasi la pynlong da ki Kur kiba dei ki longïing ha ka imlang sahlang, ki don shibun bah ki Kur ha ka jaidbynriew, ha kane ka bri u Hynniewtrep.
Kumjuh ruh ia ki longiing la pynlong da ka shongkha shongman kaba dei ka bynta kaba kongsan tam ha ka imlang sahlang.
Ki kur khasi ki don ïa ka bynta kaba khraw eh ha ka imlang sahlang khamam lei ha ki thaiñ nongkyndong ba dang ïabat ïa ka rukom barim wat ia ka synshar khadar ruh dang ïa bat hi da ki Kur bad kiwei pat ki bym dei na kata ka Kur ba kongsan jong ka thaiñ kim lah ban ïadon bynta ha ki kam Sordar Shnong ne Rangbah Shnong.
Namar ka jingroi jong ka jingstad bad jingnang jingtip bun ki dkhot jong ki kur ki la poi sha ki bynta bapher ka jylla, ka ri bad ruh shabar la ka ri.
Hynrei ka jing shim khia jong ki Rangbah Kur bad ki nongïalam jong ki ban tehsong ïa ka kur ka wanrah ïa ka jingïatylli bad ka long ka jingmyntoi ïa ka jaidbynriew ki kur ka bri u Hynñiewtrep.
Ki Durbar Kur ne ki Seng Kur ki don shisha ïa ka bynta kaba khraw ha ka imlang sahlang ha kine ki sngi khamtam leh ha kane ka juk ïabeh rongphong bad pyrthuh nongwei lut.
Kane ka juk kaba mynta ka dei shisha ka juk kaba bun na ki Khasi ki la sdang ban blaad ïa la ka jong ka jinglong tynrai, hynrei ki la bang palat ïa ka jingim bad jinglong jingman kum ki nong sepngi.
Ka riam ka beit, ka akor ka burom bad ka shongkha shongman ha kine ki sngi ka la long kaba laitlan palat haduh katta katta.
Kane ka pyni ba ka don ka jingsynjor jong ka imlang sahlang ha kine ki sngi, namar, ba haba shu peit la i kumba ym don jaidbynriew shuh khamtam lei ha ki samla lait noh tang lada ïa kylli, ki dei ka jait ka kur aiu ba sa sngewthuh bad ithuh ba ki dei ki Khasi.
Kumta lada ki Durbar Kur kin long kiba khlaiñ, kan long ka jingmyntoi kaba khraw ïa ka jaidbynriew lada ki ruh kin shim khia ban peit ba ka jinglong tynrai kam dei ban duh, hynrei ban kyrshan tyngeh bad pynneh ïa ka burom ka jaidbynriew Hynniewtrep.
Ka Seng Kur ka don ïa ka bynta kaba kongsan ban pynsngew sha baroh ki dkhot jong ka kur halor ka akor ka burom bad khamtam ka shongkha shongman.
Ka jinglong rangbah bad shim khia jong ki rangbah kur kan long ka nuksa kaba khraw ïa ki khun samla ka Kur ban ñiewkor ïa la ka jong ka kur bad pynneh ïa ka akor ka burom.
Katno ka la long lypa ka nuksa kaba bha ba kiba bun ki kur ki la leh kum kaba ki la pyndonburom ïa ki kur kiba la wan shakhmat ha ki eksamin bapher bapher, kiba bat ïa ki kam ha ki kyrdan bapher bapher da kaba ai khusnam sha ki kum ka jingithuh ba ki la wanrah burom ïa ka kur hi baroh kawei.
Nalor jong ka jingteh song tylli kawei ia ka kur, ka jingsneng jingkraw bad ai mynsiem ïa ki kur ban ri burom bad ñiewkor ïa la ka kur, ka shongkha shongman ka dei uwei na ki rishot ba radbah jong ka imlang sahlang.
Namar ba haba ka shongkha shongman ka long kaba donburom, ka wanrah ïa ka longïing kaba donburom bad ka ai burom ïa ka Kur bad ka jaidbynriew hi baroh kawei.
Ka jinglah jong ki nongïalam ka kur ban btin lynti ïa la ki khun ki pyrsa ban long kiba ieit ïa ka akor ka burom khamtam ha ka shongkha shongman kan kyntiew ïa ka lawei jong ka Jaidbynriew.
Ka kur kaba lah ban bat ryngkhi ïa ka akor ka burom ka pynlong ïa ki para ki pyrsa ba kin ñiewkor khamtam eh ïa kane ka bynta bad ba kin lah ban wanrah ia ki longïing longsem kiba don akor don burom.
Haba biang ka poi kha poi man khlem pep ki longïing kin long kiba khlain bad kin long shisha ki rishot na ka bynta ka jaidbynriew.
Haba ki longiing ki khlain, ka kur ka khlaiñ, haba ka kur ka khlaiñ ka jaidbynriew ka khlaiñ.
Ka riam ka beit ha kine ki sngi kiba mynta ka la long shisha kaba u mynnor um shym la poi pyrkhat ba kan long haduh kat une u pud haba ym ithuh kynthei shynrang shuh.
Ki dak ki shin kata ka jinglong jaidbynriew Hynniewtrep ki la jan jah.
Uwei u nongjngoh kai pyrthei u la ong ba ha ka jingshisha u la khmih lynti ban ïohi ïa ka jinglong tynrai ha ki nongshong shnong, hynrei ki la long nongsepngi lut khamtam lei ki samla.
U la pynpaw ba hooid sngewtynnad ban ïoh sngew ba ki samla Khasi ki bit bha ban kren phareng, tangba kaba sngew bynñiaw pat, ba imat kane ka jaidbynriew kan sa jah noh ha kawei ka sngi.
U ong ba kum ki briew kiba ieit ban shang kylleng ka pyrthei, kaei kaba ki kwah ban ïohi ym dei ba ki briew ki pyrshang ban im kum ki nongsep ngi, hynrei ban ïohi ia ka jinglong tynrai kaba u nongbuh nongthaw u la buh bynta.
Kam dei ka kam kaba suk ïa kano kano ka kur ban teh lakam ïa kine ki jingeh, hynrei ka jingïai pyrshang kaba bha ka dei, kaba dei hok ban ai mynsiem da baroh.
Nongstoiñ: Ka FKJGP West Khasi Hills District ha ka sngi balang, ka la ïoh ban pynthymmai ïa ki nongkitkam jong ka FKJGP Nongstoiñ Circle, ha ka jingïalang kaba la long ha Circuit House DRDA Nongstoiñ.
Ha kane ka sngi lah ïadonlang ruh u General Secretary FKJGP central body bah Eldie N.Lyngdoh, bah W.Lyngdoh Organising Secretary FKJGP central body, bah Chandra Nongdkhar President FKJGP West Khasi Hills District, bah Willis Syiem General Secretary FKJGP West Khasi Hills District ryngkat ki nongïalam jong ki Circle bapher bapher.
Ïa kane ka jingïalang la pynïaid da u bah Cary Kharmutee Vice President FKJGP West Khasi Hills District bad la ïoh ïa ki jingkren ruh na ki nongïalam jong ka FKJGP bah Eldie Lyngdoh, Chandra Nongdkhar, bah W Lyngdoh bad kiwei kiwei.
La ïoh ban pynskhem ïa kine ki nongïalam ka Nongstoiñ Circle da u bah Eldie Lyngdoh, u ba hadien ba la pynskhem u la ong, “Kum ki dkhot ngi dei ban kynmaw ba ka FKJGP kan ym kular ïa phi ka jingsuk, hynrei ki jingïaleh kaba tyngeh haba ka ri bad ka jaidbynriew ka dawa wat lada dei ban ïaleh.
Ka jingdon jong ngi ha ka seng kam dei ba ngin sngew heh ne leh ba heh hynrei ban shakri".
“Ka por ka la dawa ba ngin ieng ban ïaleh ïa ki jingeh bad ruh ba ngin ym long kum kiwei pat ki jylla, ha kaba la synshar da ki nongwei bad ki trai shnong hap ban mih da ki tymmen ki kro.
Ka por ka lah dawa ba ngin ieng shynrang ban ïada ïa ka ri bad ka jaidbynriew ïoh kan jia kum ha ki snem ba lah leit, ha kaba ki mynsiem ba lui lui ki khun u Hynñiewtrep ki shu duh ei ïa la ka jingim", u la ong.
Ki nongïalam ka FKJGP Nongstoiñ Circle kiba la dep pynskhem ki long Pynshai Kharbani President, Anandstar Peiñlang Vice President, Nicky Marweiñ Secretary, Kyntiewbor Syiem Assistant Secretary, Brostar Jyrwa Chief Organiser bad kiwei kiwei de.
Nongstoiñ: Ka Seng Khasi Student Union Mawshynrut Circle, mynta ka sngi ka la ioh ban pynthymmai ïa ki nongkitkam na ka bynta ka samoi treikam jong u snem 2022-2025.
Ïa katei ka jingialang la ioh ban pynlong hapoh Christ King Hall Banglapluh Riangdo, ha kaba la wan ban shim bynta da baroh ki Unit jong ka Seng na kylleng ka Circle, ha ryngkat ka jingiadonlang ki dkhot ka KSU WKHD, KSU Seng kmie, ki riew rangbah jong ka thaiñ bad kiwei kiwei.
Ki don haduh 5 tylli ki post ba hap ban ïakhun da kaba thep vote, katba kiwei pat ki long kumjuh namar ka jingbymdon ba ïakhun, ki nongkitkam kiba la shah jied thymmai ki kynthup ïa u bah Armstrong Sohshang President, Kitbor Riangtem Vice President, Ulysis Ryntong General Secretary bad kiwei kiwei.
Ïa kitei ki nongkitkam ba thymmai jong ka Seng lem bad ïa ki dkhot ka Girls Wing la ioh ban pynskhem bad pyntian smai da u President ba rangbah duh jong ka Seng Sengkmie u Samla Lambokstarwell Marngar.
Une u nongialam ka KSU u la kyntu ia kine ki samla kiba la pyniasoh kum ki dkhot jong ka KSU ba kin trei shitrem na ka bynta ki dawbah jong ka jaidbynriew ym ban rung dkhot hapoh ka seng na ka bynta ban shim kabu ban pynmyntoi ialade shimet.
Nongstoiñ, Jylliew, 18: Ka jingtrei torti jong u kontraktor u ba la tip kyrteng kum u bah Peter Jyrwa ïa ka surok kaba la mang pisa lyngba ka Pradhan Matri Garmsadak Yojana (PMGSY) na ka shnong Sopian haduh Diwah, kaba ïaid lyngba ka shnong Domkohsam, ka la pynlong ïa ki nongshong shnong ba kin ym hun.
Halro kane ki nongïalam bad ki dkhot jong ka Federation of Khasi Jaiñtia & Garo People Domkohsam Unit ryngkat ki nongïalam jong ka Nongstoiñ circle, dang shen ki la hiar ban leit jurip, ha kaba ki la lap ba ka jingsiang rong ïa katei ka surok ka long kaba torti haduh katta katta.
La lap ruh ba ki don ki jaka kiba imat tang u mawria ruh um theh, hynrei la shu theh tang da ka khyndew bad siang ïa ka rong.
Nalor kata la lap ruh ba ka jingsiang ïa ka rong ka stang tang kum ka kot sada bad lada khynrud da ka kjat suda ruh la pei khyndew.
U samla Ananstar Peiñlang vice president ka FKJGP Nongstoiñ circle, haba ïakren bad ki nongthoh khubor hadien ba la wan jurip ïa katei ka surok, u la ong ba ka seng ka sngew lyngngoh ban ïohi ba kiba bun ki kontraktor kiba pyntrei ïa ki surok kim ju bud kat kum ki kyndon ba la bthah da ka sorkar, hynrei tang na ka bynta ban ïoh nong ïalade ki trei torti bad trei tang dep khlem pyrkhat lem ïa ka jingeh jong ki paitbah hadien habud.
Nalor kata u la ong ruh ba imat kiba bun ki kontraktor ki wanrah da ki nongbylla ki bym pat tbit ban trei namar katba hukum u kontraktor ki shu kohnguh beit.
U la ong ba ha ka jingshisha ka surok ka dei kaba kongsan bha na ka bynta ka roi ka par bad ka kamai kajih jong ki nongshong shnong, hynrei lada ki kontraktor kiba pyntrei kim kheiñ snep kumne, kan ym don jingmut satia wat lada ki kam pynroi kin wan katno katno ruh.
Riangdo, Jylliew 18: Hadien ba ka District Council lyngba ka 15th Finance Commission 2020-21 ka la mang tyngka kumba 2 klur ban shna ïa ka Super Market ha Riangdo, mynta pat ki paidbah jong ka thaiñ ki la sakhi ba ka jingpyntrei ïa katei ka ïew ka la ïaid shakhmat bad bun ruh ki la khmih lynti ba hapoh ar snem yn lah ban pyndep noh.
Ha ka jingïakren bad ki nongthoh khubor, u Bah Spingshon Mawlieh, Finance Secretary ka Lyngngam Nongtrai Multipurpose Co-operative Society, u la ong ba kane ka scheme ka wan na ka KHADC lyngba u MDC ka thaiñ u Bah Gigur Myrthong bad la tei ïa katei ka ïew ha ka jaka jong ka Society kaba don ha syndah ka ïew Riangdo.
U la ong ba jingïoh ïa katei ka scheme lyngba ka District Council kan sa long ka jingkyrkhu ba khraw ïa ki paidbah, ba kin ïoh ban ïa die ïa thied ïa ki mar ki mata ha katei ka jaka bad kumjuh ban wanrah ïa ka jingkylluid ïa ka ïew Riangdo da kaba pynlong ruh ïa ka jaka ïeng kali ha katei ka jaka.
Na ka liang utei u rangbah u la ai khublei ïa ka KHADC khamtam ïa u MDC ka thaiñ, u ba la lah ban pynurlong ban pynïoh ïa katei ka scheme.
U la pynpaw ruh ba kane ka dei ka sien ba nyngkong bad kan long ka jingkyrkhu ïa ki paidbah namar ka jingïoh ïa ka Super Market hapoh ka Mawshynrut Civil-Sub Division.
U la kyntu ïa ki paidbah bad ïa baroh ki dkhot jong ka society ba kin ai ka jingïatreilang ban nang kyntiew ïa ki kam pynroi ha ka dong ka thaiñ.
Jowai, Jylliew 18: Kakum ka report jong ka tnad India Meteorological Department kaba khmih ïa jinglong jingman jong ka suiñbneng la pyntip ba ka jinghap u slap ka lah ban dang ïai bteng biang ha kine ki sngi ban wan.
Na ka liang u Deputy Commissioner cum Chairman District Disaster Management Authority, West Jaiñtia Hills bah Garod.
L.S.N Dykes ula kyntu ïa baroh ki shong hapoh ka District khamtam kito ki shnong kiba don sharud jong ka wah Myntdu ba kin long kiba husiar bha khnang ban lait na kino kino ki jingjia ba sngewsih.
Shuh shuh u Deputy Commissioner ula pynmin ïa ka Notification ba la dep ban seng ïa ka kynhun ‘District Incident Response Team’ ka ban jurip bniah na ka bynta ban leh ïa kaba donkam lada wan jingshah pynjulor na ka jingshah lynshop ha ki bor ka mariang.
U Deputy Commissioner ula buh ïa ki nongkhmih ha manla ki jaka ha ryngkat ki phone no jong ki hapoh ka ‘District Control room’ ki long kumne bah Garod.
L.S.N Dykes Deputy Commissioner-9436101209, u P.K.Boro Additional Deputy Commissioner 9436106577, kong D.D.Syngai Additional Deputy CommisSioner-9774012835, kong Y.R.Mawlong, SDO Amalrem Civil Sub-Division- 9863060539, kong Donna.
L.Kharkongor District Control Room-8794809841.
Kong B.Blah Additional Deputy Commissioner cum BDO Thadlaskeiñ C&RD Block- 9612777527.
Dr.B.Langbang BDO Laskeiñ C & RD Block 9856783305, Dr.D.Lyngdoh BDO Amlarem C&RD Block- 7005168938.
M.A.Challam Extra Assistant Commissioner-612775699Bah W.Kharbuli Extra Assistant Commissioner-6909909840Kong C.Syiem Inspector of Supply- 7005692595Ma R.D.Pakynteiñ E.E.PWD (South) Division- 9436119424Ma Nongpluh E.E PWD Shangpung North Division- 9863562897.
Ma M.Tang E.E.PWD Central Division 9436385601.
Na ka bynta ka Police Control Room- ha u no- 9774065467/91365222050.
Nongstoiñ, Jylliew, 18: Ka jingthmu jong ka sorkar Meghalaya ban pynpoi bording electrict lyngba ka skhim RGVVY kaba la bei pisa da ka sorkar pdeng, ban pynpoi sha ki lai tylli ki shnong kiba don ha ki thaiñ Langpih ba kynthup ïa ka Mawdiangsnam, Umyiap bad Miangbyrkong, ka la sah kut naduh ba la sdang ban pyntreikam.
Katei ka jingsahkut ban pynpoi bording sha kitei ki shnong ka dei hadien ba u Kontraktor u la sdang ban pyntrei, na ka liang ka sorkar Assam ka la bthah ïa ki pulit kiba don ha Langpih ba kin pynsangeh ïa katei ka jingtrei.
Ki nongtrei ïa katei ka projek ruh ki la hap ban sangeh noh namar ba ki pulit Assam kim shah satia da kaba ong ïa ki ba lada ki dang bteng ban trei, kin kem bad rah sha thanad ban set along ïa ki.
Haduh kine ki sngi haba ïaid lyngba ïa katei ka lynti, la lap ba ki post electric kiba la pynïeng naduh Langpih haduh Mawdiangsnam ki la shu sah khong reng bad sarang lut.
Don ruh bun tylli kiba la shu buh kai ha rud lynti.
Haba pyrshang ban twad jingmut na ki nongshong shnong jong katei ka thaiñ, ki la ïathuh ba ka long kaba shisha ba ki pulit Assam, kim shym la shah satia ban trei bad ki da byrngem byrsit ruh ïa ki nongtrei bad ban kem wat ïa ki nongshong shnong ruh lada katei ka jingtrei kan bteng hadien ba ki la pynsangeh.
Ki la ïathuh ba hadien ba la pynsangeh ïa ka jingtrei, na ka liang u bah Kimfa Marbaniang u ba long u MLA ka Rambrai Jyrngam, u la hiar sha katei ka shnong ban ïakynduh ïa ki paidbah, hynrei haduh mynta ym pat lah ban pyndep ïa katei ka jingtrei, namar ki pulit Assam ki leh donbor ki pyni bor beit.
Ki la ong ba ha ka jingshisha ka sorkar Assam, ka la dei ban burom ïa ka soskular ne ka Status Quo kaba la ïa mynjur lang hapdeng ki ar sorkar, ba ym dei ban khanglad ïa ka jingpyntrei ïa ki kam pynroi lada pyntrei na Meghalaya ne na ka Assam.
Hynrei kumba long mynta ka sorkar Assam ka pyntrei shait shait ïa ki kam pynroi kum kaba pynbha ïa ka surok na Mawsikar haduh Kamphaduli lyngba ki shnong Khasi naduh Mawsikar, Umwali, Umwahsiang, Langpih ter ter ha kaba na ka liang ki Khasi kim shym la khanglad satia ban pyntrei ïa katei ka surok.
Ka sorkar Assam ka la dep ban siang rong ïa ka surok PMGSY naduh Langpih haduh Mawkoibari, hynrei ym shym la don ba pynwit satia.
Na ka liang ki nongshong shnong jong katei ka thaiñ, ki la kyntu ïa ka sorkar MDA ba kan tuklar lem bad ban ïa kren sngewthuh jingmut bad ka Assam, ba kam dei ban khanglad ïa ka jingpyn poi bording sha kitei ki lai tylli ki shnong, khnang ba ki paidbah kin ïoh jingmyntoi lang kumba ïoh kiwei pat ki para nongshong shnong ha ka Jylla.
Khliehriat jylliew 18: Ka East Jaiñtia National Council (CEC) ka pynpaw ka jingsngew khia halor ka jingbym ioh bhah lem ka East Jaiñtia Hills District ïa ki Artificial Turf & Artificial Track lyngba ka skim Khelo India, ba la pynbna da u myntri ka sorkar jylla, u bah Banteidor Lyngdoh uba dei peit ïa ka tnat Sport &Youth Affairs“Ngi sngew kmen ban iohi ba u Myntri ka tnat Sport & Youth Affairs Department, lyngba ka jingtrei shitom ka jong u, u la lah ban wanrah ïa kine ki Skim hapoh ka jylla kaba long ka jing myntoi naka bynta ki nongialehkai Sport" ong u kyrwoh bad ha kajuh ka por ka seng ka kyntu ïa u Myntri ka tnat Sport & Youth Affairs ba un phai khmat lem sha ka East Jaiñtia Hills District bad ban pynïoh lang ruh ïaki ‘Artificial Turf & Artificial Track, ia ka Stadium kaba don haka shnong Deiñshynrum ban ban shna pynbha ruh ïaka kane kawei ka Stadium kaba don hapoh ka District.
Ka seng ka pynpaw ruh ba ka East Jaiñtia Hills District kadei kawei naki District kaba don shibun ki nongialehkai kiba don sap ha ka kam sport kumta ka District kala donkam shisha ïa kine ki Artificial Turf & Artificial Track, pynkut u kyrwoh na ka EJNC.Nongpoh, Jylliew 18: Ka Balang U Blei, Meghalaya bad Assam mynta ka sngi kala pynlong da ka prokram thung dieng ba kyrpang ha kawei ka shlem ai jingkyrmen ïa kito ki briew kiba ju kyrni bad ngop haki jingdih ba sniew bala tip kum ka Jingaiei Rehabilitation Centre kaba dang ïaid shaid shaid ïaka jingshna ban pyndep naka bynta ka jingmyntoi haka imlang ka sahlang, da ka jingthmu ban pynjyrngam ïaki sawdong sawkun jong ka ban long ruh ka jingkyrmen ïaka mei mariang.
La wan ruh ban shimbynta ha katei ka jingthungdieng da ki Pastor jong ka Balang kiba kynthup naduh u Rev K Nongpluh uba dei ruh u President jong ka Pastors’ Fellowship, U Rev.R Imiong uba dei u Secretary ka Bussiness Association, u Rev AM Mihsil, u Rev SK Syiemlieh uba dei u secretary ka Pastors’ Fellowship, u Rev M Shangpliang, u Rev AR Marwein bad kiwei kiwei ki dkhot jong kane ka Jingaiei Centre, haka jingdon lang u MLA ka Umsning Constituency u Bah Jason Sawkmie Mawlong, u Bah S Mawlong uba dei u Range Forest Officer, ki riew rangbah bad ki Longkmie.
Kum ban shu pynpaw ba katei ka Church of God Rehabilitation Centre kaba don ha Syad Rit ha Ri-Bhoi District ka dei ka Project jong ka Church of God Business Association ïa kaba la thmu ban buh kum ka jaka ban ai jinghikai bad pynwandur biang ïaka jingim jong kito ki paralok kiba la kyrni haki jingsniew ki kam pyrthei kiba la ngop ha kiba bun ki jingsniew bad kumta ter ter, lyngba jong kane ka Rehabilitation Centre ka Balang ka don ka jingkyrmen ba kan dang lah ban ïalam ïaki khun bad ki mynsiem jong u Blei sha ka jingim kaba ka imlang sahlang ka pdiang ïaki sa shisien.
Haba kren ha katei ka sngi naka liang kitei ki nongïalam Balang kila pynpaw ba kumba katei ka shlem ka dei kaba ai jingkyrmen ïaki khun samla kiba la ngop haki dih ba sniew, katei ka jingthung dieng kan long ruh ka jingkyrmen ïaka mei mariang kaba la sdang ban syllen bad bun naki jingthaw ba im kila sdang ban duhjait noh na kane ka sla pyrthei namar ka jingdusmon u bynriew.
Naka liang u Bah Jason Sawkmie Mawlong MLA ka Umsning haba kren ha katei ka sngi u la pynpaw ka jingsngewkmen kaba khraw halor ka sienjan baka Balang u Blei kala shim ban pynjyrngam ïaki sawdon sawkun jong katei ka Rehabilitation Centre kaba dang shna shaid shaid ban pyndep bad plie noh ïaka bad kane ka long ka nuksa kaba bha ba ka balang kala shim naka bynta ka jingkyrmen ïaka mei mariang bad kumjuh ruh ïaki khun samla hadien bala pyndep ïa katei ka shlem ai jingkyrmen.
Jowai, Jylliew 18: U Deputy Commissioner ka West Jaiñtia Hills District mynta ka sngi ula pynmih ïa ka hukum hapoh ka kyndon 144 CrPC kaba khang pyrshah ïa ki nongleit nongwan ban ïaid na u surok L026 Syntu Ksiar sha Shnong Chyrmang uba jngai 4 kilo miter eiei.
La pynjari ïa kane ka hukum shi bynta ban lait na kano kano ka jingjia kaba sngewsih namar ka jingbteng ka jinghap u slap kaba la bun jingma ïa ki bynta jong ka surok bad ki lah ruh ban twa na ka jingshong synjor ka khyndew.
Ïa kane ka hukum u DC ula pynbna paidbah mynta hi ka sngi bad kan treikam noh mardor tad haduh ban pynbna da kumwei pat.
Shillong, Rymphang 13 : Ki Sngi ki la nang jan bad ki tiket ki la jan lut na ka bynta ka jingwan kyrïuh bad pynshongshit jong u nongrwai ba pawnam ka pyrthei u Calum Scott ka ban long ha ka 20 tarik Lber 2024 ha Lariti Hall kaba ha Mawdiangdiang New Shillong.
La ïathuh ba 70 % ki tiket ki la lut hynrei na ka bynta kito ki bym pat ïoh ïa ki tiket jongki ki lah ban thied noh kloi na www.
rockskitickets.
com ïoh phi babe namar kane kan long ka concert ban sah jingkynmaw namar ka long ruh ka sien ba nyngkong eh ban pynlong ïa ka Indoor Concert haba ki nongrwai ba pawnam ki wan sha ka jylla Meghalaya.
Ha ka jingpyrshang ban wanrah shuh shuh ïaki jingpynbyrngia da ka Rockski EMG, na ka bynta kito kiba thied ïa ki tiket ban wan sha ka Concert kin ïoh ruh ban ïadon bynta ha ka Reality TV Show kaba la jer kyteng “Hills on a Plate-Meghalaya" kaba dei ka Episode ba nyngkong na ki 7 tylli ki Episode.
Kane ka dei ka jingïatrei lang ka tnad Tourism jongka jylla bad ka Rockski EMG kaba ïadei bad ka jingriewspah ha ka bam ka dih bad kiei kiei ki jingitynnad ba tynrai kiba ym pat ju ïoh sngew koid ha ka jylla.
Kin don ki nongbishar ha kane ka Show ba kynthup ïa ka Sarah Todd ka Masterchef na Australia, Ardahun Passah bad William Diengdoh.
Kine ki prokram kin kynthup ïa ki jingïakob shet jingshet bad kiwei kiwei ki jinglong tynrai ba riewspah ka jylla bad ban pynbit pynbiang ïa kane ka prokram kin long u Gordon Thabah bad Abigail Pamei bad ki ban ïashim bynta ki long Artet Kharsati, Ivan Suting, Daei Suchiang,Nambie Marak, Tanisha Phanbuh, Uttam Thangkhiew, bad Adonijah Lyngdoh.
Hadien katei ka concert jongu Calum Scott kan don sa ka Culinary Extravaganza ha Nanpolok ha ka 21 bad 22 tarik Lber.
Ha katei ka prokram kiba wan ïashim bynta ki lah ban ïakren bad ki nongshet ba pawnam Jason White bad kiwei kiwei ki ban wan na kylleng ka ri India.
Dei ruh ha katei ka jaka ba ka tnad Tourism jongka jylla kin pynbna ïa ka tarik na ka bynta ban pynlong ïa ka Cherry Blossom, ki nongjop jongka Megha Music Contest bad kiwei kiwei ki prokram.
Shillong, Lber 13: Ka jingrung sha ki krem ki kroh kaba la pynlong mynta u snem 2024 kaba la tip kum ka Caving in the Abode of the Clouds Expedition ka la sdang naduh ka 28 tarik u Kyllalyngkot, 2024 ka ban kut haduh ka 22 tarik u Rymphang, 2024.
Kane ka kynthup ïa ka prokram kaba shi taïew kaba la thmu ban pynpaw ïa ki jinglong kyrpang ki shnong kum ka Sakhain kaba don ka jingjngai kumba 5 km na South jong ka shnong Sutnga kaba ha East Jaiñtia Hills District.
Kane ka jingleit sha kane ka shnong ka la long naduh ka 29 tarik u Kyllalyngkot 2 tarik u Rymphang 2024.
Hadien katei la pynbud sa ka jingleit peit jaka kaba 2 taïew shiteng kaba dei ruh ka jingleit kaba kongsan sha ki thaiñ sawdong ki shong kum ka Tlang Moi bad Muallian, kiba baroh artylli ki don hapoh ka bynta ba shathie jong ka Shnongrim.
Kane ka jingleit ka la sdang naduh ka 3 tarik u Rymphang haduh ka 21 tarik u Rymphang, 2024.
Kumba ka la long ka kam jong ka jingleit rung krem kaba la tip da ka Caving ha ki ri jong ki lyoh bad kiwei pat ki jingleit kiba bun jait bad ha kane ki la don ki kynhun nongrung krem kiba la wan na ri UK, Ireland, Austria, Netherlands, Germany, USA, bad India ha kaba la ïashim bynta da ka Meghalaya Adventurers Association bad kiwei pat ki thaiñ jong ka ri India kiba kynthup ïa ki 8 ngut ki riew shimet bad ka kynhun kaba na ka jylla kaba ïadon kumba 29 ngut.
Hapoh ka thaiñ Sakhain, la lap ba ki la don 10 tylli ki krem kiba thymmai kiba don ka jingjngai kaba 1,458m.
Napdeng kine dei ka Ur Selle kaba jngai kumba 373m ki jaka rung jaka mih, ka Urluri kaba jngai 346m bad ka Rong Kso 3 kaba don ki lynti ïaid kiba jngai 314m.
Baroh kine ki krem ki don ha ki kliar jong ki maw shyiap ha kaba ka shnong Sakhain ka don bad ha kaba baroh ki don lang ruh ki kshaid hapoh kiba ïaid lang bad ki wahduid.
Ka jingleit sha kine ki jaka ka la jan long kaba la jandep.
Hapoh ka thain Muallian/Tlang Moi, ïa kane ka kam la leh kumba leh ha ki snem 2020, 2022, bad 2023 bad ka thong ka long ban lap ïa ki krem bad kiwei pat kiba thymmai ha kaba ha ki snem ba mynshwa la lap ïa ki jaka rung tangba kiba khlem lah leit ban rung.
Ha kaba ïadei bad kiwei kiba la tip mynshwa bad kiwei pat kiba dang lah ban pyndep dang shiteng kiba la lap ba ka don ka wah napoh ka Krem Rynjangor Retdung Khur kaba la ïar na ka 20,445m sha ka 23,219m kaba la sdang napoh ka krem kaba 7 ha ka ri India bad kaba jrong tam kaba mih sha ka krem kaba la ithuh kaba long kaba 3 ha India bad kaba 2 ka krem kaba jrong tam kaba don hapoh ki jaka ba don ki maw shun.
Ka Pynnoh Um Sngad/Ram Khur System kaba la pynïar na ka 14,951m sha ka 20,459m kaba la shim na ki krem kiba la long ha ka kyrdan kaba 8 ha ri India bad kaba 7 ka krem kaba jrong tam lane ka 6 krem kaba poi ha ka kyrdan kaba 6 kaba don hapoh ki krem mawshun.
Hynrei ka long pat kaba sngewsih ba khlem la lah ban pynpoi sha ka thong ban ïoh leit pyndep lut ïa ka Retdung Khur bad ka Pyynod Um Sngad/Ram Khur ka ban thaw ïa ka 45+km kaba ha Meghalaya watba kitei ki artylli ki jrong kumba palat 150/200m.
Ka jingthmu ban leit sha Um LadawtoRetdung Khur kane ruh ka khlem long kaba jop da kaba shu tih ne ban kiew.
Ki la don pat ki krem kiba thymmai kiba la ïoh ban leit rung kiba ha ka thaiñ Muallian kum ka Rebung Kung 2 kaba jrong 1,896m ki lynti ïaid bad ka Rebung Kung Maul kaba don 1,604m.
Kine baroh artylli ki krem ki long kiba itynnad lyngba ki wahduid kiba la ohshrong.
Ban bynrap shuh shuh ki la don sa kumba 6 tylli ki krem kiba thymmai kiba la lap.
Katto katne ki krem ba thymmai kiba la lap ki long kiba jylliew bha ha kaba kaba jrong tam ka dei ka Trevor Khur kaba don ka jaka rung kaba jylliew kumba 152m bad kadei ka krem kaba jylliew tam ha Meghalaya ne India kaba la lap haduh mynta.
Ha kane ka jingleit rung krem kaba kut jong u snem 2024 baroh kiba la lap ki don ka jingjrong kaba 13,895m.
Kane ka la wanrah ka jingkheiñ jong ka jingjrong ki krem kiba la lap bad kiba la dep ban dro ïa ka map ha Meghalaya naduh ka jingsdang ban lap bad ban leit wad ïa ki krem katkum ka juk kaba mynta naduh ki snem 1992 kiba baroh ki long 551 km.
Ka Association ka ai khublei ïa Meghalayan Age Ltd.
bad ka Directorate of Sports and Youth Affairs, ka sorkar jylla, ïa ka jingïaibteng ban kyrshan bad ban ïoh pynrung ha ki jingthoh halor ki krem jong ka Meghalaya kiba la wanrah ki jingmih kiba khraw, ong ka kyrwoh ba la phah da u Bah Brian D.Kharpran Daly, General Secretary.
Shillong, Lber 13 : U Nongïalam ki MLA Congress ba dei ruh u nongïalam ka Liang Pyrshah, Bah Ronnie V Lyngdoh ha ka sngi Balang u la ther kylla ïa u nongïalam ka TMC, Dr.Mukul Sangma halor ka jingkynthoh pyrshah ïa ka Congress haba ïadei bad ka jingjied ïa ki kyrtong ban aireng ha kane ka elekshon MP na Shillong bad Tura watla ki don lang ha ka India Bloc.
Haba kren bad ki lad pathai khubor, u Bah Ronnie u la ong ba ka TMC ka la ïaid shakhmat ban pynbna ïa ki kyrtong MP na ki 42 tylli ki constituency ha West Bengal khlem da ap ïa ka Congress hynrei ynda la dei pat ka pali ha Meghalaya, utei u nongïalam ka TMC u kynnoh ïa ka Congress.
Shuh shuh u ong ba ka jingkren jong u Dr.Mukul ka pynlyngoh ruh khamtam haba ka West Bengal ka don haduh 42 tylli ki seat katba ha Meghalaya pat ka don tang ar tylli ki parliamentary seat.
Kumta, u la ong ba lada ki ar seat na Meghalaya ki kham kongsan ïa ka TMC bad ki 42 tylli ki seat kim da donkam, kata hi ka la dei ka jubab kaba kham shai.
“Lada ka TMC ka ong ba ngi la ïaid shakhmat ban pynbna ïa ki kyrtong ha Meghalaya kumta kam kwah shuh ban ïatrei lang bad ka Congress, te balei pat kim pynbna ba ka la don ka jingïa pynbeit ïa ki constituency ban treilang ha West Bengal.
Nga kwah ban buh jingkylli ïa ka TMC kaba dei shi bynta jong ka INDIA Bloc balei kam pdiang ïa ka jingpynbeit ïa ki seat ha West Bengal.
Lada ki leh ïa kata ha West Bengal ki lah ban leh ruh ha Meghalaya.
Hynrei hato dei ba ki la don ka jingïapynbeit sop sop bad ka BJP," u la bynrap shuh shuh.
"Shuh shuh u la buh jingkylli ruh ba kaei ka jingïohnong jong ka TMC da kaba kyntait ban treilang bad ka INDIA Bloc, kata ka Congress ha kane ka elekshon MP.“Ne kadei na bynta ka jingïohnong jong ka BJP khnang ba kan paw ba ka BJP bad ka TMC kam don kano kano ka jingïadei," u la bynrap biang.
U Bah Ronnie u ong ruh ba ka BJP ka la tip bha ba ka TMC ka don bun bha ka jingïoh vote, kumta lada ki treilang ka vote jong ka liang pyrshah kan pharia noh bad kane kan pynïohnong ïa ka BJP khamtam haba ka vote jong ki rit paidbah ka bun bha ha katei ka jylla.
Nalorkata, u la ong ba kaba sah mynta ka shong ha ki paidbah ban bishar ïa ka party bad jied ïa ki party kiba ïatrei lang na ka bynta ka jingsynshar kaba laitluid.
Shillong, Lber 13 : U Deputy CEM ka KHADC, Bah Pynshngaiñ N Syiem ha ka sngi Balang u la ong ba kam dei satia ka Executive Committee kaba kwah ba pynjlan ïa ka elekshon MDC hynrei dei ka Delimitation Committee (DC) kaba pan por sa 6 bnai ban pyndep ïa ka jingpynbeit thymmai ïa baroh 29 tylli ki constituency.
Haba jubab halor ka jingkylli ba wanrah da u MDC ka Mawthadraishan, Bah Jambor War, u Deputy CEM u la ong, “Ka jingkwah jong ka Executive Committee haba thaw ïa ka Delimitation Committee ka long da ka thong ban pyndep noh ïa ka kam shwa ban kut ka samoi treikam jong ka Council.
Hynrei khlem poi pyrkhat ka Committee ka khlem lah ban pyndep ïa ka jingkhmih lynti jongngi ka EC."Shuh shuh u ïathuh ruh ba ïa ka Delimitation Committee kam dei kaba leh da ka EC hynrei kadei kaba da ïoh jingbit na u Lat.
U ong ruh ba dei lyngba ka jingthoh kaba wan na ka Committee kaba pan por sa hynriew bnai ba ka EC ruh ka la pyntip (forward) sha u Lat ban leh ïa kaba donkam.
Shwa kane, u la pynshai ruh ba ka EC kam shym la thoh ei ei la ki kwah ban pynjlan ne ynnai pynjlan ïa ka elekshon hynrei ki la shu phah beit ïa ka jingthoh kaba wan na ka Committee.
“Haba ngi la phah ka shong pat ha ka jingstad jong ka sorkar kumno kin leh.
Hynrei u Lat ha ka notification ha u Rymphang u la mynjur ban pynjlan sa 6 bnai naduh ka 13tarik Rymphang 2024," u la ong.
Ha kajuh ka por, u MDC ka Laban-Mawprem, Bah Mitchel Wankhar u la ong ba ka jingïakren kaba hakhmat ha ka phiah constituency kadei beit hapdeng ka Mawlai kaba heh tam bad ka Laban kaba khyndïat tam.
U ong ruh ba ha ka jingshisha ïa kaba heh yn shim bad pynngat noh sha kawei ka constituency bad ïa kaba khyndiat yn ai shuh.
Hynrei u la ïathuh ba ha constituency jong u kam long kumta naba don ki bynta jong ka constituency kiba la bna ba yn rah noh sha Laitumkhrah watla ki paidbah ka Laban constituency ki dang kwah ban neh hajuh.
Hynrei haba jubab halor kane, u Bah Pynshngaiñ u la ong ba ïa katei ka kam ki shaniah beit ha ka Delimitation Committee ban leh ïa kaba donkam khnang ba ka jingphiah ïa ki constituency kan long kaba ia ïahap lang khlem da don shuh kiba heh ne rit than.
Shillong, Lber 13:Na ka daw jong ka jingdon bun palat ki briew kiba nabar jylla kiba ïoh ban khaïi hapoh ki ïew kiba dang hab hapoh ka jingpeit jong ka Raid Marwet hapoh ka Hima Mylliem, na ka liang u CEM ka KHADC u Bah Pynïaid Sing Syiem u la pynpaw ka jingsngewkhia ba ha ki por ba u la leit ban khynra ïa ki laisen khaïi sha katei ka thaiñ u la lap hi da la ki jong ki khmat ba ki don sa tang 19 tylli ki longïing Khasi.
Ïa katei u la jubab ïa ka phang ba la wanrah da u MDC ka Sohra u Bah Titosstarwell Chyne uba la kren halor ka jingkyrduh kam bad ka jingbym ïoh kam ki samla Khasi wat hadien ba ki la pas ha kiba bun ki kyrdan.
Ha kaba ïadei bad kane na ka liang u CEM u la ong ba ka Council lyngba ka EC ka la pyrkhat ban wanrah noh da ka Skill Development Prokram ka ban ai jinghikai ïa ki samla ban ïeng bad seng kam lajong.
U la pynpaw ruh ka jingsngewdiaw ban ïohi ba bun ki briew kiba heh nia tang ha ki rynsan Social Media ban ong ba ki ieid jait bynriew tang maki katba kim ju hiar pat sha madan ban leit knieh noh ïa ki kam ba la trei ne ki kam khaïi ba la leh da ki bar jylla.
Kumta u la kyntu ïa kito ki samla kiba ban pyndonkam ïa ki lad kiba la pynbiang da ka sorkar lyngba ka CM-Elevate bad kane ka Skill Development Programme ka ban sa pyntreikam da ka Council.
Shillong, Lber, 13: U Chief Conservator jong ka tnat Forest u N.Luikham uba dei ruh u ophisar Indian Forest Services (IFS) u la pynkut noh ïa la ka jong ka jingim ha u tyllai phasi ha ka ingsah ka jong u kaba don hajan ka Lady Keane College, Shillong.
U Luikham u dei uba la don kumba 50 snem ka rta bad u dei u ophisar IFS jong ka Batch 2003.
Katkum u kyrwoh ba la pyntip da u Superintendent of Police jong ka East Khasi Hills District u Rituraj Ravi u la ong ba u Luikham u la phasi ïalade ha ka por 7:30 baje mynstep.
Tang shu ïoh jingtip halor kane, ki Pulit ki la leit ban shimti noh ïa ka met jong u bad ban pynkit sha Shillong Civil Hospital na ka bynta ban leh ïa ka Post Mortem.
Ha ka por janmiet, ki bahaing hasem ryngkat ka jingsynran lang jong ki nongtrei ka tnat Forest ki la leit ban shimti noh ïa ka met ba dang sah jong u Luikham na Civil Hospital, Shillong bad ban pynkit biang sha ka quarter kaba u ju sah shwa ban pynkit noh ïa ka met sha ka shnong Ukhrul, Manipur na ka bynta ka jinglehniam kaba khatduh.
Haduh mynta ym pat lah satia ban tip ïa ka daw tynrai halor ka jingpynkut noh jong une u ophisar ïa la ka jong ka jingim.
Tang shu ïoh jingtip halor kane, u Myntri Rangbah ka Jylla Conrad Kongkal Sangma ryngkat ka jingsynran lang jong u Chief Secretary ka Jylla u Bah Donald P.Wahlang bad ki ophisar jong ki tnat treikam bapher bapher ka Sorkar Jylla kynthup ruh ki nongtrei jong ka tnat Forest ha ka por janmiet ki la leit sngewlem bad pyntngen ïa ki bahaing hasem halor ka jingkhladnoh kyndit jong u Luikham.
Na ka liang jong u Myntri Rangbah haba kren ha kane ka jingïalang sngewlem u la pynpaw ïa ka jingsngewsih bad ong ruh ba ka jingkhladnoh jong u Luikham ka long ka jingduh kaba khraw ïa ka Sorkar Meghalaya khamtam ïa ka tnat Forest bad kumjuh ruh ïa ki bahaing hasem bad ki paralok kiba ïajan eh bad u.
Shillong, Lber 13 : U Nongïalam jongka Congress uba dei ruh u MP na ka jylla u ma Vincent H Pala mynta ka Sngi Balang u la kynnoh ba kane ka sorkar MDA hapoh ka jingïalam ka NPP ka leh kum ki Gunda ne ki Gang kiba shu lute beit na ki paidbah bad dei na kane ka daw ba sa nud ki riew kieng atiar ruh ban shim kabu.
ïa kane u la kren shisngi hadien ba ki pulit ki la ïoh ban pynpra ïa ka Sleeper Cell jongka seng HNLC kaba la thmu ban pynbthei bom IED ha nongbah Shillong bad Nongpoh hadien ba ki pulit ki la bud dien tyngeh na ka jingbthei bom IED ha Them ïew Mawlong ha ka miet 9 tarik mynta u bnai.
U la ong ruh ba ka shongsuk shongsaiñ ka la nang hiar ha ka jylla.
U ma Pala u la ong “ Lada phi phai shilynter ka surok bah phin ïohi ba ka sorkar ka leh kum ki Gunda bad lada leit sha ki ophis sorkar ruh ki kam jongphi kin ym ïaid shakhmat khlem ka pisa.
Lada phi niah kali ha surok bah lada phi kit dewiong phin hap siew bun bah ka pisa, lada kit kwai bad tympew ruh hap siew pisa bun, lada kit synsar ruh phin hap ban siew pisa bad lada kit syiar ruh hap siew haduh 30 hajar shi trok rit ( pick up) wat haduh u rnga bad kiwei kiwei hap ban siew ym duna ïa ka 500 tyngka".
“ Kane ka jingleh jongka sorkar ban lute na ki paidbah ka la pynshlur ïa kiwei ki kynhun bad ki seng kieng atiar ban mih bad leh ïa ki kam beaiñ namar kumba leh beaiñ da ka sorkar kumta ruh kiwei ki bud nuksa ban ïoh pisa bad kane ka dei ka polisi jongkane ka sorkar ba mynta" ong u ma Pala.
“ Nga ngeit skhem ba kane ka polisi jongka sorkar ka la pyntroiñ ïa ka jylla bad phi ïohi hi kumno ka jylla ka la troiñ ha kine ki 7-8 snem.
Nga ngeit skhem ruh ba lada ngi ïai bteng kumne ngin sa ïohi ïa ka lawei ba dum ha kane ka jylla" ong biang u ma Pala.
U la ther tyngeh ruh ïa kane ka sorkar kaba la pheil ban bteng ka jingkren ïasuk bad ka seng HNLC.“ Ka sorkar ka la pheil namar ka seng HNLC ka la wan sha ka miej jingïakren hynrei ka dei ka sorkar kaba pyntud bad ka paw shai ruh ba kam shim khia hi ruh ïa ka kam" ong biang une u nongïalam jongka Congress.
U la ong ba kane ka sorkar ka la pheil lut nadong shadong “ Ki la pheil ha ka khaïi pateng, ka ïoh ka kot bad mynta sa ka shongsuk shongsaiñ “ ong u ma Pala.
U ma Pala u la ong ba kane ka sorkar ka jop tang kawei kata ka long ban shim ram ban pynriewspah ïa ki katto katne ngut.
“ Ngam tip ha kano ka bynta ka sorkar ka la kheit ïa u soh jongka jingjop lait noh na kane kaba shim ram da ki phew phew hajar klur bad ka jingkylli shano ki pyntrei ïa kane ka ram.
Ki la shim ram na ka Asian Development Bank, World Bank bad shaei ki pyntrei ïa kata ka pisa ym don ba tip.
Ki pyntreikam ha surok namar ki dei ma ki hi ki kontraktor, ki myntri sorkar bad ki nongshim ram ruh.
Kumta kane ka dei tang ka jingmyntoi ki katto katne ngut ym dei ka jingmyntoi jong kiba bun ba lang" pynkut u ma Pala.
Shillong, Lber 13 : U Myntri Rangbah ka Jylla Conrad K Sangma, ula ong ba ka ïoh ka kot jong ka Jylla kan kiew lada baroh ki paid nongshong shnong ka jylla naduh ki samla, ki kynthei,ki rangbah, ki nongrep, ki nongsengkam bad baroh ki dkhot ka imlang sahlang ki ïoh bynta lang ha kane ka jingkiew.
U Conrad ula kren ïa kane ha ka CM Elevate Conclave na ka bynta ki nongsengkam ka Ri-Lum Garo kaba long mynta ka sngi Balang ha District Auditorium, Tura, ha ka jingïadonlang u Symbud Lamphang Timothy D Shura, ki Myntri Sorkar bad ka MP Lok Sabha ka Agatha K Sangma.
Haba ai jingkren, u Myntri Rangbah ula ong ba ka Sorkar Jylla ka don ïa ka mishon bad ka jingïohi jngai ban kynjoh ïa ka 10 billion US dollar economy hapoh u snem 2028 bad ban pynïaryngkat kyrdan ruh ïa ka Jylla bad kiwei kiwei ki Jylla bala kiew shaphrang hapoh ka Ri.
“Lada ngim jam shakhmat da kane ka thong, ngin ym lah satia ban kiew bad roi lane ba ka ïoh ka kot jong ngi kan kiew" ula ong.
Ula pyntip ba ha kine ki shisnem shiteng bala leit, ka ïoh ka kot jong ka Jylla kala kiew na ka T.45 hajar klur sha ka T.56 hajar klur haba ban jur ïa ka jingdonkam ban pynkhlaiñ ïa ka jingseng kam bad ka jingpynlut ban lah pynkhlaiñ ïa ka ïoh ka kot.
U Myntri Rangbah u pyntip ba lyngba ki skhim bapher bapher jong ka CM Elevate program, ki nongïoh jingmyntoi kin ïoh haduh 50% ka subsidy lane palat na ka jinglut jingsep jong ka project.
Ula pyntip ba ka CM Elevate Program kan ïai bteng manla u snem bad kyntu ïa ki samla ba kin shim kabu ïa ki jingmyntoi ba kin ïoh na kane ka prokram.
U Conrad ula kren ruh halor ka Floriculture Mission kaba la pyllait dang shen bad ong ba kane ka Mission kan pynkhlaiñ ïa ka kam rep syntiew hapoh ka Jylla.
Ula pyntip ruh ba ka IT Park ha Tura ïa kaba la dep ban ai work order, kan lah ban pynïoh kam haduh 5000 ngutki samla ka Tura bad ka ri lum Garo baroh kawei.
Ha kane ka sngi u Myntri Rangbah ula sam ruh ïa ka shithi thungkam ïa ki Village Data Volunteers bad aiti ïa ka work order jong ka Bio-mining ha ka jaka bret niut ka sor Tura, kaba don ha Rongkhon Songital.
Nalor kine, ula sam ruh ïa ki shithi pyllait song pisa sha ki nongïoh jingmyntoi jong ki Agri-Response Vehicles, Agri-Warehouse, Common Facility Centre, Piggery, Poultry bad Goat Farming schemes hapoh ka CM Elevate bad ki sanction letters hapoh ka Floriculture Mission.
Shillong, Lber, 13: Ki Pulit ka Ribhoi District kiba la pynlong ïa ka jingtohkit kaba bniah bha ha kaba ïadei bad ka Case kaba la rejister ha Nongpoh Police Station hapoh ka Section 120B/121A jong ka Indian Penal Code pule lang ruh bad ka Section 10/13/18 jong ka UA(P)Act bad ka section 5/6 Explosives Substance Act, ha ka sngi Balang ki la ïoh kurup kawei ka pistol, bun tylli ki Gelatin Stick, ki Detonator bad ki Ignition Fuses bad kawei ka lama jong ka seng HNLC bad kiwei kiwei ki jait tiar.
Ka jingïoh kurup jong ki Pulit ïa kine ki lama bad ïa ki tiar pynbthei ka long hadien ka jingïalam lynti jong uwei na kiba la shah kem sha kawei ka ïing ba la buhrieh ïa kine ki tiar be-aiñ.
Ki Pulit ki la ïathuh ruh ba ki dei kine kijuh ki nongtrei barieh kiba la pynher ïa ki lama jong ka HNLC ha ki snem baladep da ka jingbthah jong ki nongïalam ba phetrieh ka seng kieng atiar HNLC na Bangladesh.
Kane ka kam runar ka la paw pyrthei hadien ba ki nongïalam ba la phetrieh sha Bangladesh ki la bthah ïa ka kynhun treikam barieh.
Nalor kata, la ai khusnam ruh da ka pisa bad kynthup ruh ïa ki kali ba thymmai sha kine ki nongtrei barieh ban pynbthei ïa ki bom IED, la ong shuh shuh u kyrwoh ba u SP ka Ribhoi Jagpal Singh Dhanoa.
Ka jingtohkit halor kane ka dang ïaid shakmat.
Shillong, Lber 13 : U Nongïalam ka Congress Legislative Party (CLP) Bah Ronnie V Lyngdoh ha ka sngi Balang ula ong ba ka jingpyntreikam ïa ka Citizenship (Amendment) Act (CAA) ka politik tad dor jong ka BJP ban pharia ïa ki jaitbynriew bad ka jingngeit niam, shuwa ka jingwan ka elekshon Lok Sabha.
“Phi shu peit ïa ka CAA, ka dei ka politik taddor jong ka BJP.Shuwa jong ka elekshon, kila wanrah ïa kane ka ishu tang ban pharia ïa ki briew halor ka jingngeit niam, ïa kaba ngi pynrem jur bha, kaba ngi pyrshah bad ngi kyrpad ïa ki nong India, ki paidbah ka Jylla ba kin ai ïa ki vote sha ka party kaba burom ïa baroh ki niam, ki briew kiban ïada ïa ka riti synshar ka ri, ki briew ki ban pynneh ïa ka riti synshar paidbah" ong u Bah Ronnie.
Ha ka sngi Ba-ar, u Myntri Rangbah ka Jylla Conrad K Sangma ula ong ba ka CAA kan ym don jingktah ïa ka Jylla Meghalaya namar la pyllait ïa ki jaka Sixth Schedule na ka jingtreikam jong ka aiñ.
Haba kynthoh ïa kane, u Bah Ronnie ula ong “Ngin kham sngew shngaiñ lada kane ka long shibynta jong ka CAA rules.
Tang da ki jingkren, ngam sngew ba ngi la thikna ba kan ym treikam.
To ngin sa ïa peit ïa ka rule ba kila shna la kila pyllait ne em ïa ka Sixth Schedule bad ngin sa ngeit ïa kane".
BDWS.Shillong, Lber 14: Ka long ka kabu bad ka jingmyntoi ïa ki khynnah samla ka jylla kiba don ïa ka sap lehkai phutbol hadien ba ka klob ba ïakhun ha ka Indian Super League- ka NorthEast United FC hynne ka sngi ka la ïateh soskular bad ka Sorkar jylla Meghalaya ban sdang ïa ka shlem ai jinghikai phutbol lane ka football academy kaba la khreh ban seng ha Mawkhanu- New Shillong.
U trai jong katei ka klob ISL- u John Abraham u ba dei ruh u khlur ak phlim ba pawnam ka Bollywood u la wan jngoh ïa ka nongbah Shillong hynne ka sngi bad sakhilang ïa ka jingplie ïa ka kylla kaba ar jong ka Talent Identification bad Elite Pathway Programs 2024-25, ha SAI- NEHU ryngkat bad u MR ka jylla- u Conrad K Sangma.
Katkum ka kyrwoh na ka tnat Sports & Youth Affairs ka Sorkar jylla la pyntip ba ka “jingïateh" la mynjur hapdeng katei ka klob bad ka tnat ïalehkai ban kyntiew ïa ka football hapoh ka jylla.
Ka jaka jong ka sorkar kaba ha Mawkhanu la bynta kyrpang ïa ka NEUFC, ka ban sa tei ïa ka shlem ai jinghikai phutbol lane ka football academy ha katei ka jaka ïa kaba ka kynhun NEUFC ka lah ban kilanmet bad ban ai jinghikai ban kyntiew ïa ki khynnah samla ka thaiñ ha ka football.
Watla kata ruh, kane ka jingïateh ym pat shym la thikna, ha kaba ki kyndon bad ki aiñ ka Sorkar ban pynurlong ïa kane ka jingthmu ka dang ïaid shakhmat, la bynrap ka kyrwoh na ka tnat Sports.
Ha kine ki snem ba ladep, la bna khubor ïa ka jingthmu u Abraham u ba la wan jngoh la bun sien ïa ka nongbah Shillong ban ïatreilang bad ka sorkar ha ka ban seng ïa ka shlem ai jinghikai hapoh kane ka nongbah ban kyntiew ïa ki khynnah samla ka thaiñ ha ka phutbol khnang ba kin pyndonkam thikna ïa ka sap ryngkat ka jingkhmihlynti ban sei ïa ki player ban mih madan ïa ka NEUFC.Ym lah ban len ha kine ki sngi bun na ki samla pule ha ka jylla ki hap ban mad ïa ka jingjynjar jong ka jingkyrduhkam kyrduhjam bad bun ruh na ki samla kiba la pyndep ïa ki kyndan bapher bapher ha ki kyndan pule bapher bapher ki hap ban shong khlem kam khlem jam.
Ym lah ban len ha kine ki sngi, wat ki samla kiba la nang la stad ki la hap ban shu shong khlem kam namar ka jinghiran ka ïohkam ïohjam.
Katba nang mih ki snem ka jingjyllei ki samla kiba la nang la stad ka la nangjur.
Ka jinghiran ka ïohkam ïohjam ha kane ka Jylla ka long ruh namar ba ka Jylla kaba rit ka bym don satia ïa ki karkhana ai kam kumba long sha kiwei kiwei ki jylla ha kaba ki samla wadkam ki kham ïabeh ban trei ha ki Kompani namar ka jingsiew kaba heh watla ki hap ban trei shitom.
Lah ban ong, da ki hajar ngut ki samla na kane ka jylla kiba la hap ban jngai na la ïing tang namar ban leit wad jakpoh sha kiwei pat ki jylla namar ka jinghiran ka ïohkam ïohjam ha kane ka jylla.
Ka jingkylli ka mih hangne, hato ka sorkar jylla ka lah ban ban aikam aijam ïa baroh ki samla kiba la pyndep ïa ki kyrdan pule kiba kham shalor.
Lah ban ong ka long kaba eh ba ka sorkar kan lah ban ai kam ai jam namar ba ka jingroi jong ka jingbun paid ka la nangkiew katba nang mih ki sngi bad ki por.
Ynnai ïa kren lei lei ïa ka lawei jong ki khynnah pule kiba dang don ha ki skul ha kaba peit shi synpeit la iduh jingkyrmen, namar khamtam kum ha ka Nongbah Shillong bad wat ha ki jaka nongkyndong ruh ha kine ki sngi tang kawei ka skul pule ka la don da ki hajar ngut ki khynnah pule.
Ban ïakren lei lei ïa ki samla kiba la pyndep tang ïa ka degree ruh da ki phew hajar ngut ki dang don kiba shong khlem kam khlem jam ha kaba ka sorkar kam lah satia ban ai kam ai jam.
Lah ruh ban ong ba ka long shisha kaba shem jingeh ba baroh ki samla pule kin ïoh ïa ki kam sorkar kiba ha kine ki sngi tang ïa kawei ne ar tylli ki post ki nongthepkam ki la kot da ki hajar ngut.
Ka long pat kaba sngewsih ban ïoh sngew ne tip ba ka jylla jongngi ka dang duna ïa shibun ki samla kiba la pyndep ha kiwei pat ki kyrdan ha kaba dang don ki kam ba ki briew na ka jylla kim pat lah ban trei ha kaba la hap ban wan na ki briew kiba shabar ka jylla kaba buh ïa ka jingduh jingkyrmen ïa ki khun samla ka jylla.
Shano ki polisi treikam ka Sorkar, watla kane ka jylla ka long kaba riewspah ha ka jingdon ïa ki jaka jngohkai pyrthei kiba la ai sngewbha da ka mariang.
Haoid ym lah ban len, watla ka jngohkai pyrthei ka la kiew bha ha ka jylla pynban tang khyndiat ngut eh kiba lah ban ïeng ha la ki jong ki kjat.
Lah ruh ban ong ba wat lada ka sorkar kam lah ban ai kam aijam ïa baroh ki samla kiba la pyndep ïa ki kyrdan kiba kham shaneng, hynrei ka sorkar ka donkam hi ban shim khia na ka bynta ban thaw ïa ki polisi bapher bapher kaba long shi bynta kum ka jingplie lad plie lynti ïa ki khun samla ha ka ïoh kam ïoh jam.
Ryngkat ki Polisi ban pynrungkam ïa ki khun samla la donkam ruh ba ka sorkar kan thaw ruh ïa ki lad jingiarap na ka bynta ki khun samla da kaba ïarap lyngba ki skhim sorkar bapher bapher, khang ba na ka bynta kito ki samla kiba ym donkam donjam ka long ka lad ka kabu ïa ki ba kin lah ban ïeng ha la ki jong ki kjat.
Lada phai ruh ha kine ki sngi lah ban kubur ruh ba ka long shisha ki sngi ba la kyrduh ïa ki kam ki jam, hynrei ym lah pat ban len ba dang bun ki kam ki jam ba la hap ban wan trei da ki bar jylla.
Kum ka nuksa tang ïa ka kam misteri haba pyntrei ïa kino kino ki kam kiba la kham heh la hap ban wan rah ia ki briew kiba nabar namar shem jingeh ïa ki samla kiba la tbit ban trei wat kum ha kitei ki jaidkam ruh khamtam haba donkam ban trei bad ki kor ki bor ka juk stad mynta.
Bun ruh na ki samla ki dang lehraiñ ruh ban trei ïa ki kam kiba kham poh namar ba ki don ka jingsngew ba ka kyrdan kaba ki pule kam ïahap shuh ïa ki kam barit baria.
Hynrei bunsien pat ki samla kim juh phohsniew da kaba trei ïa ki kamrit kam ria ruh ka long kawei na ki lad ban aikam ïa ki samla ba kin lah ban ïeng hala ki jong ki kjat.
Ka jingkylli ka mih ruh hangne, balei ba ka jylla jongngi ka jyllei da ki mynder ha baroh ki bynta jong ka nongbah Shillong ne wat sha ki jaka nongkongdong, ka daw kaba kongsan ba bunsien ngi ki kum ki samla ngi don ka jinglehrain ban trei ïa ki kam rit kam ria.
Bunsien pat lada jyllei ki bar jylla ngi ïa ud bad ngi ïa kynshi kyneh ba ka sorkar kam shim khia ban ïada ïa ki mynder.
Khatduh eh, kum ki samla kiba la shai bad kiba la nang la stad ngi dei ban don ïa ki buit ym tang ban shu ïa pyrta ba ym donkam donjam, hynrei ngim dei ban shlur ban trei la ha kino kino ki kam baheh ne barit.
Dei tang lada ki samla ki don ïa ka mynsiem ban trei bad ban tip lut ïa baroh ki jaid kam lah ban kyntiew ïa ki khun samla ha ka ïoh kam ïoh jam ne ka long ruh ka lad ba ngin khanglad ïa ki briew kiba nabar kiba thmu ban wan rung sha ka jylla lada kum ki samla ki tip lut ïa baroh ki jaid kam.
Lada phai sha baroh kawei ka Jylla Meghalaya, bun ki kam khaïi pateng la bat lakam da ki mynder bad ki bar jylla bad wat ka iewduh, ka Khyndailad kiba long ki ar tylli ki ïew bapawkhmat ka Jylla kiba ju long ka pliangja jong ki trai jylla pynban ki la long mynta ki pliangja pliang doh jong ki bar jylla.
Shillong, Lber 14: Ka tnat Sports and Youth Affairs jong ka Sorkar jylla hynne ka sngi ka la pynlong ïa ka jingïalang ban plie ïa ka kylla ba Ar jong ka Talent Identification bad Elite Pathway Programs 2024-25, ha SAI-North Eastern Hill University, Shillong, kum shi bynta ban rakhe ïa ka jingnang roi ki khynnah samla ka jylla ha ki rynsan bapher bapher kum ha ka sports bad kiwei kiwei de.
La plie ïa ka bynta ba Ar jong ka Talent Identification and Elite Pathway Programs 2024-25 da u Myntri Rangbah ka jylla, u Conrad K Sangma uba long kum u Kongsan, bad la wan sakhilang da u khlur ak phlim Bollywood-u John Abraham u ba dei trai jong ka klob phutbol North East United F.C.(NEUFC).
Kiba ïadonrynglang ha kane ka sngi ki kynthup ïa u Chief Secretary-u Bah DP Wahlang, ka Director of Sports & Youth Affairs-ka Kong Isawanda Laloo, u Working President ka MSOA-u Bah John F Kharshiïing bad kiwei kiwei kiba la shah khot sngewbha.
Ha kane ka sngi palat 500 ngut ki khynnah samla jong ka thaiñ ki la shah khot sngewbha ban pdiang ïa ki jingmyntoi kiba na ka liang jong ka tnat Sports & Youth Affairs ka la pynkhreh na bynta jong ki.
Haduh mynta, ki don haduh 14,500 ngut ki nongïashimbynta kiba la ïoh ban pyrshang ïalade ha ka Talent Identification Program da kaba pyndonkam da ki kor kane ka juk (scientific method) ban lap ïa ki khynnah samla ba don ïa ka sap kaba kyrpang.
Lyngba ka EPP, kumba 200 ngut ki nongïalehkai (athlete) ki la ïoh ban don bynta ha ka prokram kilanmet kaba shi snem.
Na bynta ka samoi 2024-25, ki don haduh 10,000 ngut ki nongïashimbynta, kynthup ruh ïa ki khynnah ba dang 6 snem, kiba hap hapoh ka Talent identification program, bad palat 200 ngut ki nongïalehkai (athlete) kiba hap ban pyndep ïa ka EPP Camp kaba ar.
Lyngba kane ka prokram la khmihlynti ban nangsei ïa ki khynnah kiba don ïa ka sap ïalehkai.
Lah ban kdew ruh ba 12 ngut ki khynnah samla ki la shah jied ban nang pyntbit shuh shuh ïalade lyngba ka Super Elite Program, ba kin long kiba kynsai ym tang hapoh ka ri hynrei wat shabar ri ruh kumjuh.
Ha kane ka sngi la ïoh ruh ban sam khusnam da ka Cash Award sha ki nongïalehkai (athlete) ka jylla kiba la jop takma ha ki rynsan ïakop bapher bapher.
Ka mang tyngka kaba la kot 68 Lak la sam sha ki 297 ngut ki nongïalehkai (Athlete) kynthup bad ki Coach ha kane ka sngi.
Na ka liang jong ka tnat Sport & Youth Affair ka la pynbna ba kan ïai bteng ban pynlong kum kane ka prokram khnang ba baroh ki nongïalehkai ba khur takma napoh ka Meghalaya kin ïohpdiang ïa ka Cash Award lyngba kane ka Scheme.
Shuh shuh, la pynbna ruh ïa ka Sports Scholarships ba la bynta khanng ïa ki nongïalehkai (athlete) mynta u snem.
ïa kane ka Scholarship yn sdang ban pyllait naduh u ïaïong 2024 haduh Lber 2025, ha kaba ki nongïalehkai kin ïohpdiang ïa ka mangtyngka man u bnai katkum ka syrnod jong ka scheme ba la pyllait dang shen.
Jowai, Lber 14: Ka All Hynñiewtrep People United Front (AHPUF) kawei na ki seng treimon sngewbha hapoh ka Ri-lum Jaiñtia kala lap ïa kawei Petrol Pump ka bym shem la kwah ban pynpaw kyrteng da ka seng halor ka jingleh thok jong ka ïaki paidbah kiba leit thep umphniang ïa ki kali.
Ka seng haka jingkreh sha ki lad pathai khubor mynta ka sngi na ka liang u Secretary ka seng u bah Chandame Sungoh ula ong hynnin ka sngi ki nongïalam ka seng kila lap dalade ïa kane ka jingleh thok leh shukor jong katei ka Petrol Pump haka por ba leit thep umphniang san (5) liter na katei ka Petrol Pump, hynrei kitei ki nongïalam ka seng kila lap pynban ba ka umphniang ka don tang 3 litar kaba duna haduh 2 litar.
Ula pynsngew “na ka dor jong ka Petrol kaba long 97 tyngka tam shi litar, ka jingïoh lute bad ïoh nong jong katei ka Petrol Pump ka jur bha na ki paidbah".
Kane ka jingshah thok jong ki paidbah ba lui lui kala long kumba shah ïuhroit ïa ka hok jong ki kaba kila dep ban siew ïa ka bai umphniang Petrol katkum ka dor ba la buh, ‘katno ka long kaba shaktah jur khamtam ïa kito kiba thep umphniang da ki phew litar bad kane ka long kaba sngewsih eh’ la ong u Chandame.
Halor kane ka seng ka buh ka jingkyntu ïa baroh ki trai Petrol Pump kumjuh ïa ki Manager bad ki nongtrei kiba don ha kylleng ka jylla ba kim bit shuh ban leh kum kine ki kam thok kam shukor ïa ki paidbah hynrei ki dei ban pynbiang tik pathik ïa ka umphniang Petrol sha ki nongthied.
Na ka bynta ka jingbit jingbiang jong ki paidbah khamtam ïa kito kiba kamai kali Taxi bad Tourist ba kin ym shah ktah shuh, ka seng ka kyntu dei ban pynbiang ïa ka rukom sam umphniang kaba biang ha baroh ki Petrol Pump hapoh ka jylla.
Ka seng ka mana kaba tyngeh nangne shakhmat lada ki lap sa shisien kum kine ki rukom lehthok kan ym ai lad satia da kaba ïaid shakhmat da ki kyndon jong ka aiñ.
Ka seng kan sa phah da ka jingthoh sha ka bor jong ka Metrology Department ba kan jurip bniah ïa kane ka rukom thew bad woh umphniang ha manla ki Petrol Pump hapoh ka jylla, khnang ba kan ym shah ktah ïa kiba bun ba lang.
Nongpoh, Lber 14: Kumba 30 ngut ki samla naka them Ri-Bhoi mynta ka sngi kila iohpdiang ïaka syrnod lem bad ki tiar khap shñiuh hadien ba kila pyndep ïaka jingshah hikai khap shñiuh kaba 1 bnai lynter bala sdang naduh u bnai Rymphang haka shnong Nongjri bad kane ka long ka jingai mynsiem ïa kiba bun ki khun samla ba kim dei ban ud kyrduh kam bad ban sngewpoh ïa kano kano ka kam namar ka jingknieh hi ïaka khaii ka pateng naki bar jylla ka dei ka ILP kaba khlaiñ kumba la pynpaw uwei naki samla bala pyndep jinghikai khap shñiuh.
Kaba kham sngewtynnad ban ïoh sngew ka long ba napdeng kitei ki 30 ngut ki khun samla shynrang kiba la ïoh ïaka jingshah hikai haka kam khap sñiuh, 9 ngut ki la ïoh ban trei haki dukan riew shimet, 7 ngut ki la sdang ban seng hi ïa ka dukan la jong, bad 11 ngut ki la don ka jing thmu ban seng ïa ki dukan lyngba ki scheme sorkar kum ka PMEGP bad ka kiwei kiwei ki jingïarap lyngba ki ram na ki Bank bad 3 ngut pat ki dang don ka jingthmu ban leit pyntbit shuh shuh ïa lade sha ka Advance Training ban dang pynjanai ïaka sap khap shñiuh ka jong ki.
Ïa katei ka jingshah hikai kaba hapoh jong ka SANKALP Aspirational Skilling Abhiyan project halor ka Men’s Salon kaba la dep ban pynlong haka shnong Nongjri la pynïaid daka ophis jong u Deputy Commissioner Ri Bhoi District haka jing ïa trei ryngkat lang bad ka El Elyon Institute bad ka Meghalaya State Skill Development Society.
Ha kane ka sngi la wan ban sam ïaki syrnod da u Deputy Commissioner ka Ri Bhoi u Arpit Upadhyay IAS haka jingdon lang u H Decruse General Manager DCIC, kong S Nongbri Skills Development Officer Ri Bhoi lem bad ki nongpynïaid ka El Elyon Institute kiba kynthup ïa u Samla Saiñ Kupar Syngkli bad ka Samla Darihun Lyngdoh.
Haba kren ha katei ka sngi, u Deputy Commis-sioner ka Ri Bhoi u Arpit Upadhyay kum u kongsan u la ka jingkhublei ia katei ka shlem ai jinghikai ka El Elyon Institute kaba la shimkhia ban pyndep ïaka jingai jinghikai ha ki kam khap shñiuh sha ki khun samla kaba long ruh kum ka jingplie lad ïaki kumno ban sdang ban seng kam bad ban ïeng ha la ki jong ki kjat.
U DC la Ri Bhoi u la ong ruh ba kano kano ka kam kaba khraw ka sdang shwa naki barit, kumta u la ai ki kyntien kyntu kynpham sha ki samla ba kim dei ban kheiñ poh ïa kane ka kam khap shñiuh, hynrei to shim ïaka kum kawei naki kam ka ban lah ban kyrshan ïaka ïing ka sem.
U la kyntu ruh ba ki dei ban nang ïai trei shitom bad ban nang pynkhraw ïaka kam khnang ba kin long ruh ki nongaikam ai jam sha kiwei pat ki khun samla.
U Deputy commis-sioner ka Ri Bhoi u la kitbok kitwriang ruh ïaki samla ba kin nangleh bha haka jingim ka jong ki khnang ba kaei kaba ki jinghikai ki la ioh kan nym long leh nohei bad kumjuh u la kitbok ruh ïa katei ka shlem ai jinghikai ba kan nang iai bteng ban pynlong kum kine ki jingai jinghikai bad u la tyrwa ruh ba naka liang ka ophis jong u kan nang ai ka jingkyrshan ban ïa trei ryngkat khnang ba kan long ka jingmyntoi iaki khun samla ym tang jong ka District hynrei haka jylla hi baroh kawei.
Mawkyrwat, Lber, 14: Ka National People’s Party (NPP) jong ka Mawkyrwat Block mynta ka sngi ka la ïoh ban pynlong ka jingïalang kaba tang ki nongïalam ha Mawkyrwat ryngkat ka jingkren diang sngewbha ïa ki briew kiba wan rung thymmai na ka Indian National Congress (INC) hapoh ka jingïalam jong u bah Carness Sohshang u MDC ka Mawkyrwat Constituency.
Kane ka jingïalang ka long ruh kum shibynta ban pynshai ha ki paidbah nongkyshan jong ka NPP Mawkyrwat Block ba naduh mynta ka sngi hapoh ka NPP ym don shuh shuh ar ngut ki nongïalam kumba ka mih ba ka don ka NPP jong u bah H.S.Diengdoh ne NPP jong u bah Carness Sohshang hynrei mynta ka la don beit tang kawei ka kyrteng.
Ka kong M.Ampareen Lyngdoh, Myntri jong ka tnad ka koit ka khiah ka Jylla Meghalaya bad kum ka kyrtong jong ka NPP na Shillong Parliamentary Seat haba kren ha ka jingïalang ka la pynpaw ba lada yn kheiñ lang ïa ki nongkyrshan na ka NPP ba la don lypa bad kiba dang wan na ka INC, ka 12 hajar vote ka la don lypa napoh jong ka Mawkyrwat Constituency bad ïa kane ki da ïateh ruh ïa ka soskular ryngkat ka jingpyni da kaba ki nongkyrshan ki la rah ïa ki kti jong ki.
Namarkata, ka la ong ba kaba donkam mynta ka long ba ka jingïatylli jong ki nongkyrshan na kylleng ki shnong ban ai ka vote sha ka NPP ka la biang pura.
Ka la ong ruh ba ka jingleit na kawei ka shnong sha kawei pat kam dei eh tang ban kren shaphang ka elekshon, hynrei ka dei ba la i donkam ba ha ka ri Khasi/Jaiñtia ban sei madan ïa kano kano ka kynhun saiñ pyrthei ka ban pynïatylli biang ïa u paidbah haba jia kum ka seng Congress.
“Ban long MP kam long kaba suk, mynta nga kaba phong ïa ka juti nga sngewthuh shai haei u prek u dung", ong ka kong Ampareen bad ka sngewburom pat ba ha kine ki shi bnai shiteng kiba la dep kane ka lynti ïaid jong ka ka la nang ïalam shuh shuh sha ki kyndong ki kynshrot jong ka Shillong Parliamentary Seat bad haduh 450 tylli ki shnong ka la dep ban rung.
“Kat nang mih ki sngi, ka jingkhia jong ka jingkit bad ka jingud jingnam jong u paidbah ka la nang sawa ha nga bad ïa ka kam MP hi lada u ne ka kyrtong kim dei ha juh ka tyllong party kaba bit kaba biang ne ha ka sorkar ka eh ban pynurlong ne weng ïa ki jingeh", ong ka kong Ampareen.
Namarkata, ka la kyrpad ba lada ki paidbah ki pynjop ïa ka NPP lyngba jong ka kum ka kyrtong, kita ki kam pynroi kin sa wan ha ki shnong ki thaw.
“Haba nga leit na kawei ka shnong sha kawei pat ngam ju don por ban thnum hynrei nga ïaid beit ban trei na ka bynta ka bha ka miat jong u paidbah bad ong ba tang da ka jingtrei shitom hi yn lah ban pynpoi sha ka thong jong ka jingjop ym da ka pisa ka ban shu thied.
Ka la kren ruh ba ha kine ki khyndiat sngi ha ka jingleit ban ïa kynduh ïa u CM, ka ong, “Phi la kyntu ïa nga ban long ka kyrtong na ka NPP, mano ban peit ïa ki jingeh jong ki paidbah lyngba ki shithi ba ki paidbah ki la phah ban ïoh ki lad jingïarap kiba pher bapher", ong ka kong Ampareen ïa u Chief Minister bad khlem jingartatien 2 klur 25 lak u CM u la mang pisa na ka bynta ki jingdawa jong ki paidbah.
Ka kong Ampareen ha ka jingkren jong ka ka ong ruh ba ka ‘Politics’ hi ka dei ka drama kaba khraw bha, namar kaei kaba ki ïa ju ïa kren ha ki rynsan tip ki da ïa kynmaw ne ki ïoh sngew ïa kaei kaba u thylliej u kren ne lah ban ong ba u thylliej khlem shyieng bad kam dei ban long kumta namar kane ka kam ka dei ka kam kaba kyntang bad lada kwah ban long MP ban leit kren beiñ ïa ki briew kam long ka lynti kaba dei hynrei ka donkam pat ka jingïatylli bad ka jingtrei shitom jong baroh ki nongkyrshan ban pynpoi sha ka thong ïa ki kyrtong.
Kiba ïadon lang ha kane ka sngi ki long u bah H.M.Shangpliang, u nongaibuit jong ka tnad pule puthi ka jylla, u bah Kitborlang Nongrem, State President ka NPYF, u bah Hamletson Dohling, Working President jong ka NPP, ka Dr.Jasmin Lyngdoh, State President jong ka NPP Women Committee, u bah Lamphrang Blah, MDC ka Mawphlang Constituency, u bah Pynïaid Syiem, CEM ka KHADC, bad kiwei de.
Khliehriat, Lber, 14: Ki dkhot jong ka Khasi Students Union Narpuh Circle, hynnin ka miet jong ka 13 tarik u lber ki la beh bad ktnong ïa kawei ka bos nigh super bad lap ba katei ka bos ka la rung beit shapoh company Star Cement ha Lumshnong, katei ka bos ka la kit shibun ki briew kiba dei ki bar jylla, hadien ba ki dkhot ka seng ki la tohkit ki la lap ba kitei ki bar jylla ki mut ban leit trei hapoh company star cement khlem da biang ki kot ki sla.
Khlem da shim ïa ka aiñ ha kti, ki nongïalam bad ki dkhot jong ka KSU Narpuh ki la leit ban aiti noh îa ktei ki bar jylla ha kti ki pulit bad buh ruh da ka ejahar ha Lumshnong Police Station.
U President jong ka KSU Narpuh Circle, u bah K.S.Suchiang u la iathuh ba kitei ki hynriewphew ngut bar jylla ki la wan da ka bos night super kaba don u registration number ML 05L7887 bad ong ba kitei ki briew ki wan na Guwahati da kaba thok ïa ki nong ap khyrdop ha Umling check gate bad ong ba kin leit sha Silchar, hynrei hadien ba ka seng ka la ioh jingtip na ki para dkhot kiba na Ri Bhoi bad kumjuh ruh lyngba ki dkhot kiba na Khliehriat Circle, na ka liang ka seng ka la pynap shrip ïa katei ka bos ha surok NH -6 ha lad ban leit sha Amrit cement bad hapdeng ka miet ha ka por kumba 9.30 baje mynmiet ki dkhot ka seng ki la buddien ïa ka bos bad lap ba ka bos ka la rung beit shapoh Company Star Cement ha kaba kiba ap pahara ha ki khyrdop ka Company (Gate-1) ruh ki khlem bat satia ïa ka bos.
Mar kumta hi ki dkhot jong ka KSU na Narpuh ruh ki la rung lang shapoh Star Cement bad dei hadien ba la iaid lait ïa ka khydop Gate No 1 jong ka Company ki dkhot ki la iohlad ban khang kdong ïa ka bos bad phah hiar ïa baroh kiba shong hapoh bos.
“Haba la tohkit bha la shem ba kane ka bos Night supper ka la thok bunsien bad don ruh kiba iathuh ba dang myn ha ka miet jong ka 11 tarik Lber 2024 ruh kane ka juh ka kali (bos) la suba ba kit ïa ki bar jylla, ngi la ap bad peitngor hynrei ngi khlem lap dien namar ym lah shuh ban ap baroh shi miet.
kine ki bar jylla ki dei kiba wan na Bihar bad na Assam, hynrei kim don ïa ka Work permit ba kin trei hangne hapoh ka jylla jongngi kumta ngi la leit bad aiti noh ha ki pulit Lumshnong ban leh katkum ki kyndon aiñ bad ruh ban pynphai dien noh ïa ki na ka jaka ba ki wan," ong u bah K.S.Suchiang.
La ong ruh ba na ka liang ka KSU Narpuh Circle, kan iai long peitngor beit ïa ka rung ka mih ki briew kiba na bar jylla bad ki bar ri ruh kumjuh, ha kajuh ka por ka seng ka kyntu ïa ki ba ap ha ki khyrdop talasi mynder bad kiwei kiwei ki khyrdop ruh ba ki dei ban da peit bad bishar bha ïa ki kot ki sla jong ki briew kiba na bar kiba wan rung shapoh ka jylla.
Nongstoiñ, Lber 14: Ka long kaba jah burom namar wat hapoh sor ruh ym lah ban trei pyndep kumba dei ban long, katno tam sha ki jaka ba kham kyndong lei.
Ka jingkieng ba donkam ha wah Phodthre kaba don hapoh jong ka sor Nongstoiñ, kaba dei ka jingkieng ban pynïasoh ïa ka surok Irrigation sha Mawrusyiar-Tiehsaw, ka la sahkut khlem lah ban shna pyndep ïa ka wat hadien ki 20 snem tam ba la sdang ban shna ïa ka.
Kum ban shu pynkyn-maw ba kane ka jingkieng kaba jrong kumba 18.75 metar, la thmu ban shna khnang naduh u snem 2001 shuwa u 2002 u snem ba ka don ka jingïaseng KJP Assembly jong ka Balang Presbyterian ha New Nongstoiñ.
Hynrei kaba lyngngoh ka long ba naduh utei hi u snem haduh mynta ym shym la lah ban pyndep shuh bad la ïohi tang ïa uwei u païa ba la shna da u Contractor ruh khlem pyndep shuh.
Ka jingbym lah ban pyndep shuh ïa kane ka jingkieng, ka la wanrah ïa u dak jingkylli u ba heh bha na kiba bun ba lang ba hato ka tnad PWD ka leh aiu baroh shikatta ban pyndep ïa kane ka jingkieng na ka bynta ka bit ka biang ki paidbah.
Ha ka jingshisha ka dei ka jingkieng kaba donkam haduh katta katta na ka bynta ki paidbah ka sor Nongstoiñ, namar ka dei kaba pynïasoh ïa ka shnong Upper New Nongstoiñ bad ka shnong Tiehsaw.
Ka jingdonkam ka long khamtam eh lada don ka jingdheng kali ha Assam oil Petrol Pump shaduh Upper New Nongstoiñ ter ter, lane lada don ka jingdheng kali nadong Spengthaw-langlah sha New Nong-stoiñ, kane ka jingkieng kan ïarap ban pyllait na ka jingsahkut ki kali.
Nangta kan ïarap ruh ïa ki khynnah skul kiba dei ïaid lyngba kane ka wah ban kam na shilliang sha shilliang.
Ha kaba ïa dei bad kane ka bynta, u nongthoh khubor haba ïa kren bad u Headman jong ka shnong Tiehsaw Bah Moonshine Dkhar, u la ong ha u snem 2018 u ex MLA ba don burom jong ka Nongstoiñ Bah Mac Millan Byrsat, ha ryngkat u Superintending Engineer bad Executive Engineer jong ka tnad PWD, ki la poi sha ka shnong Tiehsaw na ka bynta ka jingpynbha ia ki surok jong ka sor Nongstoiñ.
U la ïathuh ba na ka liang ki bor shnong ruh ki la sakhi lang ïa kata, ha kaba na ka liang u MLA u la kyntu ïa ki heh jong ka tnad PWD, ban buddien ïa ka kam kaba ïa dei bad katei ka jingkieng kaba la shu sahkut khlem lah pyndep shuh da ki phew snem.
Hynrei, ka shu long ka jinglyngngoh sha ki paidbah jong ka thaiñ Nongstoiñ, ba haduh mynta ym pat iohi dak ei ei ba la sdang ban trei bad pynbha pat.
Kumta na ka liang ki paidbah jong ka sor Nongstoiñ, ki kyntu sha katei ka tnad ba kan sngewbha ban pynsted katba lah ïa ki jingdonkam baroh, namar katei ka jingkieng ka long kaba donkam haduh katta katta na ka bynta ka sor Nongstoiñ baroh kawei.
Shillong, Lber 14: Ki Pulit ki ïathuh ba kawei ka longkmie ba uwei u bar jylla uba la ithuh kyrteng da u Mohamad Fareed, u la leit ïakynduh ïa ka ba kan long kum ka guarantor na ka bynta jong u ban thied ïa ka kali kaba thymmai bad u la tyrwa ruh ka pisa ïa ka kumba T.50,000/- halor kane.
Hynrei katei ka longkmie kham hadien ka la sngewthuh ba utei uba la shah kynnoh, u la pynbor ïa ka ban soi ïa ki kam kot kam sla ban thied ïa ka Maruti Eeco van kaba thymmai, khlem da batai bniah bha ïa ka.
Halor kane kham hadien katei kaba la ujor ka la shah phone napoh ka jaka die kali bad sngewthuh ba ïa katei ka kali la thied hapoh ka kyrteng jong ka khlem da ïathuh ïa ki jingmut.
Shillong, Lber 14: Ka Directorate of Forensic Sciences (DFS), hapoh ka jingïatrelang bad ka Kwicksoft, ka la pynlong ïa ka workshop kaba 2 sngi halor ka Crime Scene Investigation and Management.
Ïa kane ka Workshop la lam khmat da ka Investigating Officers (IOs) kiba la wan na ki district bapher bapher jong ka Meghalaya, kaba la pyni ïa ki rukom ne ki buit technology kiba long kiba kongsan haba ïadei bad ki kam tohkit forensic.
Palat 30 ngut ki IO na kylleng ka jylla ki la shim bynta ha ka workshop.
Da kaba wanrah ki lai tylli ki criminal law kiba thymmai, kane ka workshop ka la ai ka jingïarap ha kiba bun ki bynta kiba ïadei bad ki kam saïan ha kaba ïadei bad ki jingbishar ïa ki hok jong ki lanot bad ka pynthikna ïa ki jingïaid beit ïaid ryntih ki aiñ.
Haba plie ïa kane ka workshop na ka liang u Director ka Forensic Sciences u la batai halor ki jingdonkam ban khmih bha ïa ki crime scene bad ka jingsumar ïa ki sakhi kiba la thaw hapoh ki kam kiba la lap.
Shuh shuh u Director u la pynshai halor ki jingdonkam kiba ïadei bad ki aiñ ba la ïoh: kum ka Mobile Forensic Crime Scene Van, ka jingdon ki nongtrei kiba la tbit ha ki kam pule postgraduate ha ka MSc Forensic Science.
Kum kine ki kali kiba la shna ba kin long kiba sted ban jubab halor ki kam runar kiba la aipor ha ki 7 snem, kiba ïeng kum ki sakhi sha ka Directorate kiba la trei da ka jingaiti kiba don lyngba ki lad jingkyrshan ka forensic.
Lah ban ong ba ïa kine ki kam la pynïaid bad peit da ki Superintendent of Police (SP) ha manla ki district, kiba pynthikna ïa ki jingïatreilang bad ka jingai kam.
Ka jingbatai kiba la don ha kane ka prokram ka la long ka jingïakob hapoh ki Inter-District Crime Scene Investigation, kiwei ki jingïashim bynta hapoh ka West Jaiñtia Hills District kaba la poi ha ka kyrdan kaba halor, bad ka CID Unit kaba la ïoh ha ka kyrdan kaba ar.
Ïa kiba la ïashim bynta la ai da ki syrnot jong kiba la ïoh ki jinghikai certificate, bad kiwei kiwei pat ki kam.
La ong ba ka Directorate of Forensic Sciences ka la ïaineh kum ka tnat kaba aiti ban ai ka jingshakri ban pynïoh ïa ki jingshisha bad ki hok bad kane ka workshop ka la long kum ka jingai jingshakri kaba bha haba ïadei bad kine ki kam.
Ha kawei pat ka jingjia ki pulit ki la ïathuh uwei u nongshong shnong ka RR colony, Rynjah, Shillong u la phah ïa ka jingujor ba ha ka 1 tarik mynta u bnai u la shah phone bunsien ha kaba utei uba phone u la thok ïa u da ka pisa kaba pisa kumba T.3,55,980/-.
Shillong, Lber, 14: Uwei u nongtuh uba ym shym la ithuh durkhmkat satia ha ka step phyrngap sngi Palei ha ka por 3:20 mynstep u la prong tuh ha kawei ka ing ha ka shnong Mawlai Phudmuri, khlem jingsalia wat haba ha phyllaw la pyndait da ka CCTv.
Na phyllaw jong kane ka ing, une u nongtuh u la ïoh rong ei ïa u Battery kali bad lyngba ka CCTV la ïohi ba une u runar u la pyrshang shwa ban khynra ïa kiwei pat ki kali hynrei um shym la lah hynrei hadien u la leit rung ha kawei ka kali kamai bad ïoh rong ei ïa u battery kali.
U nongñiah jong ka kali ynda u la khie thiah mynstep bad thmu ban leit kamai hynrei haba u la pyrshang ban pynim ïa ka kali kam shym la long satia bad ynda u la peit shapoh u la lap ba u Battery kali u la shah tuh.
Kane kan long ruh kum ka khubor sha ki briew kiba ju set kali sha surok ne wat ha iing ba kin da phikir bha shwa ban set khnang ban lait na ka jingshah tuh ki tiar kali namarba ka jingjyllei jong ki nongtuh ha kine ki sngi ka long kaba shyrkhei bha.
Shillong, Lber 14 : Ka Khasi Hills Autonomous District Council (KHADC) ka tyrwa mynta ban aiti pynïaid noh ïa ka hospital sumar tynrai ne ka Khasi Traditional Medicine Institute kaba don ha Lum Sohpetbneng, Ri Bhoi District.
“Ngi la khot da ka tender ba kito kiba kwah ban shimti pynïaid ïa ka Institute bad ban kyntiew ïa ka sumar tynrai," ong u CEM ka KHADC, Bah Pynïaid Sing Syiem haba kren bad ki lad pathai khubor dang shen.
Katkum ka jingïathuh jong u, watla bun kim pat dei kiba la dep ïoh ïa ka jingithuh hynrei ki don pat haduh kumba 1200 ngut ki nongsumar khasi ne ki nongsumar ba pyndonkam da ki dawai kynbat na bynta ki jingpang bad jingshitom bapher bapher na ka Jaidbynriew Khasi.
“Ngi kwah ba kane ka Institute kan long kum ka Wellness Centre ha kaba ki paidbah ki lah ban wan shim dawai, wan shah sumar bad sah ruh.
Na ka bynta kito ki bym kwah ban sah ki lah ban shu wa shim tang ki dawai kynbat," u la bynrap shuh shuh.
Lah ban kdew hangne ïa katei ka hospital sumar tynrai la tei bad pynbit pynbiang ha ka jinglut kaba la kot sha ka 7 klur tyngka ha u Lum Sohpetbneng, Ri Bhoi District.
Ki tyllong khubor ki ïathuh ruh ba ka rukom treikam kan long thik kum ha kiwei ki hospital hynrei kaba ïapher ka long sa tang ha ki rukom sumar bad ki dawai.
La ïathuh ba ïa mynta hi kum ka jingsdang, kin pdiang shwa tang kumba 20 ngut ki nongpang bad hadien kane pat kin sa peit.
Ha kane ka jaka sumar kan dei beit da ka jingsumar tynrai bad ki nongsumar lane ki doktor kidei kiba la tbit ha katei ka laiñ ai dawai bad sumar tynrai.
Jowai, Lber 14: U Dr.H.Carehome Pakynteiñ (DTM, DMHS) u long uwei na ki Kabiraij ne u Nongai Dawai Khasi-Pnar (Traditional Healing Services) uba pawkhmat ha Ri-Lum Jaiñtia.
La kha ïa u haka 25 tarik Nohprah (December) 1962, ha Dulong Jowai, kawei na ki Dong ne ka shnong hapoh ka Sor Jowai.
U dei u khun jong ka Kong Helina Pakyntein bad Woh (Late) Kendro War Passah.
Ki kmie ki kpa kiba ñiewkor ïa ka jingnang jingstad bad la phah skul ïa u naduh dangrit dang kumba 4 snem shiteng ha Lower Primary School Dulong.
Hadien ba ula pyndep ïa ka jingpule Primary (Class III) ha Dulong la phah skul ïa u ha Marianhill Secondary School bad hadien ba ula passed Matric na Marian Hill, ula sangeh noh ban bteng ïa ka jingpule kaba kham shalor.
Ki Ma, ki Woh jong u ruh ki long ki long ki Nongai dawai Kabiraij hapoh ka dong ka shnat, u ma Care Home Pakynteiñ jait ba un long hi u Nongai dawai Kabiraij, u ju peitbniah bha ïa ka rukom ai dawai jong ki Ma ki Woh jong u bad u kwah ba ma u ruh shisien ka sngi un long u Nongai dawai Kabiraij ban ïarap ïa ki parabriew ba kin ïoh ïa ka jingkoit jingkhiah na ki jingpang bapher bapher, hynrei pat ka long ka jingeh ïa u ba kumno un lah ban long u Kabiraij.
Katba u dang pyrkhat kumno un long u Nongai Dawai ban ïarap ïala ki parabriew ba kin ïoh ïa ka jingkoit jingkhiah na ki jingpang bapher bapher haba um tip ïa ki Jaitphlang Dawai?.
Jia ryngkhat katba u dangpyrkhat ula ïoh ïa ka jingpang ka baphylla bad ki kmie ki kpa kila pyrshang ban wad dawai na ki jaka sumar (Hospital) hynrei lehnohei ki dawai kim shym la ïadei bad ka jingpang jong u.
U ma Carehome ula ïathuh hapdeng kata ka jingpang ula phohsniew kawei ka jingphohsniew ka baphylla bad lyngba kata ka jingphohsniew la bthah ïa u ban wad ïa kum kita ki jaitphlang ki ban ïarap ïa ki briew ba kin ïoh ïa ka jingkoit jingkhiah bad la ong hadien kane ka jingphohsniew haba u kyndit na kaba ïohthiah ka jingpang jingshitom na ka met jong u ruh ka la shu koit la ka koit hi.
Haba ula koit na kata ka jingpang ula pyrshang ban wad ïa ki Phlangdawai kumba la bthah ïa u ha ka jingphohsniew.
U la leit wad ïa kita ki jaitphlang kumba la bthah ïa u ha ka jingphohsniew bad haba u la ïoh ïa kita ki jaitphlang u la sdang ban ai dawai, ha kaba nyngkong ïa ki bapang kiba nium kumne kumtai hapoh ka dong ka shnong bad haba ula ïohi ba kita ki jaitphlang dawai kiba u ai ka ïarap ïa ki briew ban ïoh ïa ka jingkoit jingkhiah, nangta u pyrkhat ba un plie da ka Dukan ai dawai.
Ha kaba sdang jong ka snem 1989, ula plie la ka Dukan ai Dawai ha Kynruhsaphlang, ha ka juh ka por ula sdang ruh ïa ka Herbal Health Care Centre ha Dulong Lumsawe Jowai ha ka snem 2015, hynrei na ki daw kiba um lah kiar kane ka Herbal Health Care Centre jong u ka la shukut kumto.
Ïa kane ka jaka ai Dawai kaba u plie ha Kynruh Saphlang (Jowai) la pynkynriah mynta sha Madan Kniakhad, Stand Shangpung Iawmusiang Jowai, ha kaba ula ai kyrteng ka Pakyntein Indiginious Herbal Medicine & Research.
U Dr.H.Carehome Pakynteiñ u ong ba ha kane ka jaka ai jingsumar jong u, u sumar ïa ki jait jingpang bapher bapher, kata kum na ka jingpang Taro, Shwar, Bampong, Tijo (Tohjaw), Niangsohpet, Jyrhoh, Pangksuid( Kjut-khloo) bad kiwei de ki jait jingpang.
U Dr.Pakynteiñ um ju ai dawai thala thaleiñ kat ïa kiba pan, hynrei ha shwa ba un ai dawai ïano re ïano u da peit da khmih bniah lyngba ki dak ki shin kiba paw ha u Khaw, ha ki Sbai bad kiwei de ki rukum peit ban lap bad ban shem ïa ka daw jong ka jingpang bad kiba kumno ki jaitphlang dawai kiba u dei ban ai kaba ïadei bad kata ka jingpang.
U ma H.Carehome Pakynteiñ u la ïoh ïa ka nam Doctor ha ka snem 2010 da ka Indian Board of Alternative Medicines.
U Dr.Pakynteiñ da ka jingkhot jong ki briew, ula leit sumar briew ruh shabar ri kum sha Nepal, Bangladesh bad kiwei de ki ri kiba marjan bad jong ka Ri India.
Halor kane ka kam ai dawai bad sumar briew jong u Dr.H.Carehome Pakynteiñ ula ïoh ruh ïa ki Award (Khusnam) bad ka jingithuh ïaki kam sumar bad ai dawai jong u kum naka Indian Board of Alternative Medicines Calcutta, Head Department of Library and Information Science NEHU, Traditional Healer’s meet in North East Region of India, National Institute of Pharmaceutical Education & Research Guwahati, Science & Technology Planning Department and Members Secretary BRBC, Meghalaya bad kiwei de ki certificate kiba u la wan ïa shim bynta ha ki jingïalang jong ki Herbal health treatmentHa ki snem kiba kham mynshwa ka bai dawai ka tat, hynrei namar ba ka bai sngi jong ki Nongwad phlangdawai ka la rem kumta la ong ba u hap shim beit laispah tyngka shisong ka dawai ïa kano kano ka jait jingpang.
Shillong, 14 Lber: U Myntri Rangbah ka jylla u Conrad K Sangma, ha ka prokram kaba la long jong ka Meghalaya Grassroots Music Project (MGMP), Season 2, kaba la pynlong ha Marriot Shillong, u la pynkup burom bad ai ka jingithuh ïa ki riew donsap ha ka put ka tem kiba la palat ïa ka 15 snem.
Ha ka prokram la donlang u nongshah khot sngewbha uba kyrpang u Aktor ne Bollywood star bad u briew uba ju iajan bad ki samla u John Abraham.
Haba kren ha kane ka jingpynkup burom u Myntri Rangbah u la pynkynmaw biang ïa ki khyllipmat ki por ba u dang sngewtynnad bad ïoh por bha ban pynlut ha ka put ka tem bad kito ki sngi jong ka jingshitrhem ki la sahduh hapoh ki jingmut jingpyrkhat bad kiba la ktah bha ïa ka jingim jong u.
“Manla ka por ba nga pyrkhat ban ban thaw ki lad ne ki rukom treikam nga pynïasoh biang sha kito kipor bad nga pyrshang ban kyntiew ïa ki samla ha ka rynsan, ban kyrshan bad kdew ïa kaei kaba ngi khlem da la ïoh sha ki por kiba mynshwa," u la ong.
U la bynrap ba ka MGMP ka la long kawei na ki prokram kaba pynhun namar ka jingïarap ka long ïa ki samla kiba donsap ha ki kam tem kam put.
U la ong ba ka put ka tem mynta ka la don ka jingïapher na ki snem kiba mynta namar ki kor ki bor jong ka juk mynta.
“Nga kwah ba ki samla ba dang khie ban shim ïa ki lad jingïarap lyngba ki technology ba mynta bad ban kyntiew ïa ka put ka tem jong phi sha kawei pat ka kyrdan," u la ong.
“Ka MGMP nalor ba ka la pynioh ïa ki samla ka rynsan kan ïarap ruh ïa ki ba kin ïoh ïa ki jingshah hikai bad ki jingtip ban pule bad ban thoh ïa ki jingtem ba kin lah ban tem ha ki rynsan jong ki ri ka pyrthei," ula ong.
U la bynrap da kaba ong ba kane kan ai ka lad sha ka lynti jong ka jingjanai bad jingstad ha ka liang ka put ka tem.
U Myntri Rangbah u la pynpaw ïa ka jingmut ban ai ka jingkyrshan ïa ki nongtem da ka jingïarap pisa ba kin thied ïa ki tiar tem.
“Kan sa don ka selection committee bad lyngba ka jingjied kaba biang ki nongtem kiba don hok kin lah ban ïoh ki lad jingïarap pisa," u la bynrap.
Ha kane ka prokram na ka liang u Myntri Rangbah u la kular ban ai ka Ibanez guitar sha ki nongtem kiba don ka jingïapher ha ki dkhot met.
Na ka liang u John Abraham, u la ong ba kaei kaba ka sorkar jylla ka ai ka lad ban kyntiew sha ki rynsan ia ki riew ïalehkai bad ki nongtem ka long kaba la ktah bha ïa u.
Haba kren sha ki riew donsap u la ong, “Ïaibteng ban im ha kane ka jingphoh sniew bad ka jingsngewthuh ba phi long kiba donbok ban ïoh kum kine ki lad jingïarap kiba ym ju kham ïoh ha ki jingim.
"Na ka liang u Myntri Rangbah bad kiwei kiba la shah khot sngewbha ki la pynkup burom ïa Tengnang Sangma, Gracyl Ropmay, Starly Shullai, Felix Langstieh, Cinda Sangma, Amabel Susgni bad Desmond Rimaki Sunn.
La pynlait ruh ïa ka kot “The Songs of Our People," ba la thoh da u Anurag Banerjee.
Ia ka MGMP Season 2 naduh ba la sdang ha ka 4 tarik u Risaw, 2023, ka la pynlong ïa ki 730 tylli ki prokram ha kylleng ka jylla ha kaba palat ïa ka 1000 ngut ki nongtem kiba la ïashim bynta.
Ka jingïoh kaba long pdeng jong ki nongtem ne kiba thoh jingrwai ka la kiew na ka T.10,000 sha ka T.12,000 ha ka Season 2.
Shillong, Lber 14 : Ban pynsuk ïa ki samla kiba pynkhreh ïa ka eksam kam Staff Selection Commission, ka Tribal Design Forum bad ka IEQ Foundation ki la snohkti lang ban tyrwa haduh 1000 tylli ki scholarship sha ki samla ba kwah ïakhun ïa katei ka eksam kam na ki jaidbynriew riewlum jong ka Ri India (kumba la kdew ha ka thup ST jong ka sorkar India).
Ka Staff Selection Commission (SSC) kadei ka tnad jong ka sorkar pdeng kaba ju pynlmong ïa ki eksam ïa khun kam man u snem ban pyndap ïa ki kam ba lait ha ki Group B bad GroupC ha ki tnad bapher bapher jong ka sorkar pdeng.
Katkum ka kyrwoh la ong ba kane kadei kasien kaba ar ba la pynlong ïa ka TDF SSC Scholarship.
La ïathuh ba ha ka sien kaba nynkgong ki samla riewlum na ki 16 tylli ki jylla bad na ki 25 tylli ki kynhun jaitbynriew riewlum ki la ïoh jingmyntoi na katei ka scholarship.
Ka TDF kaba peit na ka bynta ka bha ka miat jong ki riewlum ryngkat bad ka IEQ kin ïarap ïa kitei ki samla ban ïoh ïa ka IPYQ, kaba dei ka mobile app kaba lah ban pynsuk ïa ki samla ba kin sngap ïa ki jingbatai, nangta ban phah print bad pynkhreh ïa ka eksam da kaba peit nuksa na ka eksam jong u snem ba la dep ha ka rukom kaba suk bha.
La ong ruh ba kane ka app ka pynsuk wat ïa kito ki samla kiba don jingthut ha ki dkhot met.
Ki samla kiba kwah ban ïakhun ïa ka SSC na ki jaidbynriew ki lah ban aplai ïa kane ka scholarship haduh ka 07tarik Ïaiong, 2024 lyngba ka www.
tribaldesignforum.
com.
Ïa ki jingtip kiba kham bniah halor kitei ki scholarship lah ruh ban ïoh ha ka ktien Hindi bad English ha ka www.
tribaldesignforum.
com.
Man u snem ki don haduh 30 lak ngut ki kyrtong kiba aplai ïa ka SSC bad kumba 15 lak ngut ki ju mih ban ïakhun ïa ka.
Ha u snem 2022 ki la don haduh 33,55,194 ngut kiba rejistar ha ka SSC CGL.New Delhi, Lber 14: Ka Sorkar Pdeng ha ka sngi Palei ka la pynhiar ïa ka dor umphniang jong ka petrol bad diesel da T.2, ong u Myntri ka Sorkar Pdeng uba khmih ïa ka Petroleum and Natural Gas, u Hardeep Singh Puri, hapoh ka X.Kane ka jingpynbna ka la wan ha shwa jong ki taïew ban pynbna ïa ka ilekshon sha ka Lok Sabha.
Kane ka jingpynthmmai bad pynkylla ïa ka dor jong ka umphniang kan sdang ban treikam naduh ka 15 tarik mynta u bnai naduh ka por 6 baje mynstep.
“Da kaba pynduna ïa ka dor jong ka petrol bad diesel da T.2, ka jingthmu jong u Myntri Rangbah duh ka ri u Narendra Modi sa shisien ka la sakhi ïa ka jingkwah ban wanrah ïa ka bha ka miat bad ka suk saiñ jong ki klur ngut ki nong India," ong u Myntri.
Shillong, Lber, 14: Ka kynhun kaba don hynriew ngut ki dkhot jong ka Meghalaya Pradesh Youth Congress Singh, Chairman barim ka 1 Singh, Chairman barim ka 1dent Bah Adrian Chyne Mylliem ki la pynlong ïa ka jingïakhih ha baroh kawei ka jylla ban pyrshah ïa ka jingpyntreikam ïa ka Citizenship Amendment Act, 2019.
Ha kane ka jingïakhih la sakhi ba tang 6 ngut ki samla jong ka Meghalaya Pradesh Youth Congress (MPYC) ki la leit ban rah plakad hakhmat ka ophis treikam jong ka BJP ha nongbah Shillong ban pyrshah ïa ka jingpyntreikam jong ka Sorkar NDA ba la ïalam da ka BJP ïa ka CAA kaba la pynmih ïa ka Rule ha ka Lah sngi u Blei mynta ka taiew.
U Bah Adrian ha ka jingïakren bad ki lad pathai khubor u la ong ba ka Congress ka ieng pyrshah ïa ka jingpyntreikam ïa ka CAA ha ka ri baroh kawei shwa ban wan ka elekshon Lok Sabha khnang ban phiah arliang ïa ki nongshong shnong jong ka ri ha ka kyrteng ka niam.
Une u nongïalam ka MPYC u la pynrem jur ïa kane ka jingleh jong ka BJP bad ong ruh ba ki paidbah ka ri baroh kawei ki dei ban pyrshah jur ïa kane ka buit jong ka BJP.Shillong, Lber, 14: Uwei u samla uba la tip kyrteng kum u Kyrshandame Talang, 29 snem ka rta uba sah ha ka shnong Mupliang, West Jaintia Hills District u la shah pynïap dusmon ha ki runar ki bym lah ban ithuh ha ka shnong Mosdai, kaba don markhap bad ka shnong Mukhla bad Myrjai bad ïa ka met ba la shah sloit lyngkhuid la lap ha ka 12 tarik u Lber, 2024 najan ka lyngkha kaba don ha ka shnong Mosdai.
Katkum ka ejahar ba la mudui sha ki Pulit jong ka Ummulong Police Beat House, West Jaintia Hills District da ka kmie ka Kong Lakmon Talang, ha ka sngi Palei ka la ong ba u khun jong ka, u Kyrshandame Talang ha ka 10 tarik u Lber, 2024 u la ïadih kiad lang bad la ki paralok ha kawei ka dukan kaba don ha ka shnong Mosdai bad u la mih shwa marwei na dukan kiad khlem da ïathuh ïa la ki paralok.
Hynrei ha ka 12 tarik u Lber, 2024 la lap ïa ka metïap jong u na ka lyngkha kaba jngai kumba 500 mitar na ka dukan die kiad.
Ka Kong Lakmon Talang ka la kyrpad ïa ki bor Pulit ban tohkit bniah bad ban thwet ïa ki briew kiba donkti ha kane ka kam bymman bad ban pynshitom ïa ki katkum ka ain.
Shillong, Lber, 13: Ka Seng kieng atiar Hynñiewtrep National Liberation Council (HNLC) ha ka sngi Palei hadien saw sngi ka la kam trai ba ka dei ka kynhun kaba la pynbthei ïa u bom IED ha Them Iewmawlong ha ka miet sngi saitjain jong ka taiew ba ladep.
Ha u kyrwoh ba la phah da u General secretary cum Publicity Secretary ka HNLC Bah Saiñkupar Nongtraw sha ki lad pathai khubor u la ong, “ngi shim ïa ka jingkitkhlieh na ka bynta ka jingpynbthei bom IED ha them metor ha ka miet 9 tarik, Lber.
Ka Budnar Shadow Squad (BSS), kaba treikum kum ka Special Forces jong ka HNLC, ka dei kaba la leh ïa kane ka kam.
Ka Sorkar MDA bad ka tnat Pulit ki kyndit ba ka kynhun jong ngi ka la leh ïa kane ka kam ha ka jaka ba khlaiñ ka jingpahara.
Ngim don jingthmu ban pynmynsaw ïa ki paidbah ne ïa ki mynsiem ba luilui, namarkata ngi la kiar.
Ka Sorkar ka dei ban weng ïa ki pulit CRPF na them metor ban pynthikna ïa ka jinglaitluid ka leit ka wan jong ki paid u Hynñiewtrep na kane ka jaka.
"“Namar ka jingbym suidniew ba la slem jong ka Sorkar Meghalaya ban pynkynriah ïa kine ki Harijan na kane ka jaka, ngim don lad shuh da kumwei pat sa tang ban shu pyni da ka bor.
Kane ka dei tang ka jingpynkynmaw ba lada ka Sorkar kam lah ban ai jingïada ïa ka jaidbynriew jong ngi, ngi lah ban ïohi ba ka ri Hynñiewtrep ka lah ban poi sha u pud ka thma pohïing.
Kano kano ka jaidbynriew kaba buh jingma ïa ka ri Hynñiewtrep kan hap ban mad ïa ka jingeh.
Ka Sorkar ka dei ban pynkynriah noh ïa ki hapoh shi bnai ne mad ïa ka jingeh kaba khraw," la byrngem ka HNLC.“Ki Pulit ki don ha ka thma bad ka jaidbynriew jong ngi, bad ngin ïada ïa la ka jong ka ri bad ïa ki paidbah la ka long ha kano kano ka dur.
Haba ngi ïakhun na ka bynta ka daw, jong ka jaidbynriew, kynmaw ba ngim don eiei ban duh.
Ka tnat Kam Pohing ka Sorkar Jylla ka la shah pynïaid ïa ki bar jylla bad ki ophisar Pulit Khasi ki shah pynlong kum ki ‘sew beh.
Haba u ophisar bar jylla u phah wiar, ki wiar, haba u ong dait, ki dait.
Haba u ong kaweh tdong, ki kaweh, haba u ong mih snam, ki mih snam na ka bynta ki bar jylla.
Hynrei, ha kaba ïadei bad ka jingïada ïa ka jaidbynriew Hynñiewtrep na ka jingshah thombor bad ka jingshah pynlong sohpdung ha ka kti jong ki bar jylla, ne ki Pulit bar jylla, kim don bniat ne ka snam ban jaw," la kynthoh ka HNLC.Haba kynthoh ïa ki arngut ki Symbud Myntri Rangbah ka Jylla, ka HNLC ka la ong, “ïa u Bah Prestone bad u Bah Sniawbhalang la pyndonkam da ki nongïalam Garo kum u Mukul Sangma bad u Conrad K.Sangma kum ki nongbah saiñpyrthei, nyngkong hapoh ka Congress bad mynta hapoh ka NPP.Ki ïasyriem kum ki kada kit blei thaw ha ka Phawar u Aesop.
"“Ngi pdiang ïa ka jingdon kaba la slem bha jong ki jaidbynriew Harijan ha ka ri Hynñiewtrep.
Ngim shym la ong ïa phi mih noh na ka ri Hynñiewtrep.
Ka jingthmu jong ngi kam dei satia ban wanrah ïa ka jingsngew ïapher ne ka jingpyrshah.
Hynrei, ngi kyntu ïa ki jaidbynriew Harijan ban pdiang ïa ka jingpynkynriah sha ka jaka ba la ai da ka Sorkar na ka bynta ki briew jong phi bad mih noh da kaba suk ba saiñ na them metor.
Ha ki snem baladep, ngi la siat ïap ïa u para jong phi, u Lal Singh, namarba ki kam runar jong u, kaba la pynmong ïa ka jingsngew jong ki jaidbynriew jong ngi," la bynrap ka HNLC.“Kane ka dei ka khubor kaba shai ba kino kino ki bar jylla kiba buhai shnong hapoh ka ri Hynñiewtrep, ngi pdiang sngewbha ïa phi ban shong ban sah hangne, hynrei kiar na kaba kam trai ïa ka khyndew ka shyiap jong ngi, ban pyndonkam da ka bor, ban pynibor ne ban pyndom ïa ngi hynrei lym kumta phin mad ïa ka jingap kaba shyrkhei, kumba u nongtuh um lah satia ban long u trai," la ong shuh shuh u kyrwoh.
New Delhi, Lber 14 : Ka High level Committee kaba peit halor ka jingpynlong lang ïa ki elekshon ha kajuh ka por ba la thung hapoh ka jingïalam jong u Ram Nath Kovind, President barim jong ka India, ka la ïakynduh ïa ka President jong ka India, Droupadi Murmu bad aiti ïa ka Kaiphod.
Kane ka Kaiphod kaba kynthup haduh 18,626 sla, kadei ka jingmih jong ki jingïamir jingmut bad kito kiba don bynta ha kane ka kam, ki riewshemphang bad ka kam wad bniah kaba 191 sngi, naduh ba la thung ïa ka ha ka 02 tarik Nailur, 2023.
Kiwei kiwei ki dkhot jong ka Committee ki kynthup ïa u Myntri ka tnad Kampohiing ka Ri, u Amit Shah, u GhulamNabi Azad, Nongïalam barim jong ka Liang pyrshah ha Rajya Sabha, u N.K.Singh, Chairman barim ka 15th Finance Commission, Dr.Subhash C.Kashyap, Secretary General barim ka Lok Sabha, u Harish Salve, Senior Advocate, bad u Sanjay Kothari, Chief Vigilance Commissioner barim.
La donlang ruh naduh u Arjun Ram Meghwal, Myntri Khynnah (Independent Charge) Tnat Law and Justice kum u nongshah khot kyrpang bad Dr.Niten Chandra u long u Secretary jong ka HLC.Ka Committee ka la pynlong ïa ki jingïamir jingmut ban sngewthuh ïa ki jingsngew jong kito kiba don bynta ha kane ka kam.
La don haduh 47 tylli ki seng sain pyrthei kiba la aiti ïa ki jingsngew bad ki jingai jingmut jong ki bad na kane 32 tylli ki kyrshan ïa ka jingpynlong elekshon lang ha kajuh ka por.
Bun ki seng sain pyrthei ki la pynlong ki jingïamir jingmut bad ka HLC halor kane ka phang.
Hadien ka jingpynbna paidbah ba la pyllait ha ki kot khubor ha baroh ki jylla bad ki Union territory, 21,558 tylli ki jubab kidei kiba la ïoh pdiang na ki briew jong ka ri.
Na kine haduh 80 per cent kiba jubab ki kyrshan ïa ka jingpynlon gelekshon ha kajuh ka por.
La khot sngewbha ruh da ka Komiti ïa ki riewshemphang ha ka ain kum saw ngut ki Chief Justice ba rim jong ka India, phra ngut ki State Election Commissioner bad Chairman, Law Commission of India ban ïakren halor kane ka kam.
La twad jingmut ruh na ka Election Commission jong ka ri India.
La khot ruh ïa ki kynhun kiba trei ha ki kam khaii pateng kum ka CII, FICCI, ASSOCHAM bad ki riewshemphang ha ki kam ka ïoh ka kot ba kin ai jingmut halor ka jingktah ïa ka ïoh ka kot lada pynlong elekshon lang ha kajuh ka por.
Ki la ong ba kane ka long kaba donkam na ka bynta ka ïoh ka kot namar ka jingpynlong elekshon ha ki por bapher bapher ka wanrah ïa ka jingkiew dor ki mar bad ka jingsuki jong ka ïoh ka kot.
Kine ki kynhun ki la ong ïa ka Komiti ba ka jingpynlongelekshon na ka por sha ka por ka ktah ïa ka jingkiew ka ïoh ka kot, ka jingpynlut pisa na ka bynta ki paidbah, ka pule puthi bad ka ktah ruh ïa ka shongsuk shongsain ha ka imlang sahlang.
Hadien ka jingpyrkhat jylliew shaphang kine ki jingai jingmut bad ki jingsngew, ka Komiti ka la ai jingmut ïa ka rukom treikam kaba ar bynta ban ïalam sha ka jingpynlong lang ïa ka elekshon ha kajuh ka por.
Kum ka sienjam ba nyngkong, yn pynlong elekshon lang na ka bynta ka Iing Dorbar Thaw ain jong ki paidbah bad ki Iing dorbar Thaw Ain jong ki Jylla.
Ha ka sienjam kaba ar, yn pynïahap lang ïa ki elekshon na ka bynta ki Municipality bad ki Panchayat ha kajuh ka por bad kine ki Iing Dorbar Thaw Ain ha ka rukom ba ki elekshon jong ki Municipality bad ki Panchayat kin long hapoh shispah sngi hadien ba la pynlong ïa ki elekshon na ka bynta ka Iing Dorbar Thaw ain jong ki paidbah bad ki Iing dorbar Thaw Ain jong ki Jylla.
Ka Komiti ka la ai jingmut ruh ba ka dei ban don tang kawei ka electoral roll bad ki Electoral Photo Identity Card (EPIC) ban pyndonkam ha ki elekshon na ka bynta ki lai kyrdan jong ka Sorkar.
Katkum ka kam jong ka ban peit ïa ki rukom pyntreikam na ka bynta ka jingpynlong lang ïa ki elekshon ha kajuh ka por, bad da kaba kynmaw ïa ka jinglong jong ka Riti Synshar, ka Komiti ka la ai ïa ki jingmut jong ka ha ka rukom ba ïahap bad ka jinglong jong ka Riti Synshar jong ka India bad ha ka rukom ba donkam tang katto katne ki jingpynkylla ïa ka Riti Synshar.
Hadien ki jingïamir jingmut, ka Komiti ka la ong ba baroh ki jingai jingmut jong ka kin kyntiew ïa ka jingshai, ka jingai bynta lang ïa baroh, ka jingshaniah bad ka jingsuk jong ki nongthep vote.
Ka jingkyrshan kaba pura na ka bynta ka jingpynlong lang ïa ka elekshon ha kajuh ka por kan kyntiew ïa ki kam na ka bynta ka roi ka par bad ka jingïaid ryntih ka imlang sahlang, pynskhem ïa ka nongrim jong ka synsha rpaidbah, bad pynurlong ïa ki jing thmu jong ka India kaba long ka Bharat.
Ïa ka kaiphod ba pura lah ban ïoh ha ka: onoe.
gov.
in/HLC-Report.
Shon hangne ban ïoh ïa ka: Kaiphod ha ka ktien phareng ( Kaiphod ha ka ktien Hindi ( Flyer English, Flyer Hindi, FAQs.
(PIB).
Shillong, Lber 14: Ka Voice of the People Party (VPP) ka la kyntiat ïa ka jingkynnoh u Bah Albert Thyrniang ha ka jingthoh jong u kaba u la kynnoh ba ka VPP ka pyndonkam da ka niam ha ki rynsan ialap elekshon.
Ka Party lyngba ka kyrwoh ba la phah da u Dr.Batskhem Myrboh, Nongaiktien ka Party, ka kwah ban pynpaw ba ka ïa kubur lem bad ka jingsngew ba la pynpaw da u Bah Albert Thyrniang ba ka don ka jingma na ka jingpynïakhleh ïa ka niam bad ka sainhima sima.
Hynrei ka long pat kaba bakla ban kynnoh ba ka VPP ka pyndonkam da ka niam kumba leh da ka BJP.U Dr.Batskhem Myrboh ka ong ba kane ka jingkynnoh u Bah Albert jingkynnoh ka mih na ka jingbymsngewthuh bha ïa ka saiñpyrkhat bad ki nongrim ba la ju pynpaw da ka VPP bad ki nongïalam jongka.
Ka Seng ka ong ba ym shym la thoh hangno hangno ha ka Riti Pynïaid Kam jong ka VPP ba ka seng ka ïashah ïa kano kano ka niam ne kynhun niam.
“Ïa ka VPP la pynshong nongrim ha ka saiñpyrkhat kaba ym don liang bad kano ka niam.
Ka VPP kam mynjur ruh ban ong ba ka Meghalaya ka dei ka jylla Khristan bad ngim don jingthmu ruh ban pynbna kumta", la ong u Dr.Myrboh da kaba bynrap ruh ba kum ki briew ngi ïoh mynsiem na ki kot niam kiba hikai shaphang ka hok bad ka jingshisha ha ka imlang sahlang bad ka saiñhima sima.
Ban kynnoh ba ka VPP ka pynkheiñ ïa ka Model Code of Conduct tang namar ba seng ka ju sot na ki kot niam ka dei ka rukom pyrkhat kaba bakla shibun.
Wat la katta ruh na ka liang ka Party kam don eiei ban pyrshah ïa ki jingsngew jong ki nongkynnoh.
U Nongaiktien ka Seng, u la ong ruh ba kum ka Party, ka kwah ruh ban pynshai ba kam ju pan jingkyrshan na ki paidbah halor ka nongrim jong ka niam lane ban leh shiliang ïa kano kano ka niam hynrei ka ïeng skhem halor ki nongrim jong ka hok ka sot.
“Ka VPP ka pdiang ïano ïano ban pynïasoh bad ka seng lada kiba wan pynïasoh ki pdiang ïa ka saiñpyrkhat jong ka synshar khadar kaba khuid bad ruh ban ïada ïa ki hok tynrai jong ki trai ri trai muluk bad ruh da kaba burom lang ïa ki hok jong baroh ki nongshongshnong ka jylla", la pynkut ka Kyrwoh.
BDWS.BDWS.Shillong, Lber 15: Ka kynhun ïalehkai Shillong Lajong FC kan sa ïakhun biang ïa ka lympung I-League mynta ka sngi ka ban long shabar nala ïing pyrshah ïa ka Namdhari FC ha ka por 3:30 baje nohphaisngi ha Bhaini Sahib Stadium, Ludhiana.
Ka Lajong kan jam sha kane ka jingïakhun hadien ba ïakhaid mar kawei bad ka Real Kashmir FC dang shen hala ïing.
Ka kynhun ka don mynta ha ka thup kyrdan ba 6 ha ka miej ryngkat ki 30 point ba ka la khur na ki 19 sien ïakhun ba kynthup 8 sien namjop, 6 sien ïakhaid, bad rem san sien.
Katba ka Namdhari ka shong ha ka kyrdan ba 11 ryngkat ki 19 point ba la khur na ki 20 sien ïakhun (5 jop: 4 ïakhaid: 11 rem).
Kumba ka paw ka Lajong ka don jingkyrmen ban khur pura ïa ki lai point na kane ka jingïakhun, hynrei kan nym long kaba suk ïa ka kynhun namar kan hap ban ïalehkai shabar nala ïing ha kaba baroh ar kin ïaknieh ban khur shalade ïa ki lai point ban kyntiew kyrdan ïalade ha ka miej kheiñ point ka lympung I-League mynta ka samoi.
Shillong, Lber 15: Ka kynhun ki nongïalehkai ka jylla hapoh ka lama jong ka Meghalaya State Olympic Association mynta ka sngi kin mih na nongbah Shillong ban leit ïakhun sha ka lympung ïakop kaba la tip da ka 3rd North East Games ka ban long ha Nagaland naduh 18 tarik haduh 23 tarik mynta u Lber 2024.
Ha kane ka kynti ka Meghalaya State Olympic Association (MSOA) ka la sei haduh 249 ngut ki nongïalehkai (athlete) kynthup bad ki nongïalam ban ïashimbynta ha ki 14 tylli ki jait jingïalehkai (discipline) ha katei ka North East Games kaba lai ha Nagaland.
Na ki 15 tylli ki jingïalehkai ba ka Nagaland kan pynlong ka Meghalaya kan nym shimbynta tang ïa ka sepak takraw (kick volleyball).
Shuwa ba kitei ki nongïalehkai ryngkat bad ki nongïalam kin mih na jylla ban leit sha Nagaland, na ka liang jong ka MSOA ha ryngkat bad ka tnat ïalehkai jong ka Sorkar jylla ka la pynlong ïa ka prokram kitbok kitrwiang khadduh ban ai mynsiem ïa ki samla ka jylla ba la pynlong ha madan First Ground, Polo, hynne ka sngi.
Ha kane ka sngi la ïadonryngkatlang ka Kong Isawanda Laloo-Director of Sports & Youth Affair kum ka Kongsan, u Working President ka MSOA -Bah John F Kharshiïing, u General Sec.
ka MSOA- Bah Finely Pariat, ki coach bad ki manager lem bad ki khynnah ïalehkai ki ban mihkhmat ïa ka jylla sha katei ka North East Games, lem bad kiwei kiwei kiba la shah khot sngewbha.
Na ka liang jong ka Kongsan ka la kyntu ïa ki nongïalehkai ba kin trei shitom bad lehkai khambha shuh shuh ban kyntiew lai shah ïa ka jingkhur takma na kane ka lympung ba ladep snem 2022 kaba la long ha jylla.
Ka Kong Isawanda ka la pynpaw ruh ba man ki nongïalehkai ki ban ïashimbynta ha ki kyrdan bapher bapher ki la pynkhreh bha ïalade shuwa ba kin leit ïakhun sha kane ka lympung bad ngeit skhem ba kin wanrah nam ïa ka jylla da kaba khur shibun ki takma.
Kumban shu pynkynmaw, palat 3,000 ngut ki nongïalehkai (athlete) kiba la wan ïashimbynta ha ka North East Olympic Games 2022 ha Meghalaya, bad 18 tylli ki jait jingïalehkai (discipline).
Ka Manipur ka la long ka lahduh da kaba khur haduh 237 tylli ki takma, bad 85 tylli ki dei ki takma ksiar.
Katba ka jylla ka la wan kyrdan ba saw bad ïoh khur 149 tylli ki takma ba kynthup 36 ki ksiar, 35 rupa bad 78 tylli ki rnong.
Hynrei ha kane ka kynti, ka North East Games ka kynthup tang 15 tylli ki jait jingïalehkai (Discipline) bad kine ki long Archery, Athletics, Badminton, Basketball, Boxing, Football, Lawn Tennis, Pencak Silat, Sepak Takraw, Table Tennis, Taekwondo, Volleyball, Belt Wrestling, Wrestling bad ka Wushu.
Ka jylla kan ïashimbynta 14 tylli ki rynsan ïakop lait noh ka sepak takraw (kick volleyball) ha kane ka 3rd North East Games ha Nagaland.
Shillong, Lber 15: Ka kynhun ïalehkai kriket jong ka Nongmensong CC ka la lah ban pynliem ïa ka Sunrise CC da 7 wicket ha ka jingïalehkai kaba la long hynne ka sngi ha ka lympung Shillong Cricket League Super Division 2024.
Ha kane ka jingïalehkai u Arpit jong ka Nongmensong CC u la lah ban tyngshaiñ bha ïalade hadien ba u la khyrwit palat ïa ka spah ron ban ïarap ïa ka kynhun ban jop suk da 7 wicket.
Haba phai sha kane ka jingïalehkai, ka Sunrise CC ka jied ban tied nyngkong hadien ba jop ïa ka toss.
Haba shimti ïa ka pali tied nyngkong kane ka kynhun ka la kynjoh 181 ron shuwa ba baroh 10 ngut kin shah pynkhyllem noh hadien 39.2 over.
Ki rangtied kiba la ïoh kamai bun ron ïa ka kynhun ki long u Manish Sangam (51 ron naki 66 bol) bad u Krishna Chettri (30 ron naki 29 bol).
Haba phai sha ki rangkawangbol ka Nongmensong CC kiba seisoh ki kynthup ïa u Raghav Magotra u ba la kawang 7 over, shah tied 17 ron bad khur 3 wicket, katba u Anish Charak u la pyndep 9 over, shah tied 27 ron bad khur 3 wicket.
Haba pyrshang ban beh ïa katei ka thong ba la buh, ka Nongmensong ka la lah ban pyndep tang hadien 26.4 over bad shah pynhap tang 3 ngut ban kynjoh pura sha ka 183 ron bad jop ïa ka jingïalehkai da 7 wicket.
U Pawan Kumar Singh (6 over: shah tied 18 ron: khur 1 wicket) bad u Prince Thakur (4.4 over: shah tied 23 ron: khur 1wicket) rangkawangbol ka Sunrise CC ki la ïoh ban pynhap mar u wei hynrei kane kam pat biang ban pyllait ïa ka kynhun na ka namrem.
Haba phai sha ki rangtied ka kynhun ba khur jingjop, u Manish Rai u la tied 30 ron naki 38 bol, bad ka namtam ka long sha u Arpit u ba la khyrwit haduh 123 ron naki 99 bol bad ban khur syndon ïa ka khusnam Player of the match.
Mawkyrwat, Lber 15: Ka Seng Samla Kur Lyngdoh Umiong bad Lyngdoh Nonglyngkien (SSKLM&LN) ka pynpaw ka jingsngewdiaw kaba khraw bad ka jingpyrshah jur halor ka rai kaba la rai ha ka jingïalang hapdeng jong ka Kur Lyngdoh Umiong bad Kur Lyngdoh Nonglyngkien kaba la long ha ka 9 tarik u bnai Lber, 2024, ha ïing ka kong Bandaplin Lyngdoh Umiong, ban ïa pynbeit ïa ki kam jong ka kur ba la mih ar tylli ki kyrteng kur, kata ka long ka Kur Lyngdoh Umiong bad Kur Lyngdoh Nonglyngkien kumba la bthah na ka Khasi Hills Autonomous District Council (KHADC) shithi No.DCXXVII/Gen1/6/2023/9, dated: Shillong The: 28 tarik u Jylliew (July) 2023.
Namur na ka liang jong ka KHADC ka sngewthuh ba ka Kur Lyngdoh Umiong bad Kur Lyngdoh Nonglyngkien ka dei kajuh bad ki dei shipara.
Namarkata, halor kane ka kam ka la don ka jingïapynbeit ar sien, hynrei kam shym la seisoh bad dei ha ka jingïapynbeit kaba khadduh kata ha ka 9 tarik u bnai Lber, 2024, ki kñi jong ngi ki la shim ïa ka rai ban ïa-tait kur noh shi syndon.
Hooid, ka la don ka jingpynssngew na ki dkhot jong ka Kur khamtam na ki samla jong baroh ar kur ba kin shu ïateh kur noh, ba ka Kur Lyngdoh Umiong bad Kur Lyngdoh Nonglyngkien ka dei kajuh namar ha ka jingkular naduh ki tymmen jong ki mynshwa ki la sngew skhem ha la ka jong ka jong ka Nongrim, hynrei kim shym la sngap bad ka jingïalang ka la shu wai noh, kumta khlem da ïa saiñ ne shon kti bad ki la ïa pher noh ha la ka jong ka jong.
Shuh shuh la ong ba na ka liang jong ki katto katne ki bym kwah ban ïa-tait kur khamtam ki samla jong baroh ar kur ki la mih da ka jingsngewsih kthang na ka jingialang, namar ban ïa-tait kur noh ïa la u para, u hymem, u kñi bad ki ‘mei-san ‘mei-nah ki sngew ba ka long kaba sang kaba ma bed ka bym lah ban pdiang ruh ha ka inilang sahlang.
Namarkata, halor kane ka kam na ka liang Seng Samla Kur Lyngdoh Umiong bad Lyngdoh Nonglyngkien ki la ïa shong pyrkhat kyrkieh ha ka 12 tarik bnai Lber, 2024 ha Nonglyngkien bad ka la rai ba da lei lei ngi kum ki samla ngin nym lah ban pdiang ïa kane ka jingïatait kur kaba la rai da ki kñi jong ngi ha ka 9 tarik u bnai Lber, 2024.
Hynrei ngi nang tehsong nangne shakhmat ïa baroh ki ar kur kum ki shipara haduh ki sngi jong ka jingïap.
Khnang ba kan nym wan jia ka nem sniew hapoh jong ka kur bad ban nym jia ka shongsang shongma hapoh jong kine ki ar ku hadien habud.
Haba don kino kino ki kam hapoh jong kine ki ar kur ngin ïa long kawei bad ïa ki bat ki bynta jong ka kur ba la buh da u longshwa manshwa ruh kin long kumjuh.
Ka Seng Samla Kur Lyngdoh Umiong bad Lyngdoh Nonglyngkien ka la kyntu ruh ïa baroh ar ngut ki kñi kata ïa u bah Railing Lyngdoh Umiong bad u bah Dmikstar Lyngdoh Nonglyngkien ba kim dei ban leh shongshit kat ïa ka kam jong ka kur tang ban myntoi shimet haduh ban ïa-tait noh ïa ki para kur para jait, hynrei ki dei ban long ka nuksa kaba bha ban tehsong ïa ki para kur para jait khnang ba kan long ka jingkyrhu ïa ki longdien mandien jong ka kur.
Ka Seng Samla Kur ka la kyntu ruh ïa baroh ar ngut ki kñi ba kim dei ban pynsngap than ïa ki jingpyshoi ne pyntieng koh tympan jong ki briew ba nabar, ba lada kin ai ïa kata ka jait Lyngdoh Umiong ne Lyngdoh Nonglyngkien kin duh ïa ka jinglong trai ïa ka khyndew ka shyiap hapoh ka Ri Khaiñ.
Hynrei ki dei ban buh ha khmat ïa ka kam jong ka kur, namar ïa ka khyndew ka shyiap dang lah ban thied sha kiwei kiwei ki jaka hynrei ïa ki para kur para jait kim nym lah ban thied.
Uba nabar un nym lah ban tuklar ïa ka kam kur jong ngi bad u dei ban lehraiñ hi ban wan tuklar ïa ki kam kur kam jait jong kiwei.
Kaba kongsan ki dei ban shim ïa ka jingkitkhlieh kum ki rangbah ban tehsong ïa baroh ar kur khnang ban wanrah noh ïa ka jingsuk hapoh ka kur bad hapoh ka Ri Khaiñ.
Ka Seng Samla Kur Lyngdoh Umiong bad Lyngdoh Nonglyngkien sa shisien ka ïai ban ba kat bym pat lah ban tehsong ïa ki hi ar tylli ki kur, ïan iai long ka dieng-pynkiang ïa baroh arngut ki kñi haba ma ki ki pyntreikam ïa ka kam jong ka kur bad ïa ka Ri Khaiñ lait noh ïa ki kam shimet jong ki.
Namar kum ki samla ki tip shai ba ka Kur Lyngdoh Umiong bad Lyngdoh Nonglyngkien ki dei shipara bad ki dei ki juh.
Ka Seng Samla Lyngdoh Umiong bad Lyngdoh Nonglyngkien ka kyrpad ruh ïa ki bor ba dei khmieh ïa kine ki kam kur kam khaiñ la ka long ïa ka ophis jong u Syiem Maharam Syiem Ship, ka District Administration jong ka South West Khasi Hills District bad ka Khasi Hills Autonomous District Council (KHADC) ba kim dei ban pdiang ïa kino kino ki jingtreikam jong ka kur Lyngdoh Umiong ne Lyngdoh Nonglyngkien ne Shiphew Kur (kaba ngi la ujor ha u Executive Member (Elaka) ïa ka jingïateh soskular u kñi na ka kur Lyngdoh Umiong, hapoh ka Ri Khaiñ Nonglyngkien, katba ym pat lah ban ïa pynbeit ïa kine ki kam kur, khnang ba kan nym wanrah ïa ka jingkulmar hapoh jong ka kur bad ka Ri Khaiñ hi baroh.
Kane ka long katkum ka kyrwoh khubor ba la phah da u Pynkmenlin Lyngdoh, President, bad u bah Wanpyndap Lyngdoh, General Secretary jong ka Seng Samla Kur Lyngdoh Umiong bad Seng Samla Kur Lyngdoh Nonglyngkien.
Nongpoh, Lber 15: U Director ka tnad Urban Affairs jong ka sorkar Meghalaya, u Bah E.Kharmalki mynta ka sngi u la leit ban plie ïa mawnongrim na ka bynta ban tei ïa ka jaka pynieng kali paidbah ha ka phyllaw ka Nongpoh Town Shopping Complex ha Ri Bhoi District.
Haba leit ban plie ïa u mawnongrim la shim bynta lang ruh da u President ka Synjuk ki Rangbah Shnong Ri Bhoi District, u Bah B.B Makdoh kum u symbut kongsan bad la sakhi lang ruh da ka jingdon lang u Bah S.Langstieh District Urban Officer ka Ri Bhoi, u Bah Rayonald Kharkamni, Secretary ka Nongpoh Town Committee, ki rangbah shnong bad ki riew rangbah.
Ïa ka jingïalang la pynïaid da u Bah S.F Lyngdoh uba dei u Charman ka Nongpoh Town Committee.
Kum ban pynpaw, ka sorkar Meghalaya lyngba ka tnad Urba Affairs ka la mang haduh T.10 lak tyngka ban tei ïa katei ka jaka pynïeng kali paidbah ha khmat ka Nongpoh Town Shopping Complex ha Nongpoh.
Haba ai jingkren ha kane ka sngi, u Bah E.Kharmalki u la ai jingïaroh ïa ka Nongpoh Town Committee ba dei lyngba ka jingshim khia ka town Committee ba ka sorkar lyngba ka tnad Urban Affair ka la mang ïa katei ka song pisa na ka bynta ban tei ïa katei ka jaka pynieng kali ban pynsuk ïa ki paidbah ha katei ka iew ha Nongpoh.
U la ong ruh ba ka tnad Urban affair ka la shim khia bha ban peit ïa ki jingdonkam jong ki paidbah ha ki jaka sor bad kumba long mynta ka tnad urban affair ka la thaw ruh ki lad ki lynti ban wan rah ïa ki jaka thang briew (crematorium) ban pynduna ïa ki jingjaboh bad jingpynjot mariang bad ha kajuh ka por ruh ka tnad urban affair kan shim khia ruh ban buddien ïa ki jaka theh ñiut (Solid Waste Management) ha baroh ki district jong ka jylla.
Shuh shuh, u la kyntu ruh ban urlong shibun ki kam ai jingmyntoi la ki dei ha ki jaka sorkar ne ha ki jaka nongkyndong donkam ban don ka jingïatrei lang na baroh ki liang khamtam ki nongïalam shnong bad ki riew rangbah ka jylla, u la bynrap.
Man la u snem kata ha u Bnai Lber haduh Iaiong la ju ïohi ba ki skul naduh sor haduh nongkyndong ki ju bunkam ban pynlong ïa ki tamasa ïalehkai ba harukom.
Hynrei ka jingkylli kaba mih ka long ba watla ki dei ki lympung ki long man u snem hynrei katno ngut eh ki samla ïalehkai ba pawnam ba ka jylla ka ïoh ban sei.
Kawei pat ka jingkylli ka long ba la ka tnad ïalehkai jong ka sorkar Jylla ka la ju snohkti lang bad kitei ki rynsan ïalehkai jong ki skul.
Lada ka jubab kadei haoid, kiei ki jingkyrshan kiba ka ai sha kitei ki skul bad katno ngut ki rang bad ki thei kynsai kiba tbit ba ka la dep ban jied.
Ym lah ban len, lada ka tnad ïalehkai jong ka sorkar hi ka shimkhia, da kaba phah ïa ki coach kiban leit shim bynta lang ha kitei ki tamasa ïalehkai jong ki skul, lehse bun ki skul kin ïoh ban sei ki nongïalehkai kiba tbit kiba lah pat ban mihkhmat ïa ka jylla ha ki lympung ïalehkai bapher bapher.
Hynrei sngewsih imat katei kam don satia haka jingmut jingpyrkhat jong ka tnad.
Lah ruh ban ong ba ka jingpynlong ïa kitei ki tamasa ïalehkai man ka snem ki shu kut beit tang ha kito ki skul hi namar ym don ki briew naka tnad kiba leit ban peit lane ban jied bad buh kyrteng ïa ki nongïalehkai kiba tbit.
Kumta kane ka ïai bteng na uwei u snem sha uwei pat bad kumta kito kiba tbit ki shu kut beit tang ha ka jingdeng medal rong stem ryngkat ka syrnod khlem da poi pat shaei shaei.
Ka la dei ka por ba ka tnad ïalehkai jong ka sorkar jylla ba kan kyndit bynriew noh naduh mynta khnang ba ka jylla kaba dang sahdien bha ha kane ka phang kan ïoh ban pynkhreh khambha na ka bynta ki lympung ïalehkai kiba harukom la ka long ha ka thaiñ shatei lam mihngi jong ka Ri kumba ju tip kum ka North East Games lane ki National Games.
Ka por ka dang biang ïa ka tnad ba kan kyndit thiah.
Kam dei satia ka kam kaba eh ïa ka, lada ki district sports officer ki lah ban trei ïa ka kam da ka jingkitkhlieh ka jylla hi ka lah bansei bun ki rang bad ki thei ïalehkai ba kynsai.
Kawei ruh kam don jingeh ei ei ïa ki ophisar ka tnad ban leit kum ki nongpeit kai ha ka sngi ba kitei ki lympung ïalehkai ki don.
Dei lyngba kitei ki rynsan ïalehkai ba ki lah ban jied kino kiba khlaiñ ha ka ïakob mareh 100, 200 ne ki jingïakob mareh jngai.
Ki lah ruh ban jied ïa kito kiba khlaiñ ha ka long jump, high jump ne ha kiwei pat ki jingïalehkai.
Lada ki lah ban jied tang kumba lai ngut na man kawei pa kawei ka jait jingïalehkai na kawei kawei ka skul, lehse ka tnad kan ïoh pahuh bha ki nongïalehkai bad da kaba leh kumtei, kan lum lang pat ïa baroh kitei ki khynnah skul ban pynïakob pat hapdeng para ma ki khnang ba kan ïoh sa tang ïa kiba kynsai tam.
Kawei pat ka bynta ba ka sorkar lyngba ka tnad kadei ban leh, ka long ban kyrshan pisa ne ai ïa kita ki scholarship ïa kito kiba ka jied ban shah pyntbit kyrpang kumba long lem ha kiwei ki jylla kumba lamkhmat da ka Manipur.
Lada ka lah ban leh kumta, lehse tang hapoh san snem ka Meghalaya kan kylla long kawei na ki jylla kaba lah ban pynmih bun bha ki nongïalehkai kiba kynsai ha ka Ri.
Kumba long haduh mynta, jan ha baroh ki jait jingïalehkai ha ka Ri, ki samla Manipur kidei ban don beit namar kitei ki la ïoh ïa ka tynrai naduh na la iing bad kumta kam shem jingeh shuh ïa ki ban ïakhun ha kino kino ki lympung.
Ym tang katta dei kitei ki samla kiba wan na ka thaiñ shatei lam mihngi jong ka Ri kiba paw khmat eh ha man la ki lympung ïalehkai ba ka Ri ka pynlong.
Ka por ka dang biang palat bad lada ka kyndit thiah noh mynta,lada ka sorkar ka kwah ban shim khia ban kyntiew ïa ka kam ïalehkai sport ka la dei ruh ban seng da kawei ka skul kaba kyrpang ban ai jinghikai ïa ki samla lehse kiba ka la jied kyrpang na ki skul badpher bapher ba kin don noh ha katei ka skul ban ai jinghikai ïa ki naduh ka jingpule haduh ki kam ïalehkai sport bad lada ka sorkar ka leh kumne khlem artatien ka lah ban sei bun ki samla kiba la tbit bad kiba la paw ha kiba bun ki liang.
Nongpoh, Lber 15: Ka ophis jong ka District Tuberculosis Officer, Ri-Bhoi District lyngba ka program Pradhan mantri TB Mukt Bharat Abhiyaan mynta ka sngi ka la pynlong biang ïaka prokram ban sam ïaki jingbam teimet (Nutritional Food Basket) sha kumba 27 ngut ki nongpang TB ki ba la tingkhun (Adopt) daka NEZONE Pipes & Structure & NTL STEEL Pvt.
Ltd.
lem bad ki nongtrei jong ka National Tuberculosis Elimination Program, ki ba long kum ki Nikshay Mitra ki ba la pynbiang ïaki mar bam jong kitei ki 27 ngut ki nongpang TB naka bynta 6 bnai.
Ïa katei ka program sam mar bam la pynlong mynta ka sngi ha Conference Hall Jong ka Civil Hospital Nongpoh bala wan ban don ryngkat da ka Dr.TS Momin District Medical Health Officer ka Ri-Bhoi, ka Dr.D Blah, Addl.DM&HO Ri-Bhoi, Dr.E.Kalwing District Tuberculosis Officer, Ri-Bhoi District, ki nongtrei ka NTEP, ki Manager jong ki ar tylli ki Private company kiba tingkhun ïaki Nongpang lem bad ki khynnah pule BSW jong ka Women’s College Shillong.
Kum ban shu pynpaw ba katei ka program Pradhan Mantri TB Mukt Bharat Abhiyaan (PMTBMBA) kadei ka program kaba la shim khia daka sorkar pdeng kaba la dep ban plie paidbah da ka President jong ka Ri India ka Drupadi Murmu haka 9 tarik Nailar 2022 halor ka thong ban rat diengkhong ïaka jingpang TB shuwa u snem 2030 bad lyngba kane ka program ka sorkar ka thmu ban pynïoh jingïarap naka bynta kiba pang TB bad ha kajuh kapor ban pynshlur ruh ïa baroh ki nongshnong jong ka Ri India naduh ki nongmihkhmat, ki ophisar, ki kynhun seng trei mon sngewbha bapher bapher, ki riew shimet ba kin phaikhmat ban ïarap sha kito kiba ioh ïa katei ka jingpang ha kaba ïadei bad ki jingbam kiba tei ïaka met.
Haba kren ha katei ka sngi naka liang ka Dr TS Momin bad ka Dr D Blah kila ong ba ka sorkar mynta ka dang ïakhun tyngeh ban pynduhjait ïa katei ka jingpang bad ai ka jingïaroh kaba khraw ïaki kompani ki riew shimet kiba la ting khun ïaki nongpang TB bad kane kan ïarap shibun ïaki ba kin ioh ban bam ïaki jingbam tei met ban ioh ka met kaba khlaiñ khamtam haba ki dang don hapdeng ka jingshah sumar ryngkat ka jingdih dawai.
Kila ong ruh ba ki don shibun ki nongpang kiba dang shah ieh khunswet ha kaba kila kyrpad ïaki nongmihkhmat, ki seng bapher bapher ki riew shimet ba kin mih shakhmat naka bynta ban ting khun kum ki Nikshay Mitra ïaki nongpang TB ba ka thong jong ka sorkar ban pynduhjait ïa ka jingpang TB shuwa u snem 2030 kan long kaba jop.
Shillong, 15 Lber : Ka North East Centre for Technology Application and Reach (NECTAR), Dept of Science and Technology, ka Sorkar India , ha ka 15 tarik u Lber, 2024 ka la sdang ïa ka Community Radio Station (CRS), ba la ai kyrteng ka “Mawkynrew 89.60 FM Community Radio" ha shnong Jongksha ha Mawkynrew C&RD Block, East Khasi Hills District.
Kane ka Community Radio Station ka long hi kum ka FM Radio Station, ha kaba lah ban sngap da kaba leit sha ka 89.6 Mega Hertz ha ka FM band na ka radio lane mobile phone bad ki paidbah ki lah ban sngap ban ïoh jingmyntoi ha ka liang ka koit ka khiah, ka pule puthi, ki jingai jingtip halor ka rep, bad ki jingrwai ki jingtem.
ïa kane ka projek ba la mang 60 lak tyngka la wan ban plie da u MLA ka thaiñ, u Bah Banteidor Lyngdoh kum u kongsan ha ka jingïadonlang ki ophisar ka NECTAR, ki nongïalam shnong ba kynthup ïa u Bah Olet Kharsahnoh, Sordar ka shnong Jongksha, ki nongshong shnong, ki khynnah skul lem ki nonghikai.
Kiba wan ban ïa don lang ha kane ka sngi ki la sakhi ïa ki jingrwai jingshad ba itynnad na ki khynnah skul ka Mary’s Garden School, Jongksha bad ki jingrwai Myllung na ki khynnah ka Inclusive Music School, Shillong.
Na kane ka Community Radio Station kan ai jingshakri sha 9 tylli ki Constituency kiba hap ha ka East Khasi Hills bad West Jaiñtia Hills ba kynthup palat 200 tylli ki shnong.
Haba kren ha ka jingïalang, u Bah Banteidor u la pynpaw kane ka Community Radio Station kan long ka lad ïa ki samla ban sei ïa la ki jong ki sap kiba ki don.
Nongpoh, Lber 15: Ka All India Children’s Educational e-Content Competition (AICEeCC) kaba dei ka jingïakop thoh katkum ka juk stad ba mynta naka bynta ban dang pynïar shuh shuh ïakajingtip sha ki khynnah bad ki samla pule kala sdang mynta ka sngi ha North East Regional Institute of Education (NERIE) Umiam bad ïa katei ka jingïakop la pynlong da ka Central Institute of Educational Technology (CIET), NCERT, Delhi.
Ïa katei ka jingïakop ba 2 sngi lynter la wan ban plie paidbah u Prof.PS Shukla Vice Chancellor ka NEHU kum u kongsan, haka jingdonlang u Prof.Amarendra Behara Jt.
Director ka CIET, NCERT, Prof.F.G Dkhar Principal ka NERIE bad kiwei kiwei ki khraw pyrkhat, ki nongwad bñiah, ki nonghikai na kylleng ki jaka jong ka ri.
Haba kren maitphang ha katei ka sngi u Prof.Amarendra Behara Jt.
Director ka CIET, NCERT, u la ong ba ka thong jong katei ka jingïakop ka long ban nang pynïar ïaka jingnang ka jingtip bad ka jinghikai lyngba ka juk stad kaba mynta bala shim bynta da ki khynnah, ki nonghikai, ki khraw pyrkhat ban wanrah ki jingkylla haka liang ka pule ka puthi.
U Prof.PS Shukla kum u kongsan haba kren ha katei ka sngi u la pynpaw ba ki nonghikai ki dei ki nongtei ïaka ri bad kane ka rukom pynïar ïaka jingnang jingtip lyngba ki rukom pyrkhat bapher bapher kan wanrah ka jingkylla haka liang ka pule ka puthi bad khamtam ka pynkylla ïaka pyrkhat pyrdaiñ bad ka jingstad jong ki samla pule ha kane ka juk ba mynta ba ki samla pule ki lah ban pyndonkam ïaki jingthoh (content) lyngba ki kor internet.
U la kyrpad ruh sha ki samla pule ba kin pyndonkam hok ïaka jingstad ka jong ki haka rukom kaba dei bad ban pyndonkam ïa ki e-content, ka ban long ruh kum ka jingmih bujli ïaki nonghikai ha kane ka juk stad kaba mynta bad kane hi kan wanrah shibun ki jingkylla haka liang ka pule ka puthi bad ka jingnang jingtip jong ki samla pule.
Jowai, Lber 14: Ka seng samla jong ka National People Youth Front (NPYF) 1-Nartiang Constituency kala ai ka jingkyrshan pisa ïaka prokram ai jingsumar khmat ei ïa ki samla pule ne ka ‘Free Eye Check up Camp’, bala khot pynlong da ka West Jaiñtia Hills District Adventure Sports and Mountaineering Club (WJHDAS&MC) ha ryngkat ka jingïatreilang bad ka Mission Nethralaya Eye Care Center, Shillong bad ka Kiang Nangbah Govt.
College Student Union.
Ïa kane ka jingai jingsumar khmat ei ïa ki samla pule la pynlong ha Kiang Nangbah Govt.
College Indoor Sports Halls kaba la sdang naduh hynnin ka sngi 14 tarik bad pynkut mynta ka sngi 15 tarik u Lber, 2024 baroh ki nong ïoh jingsumar khmat ki don haduh 600 ngut ki samla pule bad ki nongtrei ka College.
U President ka West Jaiñtia Hills District Adventure Sports and Mountaineering Club samla Sambor Surong haka jingkren sha ki lad pathai khubor ula ong ka jingthmu ban pynlong ïa kane ka ‘Free eye Check up Camp’ ka long kyrpang eh na ka bynta ki samla pule kiba wan na ka longïing ba duk, kaba long ruh shi bynta na ka jingdap saw snem jong ka Club naduh ba la seng ïa ka ha u snem 2020.
U samla Sambor ula pynshai na ka bynta kito kiba don ïa ka BPL Card yn ai jingsumar ei khlem jingsiew, katba ïa kito ki bym don Card BPL kin hap shim kumba 30 present bad kane ka jingai jingsumar kan dang ïaibteng ha kylleng ki jaka bad kumjuh ruh sha ki bynta ka West bad East Jaiñtia Hills.
Shuh shuh ula ïathuh haka por ba sdang ïa kane ka kam ka long kaba eh bha ïa u khamtam ha ka liang ka pisa pilaiñ hynrei dei da ka jingïarap u Blei la lah ban pynïaid shakhmat ïa kane ka kam ba bha jong ka Club, da ka jingwan shakhmat ka seng samla jong ka National People Youth Front 1-Nartiang Constituency mynta ka kynti ban ai jingkyrshan, la ong u samla Sambor Surong.
Katba u President ka KNGCSU u samla Evermore Rymbai ula pynpaw ka jingai khublei kyrpang ïa kane ka West Jaiñtia Hills District Adventure Sports and Mountaineering Club kaba la shim ïa kane ka bynta kaba donkam eh ban ai jingïarap ïa ki samla pule kiba donkam jingïarap ha ka bor ïohi bad kane kala long kaba jop da ka jingïarap ka Principal jong ka College kaba la ai jingbit ban pynlong ïa ka Prokram.
Ula pynsngew kum ki samla pule ki donkam bha ban ïoh ïa ka bor ïohi kaba biang na ka bynta ka pule puthi kaba kham shakhmat.
Shuh shuh ula pynsngew ba ka College mynta kala sdang ban wan ha ka jingkylla da ka jingwan hiar jurip jong u symbud myntri rangbha ka jylla ma Sniawbhalang Dhar dang ha kine ki khyndiat sngi, ha kaba la sakhi ïa ki Footpath ban poi sha College bad ki phyllaw la sdang ban shna ïa ki bad kynmen ba kine ki kam kin long kiba ïaid beit ïait ryntih da ka jingïarap jong kane ka sorkar kaba mynta.
Kum u President u buh ka jingkyntu ïa baroh ki samla pule ba kin buh ha ka jingduwai na ka bynta kane ka sorkar ba kan trei khambha shuh shuh na ka bynta ka College, ha ka juh ka por u khot ïa baroh ban don ka jingïatrei lang ha kino kino ki kam khnang ba kin long kiba jop.
Shillong, Lber 15: Ka Hynñiewtrep Integrated Territorial Organization (HITO) ka la phah da ka shithi sha u Myntri Rangbah ka jylla u Conrad K Sangma da kaba pynpaw ha kaba nyngkong ïa ka jingai khublei ba ka sorkar ka la kyntiew ïa ka rta thep kam na ka 27 snem sha ka 32 snem ka rta ha kaba 32 snem ka rta shaduh ka 37 snem na ka bynta ki Schedule Tribe, na ka ban thung kam ïa kiba aplai kam ha kiba bun jait ki kam ha ki tnat sorkar bapher bapher.
Ka la ong ba kane ka la plie ïa ka jingkhang ha ka ïoh kam ïohjam na ka bynta ki samla jong ka jylla ha ka por ba ka la don ka jingduna bha ha ka ïohkam ïohjam ha ka jylla manla ka sngi.
“Ngi ai khublei ïa ka sorkar na ka bynta kane ka jingjop kaba la long ka jingkyrkhu ïa ki samla kiba dang wad kam ha ka jylla.
Ngi ai khublei ruh ïa ka jinglah ka sorkar ban shimkam sted ïa ki kam kiba pyrshah ïa ka umlang sahlang ha kine ki sngi ba la leit," ong u President ka HITO u Bah Donbok Dkhar ha ka shithi.
Na ka liang ka seng ha ka shithi ne ka dorkhas kaba la aiti sha u Myntri Rangbah ka la kyrpad ban kyntiew ïa ka rta jong ki samla kiba aplai ïa ki kam pulit kiba thylli ha ki shnat bapher bapher jong ka Meghalaya Police.
“Ngi kyntu ïa ka jingbha jong phi ban pyrkhat ruh ïa ka jingjia jong ka jingsar ka khlam COVID 19 bad ka Lockdown kaba la pynsangeh ïa ka jingthung kam bad ban ïaleh ïa ki eksam bad ban khmih ïa ka jingdonkam kiba aplai kam pulit, kaba la khang lad ïa kiba bun kiba kwah thep kam ban duh ban thep ïa ki kam pulit kiba lait thylli ha kiba bun ki shnat jong ka tnat Pulit da ka daw ka jingkut ka rta kaba la ktah ïa kiba wad kam khlem da la bakla hi dalade," ong ka HITO.Ka seng ka la pynpaw ba lyngba ka advertisement notification (dated 6 March 2024) kaba la pyllait da ka Office jong u Inspector General of Police cum Chairman, Central recruitment board, ka sorkar Meghalaya, la pynbna ba ki la don 76 tylli ki kam kiba lait thylli hapoh ka kam UB Sub Inspector, 720 tylli hapoh ka Unarmed Branch Constable, 195 tylli ki kam kiba lait ha ka kam Fireman.
La pynbna ruh ba ki la don 53 tylli ki kam kiba lait ha ka kam Driver Fireman, 26 tylli ki kam ha ka Mechanic, 205 tylli ki kam MPRO operator, 56 tylli ki kam Signal/BN operator, 1494 tylli ki kam armed branch constable/battalion constables/MPRO GD/ constable handyman, 143 tylli ki kam Driver constable.
Haba kheiñ lang baroh, ka seng ka la ong ba ki la don haduh 2968 hajar tylli ki kam ba lait thylli hapoh ki kam pulit kiban aikam ïa ki samla jong ka jylla.
Ka seng ka la ong ba kan long ka burom kaba khraw bad kaba wanrah jingmyntoi lada ka sorkar ka pyrkhat ban rah biang ïa ka rta jong kiba thep kam ha kaba ïadei bad kane ka bynta.
Ka seng ka la pynpaw ruh ba ha kaba iadei bad ka jingthung ia ki nongbud hapoh ka tnat pult, kam shym la don ka jingpynbna ne ka notification/advertisement kaba la pynmih kaba la wanrah ka jingkylli ha kaba iadei bad ka jingthung kam ia ki nongbud.
“Ngi kwah ban kyrpad ïa phi kaei kaba ka sorkar bad ki tnat kiba dei ban shim khia kin leh ban pynthikna ba ka rukom thungkam kan ïaid katkum ki kyndon jingtreikam na ka bynta ban thung ïa ki nongbud khnang ba kan long kaba sted bad kaba la pynkhreh kloi bad ba ïa ki jingpynbna dei ban pyllait paidbah, kumta ka donkam ïa ka jingbuddien halor kane ka shithi khnang ba kan long kaba myntoi ïa ki samla pule," ong ka dorkhas ka HITO ba la phah sha u Myntri Rangbah.
Ha kawei pat ka liang ka Hynñiewtrep Youth Council (HYC) ka la dawa na ka sorkar jylla ban wengnoh ïa ka jingpynbna ba la pynmih dangshen ha kaba ïadei bad ka jingthmu ban thep ïa ki kam ba lait hapoh ka tnat Meghalaya police da kaba ong ba ka rai ban pynduna ïa ka rta kiba thep kam ka long ka bym lah ban pdiang.
Ha ka shithi ba ka la phah sha u Myntri Rangbah u Conrad K Sangma u President ka HYC u Bah Roy Kupar Synrem u la ong, “Namar kata ngi kyntu ïa phi ba phin shim ïa ki sienjam ban wengnoh ïa katei ka jingpynbna bad ban pynbna biang da kawei ban kyntiew ïa ka rta thep kam kiba aplai kam pulit kaba long ïaryngkat lang bad kiwei ki jylla ha ka ri India na ka bynta ki ST/SC," u la ong.
U la ong ba katkum ka jingpynbna ba la pynmih da ka ophis u Inspector General of Police (R/PR)-Cum- Chairman, Central Recruitment Board ha ka 6 tarik mynta u bnai, ka rta jong ka kam UB Constable/Fireman/Driver Fireman/ Fireman Mechanic/MPRO Operator/Signal Operator/ AB Constable/ Battalion Constable/ MPRO GD/ Constable Handyman bad Driver Constable, ka long naduh ka 18 snem haduh ka 21 snem kaba la ailad pat 5 snem ka jingpynjlan ia ki nongthep kam kiba dei hapoh ka thup ST/SC.“Mynta ka jingkylli ka long, shano ki samla kiba la shah pynduh ban thep ia kitei ki kam ba la pynbna kin leit? Hato ngi kwah ia ki ban long kiba shang makia ha ka imlang sahlang bad ha ka jylla baroh kawei? Hato ngi tan shapoh ia ki da kaba wanrah ia kine ki kyndon ki rukom treikam kiba kum kine?," buh jingkylli u nongialam ka HYC.Shillong, Lber 15: Ha kawei pat ka jingjia ki pulit ki la ïathuh ba u Company Commander A-Coy, 193 Bn.
, BSF, BOP Karaigora (SWKH) u la phah ka jingujor ba ha ka 29 tarik u Rymphang ha ka por kumba 7.45 baje mynmied, ki shipai BSF kiba don ha ka kamram ki la lap kawei kaba don 1,581 tylli ka pisa India kaba don da ki kot T.500 kiba la poi kumba T.7,90,500.
Shillong, Lber 15: Ka khubor ba la ïoh na ki pulit la ïathuh ba u Bah Klurningson Donna, Myntri, Dwara, Nongtyrnem Sirdarship (EKH) u la phah ka jingujor ba ka jaka kaba heh bha kaba la long trai da ka Hima Dwara Nongtyrnem Sirdarship la dep kurup beaiñ na ka bynta ban shna ïa ka surok Indo-Bangladesh Border, ban ker bad kumjuh ruh ïa ka Surok shnong kaba ha ka shnong Thyllaw (EKH) bad uwei u briew uba kyrteng u Arwanphai Wanshong, Sirdar, Dwara, Nongtyrnem Sirdarship, u la kam ba u la long trai ïa katei ka khyndew kaba heh kaba dei jong ka Hima bad kaba pyndonkam bakla u la ïoh ka pisa kaba T.1,03,33,785/- kum ka bai lutksan khyndew.
Shillong, Lber 15: Ka Lady Keane College kaba dei kawei na ki shlem ai jinghikai ïa ki samla pule kynthei ha ka liang ka jingnang jingstad, ka la pynbna paidbah ba naduh mynta u snem 2024 kan sa pdiang ïa ki samla pule shynrang ha ka laiñ Science bad Professional Course.
U Bah W.Khyllep Retd IAS uba dei ruh u President ka Governing Body ka Lady Keane College bad u Dr.Khlur Mukhim uba dei u Principal, haba kren sha ki lad pathai khubor ha ka janmied sngi Thohdieng ha ka ophis treikam ha katei ka jaka pule, ki la ïathuh ba ka college naduh mynta u snem kan pdiang ruh ïa ki samla pule shynrang kiba pule ha ka Science bad ruh ka Professional Course kum ka Tourism, Computer Science, Fashion Designing bad ka Traditional Music.
U Dr Khlur Mukhim u la ong ba katkum ka jingkylla jong ka por ba mynshuwa ki briew ki dang syier biej hynrei ha kane ka juk ba mynta ym tang ki kynthei lane ki shynrang hynrei ka shong katkum ka jinglah khamtam ha ka liang ka jingnang jingstad.
U la ong ruh ba lyngba kane ka sienjam ba ka College ka shim kan long ka jingmyntoi na ka bynta ki samla pule shynrang bad kynthei ba kin don ka mynsiem ïakhun bad ban ïaburom mar kylliang.
Kumba la sngewthuh na ka kyrteng Lady Keane College kaba mut ba kadei tang na ka bynta ki kynthei, hynrei u Dr.Khlur Mukhim haba jubab ïa ka jingkylli u la ong ba kane kam dei shuh kaba dang thymmai, namar mynshuwa ha St Edmunds ym don kynthei hynrei mynta la bun ngut ki samla pule kynthei ruh ki leit ban pule, kumta ki bor pynïaid kim don kano kano ka jingthmu ban pynkylla kyrteng ïa ka Lady Keane College.
Shuh shuh u la ong kaba la pynlong ïa ka College ban ailad ïa ki samla shynrang kadei namar ki duna kiba pule ïa kitei ki laiñ bad kaba long ruh kum ka jingplie lad na ka bynta kito kibym ïoh ban pule ha kiwei pat ki College.
Ka College hi kan kham peit bad ailad shuwa ïa kito kiba biang ki percentage la ka long ïa ki shynrang lane ki kynthei.
Mawkyrwat, Lber 15: Ki ar tylli ki trok ki la ing khong hadien ba ki briew bym lah ithuh ki la wiang ding dusmon katba ki dang ïeng ha lynti Photkylla – Ranikor hajan ka shnong Umsih, South West Khasi Hills District.
Ha ka tyllong khubor ba la ïoh lum, la ong ba kane ka jingjia ka la jia ha ka miet jong ka 13 tarik u bnai Lber, 2024 katba ki ar tylli ki trok kit piat kiba don ïa u Registration No: AS010 C 2203 bad AS17 C 1086 ki dang ïeng harud lynti Photkylla – Ranikor.
“Kane ka jingjia ka lah ban dei ha ki por miet", ong ka tyllong khubor na ki paidbah katei ka thaiñ bad ha kane ka jingjia ym don mano mano ba mynsaw.
Shillong, Lber, 15: Ïa ka kot kaba la thoh da u Bah Daniel Stone Lyngdoh kaba la ai kyrteng, “Aiu ngin leh ha jingim ba tang shisien? la pyllait paidbah ha ka sngi Thohdieng ha phyllaw ing sah jong u Wickliff Syiem u Syiem Khynnah ka Hima Nongstoiñ ha ka shnong Rajai, Bangladesh.
Ha kane ka jingïalang ba la pynïaid da u Romesh Juwel Sohlamar ha ka ktien Lyngngam, la sakhi lang da kiba bun ki Khasi bad kiwei kiwei ki jaidbynriew kiba shong basah ha ka ri Bangladesh kynthup ruh ïa i Meiieid Relimai Sohlamar iba la kynjoh 93 snem ka rta.
U Bah Daniel u la thoh ïa kane ka kot ha ki 48 sngi ha jingïaid lynti jong u ha baroh kawei ka ri India bad ha ki ri kiba marjan bad ka Ri India.
U nongthoh u la ïathuh, “ ïa kane ka kot la thoh da ka sur khot kaba U Blei U la kren ha ka mynsiem jong nga ba dei ban thoh ïa kane ka kot bad khlem ka jingkhot jong U Blei ym lah ban thoh bad ym ban pyndep ïa kane ka kot.
U Mynsiem jong U Blei U kren ba dei ban thoh ïa kane ka kot, Aiu ngin leh ha jingim ba tang shisien?"Bah Daniel u la ïathuh ba ki don 8 tylli ki lynnong ha kane ka kot kaba khot bad wer ban tip aiu kum ki briew ngi dei ban leh haba ngi im tang shisien.
“Ngin ym lah ban wan phai arsien ha kane ka sla pyrthei.
Ka kot ka ïathuh ba ka don ïa ki jubab kiba ngi dei ban leh," u la ong.
U nongthoh u la kyrken ba ka jingmih paidbah jong kane ka kot kan leit sha ka bai kot jong ki khynnah ki baduk kiba pule ha ki skul bad ki Kolej.
U Bah Andrew Joel Sohlamar uba dei u Organising Secretary jong ka Bangladesh Indigenous People’s Forum (BIPK) bad u khun ba nyngkong jong u Wickliffe Syiem haba kren kum u kongsan ha ka jingpyllait paidbah ïa kane ka kot u la ong, “kane ka kot ka don ha ka ïa ki saw tylli ki bynta, ba kynthup ïa ka jingieid ïa ka niam ka rukom (Religion), ka jingieid ri (Nationalism), ka jingieid ïa la ka jait ka kynja (Tribe) bad ka mynsiem riewshlur (Patriotism).
"“La ngi don ha ki niam ki bapher bapher hynrei ka niam ka dei ban buh nyngkong ïa U Blei.
Watla ngi don ha kino kino ki bynta jong ki Ri ka pyrthei ngi dei ban burom ïa ka Lama jong kata ka Ri kaba ngi don la ngi don ha India, ha Bangladesh, ha England bad ha kino kino ki Ri ngi dei ban burom ïa kata ka Ri kaba ka Lama jong kata ka ri ka kaweh.
Ngi dei ban tip ïalade ba ngi dei na kano ka jaidbynriew bad kum ki Khasi kim dei ban klet ïalade ba ki dei ki Khasi bad ki dei ban ieid ïalade bad ki dei kiba ai jait sha ka kmie kaba dei ka kynthei bad u bym ai jaid sha ka Kmie um dei u Khasi.
Ki dei ban burom ïa ki riewkhraw ka jaidbynriew Khasi kum u Tirot Sing, u Kiang Nangbah, ka Phan Nonglait bad u Wickliffe Syiem kiba don ïa ka mynsiem ban ïada ïa la ka jaidbynriew ba ka pateng kaba mynta jong ki samla ki dei ban don ïa ka mynsiem riewshlur ba ki dei ban ïada ïa la ka jaidbynriew," la ong u Bah Andrew.
Shillong, Lber 15: K Election Commission of India, ka la pyntip ba kan pynbna ïa ki tarik ban long elekshon lashai ka sngi, ha kaba ka la lum ïa ka jingialang bad ki nongthoh khubor ha nongbah Delhi ha ka por 3 baje janmiet.
Wat lada ka ECI kan dang pynbna lashai ka sngi ïa ki tarik, hynrei la sngewthuh ba ka elekshon kan long ha kiba bun tylli ki phase ne ki bynta ha baroh kawei ka ri India, lait noh ha ki jylla rit kum ka Meghalaya, ha kaba ka sngi thep vote kan long beit tang shi sngi.
Kiba bun hi ki ong ba ka lah ban sdang ha u bnai ïaïong haduh u bnai Jymmang mynta ka snem.
Ryngkat bad ka general election sha Lok Sabha ka ECI kan buh tarik ruh na ka bynta ka elekshon shiteng samoi sha ki katto katne tylli ki elekshon sha ki State Legislative Assembly kibym pat don MLA haduh mynta.
Ha Meghalaya kiban ïakhun na Shillong Parliamentary Seat kiba kynthup ïa baroh ki District ha Khasi Jaiñtia ki long u Bah Vincent H Pala jong ka Congress, ka Dr.Ampareen Lyngdoh jong ka NPP, u Dr.Ricky AJ Syngkon jong ka VPP, u Bah Robertjune Kharjahrin jong ka RDA, u Prof.Lakhon Kma bad u Bah ……kum ki kyrtong Independent.
Ka BJP bad TMC haduh mynta kim pat pynbna kyrtong bad ym pat ïoh jingtip la kin pynïeng kyrtong ne em.
Katba na Tura Parliamentary Seat pat kaba kynthup ïa ki District na Garo Hills kiban iakhun ki long ka Agatha Sangma na ka NPP, u Saleng A Sangma na ka Congress, u Zenith Sangma na ka TMC.Ka BJP haduh mynta kam pat ong eiei la kan pynïeng kyrtong ne em na Tura.
Nongpoh, Lber 15: Uwei u nongniah thuk thuk Pulsar, ula khlad hashen bad ka paralok ka la mynsaw jur, na ka jingleit tynrah hi ïa ka jingker jong ka surok bah ha ka shnong Shangbangla, Ri-Bhoi District.
Kane ka jingjia kala jia mynta ka janmiet por 4 baje eiei, ong ki Pulit kiba ïathuh ba kane ka thuk thuk ba don u nombor AS15-K-2231, ka dei kaba dang hiar sha ka thaiñ Guwahati.
La ïathuh ba une u nongniah uba iap u kyrteng u Rasid Ali ba 18 snem bad uba mynsaw u kyrteng ka Subham Das ba 14 snem.
Kine baroh arngut ki dei kiba shong ba sah ha Harlibagan, ByrnihatHaba ïoh jingtip ïa kane jingjia, ki Pulit kila hiar mar mar sha katei ka jaka ban tohkit bad ïa ka metiap la pynkit noh sha Civil Hospital, Nongpoh ban pyndep ïa ka post mortem.
Shillong, Lber, 15: U Commissioner ka tnat Transport ka Sorkar Jylla Bah E.Kharmalki ha ka sngi Thohdieng u la maham ïa ki paidbah kiba ju shong da ki Rapido kin hap ban shim hi ïa la ka jong ka jingkitkhlieh namarba kane ka Kompeni kaba na Bengalore, Karnataka kam pat don satia ïa ka Permit ba la ai da ka tnat Transport ka Sorkar Jylla ban kit ïa ki nongleit nongwan hapoh kane ka Jylla Meghalaya.
“Haduh mynta ki dang don tang ar tylli ki Aggregator kiba la ïoh Permit, ka JETS 24×7 bad ka NE Rider ban kamai da kaba kit ïa ki paidbah nongleit nongwan," ong u Bah Kharmalki haba ïakren bad ki nongthoh khubor.
“Ka Rapido ka ïoh ïa ka Temporary License na ka bynta 6 bnai namarba ha kato ka por ka Aiñ bad ka Rule kam pat don bad mynta ïa ka Rule la pynbna paidbah bad ki la tip ba ka Rule ka la don bad ki la sdang ban aplai ïa ka Permit," u la ong.
“Ngi dang wad uei u briew uba pynïaid (ïa ka Rapido) bad ngin sa phah Show Cause Notice ïa u bad ban pynduh noh ïa u App jong ki.
Mynta u App jong ka Rapido u don lut ha ka kti jong ki paidbah ha ki Mobile Phone bad lyngba kane ka khubor ki paidbah kin tip ba lada ki dang leit jingleit da ka Rapido kin hap ban shim hi ïa la ka jingkitkhlieh bad kano kano kaba jia eiei ïa ki kin hap ban kitkhlieh hi," la maham u Commisioner Transports bad bynrap, “mynta ngi don ïa ki Aggregator ba la ithuh da ka aiñ kiba don ïa ki GPS Device kiba ngi lah ban tohkit shaei ki leit ki wan.
"Haba kylli, ula pynshai ruh ba ka jingbym lah ban khanglad ïa ka Rapido naduh ki snem baladep ka long namarba ka Sorkar kam pat shna ïa ka Rule.
Halor ka jingpynrung ïa ki nongniah thuk thuk hapoh ka Rapido u Commissioner ka tnat Transports u la ong, “ngi la ïoh jingtip halor kane bad ngin sa tih bniah kaei kaba jia bad lada donkam ngin hap ban mudui da ka ejahar bad ban pynshitom.
"U la ïathuh ruh ba u la lum jingïalang ïa ki Aggregator ba kin ïoh pynrung briew kham bun bad ba ki paidbah kin dup tip ba ki don ki License Bike Taxi.
Ïa mynta kiba la ïoh permit kum ki Bike Taxi ki dei ban don ïa ka Number Plate rong stem bad ki hap ban da tah ïa ki Sticker Bike Taxi ha ki thuk thuk.
Ki dei ban don ruh ïa ka Mobile App.
Ynda ki paidbah ki la tip shaphang ki Bike Taxi, ki Traffic Police bad ki Pulit Enforcement kin sa leh ka kamram.
Kine ki kynhun ki dei ban don ïa ka Transport Permit ba ki lah ban kit ïa ki nongleit jingleit.
“Ngin sa pyntip paidbah ba ki la don ki Aggregator kiba la ithuh da ka aiñ bad ngin sa ai notis ïa kito kiba shu kamai beain bad lada ki kwah ban kamai jakpoh ki dei ban wan rejistar kum ki Aggregetor lane ki lah ban rejistar ïalade hapoh kine ki Aggregators kiba la don lypa,"u la ong.
“Kino kino (kiba kwah kamai) ki lah ban ïoh ïa ka laisen, ki lah ban wan shakhmat ban ïoh laisen bad kito kiba ju mlien ban kamai be-ain ki lah ban pynïasoh noh ïalade bad ki Aggregator kiba la don lypa ban ïoh ïa ka laisen.
Hadien kata, hapoh 10 ne 15 sngi ngin sa pyni da ki kam ban leh pyrshah ïa kito kiba shu kamai beaiñ," u la bynrap.
“Ngim kwah ban pynduh jakpoh ïa ki briew, hynriew ka jingkamai jakpoh ka dei ban long da ka lynti kaba ki paidbah nongleit nongwan ruh ki dei ban shngaiñ," u la ong.
Shillong, Lber, 15: U MLA ka BJP Bah Alexander L.Hek uba dei ruh u Myntri ka Sorkar Jylla u dei uwei napdeng ki san ngut kiba pan ïa ka tiket na ka BJ ban aireng na Shillong parliamentary Seat.
Ka party ka la phah ruh ïa ka kyrteng jong ki hynriew ngut ki nongpan tiket na Tura Parliamentary Seat sha ka Central Election Committee jong ka BJP.Haba pyntip ïa kane ha ka sngi Thohdieng, u State President ka BJP Rikman G.Momin u ong, “ngi ladep phah ïa ka kyrteng jong kine kiba pan tiket sha ki bor bahalor ka party.
Mynta ka shong sa ha ka party ïano ka ibit ban pynieng kum ki kyrtong na Shillong bad na Tura.
"Nalor u Bah Hek, u Momin u la ïathuh ba kiwei pat kiba la pan tiket ban aireng na Shillong Seat ki kynthup ïa ka Dr.Fenela Lyngdoh Nonglait, u State President barim ka BJP Bah Ernest Mawrie, u President ka BJYM Bah Mewaker Lyngdoh bad ka Kong Sumitra Laloo.
Na ka bynta ka Tura Seat, ki nongpan tiket ki kynthup ïa u MDC ba mynta jong ka Tura u Bernard N.Marak, ki MLA barim ba kynthup ïa u Winnerson D Sangma bad u K.C Boro, u MDC barim u Boston Marak,Ria Sangma bad u Thomas Marak.
Haba kylli, u Momin u la ong, “ngim pat tip (lano kin pynbna ïa ka kyrteng jong kyrtong) hynrei ka thup kyrteng kaba lai kan sa mih noh shen.
"Shuh shuh, une u nongïalam ka BJP u la ong ba ka party ka long kaba la pynkhreh ban ïakhun ïa ka elekshon.
Katkum ka jingong jong u, ka party ka la pynsdang ruh ïa ka jingïalap elekshon.
Shillong, Lber 15: Kan long kaei kaei kaba ym ju kham jia koit ba ka tnat pule puthi jong ka sorkar jylla lyngba ka MBOSE la kynnoh ba ka la sam ïa ki kot jingkylli na ka bynta ki khynnah kiba la ïaleh ïa ka eksam matrik khamtam eh ha kane ka sngi kut, ba kan don ka jingsam ïa ki kot jingkylli kiba khlem wan da don ha ka kot pule jong ka Subjek Social Science.
Haba na ka liang ki lad pathai khubor kiba la ïoh ban ïakren bad ki katto katne ngut ki khynnah pule kiba ïaleh ïa ka eksam matrik ki la pynpaw ïa ka jingsngewsih kaba khraw bad kaba la pynlong ruh ïa ki ban ong ba ki sngew kum ban jaw ki ummat bad ktha ruh khlieh marsien shu ïohi, ba eh ki jingkylli ka social science.
Kane ka la wanjia ïa ki khynnah skul ba thoh eksam matrik mynta u snem 2024 kaba la kut ruh ha 15 tarik u Lber 2024 kaba dei ruh ka sngi kut thoh eksam, hadien ba ki la mih na ki kamra thoh eksam ki la ud ha kaba ïadei bad ka rukom set jingkylli ka MBOSE ki bym ïadei katkum na ka kot pule ba ki la pynkhreh bad kaba ki trei shitom baroh shisnem.
Katto katne ngut ki khynnah skul na ki skul bapher bapher kiba wan thoh eksam ha KJP Higher Secondary School, Shillong, ki la pynpaw ïa ki jingeh namar ka jingset jingkylli ka MBOSE ïa ka sobjek social science mynta u snem kam wan katkum na ki kot kiba ki la pynkhreh bad pule shitom.
Ki la ïathuh ruh ba kiwei kiwei ki sobjek watla ki la long kiba eh hynrei dang ki lah ban thoh ne thaw hi nalade hynrei ïa kane ka subjek social science kaba ki la thoh ha kane ka sngi kut kim lah satia ban thoh eiei ruh namar kim wan katkum na ki kot ba ki la pynkhreh bad pule.
Da kaba pynpaw ia ka jingsngewsih bad tieng artat ïoh kim lah ban poi sha ka thong ne kiba la angnud ban poi sha ki kyrdan kiba kham heh ne ha ki top position ne ha ka kyrdan kaba nyngkong katto katne ki khynnah ki la ong ba mar syn ïohi ïa ka kot jingkylli shwa ban thoh ïa ka eksam ki la ktha khlieh bad sngew kum ban ïam haba ïohi ïa ka rukom buh ïa ki jingkylli.
“Ka la long ruh ka jinglehnohei ïa ka jingtreishitom jong ngi baroh shisnem, ban duh thiah duh dem ban pynkhreh bad ban pule ïa ka social science," ïathuh ki khynnah skul haba ïakren sha ki lad pathai khubor.
Ha kaba adei bad kane ka jingeh na ka liang ki khynnah skul ki la kyrpad ïa ka MBOSE ba kan sngewbha ban ïarap kyrpang da kaba pynbeit thymmai biang bad lada long khamtam ha kane ka social science.
Shillong, Lber 15 : U National General Secretary ka NPP bad Symbud Myntri Rangbah ka jylla u Ma Sniawbhalang Dhar, ula ong ba ka seng Congress ka dei party kaba don mynta ha Intensive Care Unit (ICU) bad kam don jingmyntoi ban jied biang ïa u kyrtong bad MP ba mynta u Ma Vincent H Pala na Shillong Parliamentary Seat.
Kumjuh ruh u la ong ba kam don jingmut ne jingmyntoi ban jied ïa u kyrtong ka Voice of the People Party (VPP) bad ka United Democratic Party (UDP) namar kine kim poi shano shano ruh namar la kut u pud u sam jongki tang ha Byrnihat.
Haba kren ha ka jingïalang kaba long ha Byrnihat, Ri-Bhoi ha ka sngi Palei, ban pan ka jingkyrshan ïa ka kyrtong ka NPP na Shillong Parliamentary Conostituency kaba dei ruh ka Myntri Sorkar ka Dr Ampareen Lyngdoh, u Ma Sniawbha ula ong ba kin don 4-5 ngut ki kyrtong, ki ban ïakhun ïa ka elekshon Lok Sabha na Shillong.
