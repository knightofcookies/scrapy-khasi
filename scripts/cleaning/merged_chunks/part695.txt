La ïathuh ruh ba ha u snem 2023-24, ka jylla ka la duhnong haduh `800 klur.
Ka kaiphod Comptroller Auditor General (CAG) ka la pynpaw ba ki don ki syrnot lane ‘Utilisation Certificate (UC)’ kumba 454 tylli kiba dang sahteng haba ïadei bad ka pisa kaba T.3,436.01 klur ei ei, bad ym don kano-kano ka jingkular ba kane ka jingpynlut ka dei kaba la leh katkum ka jingthmu kaba la aibor ban pynlut.
Kane ka paw ha ka Finance Accounts and Appropriation Accounts na ka bynta u snem 2022-23 kaba la pyni ha ka kaiphod CAG haba ïadei bad ka Meghalaya.
Ka kaiphod CAG ka ong ba ka jingbei pisa kum ka jingbhah hapdeng ki kompani jong ka Sorkar kiba kynthup ïa ka Statutory Corporation, Joint Stock Company, bad ki Co-operative Institutions ka long T.3,240 ha kaba kut u snem 2022-2023 ha kaba T.2,745.32 klur la buh na ka bynta ki kompani haba ïadei bad ki kompani bording.
Ki samla pule ki ban sa ïakhun ïa ka eksamin Secondary School Leaving Certificate (SSLC) bad Higher Secondary School Leaving Certificate (HSSLC) ki la jan kot 90 hajar ngut mynta u snem.
Ha ka eksamin SSLC, kin don 55,189 ngut ki ban sa ïakhun, bad ha ka eksamin HSSLC ki samla pule ki ban sa ïakhun kiba kynthup na ka Arts, Science bad Commerce, Vocational ki long 34,335 ngut.
Lada kheiñlang, baroh ki samla pule kiba ïakhun ïa kine ki ar tylli ki eksamin ki long 89,524 ngut mynta u snem.
Kine baroh ar tylli ki eksamin kiba pynlong da ka Meghalaya Board of School Education (MBoSE) kin sdang ha ka 1 tarik bad 4 tarik u Lber.
Ki jaka thoh eksamin ki don 159 tylli na ka bynta ka eksamin SSLC bad 108 tylli na ka bynta ka eksamin HSSLC ha baroh 12 tylli ki district.
Na ka liang u Myntri ka tnat pule puthi u la kitbok kitrwiang ïa baroh ki samla pule kiba la pynkhreh ban leit thoh eksamin bad u kyrmen ba kin lah ban lehbha da kaba pynleit jingmut bha ha ka jingpule bad buh sharud ïa ka mobile phone.
Haba kren ai mynsiem, u Rakkam u la ong ba kum ki samla pule ki dei maki kiba wanrah burom bad jingsarong ym tang ïa ka jaka pule bad ïalade, hynrei ïa ka jaitbynriew bad ki kmie ki kpa.
Ka jingjia ba pluh ka shlem treikam ki muktiar kaba tip kum ka Shillong Bar Association yn tohkit da u majistor bad ka por ban pyndep ïa ka jingtohkit ka long 10 sngi.
Ïa kane ka jingtohkit majistor yn khlieh da u Additional District Magistrate u Bah R Wahlang ban tohkit bniah halor ka jingpluh kaba la pynjulor ïa katei ka ïing kaba la don mynta la palat 110 snem naduh u snem 1913.
Kumta haba ïadei bad ka jingpluh katei ka shlem treikam ki nongsaid aiñ kaba dei kawei na ki ïing rim ba shna naduh hyndai, ka shlem treikam u District Magistrate ka East Khasi Hills ka la pynmih ïa ka jingpyntip sha baroh ki briew kiba don jingtip shaphang ka jingjia ba kin phah ki jingbatai haba ïadei bad ka jingpluh kaba la jia ha ka miet 24 tarik Rymphang, 2024 bad ki dei ban phah sha u Additional District Magistrate ha shlem treikam u Deputy Commissioner, East Khasi Hills District, Shillong (kamra No.324) ha lane shwa ka 29 tarik Rymphang 2024.
Ki la don katto-katne ki jingjia pluh ïing kiba shyrkhei ha kine ki khyndiat bnai kynthup ka jingpluh ka ïing kaba bun mala jong u hehspah ha Khyndai Lad ha ka 14 tarik u Risaw 2023.
Haba ïadei bad kane ka jingpluh ruh la thung da ka jingtohkit majistor hynrei na ka liang ka bor district ka East Khasi Hills district ym pat tip aïu la leh haba ïadei bad kane jingpluh jong kane ka ïing bun mala khamtam namar ka dei kaba la shah pynjulor bha ha ka ding bad kam long ka jingshngaiñ.
Kumta ym pat tip haduh mynta aïu ka bor district kan leh, la kan pynkhyllem noh ïa kane ka ïing bun mala ne yn dang ailad ban shu maramot biang namar ki ïing kiba don marjan bad kane ka ïing bun mala kaba la julor, kim don ka jingshngaiñ.
Wat la ka sorkar Assam ka la wanrah da ka aiñ kaba la tip kum ka Assam Healing (Prevention of Evil Practices) Bill, 2024 ban nym shah ban pynkhiah ha ka kyrteng ka jingngeit ne ban pynkylla niam ïa kiwei pat, hynrei ka jingïaseng jong ka Karbi Anglong Presbyterian Synod kaba ju long man u snem kan ïaid beit shakhmat mynta u snem (2024).
Ka jingïaseng Karbi Anglong Presbyterian Synod kan sdang naduh ka 4 tarik haduh 7 tarik Ïaïong ha Balang Presbyterian Puralangso, kaba hap ha Dima Hasao District, Assam, kaba jngai tang 14 km na khappud Meghalaya.
Haba ïoh ban ïakren bad u Tymmenbasan N.War uba dei u Khasi uba long dkhot ha Karbi Anglong Presbyterian Synod, u la ïathuh ba ki Khasi kiba don ha kane ka Synod ki don hapoh 10,000 ngut.
U la ïathuh ba katei ka aiñ kaba la mynjur da ka sorkar Assam kan nym treikam haba pynlong ïa ka jingïaseng jong ka Karbi Anglong Presbyterian Synod kaba phra ha katei ka Balang Puralangso.
Shuh shuh u la ïathuh ba ki Khasi kiba sah ha Karbi Anglong ki hap ban rwai bad kren da ka ktien Karbi namar ki kham bun ki Karbi ha katei ka Synod, katba ha kiwei ki Synod kiba dei ha jylla Assam haba ki Khasi ki khambun ki ïoh ban rwai bad pynïaid da ka ktien Khasi.
Haba kylli ka don ne em ka jingktah ïa ka Balang Khristan ha Assam haba la wanrah ïa katei ka aiñ da ka sorkar Assam, u la ong ba kan nym ktah namar la khang tang ban pynlong ka Jingïaseng Pynkhiah (healing) ne ban ïalap ban pynkylla niam ïa kiwei hynrei ka jingïaseng kaba ju long tang para Khristan kan ïaid beit.
Kumban shu pynkynmaw u Himanta Biswa Sarma u Myntri Rangbah ka jylla u la ong ba ka jingwanrah ia kane ka ain ka long ban nym shah ban pynkylla niam na kawei ka niam sha kawei pat hynrei ki hindu ai kin long ki hindu, ki khristan kin long beit ki khristan bad ki muslin kin long beit ki muslim.
Ha ka jingïatreilang hapdeng ki shipai duriaw (Indian Navy) bad ka Narcotics Control Bureau (NCB), la ïoh ban kurup haduh 3,300 kilo u drok na kawei ka jhad najan Porbandar, Gujarat, bad kane ka long kawei na ki jingïoh kurup kaba heh tam.
Ha ka Sngi Ba-Ar, ki shipai duriaw ki la ïoh bat ïa kawei ka jhad kaba rit bad na kane ka jhad, la kurup haduh 3,089 kilo u Charas, 158 kilo u Methamphetamine bad 25 kilo ka Morphine.
La antad ba kine baroh ki shongdor haduh T.1,300 klur.
Na katei ka jhad, la ïoh ruh ban kem ïa san ngut ki briew kiba dei ki nongshong shnong ka Pakistan.
Ha u kyrwoh khubor, ki shipai duriaw ki la ong ba ki la ïoh ïa ki khubor syntiat lyngba ka liengsuiñ syntiat jong ki bad ïa kiba la pynthikna da ka NCB halor ka jingdon jong ka jhad kaba kit ïa ki drok.
Hadien kata, la phah ïa ki shipai ha ka jhad ïapom ban leit pynsangeh ïa katei ka jhad ynda ka la rung sha u pud u sam jong ka India.
Na ka liang ki shipai, ki la ïoh ban pynsangeh ïa katei ka jhad.
Na katei ka jhad, hadien ba la pynlong ïa ka jingkhynra, la lap ïa kitei ki drok ba la kdew haneng.
Ïa katei ka jhad la tan noh da ka jhad ïapom bad ïa ki drok bad ki briew kiba don ha ka jhad la aiti noh sha ki pulit ba kin leh ïa kaba donkam.
Ki shipai duriaw ki la ong ba katei ka jingïoh kurup drok ka long ka bakongsan bha ym tang na ka jingbun jong u drok bad ka jingshongdor ka barem jong u, hynrei ka pyni ruh ïa ka jingïatreilang hapdeng ki Navy bad ka NCB ban pyndkut ïa ka jingkhaïi drok kaba mih na ka Makran Coast.
Ki shipai ki la ong ruh ba ka jingjop jong katei ka jingïatreilang ka pynskhem ïa ka jingïakhun pyrshah drok da ki shipai duriaw ban khanglad ïa ki ‘riewbymman ban pyndonkam ïa ki duriaw kum ki lad ban khaïi drok.
U Bah Mathaios Wahlang, 28 snem, ba shong ba sah ha shnong Nongtrai, kaba hap ha ki thaiñ Lawbah, Mawsynram Police Station, East Khasi Hills District u la jah na ïing naduh ka 23 tarik u Rymphang, 2024 naduh ka por 11:00 baje mynstep.
Haba ïoh ban ïakren bad u Bah Kering Wahlang uba dei u bahaïing, u la ïathuh ba u la jah na ïing ha ka 23 tarik bad ha ka sngi kaba bud kata ha ka Sngi Saitjaiñ kaba dei ka 24 tarik Rymphang, 2024 la don kiba ïohi ba u ïaid sha ïew Mawsynram, hynrei um shym la wanphai shuh sha ïing naduh ba u mih na ïing.
U la ïathuh ba u Bah Mathaios Wahlang u phong ïa ka sweater thoh laiñ.
Kumta u la kyrpad lada don mano-mano kiba ïohi, kin pyntip lem sha ki bahaïing da kaba ‘phone’ ha kine ki nombar 7005919922 bad 8787428976.
Nangta ruh u la ïathuh ba u Mathaios u la dep jah teng na la ïing bad lap na Sohra namar une u briew u don jingduna ha ka bor pyrkhat bad la ïoh ban leit shimti noh ïa u.
Namarkata, u don jingkyrmen ba lada don kiba ïohi kin sngewbha ban ‘phone’ ha kitei ki number phone ba la ai haneng.
Ki pulit ‘Commando’ ka Manipur ha ki bynta bapher bapher jong ka jylla ha ka Sngi Balang ki la pyndem noh ïa ki tiar siat jong ki kum ka dak ban pyni ïa ka jingpynrem halor ka jingshah thombor bad jingshah rahbor jong uwei u heh pulit ha ka Sngi Ba-Ar.
Ha ka miet jong ka Sngi Ba-Ar, kumba 200 ngut ki ‘riew kieng atiar ba la ngeit ba ki dei na ka kynhun Metei ba la ai kyrteng “Arambai Tenggol", ki la thombor ïa ka ïing sah jong u Additional Superintendent of Police (ASP), u Moirangthem Amit, kaba don ha Imphal East, bad ki la rahbor ïa u lem bad uwei u nongbud pahara jong u.
U Moirangthem Amit u dei u Additional SP jong ka Imphal West.
Hynrei ha katei kajuh hi ka miet, ki bor pahara ki la ïoh ban pyllait ïa u Amit bad u nongbud jong u na ka jaka ba la tip kum ka Kwakeithel Konjeng Leikai bad la rah ïa ki sha Raj Medicity ban ïoh jingsumar.
Ki khubor ba la pynmih ha kane ka sngi ki la ïathuh ba nalor ka jingpynrem ïa ka jingshah thombor bad jingshah rahbor jong utei u heh pulit, kitei ki pulit ‘Commando’ ki la pynpaw ïa ka jingsngewdiaw halor ka jingkynnoh ba kitei ki ‘riew kieng atiar ki la ïoh jingkyrshan na ki ‘riew paidbah ha ka miet jong ka Sngi Ba-Ar.
La ong ba katei ka jingpyndem ïa ki tiar siat la leh da ki pulit ‘Commando’ kiba don ha ki distrik kum ka Imphal East, Imphal West bad Bishnupur.
Ka jingshah thombor jong u Moirangthem Amit ka la wan hadien ba katto-katne ngut ki dkhot jong ka kynhun “Arambai Tenggol" ki la shah kem ha ki pulit ha kaba ïadei bad ka jingshah tuh jong artylli ki kali.
Nalorkata, hashwa ka jingshah thombor jong u Additional SP, ka la don ruh ka jingthombor ïa ka shlem treikam jong u SP ka Churachandpur kumba katto-katne sngi mynshwa.
Ka la don ruh ka jingthang ïa ka shlem treikam bad ka ïing sah u DC ka Churachandpur hadien ba uwei u pulit uba dei u Kuki u la shah sospon na ka kam.
Lah ban kdew ba lai ngut ki briew, ba kynthup ïa kawei ka ‘riew kynthei, ki la mynsaw, ha ka jingïasiat hapdeng kitei ki ‘riewkieng atiar bad ki pulit hajan ka ïing sah jong u Additional SP.Ki pulit ka Ri Bhoi ha ka Sngi Balang ki la pyntip ba ka jingpynkhreh ïa ka ‘Chargesheet’ lane ka jingmudui ban ai sha ïingbishar pyrshah ïa kiba donkti ban pynïap dusmon ïa uwei u heprit ba dang 10 snem ka rta ha ka shnong Umtyngar.
Katkum ka tyllong khubor ba la ïohlum, la ong ba kan shimpor sa tang katto-katne taïew ban pynkhreh ïa katei ka jingmudui.
Lah ban kdew ba ki pulit ki la kem ïa arngut ki briew ha kaba ïadei bad ka jingshah pynïap jong utei u heprit.
Ki pulit ka Ri-Bhoi ki la lap ïa ka daw jong ka jingshah pynïap jong utei u heprit, bad ka daw ka long namar ba u la shim ïa u bilor kyiad jong uwei na kiba la shah kem halor ka jingpynïap dusmon ïa u.
Katkum ka jingphla jong kiba la shah kem, ka jingshah pynïap jong utei u heprit ka long namar ba u Banshngaiñ Tynsong, uba long uwei na kiba la shah kem, u la bitar ïa une u heprit ba u la shim ïa uwei u bilor kyiad.
Lah ban kdew ba ha ka 19 tarik Rymphang, ki pulit ki la ïoh ïa ka jingujor ha kaba la pyntip ba ha ka 18 tarik Rymphang, la lap ïa ka metïap jong utei u heprit na ka kper jong uwei u nongshong shnong ka Umtyngar.
Utei u heprit u la jah rngai naduh ka 17 tarik Rymphang, bad na ka liang ki pulit ki la pynrung ïa katei ka jingujor ha thanat Patharkhmah hapoh ka kyndon 302 jong ka Indian Penal Code (IPC).
Haba sdang jong ka jingtohkit, ki pulit ki la kem ïa arngut ki briew ba la suba ba ki la donkti ban pynïap ïa utei u heprit bad kine ki kynthup ïa u Pynshailang Warjri, 32 snem ka rta, bad u Banshngaiñ Tynsong, 28 snem.
Kine baroh ar ki dei kiba sah ha ka shnong Umtyngar.
Ynda la tohkit ïa kitei arngut kiba la shah kem, ki pulit ki la ïathuh ba kitei ki la phla ba utei u heprit u la sah ha ka ïing skum kaba dei jong uwei na kine ki arngut ha ka miet jong ka 17 tarik Rymphang.
Ha ka step jong ka 18 tarik Rymphang, ki pulit ki la ong ba utei u heprit u la pyrshang ban phet krad da kaba rah artad ïa u bilor kyiad jong uwei na kitei ki arngut.
Namar ka jingbitar halor ka jingleh jong utei u heprit, ki pulit ki la ong ba u Banshngaiñ bad sa uwei pat u paralok jong u, ki la beh thong ïa utei u heprit.
Hadien ba ki la ïoh bat ïa utei u heprit, ki pulit ki la ong ba u Banshngaiñ bad sa u paralok jong u ki la pynïap ïa utei u heprit da kaba set op ïa ka shyntur jong u.
Ki pulit ki la ong ba hadien ba la pynïap ïa utei u heprit, u Banshngaiñ bad u paralok jong u, ki la buhrieh ïa ka met jong utei u heprit ha kawei ka khlaw bad ki la ap haduh ka por mynmiet ban kynriah ïa ka met sha ka kper jong uwei pat u nongshong shnong ka Umtyngar.
Na ka liang ki pulit ki la kem noh ïa utei u paralok jong u Banshngaiñ.
Kumba ka long haduh ba ai ïa kane ka khubor, ki pulit ki la ïathuh ba u Banshngaiñ u don hapdeng ka jingshah sumar ha ‘hospital’ namar ka jingshitom ha ka met.
U General Secretary ka Khasi Student’s Union (KSU) Sengkmie, Bah Donald V.Thabah u la ong ba kum ka seng ka la kynmaw tympang biang ïa ka sngi jong ka 28 tarik u Rymphang 2024 halor kaei kaba la jia ha ki 4 snem mynshwa ha kaba u dkhot ka KSU, u Bah Lurshai Hynñiewta u la shah dkhat jubor ka jingim hadien ba ki nong Bangladesh ki la hiar thma pyrshah ïa ka seng ha ryngkat ki tiar pynmynsaw ha Ichamati ïa kaba la tip mynta kum ka Pyntha-umdan.
Kum ban shu pynkynmaw ba katba ka seng ka dang pynlong ïa ka jingïalang pynsngewthuh paidbah halor ka jingktah jong ka aiñ Citizenship Amendment Act (CAA) bad ruh ka jingdawa ban pyntreikam noh mardor ïa ka Inner Line Permit (ILP) hapoh ka jylla Meghalaya ha u snem 2020, ki nong Bangladesh ki la wan hiar kynsan shapoh katei ka jaka hadien ba la wai katei ka jingïalang jong ka seng ha kaba ki la bom bad tied naphang ïa ki nongwan ïashimbynta bad ki dkhot ka seng kiba dang don ha katei ka jaka.
Hynrei kaba sngewsih ka long ba u Bah Lurshai Hynñiewta u la mad ha katei ka apot shah bom shah tied ha kitei ki nong Bangladesh haduh ba un da mynsaw jur bad khlad noh na kane ka sla pyrthei.
Haba ïakren bad ki lad pathai khubor ha ka 28 tarik u Rymphang 2024 kaba dei ka sngi dap 4 snem jong u Bah Lurshai Hynñiewta, na ka liang u Bah Donald u la ong ba ka jinghiar thma jong ki bar jylla ïa ka seng ha katei ka por ka pyni ba kim pdiang ïa ka jingpyntreikam ïa ka ILP hynrei ki la pdiang sngewbha pynban ïa ka CAA bad u la ong ba kitei nong Bangladesh ki khlem kren da ka ktien hynrei ki la pyni pynban da ka kam.
U Bah Donald u la pynkynmaw ruh ba kum ka seng ka la pynlong ruh ïa ki jingïakhih bapher-bapher kum ka dak ka jingpyrshah halor ka jingjia shah dkhat jubor ka jingim jong u Bah Lurshai.
Na ka liang ka sorkar ka la pynjari da ki kyndon aiñ bapher-bapher hynrei watla katta ruh ka seng ka dang ïai bteng na ka por sha ka por ban trei ïa ka kam bad kum ka seng kam tieng ne kam riej hynrei kin ïaid beit shakhmat da kaba leit khynra ïa ki kot ki sla jong ki mynder ri kiba shong ba sah ha ka thaiñ Pyntha Umdan bad ki shnong kiba marjan.
U Bah Donald u la ïathuh ba manla u snem, ka KSU ka ju leit ban leh burom ïa ka jaka kaba u Bah Lurshai u la kyllon ïap ha ka jingïaleh bad ka seng ka la tei ruh ïa u motdur sahnam jong utei u riewïaleh u ba la aiti ïa la ka jong ka jingim na ka bynta ka Jaitbynriew.
“Mynne ka sngi ruh, ki dkhot bad ki nongïalam jong ka KSU South Khasi Hills District Unit kiba kynthup ïa ki thaiñ Sohra, Shella bad kumta ter-ter ki la pynlong ka jingïalang hakhmat u motdur jong une u riewïaleh bad ki la ai jingkren kiba bun rukom ban pynsngewthuh ïa ki paidbah ba hapdeng ka jingduhnoh ïa u dkhot, kim dei ban duh mynsiem hynrei ngi hap ban bteng ban ïaleh bad dawa ban ïoh ïa ka Inner Line Permit bad kumjuh ruh ba ngin ïeng pyrshah beit ïa ka Citizenship Amendment Act", la ong u Bah Donald.
Halor ka jingkem ïa kiba donkti ban dkhat jubor ïa u Bah Lurshai, u Bah Donald u la ïathuh ba tad haduh ki sngi ka seng kam pat ïoh jingshai ha kaba ïadei bad ka jingkem ïa kitei ki briew kiba donkti hynrei la shu ïoh jingtip ba ki don 8 ngut kiba suba donkti bad kitei ki 8 ngut kiba lah shah kem ruh ki lah lait noh.
“Ka jingtohkit ter-ter haduh mynta ngim pat ïoh kino-kino ki ksai ban ong ba ki la ïoh ban kem ïa kino-kino kiba donkti hangto", la ong u Bah Donald.
U Bah Donald u la ïathuh ba katkum ki dur khih jong ki briew kiba la saphriang ha ka por ba ki la wan ban bom ban tied ïa ki dkhot ka seng bad lyngba ka jingïakren bad ki dkhot jong ka seng na sha kitei ki thaiñ, ki la ong ba kitei ki briew kiba donkti ki ju ïaid, ïeng bad ki trei ki ktah beit kumba ju long manla ka por.
“Na ka liang ka seng lem bad kiwei ki sengbhalang ruh, ngi la ïaleh katba lah ban khanglad ïa ki mynder bad ki barjylla ba kin kamai-kajih shathie namar ba lyngba ka kamai kajih ki ïohlad shathie ban pynshongshngaiñ ïa ki bad kaba pynbun paid pat ïa ngi", la ong u Bah Donald.
U rangialehkai barim ka Manchester United u Paul Pogba u la shah sospon haduh saw snem kynthih na ka daw ba u la pyndonkam drok.
Ha ka jingshisha une u rangïalehkai shapdeng u la shah sospon naduh u Nailur mynshem snem hadien ba la lap ba u la pyndonkam ïa ki jingdih kiba la khang pyrshah ha ka por ba u la ïalehkai na ka bynta ka kynhun ba khlaiñ bor na Italy ka Juventus.
Kumta ha ka jingpeit bniah kaba ar ka la paw ba ka long positive na ka bynta ka DHEA.Namar kata, na ka liang ka National Anti-Doping Tribunal ka la shim ïa ka rai ban pynshitom ïa u bad mynta la lah ban pynthikna ba u Pogba un ym lah ban ïalehkai haduh u snem 2028.
Kane ka long ka jingshah pynshitom kaba jlan bha ïa kaba la ïohpdiang da utei u rangïalehkai ka France.
Kane ka mut ba u Pogba un kynjoh sha ka rta kaba 35 snem ha ka por ba un ïoh ban ïalehkai biang sa shisien pat.
Kumba ka paw ka kontrak jong u Pogba bad ka Juventus kan kut haduh u snem 2026 bad mynta un ym ïoh shuh ban ïalehkai na ka bynta katei ka klob.
Kane ka jingwanphai biang jong utei u khlur ïalehkai sha ka klob kaba rim ka la pulom noh namar un ym ïoh shuh ban ïalehkai.
Utei u rangïalehkai shapdeng uba la ïadon bynta bad ka France kaba la rah ïa ka nam lahduh ha ka World Cup 2018, u la leit phai biang sha Turin ha u 2022 hadien ba ka kontrak ka jong u ka la poi sha kaba kut bad ka Manchester United.
Ha ka aïom kaba nyngkong u la ngat ha ka jingmynsaw bad hadien u la ïoh ban ïalehkai arsien mynta ka aïom hashwa ba un shah sospon.
Kumta ka jingkhmih lynti ban ïalehkai shabar ri ka la poi sha kaba kut.
Kumba ka paw u Pogba u la ïoh ban ïalehkai 91 sien na ka bynta ka ri jong u bad ka jingïalehkai kaba khatduh ka dei ha u 2022 ha kaba u la ïoh ban thep 11 kol.
U la ïadon bynta ban khur jingjop ha ka sien kaba ar ha ka World Cup ha u 2018 ha Russia.
Lah ban pynkynmaw ba ha u Nohprah mynshem snem, u manager ka France u Didier Deschamps u la pynpaw, “Nga ïeit ïa baroh ki rangïalehkai jong nga, hynrei nga sngewsih halor u Paul u bym shym la ïoh ban ïalehkai na ka daw ka jingmynsaw.
"Hashwa ba un leit phai biang sha ka Juventus, u Pogba u la pynlut ïa ka por ïalehkai haduh hynriew snem bad ka Manchester United.
Kane ka klob ka la pynlong ïa u kum u rangïalehkai ba rem dor hapoh ka lympung ïalehkai ha England ha kaba u la ïoh ïa ka jingsiew kaba £89m ha u 2016.
Utei u rangïalehkai uba la ïoh ban ïalehkai 226 sien bad thep 39 kol, hynrei um shym la lah ban ïalehkai bha kumba ka klob ka la angnud ïa u naduh ba ka la wanrah sha Old Trafford.
Ha kaba ïadei bad kane ka jingshah sospon, u Pogba u la khmih lynti ban buh ka jingkyrpad hapoh ka ïingshari jong ka Court of Arbitration for Sport.
U nongtied ba kynsai ka India u KL Rahul uba la khmih lynti ban ïoh shim bynta ha ka jingïalehkai Test kaba san, un duh ïashim bynta ha kane ka jingïakhun kaba khatduh ka ban long ha Dharamsala.
Kat kum ka kyrwoh ba la pyllait da ka BCCI la ong ba ka kynhun ki nongsumar jong kane ka kynhun ka dangbishar bniah na ka bynta jong u ryngkat bad kiwei pat ki nongsumar ha London halor ka jingmynsaw ka jong u.
Ha kajuh ka por kane ka synjuk ïalehkai ka ri ka la pynthikna ba u Jasprit Bumrah ïa uba la pyllait noh ha ka jingïalehkai Test kaba saw kaba la long ha Ranchi, un ïasoh lang bad ka kynhun ha kane ka jingïakhun kaba khatduh ka ban long ha Dharamsala.
Shuh shuh la ong ba u Washington Sundar uba uba la pyllait noh na ka kynhun bad un ïasoh bad ka Tamil Nadu na ka bynta ka jingïalehkai semi final jong ka Ranji Trophy pyrshah ïa ka Mumbai kaba la thmu ban long ha ka 2 tarik u Lber.
Te kumta une u rangïalehkai un sa ïasoh lang bad ka kynhun hadien ba la kut ka jingïakhun semi final.
Ki khubor ki ïathuh ruh ba u Mohammed Shami uba la shah sumar ha ka 26 tarik mynta u bnai bad uba la koit na ka jingmynsaw ka kjat, shen yn ïasoh sha ka National Cricket Academy (NCA) ha Bengaluru na ka bynta ban long ba la pynkhreh ïa lade.
Ki rangïalehkai ka India na ka bynta ka jingïalehkai Test kaba san ki long u Rohit Sharma (C), Jasprit Bumrah (VC), Yashasvi Jaiswal, Shubman Gill, Rajat Patidar, Sarfaraz Khan, Dhruv Jurel (WK), KS Bharat (WK), Devdutt Padikkal, R Ashwin, Ravindra Jadeja, Axar Patel, Kuldeep Yadav, Mohammed Siraj, Mukesh Kumar bad u Akash Deep.
U Bah Robertjune Kharjahrin, uba dei u kyrtong MP ka UDP na Shillong Parliamentary ha ka jingïalang paidbah kaba la long ha ka Sngi Balang ha Ïew Umdohlun, South West Khasi Hills District u la ther tyngeh ïa ki seng rithor da kaba kynthoh ba ki dei ki seng kiba wan pynbiej ïa ki paidbah tang ha ka por ilekshon.
U Bah Robertjune u la ong ruh ba la 35 tylli ki snem ki paidbah ki la jied bad ailad ïa kita ki seng rithor hynrei kaba sngewsih ka long ba haduh mynta tang ïa u pud u sam kim lah ban pynbeit.
“Ngi la dawa ïa ka ILP, ngi la dawa ban pynrung noh ïa ka ktien Khasi ha ka Khyrnit kaba Phra, ngi la dawa ïa ka roi ka par bad kumjuh ruh ngi la dawa ban ai noh la ka jong ka Cadet, hynrei haduh mynta ngim shym la ïoh," u la ong.
“Wat hapdeng kita ki jingeh ki jingjynjar hynrei dang don pat kiba wan pynbiej kiba ong jied noh ïa ka seng jong ngi, ngin wanrah ïa ka dud bad ka ngap.
Ngim donkam dud ne ka ngap ngi donkam ïa ka aiñ ban ïada ïa ka Ri bad ka Jaidbynriew," la ong u Bah Robertjune.
U la ong ruh ba U Blei uba la kyrkhu ïa ka Ri Khasi u la ai ïa ka dud bad ka ngap bad kumta dei ban trei shitom ban synshar hi dalade ïalade.
U la pynkynmaw ruh ïa u nongthoh poitri ba pawnam u bym shym dei na ka jaidbynriew Khasi hynrei uba la thoh ïa ka poitri kaba ai mynsiem ïa ka jaidbynriew kaba ong ‘Ïeng Ko Khun Khasi Synshar Hi Maphi Ïa La Ka Ri’.
Hynrei dang don pat napdeng ki khun Khasi kiba dang artatien ban synshar dalade ïalade bad ki dang pyrkhat ba ka khambha ban aiwai ïa ka synshar ka khadar sha ki seng rithor hana ba kin long kum ki panah ban pynap ïing, la ong u Bah Robertjune.
Na ka liang une u kyrtong MP ka UDP, u la wer bad khot ïa ki paidbah ba kin ai ka jingkyrshan ïa u ha kane ka kynti ba mynta bad u da kyntu ruh ïa ki paidbah ba ki dei ban da pynshong nongrim bha haba ki jied ïa ki nongmihkhmat ym ban rai shongshit ne pynkyndeh da ki sur tem hynrei ban rai da ka jingkitkhlieh khnang ban nym bakla ban phah da u briew uba paka u ban leit ïasaid hapoh dorbar bah Parliament.
Ha kane ka sngi la ïadonlang ruh u Bah Pius Marweiñ, Chairman RDA, SWKHD, Bah Jeslanroy Nongsiej, Secretary RDA, SWKHD, Kong Badarity Nonglait, Bah Tirot Sing Suchiang bad kiwei kiwei ki nongïalam ka RDA.Ka shi kol ba la thep da u rangïalehkai shapdeng ka Brazil u Casemiro ka la biang pura ïa ka Manchester United ban pynliem ïa ka Nottingham Forest da 1-0 kol.
Kane ka shi kol kaba  la ïoh ban thep ha ka minit kaba 89 ka la pynlong ïa ka United ban jam sha ka quarter-final ha ka quarter-final FA Cup ha ka Sngi Balang.
Utei u rangïalehkai ba la 32 snem ka rta u la ïoh ban pyndei da ka khlieh ha ka free kick ba la shut a u Bruno Fernandes.
Kane ka kol kaba kongsan kan dei tang kaba pynlong ïa ka United ban jam sha kawei pat ka wat jingïakhun hyneri ka la long ruh ka jingai mynsiem ïa kane ka kynhun ba kan dang ïai bteng ban ïalehkai bha ha kane ka aïom.
Namar kata, ka la don jingkyrmen ruh ban kynjoh ïa ka nam lahduh kaba 12 sien ha ka FA Cup.
Jar la katta, ka la ïoh ban thep ïa katei ka kol, hynrei u manager Erik ten Hag lem bad ka kynhun jong u ki dangbishar bniah lyngba ka VAR namar ka lah ban dei ka offside.
Hynrei hadien ba la pynthikna ba ki paidbah nongkyrshan ka United ki la ïoh ban lehkmen.
Da kane ka jingjop ka Manchester United kan pynkhreh ban ïakhun pyrshah ïa kawei pat ka kynhun kaba la lamkhmat ha ka Premier League ka Liverpool lane kawei pat ka kynhun ïalehkai jong ka Championship ka Southampton ha ka quarter-final ka ban long ha u bnai ban wan.
Ka Shillong Cricket Association (SCA) kan sdang noh ïa ka lympung ïalehkai Super Division Cricket League naduh 5 tarik u Lber ha kane ka nongbah.
Ha kane ka lympung ki don haduh 12 tylli ki kynhun ïa kiba la phiah ha ki ar tylli ki group.
Ha ka Group-A ki long ka Sputnik CC, Sunrise CC, Nongmensong CC, Sporting CC, Royal CC bad ka United XI, katba ha ka Group-B ki long ka Rangkynsai CC, Raj Bhavan, Meghalaya Police (MLP), Langsning CC, Spartan CC bad ka NFU.Ki kynhun ki ban ïakhun nyngkong ha katei ka sngi sdang kin long hapdeng ka Sputnik pyrshah ïa ka Sun -rise.
Ha ka sngi kaba bud ka Rangkynsai ïa ka Raj Bha -van.
Ha ka 9 tarik ka Rangkynsai kan ïakhun pyrshah ïa ka MLP, kumjuh ha ka 10 tarik ka Spartan ïa ka NFU.Ha ka 12 tarik ka Raj Bhavan pyrshah ïa ka Langsning CC, ha ka 13 tarik ka Nongmensong ïa ka Sporting, ha ka 14 tarik ka Royal ïa ka United XI, ha ka 15 tarik ka Sunrise ïa ka Nongmensong bad ka Rangkynsai ia ka Langsning ha ka 16 tarik nalor kiwei pat.
U Cristiano Ronaldo u la shah sospon na ka bynta kawei ka jingïalehkai halor ka jingkynnoh ba u la pyni dak da ka shynriah kti hadien ba ka Al Nassr ka la jop 3-2 kol ïa ka Al Shabab, la pynbna ka Disciplinary and Ethics Committee jong ka Saudi Football Federation (SAFF) ha ka Sngi Balang.
Hadien ba la kut artad ka jingïalehkai ha ka Sngi U Blei, la saphriang ki dur jong u Ronaldo ha social media ba u pynshah ïa la ka shkor bad hadien kata u la pynkhih ïa la ka kti ha kum ka dak khlemakor hakhmat ki nongkyrshan ka Al Shabab.
Katei ka komiti ka la daiñ kuna ïa utei u khlur ïalehkai ka Portugal haduh 10,000 riyals ($2,666) ha kaba un hap ban siew sha ka synjuk ïalehkai Saudi Football Federation bad 20,000 riyals sha ka Al-Shabab.
Kane ka rai jong ka komiti ka long kaba khatduh bad ym lah ban buh ka jingkyrpad.
Kane ka long ka sien ba ar ba u Ronaldo u la leh ïa kane kajuh ha u Ïaïong mynshem snem ha kaba u la pyni ïa kajuh ka dak ha ka jingïakhun pyrshah ïa ka Al Hilal, ha kaba ka Al Nassr ka la jop da 2-0 kol.
Ka Wrestling Federation of India (WFI) ka la long ba la kloi ban pynlong ïa ka prokram kilanmet na ka bynta ki nongïalehkai (senior) ha ki 15 bnai bad ka Delhi ka lah ban shimti noh ha ka jaka ka Patiala hadien ka jingpyrshah ïa katei ka synjuk ïalehkai jong ka ri.
Hadien katto katne bnai ba la shah sospon u nongïalam ka WFI u Brij Bhushan Singh, uba la shah kynnoh ba u la jrong kti ïa ki ‘thei ïalehkai ha ka prokram kilanmet.
Ïa kane ka synjuk la hap ban pynïaid da ka ad-hoc panel na ka bynta ki prokram kilanmet jong ki shynrang kaba la long ha Rohtak bad na ka bynta ki kynthei kaba la long ha Patiala.
Kham hashwa na ka liang ka United World Wrestling (UWW) ka la weng noh ïa ka sospon pyrshah ïa ka WFI hadien ba u Sanjay Singh u la shah jied kum u president uba thymmai, la pynbna ka WFI ba ïa ka jingpyrshang ban jied ïa ki nongïalehkai na ka bynta ka Asian Wrestling Championships ka ban sdang naduh 11 haduh 16 tarik u Ïaïong ha Bishkek bad ka Olympic Qualifier ka ban long naduh 19 haduh 21 tarik u Ïaïong.
“Hadien ba la lah ban pynlong ïa kine ki jingpyrshang, ki saw ngut kiba la wan ha ki kyrdan basaw ha la ki jong ki kyrdan la khot sngewbha ïa ki sha ka prokram kilanmet jong ka ri," la ong u president ka WFI u Sanjay Singh da kaba bynrap ba ka synjuk ka la dep ban pynkhreh ïa ka jaka na ka bynta katei ka prokram kilanmet.
Na ka daw ka jingïakhih pyrshah ha ka bynta kaba shaphang shatei jong ka ri, ia ki shlem ai jinghikai jong ka SAI ha Sonipat yn pynlong kum ki jaka kilanmet, katba ïa ka IG Stadium yn pynlong ïa ka prokram kilanmet na ka bynta ki kynthei.
"Ka SAI centre ha Lucknow kan long shabar, hynrei ngi la jied hapdeng ka Patiala bad ka Delhi.
Te kumta ngi lah ban kyrpad ïa ka sorkar ba kan pynbiang ïa ka IG Stadium kum ka jaka kilanmet na ka bynta ki kynthei," la ong ka WFI.Ka Shillong Sports Association (SSA) ka la pynshai ba ka jingïalehkai kaba nyngkong ha ka lympung ïalehkai Shillong Premier League 2023-24 kan long hapdeng ka Nongthymmai pyrshah ïa ka Rangdajied United FC ym kumba ka la pynbna kham hashwa.
Katei ka jingïakhun kan long ha ka 15 tarik u Lber bad ka ban dei ruh artad ka sngi sdang jong kane ka lympung.
Ha ka jingshisha ïa kane ka lympung la dei ban pynlong mynshem snem, hynrei na ka daw ka jingbym ïoh madan la hap ban pynsangeh.
Pynban  mynta ka kynti ka SSA ka la ïoh ïa la ka jong ka madan ïalehkai kaba paka ha SSA Stadium (1st Ground).
Kat kum ka bhah na kane ka lympung ki don haduh saw tylli ki kynhun ki ban ïoh rung sha ka Meghalaya State League ïa kaba ka Meghalaya Football Association kan sa pynlong mynta u snem.
Ka long kaba sngewtriem ban pyrkhat ba ki briew kiba ïoh ïa u khñiang jingpang HIV/AIDS ki la kiew da 150% ha kane ka jylla hapdeng u snem 2010 haduh 2022.
Kane ka long katkum ka kaiphod na ka National AIDS Control Society (NACO) ha u snem 2022 bad la pynbna da ka Deputy Director, NACO, ka Bhawna Rao, ha ka sngi ba la plie ïa ka jingïalang ban ïalap pynsngewthuh halor u khñiang jingpang HIV/AIDS kaba la long ha kane ka jylla.
Nalor jong ka Meghalaya, ka Rao ka la ong ba ka jingkiew kiba ïoh HIV/AIDS ha Tripura bad Arunachal Pradesh ka long da haduh 200% ha kitei ki 12 snem.
Lehse ha kine ki ar snem duna, kata naduh 2022, ka jingdon ki briew kiba ïoh ïa une u khñiang jingpang ka lah ban nang kiew.
Ngi dei ban sngewthuh ba kine ki dei tang kiba la ïohlum jingkheiñ na ki briew kiba la phah peit bniah ïalade.
Kam mut ba don tang katne.
Ki lah ban nang bun, hynrei ngim tip.
Na ka liang ka Meghalaya AIDS Control Society (MACS) ka la pyntip ba ka East Jaiñtia bad ka West Jaiñtia ki dei ki distrik kiba bun tam kiba ïoh ïa u khñiang jingpang HIV/AIDS, bad mynta ka la don ka jingkiew jong kiba ïoh ïa une u khñiang jingpang wat hapoh East Khasi Hills, Ri-Bhoi bad ha West Khasi Hills.
Kane ka kynhun ka la ong ba ka jingjur ka jingïoh ïa une u khñiang jingpang ka dei lyngba ka jingïashongkha khleh ha Rilum Jaiñtia bad wat ha kiwei-kiwei ki bynta jong ka jylla ruh ka dei lyngba ka jingshongkha khleh.
La ong ba sha ki jaka nongkyndong, ka jingjur ka jingïoh ïa u khñiang jingpang ka dei lyngba ka jingshongkha khleh katba ha ki jaka sor, ka dei lyngba ka jingpyndonkam ïa ki thyrñia ban dih ïa u drok.
Kine ki jingkheiñ jingdiah ki dei ban pynkyndit bynriew lang ïa ngi baroh.
Ka bakongsan tam ka long ba hapdeng ka jingkiew jong kiba ïoh HIV/AIDS, donkam ban phah leit peit bniah ïalade ha ki Hospital ban tip la ka met ka don ne em ïa une u khñiang jingpang.
Ngi tharai ba kiba bun na ki nongshong shnong ha Meghalaya kim wan shakhmat ban phah peit bniah na ka daw jong ka jingsheptieng, jinglehraiñ.
Kine ki dei ki daw ba khanglad.
Hynrei lada ngim tip ka met jong ngi ka long kumno, ha kano ka rukom ngin lah ban ïada na ka jingsaphriang jong une u khñiang jingpang? Ka jingïoh HIV/AIDS kam dei eh tang na ka jingshongkha pathar ne jingdih drok, hynrei ka lah ruh ban long na ka jingai snam.
Ngim dei ban sheptieng namar ha kane ka juk, ki don ki lad ban ai jingsumar ïa ki briew kiba im bad une u khñiang jingpang.
Kam dei shuh ka juk rim kaba ym pat don dawai dashin ban ïarap ïa kiba ïoh HIV/AIDS.Ki da don ruh da ki lad kiba pyrkhing bha ba lada don mano-mano kiba ïoh ïa une u khñiang jingpang, kiwei kim dei ban tip.
Ka jingbuhrieh ïa ki briew kiba ïoh HIV/AIDS ka long ka bakongsan khnang ba kin ym shah peit shiliang khmat ne shah ban beiñ ne shah ‘tait shnong bad kumta ter-ter.
Ngi tip ba ki don bun ki briew kiba la ïoh HIV hynrei kiba dih dawai thikna bad ki don hapdeng ka met ka phad kaba biang.
Hynrei ka jingeh ka long ba bun kim tip ïa ki jingshisha bad ki shu shah pyntieng kai ha ki briew kiba ym da don jingtip bha halor u khñiang jingpang.
Namarkata, sa mih ki jingsngewthuh bakla bad jingtieng ba khlem nongrim.
Tangba ha kajuh ka por, ka long ka bakongsan ban im ka jingim kaba adkar bad kaba lait na ka jingshongkha pathar bad ka jingpyndonkam drok khamtam da kaba injek da ki thyrñia.
Haba shim snam, donkam ban da tip ka dei kaba kumno bad ka dei beit ban long ka bakhuid bad ka bym don ïa utei u khñiang jingpang.
Ka jingphikir bad jinghusiar kan hap ban sdang shwa nalade khnang ba yn lah ban ïada lem ïa kiwei.
Namarkata, ngi kyntu ïa ki nongshong shnong kiba don jingkitkhlieh ba kin leit phah beit bniah ïalade tang ba kin shu tip ka met ka phad jong ki ka long kumno.
Ynda la tip, la sngewthuh kumno ban shim ïa ki sienjam.
Lada lait, ka bha palat, hynrei lada don u khñiang HIV, dei ban ïasyllok bad ki doktor khnang ban lad ban sdang noh ïa ka jingai jingsumar.
Ngi dei ban ai mynsiem ïa kito kiba im bad une u khñiang jingpang bad ym ban peit shiliang khmat ne ban beiñ ïa ki.
Ngi dei ruh ban shim nuksa na kito kiba la mih shakhmat ban pynbna ïalade ba ki don ïa une u khñiang jingpang.
Lada ma ki, ki shlur, balei kiwei kim shlur? Ngi ban biang ba ha kane ka juk, ki don ki dawai dashin bad ki lad jingsumar ki ban ïarap ïa kiba don ïa une u khñiang jingpang.
Wat tieng, hynrei shu long adkar bad husiar ha ka jingim, bad ha kajuh ka por, mih shakhmat ban phah peit bniah ïalade.
Katba nang ïaid ki sngi ki snem, ka jinglong jingman ha ka Ri jongngi ka nang sdot nang hiran ha ka liang ka kamai kajih.
Ha ka liang ka ioh ka kot bad ha ka liang ka jingithuh ïa ka longbriew manbriew.
Kaba ktah pat ïa baroh ki liang ha ka imlang ka sahlang.
Khamtam ha ka thaiñ Sohra Shella, jongngi kaba long ka jaka ba pawnam na u dewiong bad u mawshun, kane ka thaiñ jong ngi ka la pawnam bha ha ki por barim namar ka jingdon ka karkhana dewbilat, kaba la seng naduh u snem 1955 bad ka la sdang ban pynmih dewbilat ha u snem 1966.
Ka jingdon jong kane ka karkhana dewbilatt ka la kyntiew ïa ka ioh ka kot jong ka thaiñ baroh kawei.
Hynrei ha u snem 2014 kane ka jingpynmih dewbilat ka la nang hiar bad ki nongshong shnong ki la Hiran khait.
Kane ka ktah ïa ka iew ka hat jong ka thaiñ, ka ktah ïa ka transport, bad ka ktah ïa ki nongtrei dewiong, ki nongtrei mawshun, ki nongtih khyndew bad nongtih shyiap, ki nongrep bad ki nongbylla, ka la pynmih ïa ka Portland Cement kaba bha tam bad ka la bsa ïa ki hajar ki longïing da ka jingdon jong ka.
Nga sngew kyndit ban iohi ba u Deputy CM, Bah Sngiawbhalang Dhar bad u CM ba donburom jong ngi ki buh por 6 bnai ban khang dam noh hapoh 6 bnai, bad ka jingkular ban ïarap tang ïa ki Nongtrei jong kane ka karkhana kiba don kyrteng ha ka Register kam pat biang satia, namar ki don sa ki pensioners, nalor kata ha ka Register kam pat biang satia, namar ki don da ki pensioners, halor kata ki bun bah kiba la jynjar na kane ka jingbym lah pynmih dewbilat na kane ka karkhana.
Hynrei kim sngewthuh ïa ka jingshakri jong kane ka karkhana dewbilat (the direct and indirect impact of functioning of this factory on the whole Sohra region) kaba la ai ka jingshakri ïa man la kawei pa kawei ka longïing.
Namar kata ngi donkam ïa ka jingkyrsiew ïa ka bor sngewthuh jong ki trai shnong, trai jaka, ïa ki myntri kor bar ri ba ki dei ka kamram jong ka Sorkar ban pynim biang ïa kane ka karkhana la ka long ha kano kano ka dur ruh.
Lada ki lah ban kit ïa ki tiar rim kum ki nongrah bad pynkit da ki trok, bad lada don ka jingshah tuh ïa ki tiar ba donkam jong kane ka karkhana, hynrei ka Sorkar ka lah ban pynthymmai pat ïa kane ka karkhana ban shakri biang lyngba ka jingpyndait thymmai ïa ki kor (machine) bad ka jingmaramot ïa kiba dang don jingkyrmen, ym don kaba eh ban trei ïa kane ka kam lada ka bor Sorkar ka phai khmat sha kane ka thaiñ.
Lada kane ka karkhana ka neh 66 snem, kiwei ki karkhana ruh ki lah ban trei kam sha kane ka thaiñ khlem da ñiew ba ka suiñ bneng ka long ka jingkhanglad.
Ban kyntiew ïa ki kam jngoh kai, ka Mariang jong ka Ri Sohra ka long kawei na ki international Tourist Destination ha ka pyrthei, bad ka Tourism ha ka dur jong ki Cottage industries ka long ka kam ba ai lad ïa ki trai jylla ban ioh jan na kane ka kam.
Bad baroh phi dei ban tip shai kdar tang shu phai sha ka Five star service, ka jingioh kamai na ki tourism kan sa her bun shabar namar ka jingheh ka investment.
Ka tourism service ka ai lad ïa ki nongshong shnong ban pyndap bam ïa ki jaka jong ki tourist da kaba ri Syiar, Sniang blang bad masi, ri ngap, kumjuh ruh da kaba rep ki jhur jyrngam, ki soh baroh saw aiom, bad ban thung tit, khnang ban pyndap ïa ka jingdonkam ki mar bam ha ki jaka ba sah ki tourist.
ïa mynta hi, ki jingdonkam ha ki resort ki home stay bad ki hotel, ki dhaba, la wan kit beit nabar, ki syiar ki hiar na Shillong bad ki jhur ki jnit ki jnat baroh ki wan nabar.
Wat ban kit ïa ki tourist ruh la pyndonkam da ki trai hotel da ki kali shimet na Assam bad ki tourist taxi na Thaiñ Sohra ki kamai sdot, na ka por sha ka por.
Donkam ban plie ki lad ban tei ïa ka seng kam lajong (capacity building) na ka bynta kane ki trai shnong ki donkam jingïarap ban seng kam, lym kumta ka Ri Sohra kan shu long tang ka jaka buh paiñkhana bad jaka bret ñiut.
Ka don ka por ha kaba ki samla KSU ki tar noh ïa ka byrta kynshleiñ ban wah dur khlem akor ha kawei ka boarding, kaba pyni ba don ka business aggression ha lyndet jong kane.
Kumta ban pynkhlaiñ ïa ka Service ha ka tourism Sector, donkam ban shim ruh ïa ki jingkheiñ jingdiah kiba ïa dei bad ki trai ïing, trai business bad ka rukom ai jingshakri (tourism services).
Baroh kiba trei ha ka tourism service ki dei ban register ha kawei ka group na ka bynta ban address ïa ki jingeh bad jingmyntoi ba ngi shem bad ngi ioh na kane ka lad jingtrei kam la jong (Self employment  bad Cottage industries in Tourism Sector).
Kumta kane ka thaiñ ka donkam ka jingkhmih bniah bad ka jingkyrshan ba radbah jong ki department bapher bapher kum ka Industries, Agriculture, Horticulture, Tourism, PHE bad kiwei de ki department, ban pynim (boost) ïa ki lad iohkam iohjam, lym kumta ngi la long mraw lypa ha ki bor ba nabar ban shu hun tang ban im kum ki agent bad nongai wai, nongbylla, katba ka lawei jong ki khun ki ksiew ka la sdien lypa ha tyngier.
Ngi donkam ban leit ud sha ka Sorkar da kawei ka sur kum ki nongshong shnong ba don jingkitkhlieh ha ka dur ka Memorandum, khnang ba kan lah ban pynbiang ïa ka jingeh jong ngi, namar khlem da tip ha ka miej trei kam jong kiba bat ïa ka shuki, kam don jingmyntoi ban ïa khñium tang ha ïing bad ha phyllaw.
Namar katkum ka jingjia ha kawei ka shnong ha kaba ki nongtih shyiap ki shah beh ha ki briew ba kam kum ki briew Sorkar ban kem kat kiba tih shyiap, ynda leit wad jingtip na thanat, ki ong ba khlem ioh jingtip ei ei.
Te lada uta u briew u kem hangno un set bad ka aiñ aiu un pyndonkam, la dep pynmih ïa ki rai da ka Sorkar pdeng ban pynkhlain ia ka kamai ha ki nongkyndong khnang ba kin im pahuh pahai, ha la shnong khlem da ieh ïa ki ïing ki sem ban phetwir sha sor na ka bynta ban bylla kyndoi ja kpoh, hynrei ka Sorkar jylla kam shym la pyntrei kam pura ïa kane bad dang bun ki bynta ba ki department bapher bapher lane ki shnat trei kam jong ka Sorkar lyngba ka District Rural Development Agency, Department of Community and Rural Development jong ka Sorkar Meghalaya, ki dang ieh beiñ (many departments of the govt.
are still neglecting their duty to uplift the villagers according to their programmes) kane ka lah ban dei ban kim ioh jingtip kaba biang lane, kim lah ban implement ïa ki scheme namar duna ki nongkyrshan (Many schemes could not be implemented dur to lack of information and support from the part of the villagers).
Ka Thaiñ Sohra bad Shella ka la dei ban ioh ïa la ka jong ka District na ka bynta ban ioh ïa ka bhah kaba ïa ryngkat dor bad kiwei ki district jong ka Meghalaya, namar kane ka thaiñ ka la shah ieh khun swet bad wat ïa ka karkhana dewbilat kaba la shakri da ki 6,7 snem bad kaba ai kam lut ïa baroh ka dang shah sloit u atoskhana, bad la shah byrngem ha ka Winter Session of Meghalaya Assembly ban khang dam noh, ka jingmyntoi ban ai da ka Sorkar tang ïa ki nongtrei kam pat ïahap bad ka lad ai kam kaba kane ka karkhana ka la bsa bad ka la rah ruh ïa ka nam jong ka thaiñ Sohra na ka bynta ka dewbilat kaba bha tam.
Katkum ka jingkwah jong ka Central Government, ïa ka Meghalaya la mut ban shu pynlong ka jaka ïaid lyngba ki trok bad ki rel kit mar ban shalan sha Ri Nongwei lyngba ka Sylhet bad Dhaka kiba don hajan jong ka Meghalaya (If we are not aware and strong enough to protect our land, the Traders will make Meghalaya as a trail to international Trade, Now the supply of sugar and onion started already).
Dei ban pynsangeh ïa kane ka buit khaiï namar ki trai jylla kim ioh nong ei ei.
Lada ka Sorkar ka kwah ïa ka roi ka par kaba neh bad khang ïa ka karkhana dewbilat ka dei ban ai da kiwei pat ki long term plan ban bsa ïa ki briew jong kane ka thaiñ ha kaba kan tei ïa ki small scale industries, ban pynbha ïa ka rep da ki science and technology.
Kiba don ka sap bad kiba kwah trei kam la jong dei ban ïarap khlem da pan da ka land document ban ïa pein.
Ban pynkhlaiñ ïa ki jingshakri ha ka tourism sector, donkam ban pynitynnad ïa ki landscape da kaba den ïa ki wah kum ka Wah Sohra, ki Them jong ka Noh Kalikai, ka kjat jong ka Dainthlen, ka Umiam ka wah ba tuid sha Mawphu kaba don ka Shyngoid ka bthuh ba kin long ki community tourist Destination, namar ka tourism service ka long kaba remdor bad ba donkam ki investment kiba heh, tang ki private stakeholders kin ym lah ban pynbiang lym da don ki Large scale development.
Ka thaiñ Sohra ka donkam ruh ïa ka Skul bah lane ka Government University ka ban ai kam ïa ki nongshong shnong kiba la pass ïa ki kyrdan bapher bapher, kiba la biang ka jinglah ban long ki nongpeit nongsharai ïa kum kane ka skul bah….
Ka Chandigarh University ka la long ka lahduh ha ka 4th Khelo India University Games 2024 hadien ba ïoh khur haduh 71 tylli ki takma ha kane ka lympung kaba la poi sha kaba kut ha ka Sngi Palei ha Guwahati, Assam.
Kane ka skulbah ka la lah ban khur 32 tylli ki takma ksiar, 18 tylli ki takma rupa bad 21 tylli ki takma rnong na ka bynta ban bat ïa katei ka kyrdan ba hakhlieh.
Ïa kane ka lympung ïalehkai kaba la sdang naduh 17 tarik mynta u bnai, la pynhap pyrda noh da ka Myntri ka tnat ïalehkai ka sorkar Assam ka Shrimati Nandita Gorlosa ha ka sngi Palei ha Sarusajai Sports Complex.
Ha kane ka sngi kaba khatduh, ka Chandigarh ka la ïoh ban khur ïa ka takma ksiar lyngba u Vikash (Men 51-54kg), Harsh (Men 57-60kg), Deepak (Men 60-63.5kg), ka Priya (women 54-57kg) bad ka Pranjal (women 66-70kg).
Ka Lovely Professional University ka la wan ha ka kyrdan ba-ar da kaba khur 20 tylli ki takma ksiar, 14 ki takma rup bad 8 ki takma rnong, katba ka Guru Nanak Dev University ka la wan balai da kaba khur 12 tylli ki takma ksiar, 20 ki takma rupa bad 19 ki takma rnong.
Ka lahduh jong u snem ba la dep ka Punjab University ka la wan  basaw hadien ba ïoh khur mar 12 tylli ki takma ksiar bad rupa lem bad 16 ki takma rnong.
Kane ka skulbah hynne ka sngi ka la lah ban khur 5 tylli ki takma ksiar, 2 ki takma rupa bad 3 tylli ki takma rnong ha ka boxing kaba la long ha Gangtok, Sikkim, katba ïa ka kynhun jong ki kynthei la pynlong ha Nehru Stadium, Guwahati.
Ka Jain University kaba la lam khmat kham hashwa lyngba ka jingïoh khur takma na ka jngi bad ïakop mareh, ka la hiar sha ka kyrdan basan da kaba khur 12 tylli ki takma ksiar, 7 ki takma rupa bad 6 ki takma rnong.
Ka Chandigarh University kaba la bat ïa ka nam lahduh, ka la khur haduh 7 tylli ki takma ksiar na ka wrestling, 8 ki takma na ka athletics, 3 ki takma na ka weightlifting bad swimming, katba 2 takma na ka fencing bad mar 1 na ka kabaddi, rugby, judo bad badminton.
Kumba ka paw ka Chandigarh University ha ka lympung ïalehkai kaba la pynlong nyngkong ha Odisha ka la wan ha ka kyrdan ba 34 bad ha ka sien kaba ar kaba la wan ba 20 bad ha ka sien kaba lai kaba la long ha Lucknow ha kaba ka la wan ha ka kyrdan ba khadwei.
Haba pynpaw halor kane ka jingkiew kynsan katei ka skulbah, u Co-ordination Manager u Dr Mahesh Jaitely u la ong ba kane ka jingkiew ka dei lyngba ka jingpynkylla ha ka ‘sports policy’ ha kaba ka skulbah ka la sdang ban nangïai kiew shaphrang.
“Ngi la pynlut ïa ka pisa lyngba ka bam kaba tei ïa ki nongïalehkai bad ngi la kyntiew ruh ïa ka khusnam pisa na ka bynta ki nongjop kiba khur takma," u la bynrap.
U nongïalam jong ka seng Trinamool Congress u Sheikh Shahjahan, uba la shah kynnoh donkti ban tuh jaka bad ka jing-leh be-ijot ïa ki longkmie na Sandeshkhali kaba don ha West Bengal, u la shah phah kumba 14 sngi na ka bynta ka jingshah tohkit ha ki pulit da ka ïingbishar ha Basirhat hynnin ka sngi.
Kumba la ïathuh ka tyllong khubor, la ong ba ki pulit ki la kwah ban set 14 sngi ïa u Shahjahan, uba la ïaidlait na ki kti jong ka aiñ da palat 50 sngi.
U Shahjahan, uba la shahkem hynnin ka step, jong ka sngi Palei, u la pynpaw ïa ka durkhmat kaba um don jingsngew ei ei haba u rung hapoh ka ïingbishar bad u la pyni ïa ka dak ka jingjop sha ki nongthoh khubor.
Kum shi bynta ban kren ei ei halor ka jingshahkem jong u, u nongïalam jong ka liang pyrshah bad u MLA jong ka seng Bharatiya Janata Party (BJP) u Suvendu Adhikari u la pynshisha da kaba ong ba ki pulit ki la tip shano ba u Shahjahan u don, ki la leh mynleh kem ïa u tang ban pynhun ïa ka jingdawa.
“Kane kam dei ka jingkem ïa u hynrei ka dei ka jingpyndep rukom.
Katba ki kynhun tohkit jong ka sorkar kmie kim kem ïa u, ki briew jong ka Sandeshkhali kin ym ïoh ïa ka jingbishar bahok," la ong u Adhikari.
U Lamphang jong ka Himachal Pradesh Assembly u Kuldeep Singh Pathania hynnin ka sngi u la weng noh ïa 6 ngut ki MLA jong ka Congress kiba la pyrshah ïa ka mon jong ka seng ban ‘vote’ katkum ka jingkwah jong ka sorkar halor ka Finance Bill hapoh ka ïingdorbar.
Kine ki MLA kiba la shah weng ki kynthup ïa u Rajinder Rana, Sudhir Sharma, Inder Dutt Lakhanpal, Devinder Kumar Bhutoo, Ravi Thakur bad Chetanya Sharma.
Ha ka jingai jingkren sha ki nongthoh khubor ha Shimla, u Pathania, uba la buh shwa halor ka rai ban beh ïa kine ki MLA ha ka sngi Balang, u la ong ba kine ki MLA ki la long pyrshah ïa ka kyndon ha kaba ki la pyrshah ïa ka rai jong ka seng Congress naba ki la shahjied na ki tiket jong ka seng.
“Kine ki 6 ngut ki MLA kiba la shah beh bad shah khang ban long ki dkhot jong ka Himachal Pradesh Legislative Assembly naduh ka tarik ba la buh hukum," la ong u Lamphang.
Kine ki MLA ki la ïaid lait na ka Vote katkum ka jingkwah jong u kyrtong ka seng BJP u Harsh Mahajan ha ka jingïakhun ïa ka ilekshon Rajya Sabha ha ka sngi Ba-ar.
Ka Meghalaya Human Rights Commission (MHRC), Shillong, ka la shim ïa ka jingujor ba la ai da ka Hynñiewtrep Youths’ Council (HYC) halor ka jingkynnoh ba u heh pulit uba dei u 2nd Officer-in-Charge ka thanat Pynursla, u la ktah kti ïa u President ka HYC Riwar Mihngi Circle ha thanat Pynursla.
Ka Commission ka la dep ai da ka shithi sha u Superintendent of Police, East Khasi Hills District, ba un ai da ka kaiphod ha kaba ïadei bad katei ka jingjia hapoh 15 sngi, la pyntip u Secretary ka MHRC.Ha kane ka khubor la ong ba ka long kaba sngew shyrkhei ba wat ki kmie-ki kpa ki nud ban shim ia ka jingim jong ki khun ha kine ki sngi ba mynta.
Ha kane ka jingjia la ong ba ki pulit ki la iohi bad ïohsngew lyngba ki kor ki bor bad ki CCTV Camera ba la pyndait ha ka jaka ba uwei u rangbah u don, ha kaba la ïohsngew ia utei u rangbah ba u la ai dak bad pyntip ia ka kurim  ba u la dep siat iap ia la u khun hapdeng ka jing-iakynad bad jingiania bad utei u khun uba dang 22 snem ka rta ba la ju tip kum u Eric.
Kane ka la jia ha ka jaka sah jong katei ka longïing hapoh ka nongbah Miami ha u Naiwieng mynshem snem.
La ong ba ha katei ka jingjia, ki pulit ki la ïohsngew ia ka  jingkren jong utei u rangbah uba la iathuh ia ka kurim ba u khun jong u, um shym ring mynsiem shuh bad u la iap “He’s not breathing, He’s Dead".
Kine ki long ki kyntien kiba utei u rangbah u la iathuh ha ka kurim jong u ha katei ka por ba la iohi ba u leit ban ñion ia ka ‘bell’ ha ka jingkhang iing lajong ban pyntip ia ka kurim ba u khun jong ki u la iap bad ba dei ma u hi uba la dep siat iap ia u.
Bad kane ka la jia ha ka 3 tarik jong utei u Naiwieng 2023.
La ong ba ha katei ka dur khih ba la ioh ring na ka camera ba la pyndait ha katei ka iing, la ïohsngew ia utei u rangbah ba u la bthah ia ka kurim jong u ban phone bad pyntip sha u hynmen jong u bad ba katei ka kurim ka la hylla bad ong ba un poi sha patok khlem pep namar katei ka jingleh jong u.
Hynrei utei u rangbah u la jubab ia ka kurim jong u bad ong ba kam dei ka jingbakla jong ka, kumta kam dei ban sheptieng hynrei ka dei ban pyntip sha u hynmen jong u mar-mar.
Ki pulit haba ki la leit poi sha katei ka iingsah jong kitei ki shi- iing, ki la shem ia u Eric, uba long u khynnah pule jong ka Florida International University bad ba u la thiah iap ha madan ha ryngkat ki dak mong kuli.
Haba iadei bad kane, la ong ba utei u rangbah u la shah bat noh ha ki pulit tad haduh ban da dei ka por ban pynsngap ia katei ka mat hakhmat ka ïingbishar ha une u Lber 2024.
Ha ka sngi ba la rakhe ïa ka 73rd Foundation Day Celebration ha ka 24.02.2024, ka ESIC, Regional Office, North East Region, Guwahati ka la ïoh khusnam halor ka jinglah ban treikam bha ha ka Regional Office ha ka kynhun jong ka Regional Office (Small).
Ïa kane ka khusnam la pdiang da u R.L.Guite, Regional Director (I/c), North East Region, Guwahati na u Bhupender Yadav, uba long u Myntri ba donburom jong ka Labour and Employment, Environment, Forest and Climate Change, Govt.
of India.
Ka Employees’ State Insurance Corporation ka dei ka kynhun seng hapoh ka jingkhmih jong ka Ministry of Labour& Employment, Govt.
of India kaba pynbiang na ka bynta ka Social Security sha ki Insured Persons bad ki dkhot ka longïing kiba hap hapoh ka jingkitkhlieh jong ki.
Kumba ka long mynta ka ESIC ka pynïoh ïa ki dawai bad ka jingmyntoi da ka pisa sha ki 3.42 klur ngut ki Insures Persons (IPs) bad 13.30 klur ki nongïoh myntoi.
Ka ESIC, North East Region ka pynbiang ki jingai jingmyntoi sha ki 3.32 lak ngut ki Insured Persons (IPs) bad 12.88 lak ngut ki nongïoh myntoi kiba don ha kylleng ki 7 tylli ki jylla jong ka North East Region (NER) lyngba ka jingtreikam jong ar tylli ki Hospital, lai tylli ki DCBO, 38 tylli ki Dispensary bad 20 tylli ki Branch Office.
Ki pulit jong ka Anti-Narcotics Task Force (ANTF), East Khasi Hills, ki la ïoh kem ïa lai ngut ki briew ba kynthup ïa arngut ki kynthei na Khyndailad ha ka Sngi Palei bad la ïoh kurup ïa u drok Heroin uba don 63.46 Gram.
Ha u kyrwoh khubor, u SP ka East Khasi Hills, u Rituraj Ravi, IPS, u la ong ba kitei kiba la shah kem ki long ka Esther Lalramdinmaw na Demthring, Shillong, ka Lalthanpui Hmar na Them Basuk (Happy Valley), Block-F, bad u Rudy Wahlang na Jaïaw Langsning.
U SP u la ïathuh ba na kitei lai ngut, la ïoh ban kurup san tylli ki synduk sabon ba la thep da u drok Heroin uba don 63.64 Gram.
La kurup ruh saw tylli ki Mobile Phone, pisa kaba don ` 35,900 bad kawei ka ar shaka.
U Ravi u la ong ba ïa ka jingkhynra, jingpeit bniah bad jingthew la leh katkum ki kyndon jong ka NDPS Act, 1985 hapoh ka jingpynïaid jong ka Shivangi Goel, IPS (P).
Ka jingtohkit ban lap shuh ïa kiba donkti ha kane ka kam ka dang ïaid shakhmat, la ong u SP.Ka A’chik Holistic Awakening Movement (AHAM) jong ka East Khasi Hills Zone bad South West Khasi Hills Zone ki la ujor sha ka Deputy Commissioner, East Khasi Hills, Kong RM Kurbah, halor ka jingkynnoh ba ka don ka jingkit be-aiñ ïa u mawshun ha khappud India-Bangladesh.
Ha u kyrwoh khubor, u Labius Arengh, President ka AHAM East Khasi Hills Zone lem bad u Crownbetter T.Sangma, President AHAM South West Khasi Hills Zone, ki la ong ba ki leit rah ïa ka jingujor sha ka Kong Kurbah ha ka 23 tarik Rymphang.
Kitei arngut ki la ong ba na ka liang ka Directorate of Mineral Resources (DMR) ka ailad ban kit tang 12 ton u mawshun.
Hynrei ki la kynnoh ba ki trok ki ïohlad ban kit haduh 25-26 ton kawei ka trok kaba long pyrshah ïa ka jingbthah jong ka sorkar.
Shuh shuh ki la kynnoh ba ka don ka jingïapher ha ka jingshim khajna.
Katba ka dor ba la buh da ka sorkar ka long tang T.200 shi trok, ki jaka thew lane ki ‘weighbridge’ ki shim haduh T.1,700 shi trok.
Namarkata, ka AHAM ka la kyntu ïa ka Kong Kurbah ban pynkut noh ïa kitei ki jingleh be-aiñ.
Ha kajuh ka por, kane ka seng ka la pynrem jur ïa kine ki kam be-aiñ khamtam ha ka thaiñ Bholaganj-Majai jong ka East Khasi Hills.
Ki nongtrei ka GHADC kiba ïakhih halor ka tulop kaba sahteng ki la rai ban wanphai sha ka kam naduh ka Sngi Palei wat la kam shym la don kano-kano ka jingkular kaba la ai na ki bor ba dei khmih, hadien ba ka jingai jingbit kaba 3 sngi na bynta ka jingshong kyllaiñ mungor ka la kut noh ha ka Sngi Balang.
U President ka NGEA, Brithen Sangma u la pynbna ïa katei wat hapdeng ka jingsngewsih, ha kajuh ka por da kaba pyntip ba yn sa shim ïa ki sienjam hadien halor kane ka mat.
Hashuwa, ka NGEA ka la ai por 7 sngi ïa ki bor pynïaid ban jubab halor ka jingdawa jong ki.
Hynrei wat la ki bor ba dei khmih ki la jied ban kbum la ka shyntur, ka seng ha ka Sngi Balang ka la pynjlan ïa ka jingai por na bynta ki bor ba dei khmih ban leh eiei haduh ka 10 tarik u Lber.
“Ngi da sngewsih shisha ba ki bor ba dei khmih kim shym la jubab ïa ka jingdawa jong ngi.
Hynrei, naba ka jingai jingbit na ki bor distrik ka long tang na bynta 3 sngi, ngin wanphai sha ka kam naduh ka Sngi Palei," la ong u President ka NGEA, u Brithen Sangma.
U Sangma, haba kyrpad ïa baroh ki nongtrei ban wanphai sha ka kam, u la kyntu ïa ki bor ba dei khmih ka GHADC ban jubab hapoh ka 10 tarik u Lber ha ryngkat ka jingbyrngem ba ka jingïakhih ba khlem buh por kan sdang naduh ka 11 tarik Lber lada kam don kano-kano ka jubab hapoh jong katei ka jingai por.
Ha kawei ka liang, ka A’chik National Youth Organization (ANYO) ka la kner ïa ka jingkyrshan sha ki nongtrei ba ïakhih da kaba kular ban rah ïa kane ka mat sha ki bor ba dei khmih.
Ki nongdie mar thok kiba wan na shabar ka jylla bad kam ïalade kum ki shipai lane ki mynnong jong ki kompeni bapher bapher ki ïaleh ban pyrshang bad pynbiej ïa ki paidbah ban thied ïa ki tiar ki tar ba kynthup naduh ki mobile phone, ki power bank, ki earphone, ki baje bad kiwei kiwei.
Ki nongdie mar ki la sdang ban poi sha kylleng ki jaka jong ka jylla bad kumta ki paidbah kin hap ban long kiba husiar ban nym shah pynngop.
Haba ïoh ban ïakren bad uwei u samla u bym kwah ban pynpaw kyrteng uba la ngat ha kane ka jingshah thok, u la ïathuh ba ki la don ki bar jylla kiba kam ïalade ba ki dei ki shipai, ki la wan ban tyrwa ïa bun ki tiar ki tar ‘electronic’ kiba dei ki mar thok lane kita ki ‘duplicate’ kiba ju ong ha ka ktien phareng.
Une u samla u la ïathuh ba ha kata ka jingwan tyrwa, u la kum thied ïa kawei ka iPhone 14 Pro ha ka dor T.30,000 kaba la song bha bad long thik kum ka iPhone kaba shisha lada shu peit najrong na ka dur ka dar.
Kum ban shu pyntip khyndiat, ka dor jong ka iPhone 14 Pro (128 GB) ka dei kumba T.1.19 lak hynrei namar ka jingïoh tad dor, utei u samla da ka mynsiem jong ka jingkmen u la thied ïa katei ka phone na kitei bar jylla.
U la ïathuh ruh ba haba u pyrshang ban pynim (switch on) ïa ka mobile kaba u la thied hakhmat kitei ki nongdie mar thok, ka shu paw tang ba mih ka shap Apple bad ka lip noh.
Kumta kitei ki nongdie mar thok ki pynbiej ïa u da kaba ong ba ka la lut ‘battery’ bad donkam ban ‘charge’ shwa ban pyndonkam.
Wat la katta, da ka mynsiem jong ka jingsngew donbok bad sngewkmen ba la ïoh tad dor kat ïa ka iPhone 14 Pro, utei u samla u la leit mareh wut-wut sha la ïing ban ‘charge’ ïa ka phone kaba u la thied thymmai.
Pynban phewse kumba ïuh tdong bseiñ, katei ka iPhone 14 Pro kaba u la thied kam dei satia ka iPhone, hynrei ka dei kaba don tang ïa ka dur jong ka iPhone najrong katba ka software jong ka shapoh pat ki dei jong ka Android nalor ba ka ‘speaker’ bad ka ‘camera’ jong katei ka phone ruh kim long satia.
Kumta khnang ba kiwei pat ki paidbah kin nym ngat ha kane ka kam thok kam shukor, utei u samla u la kyntu ïa ki paidbah ba ki dei ban long kiba husiar bad phikir ban thied kulmar ïa ki tiar ki tar, khamtam ha kaba ïadei bad ki tiar electronic na ki briew kiba wan ban tyrwa ha ka dor kaba tad khnang ba kin nym shah thok kumba ma u, u la ngat.
Ha ka 23 tarik mynta u bnai, ha ka por kumba 1:10 mynsngi, la ïoh pdiang ïa ka ‘phone call’ na thanat Madanrting na u 112, NERS ba uwei shynrang briew u bym ithuh satia ïa kaba ka dur bad ka jingbatai bniah la kdew harum, la lap ba u la thiah hapdeng ka jingbym tip briew ha Happy Valley hajan ka pom-um ka MES, Wahumkhen.
Mar-mar la pynkit noh ïa u sha Civil Hospital, Shillong na bynta ban phah peit bniah hynrei ha mar ba poi ha katei ka jaka sumar, u MO uba don ha katei ka jaka u la ong ba u la khlad noh shuwa ban poi.
Kumba ka long, la leh ïa ka jingtohkit lem bad kiwei-kiwei ki jingdonkam.
Hadien kane, ïa ka met jong utei u briew la buh ha jaka buh metïap ka Civil Hospital, Shillong na bynta ka jingithuh bad jingkam.
Utei u briew u don hapdeng ka rta 30-40 snem bad u don ïa ka jingjrong kaba 4.5 phut.
U phong ruh ïa ka ‘sweatshirt’ rong jngum bad ka ‘sweater’ ba thoh rong lieh, ka ‘vest’ ba ïong bad ki juti rong jngum.
Ki bahaïing-bahasem jong uno-uno u briew uba jah ki lah ban pynithuh ïa utei u briew uba la khlad noh ha Civil Hospital, Shillong bad kynjoh sha kine ki nombor – 0364-2231408 bad 0364-2222214/2222215.
Ha kawei pat ka jingjia, ha ka 26 tarik mynta u bnai ha ka por kumba 11:50 mynstep, la ïoh pdiang ïa ka ‘phone call’ ha Cantonment Beat House na u UBC, K.Wahlang, nongïaid pahara ha Lad Ïew Mawlong ha kaba u la pyntip ba uwei u Garnet Sangma ïa kaba ka dur bad ka jingbatai bniah la kdew harum, la lap ba u la thiah ïap ha kawei ka lynti khim hadien jong ka jaka leit bar paidbah jong ka jaka ïeng bos ha Mawlonghat, Shillong.
Hadien kane, la pynlong ïa ka jingtohkit bad la leh ruh ïa kiwei-kiwei ki jingdonkam.
Hadien kane, la pynkynriah noh ïa ka met jong utei u rangbah sha NEIGRIHMS, Shillong bad hadien ka ‘Post Mortem’, ïa ka met jong u la buh ha jaka buh metïap ka NEIGRIHMS na bynta ka jingithuh bad jingkam.
Utei u rangbah u don kumba 50-56 snem ka rta bad u don ka jingjrong kaba 5.4 phut.
U don ïa u shñiuh uba lyngkot bad rong byrthup shiteng kumjuh u tmaiñ.
Ki bahaïing-bahasem jong uno-uno u briew ba jah ki lah ban pynithuh ïa utei u briew uba la khlad noh ha NEIGRIHMS, Shillong bad kynjoh sha kine ki nombor – 0364-2224818/2224400 bad 0364-2222214/2222215.
Kane ka long katkum ka kyrwoh na u Superintendent of Police ka East Khasi Hills, u R.Ravi.
Ki nongïalam shnong jong ka Umwali kaba hap ha ka thaiñ Langpih, ha ka Sngi Ba-ar ki la leit ban ïakynduh ïa u Superintendent of Police ka West Khasi Hills, u Bikram Marak, ban aiti ïa ki kot ki sla jong ka khyndew kaba ai sngewbha da ka shnong na ka bynta ban tei ïa ka Police Out-Post ha ka shnong Umwali.
Kane ka jingai jaka sngewbha da ka shnong ka long halor ka jingangnud ban ïoh noh ïa ka shongsuk shongsaiñ hapoh ka shnong ka thaw bad ban lait na ka jingwan thombor ki briew kiba nabar khamtam na Assam naba ka shnong Umwali ka dei kawei na ki jaka kaba don mynta hapdeng ka jingïapynbeit pud jong ar sorkar.
U Bah Teiborlin Nonglang uba dei u Sordar ka shnong Umwali haba kren ha u nongthoh khubor u la ïathuh ba katei ka jaka ïa kaba ka shnong ka ai sngewbha sha ka sorkar lyngba ka tnat pulit ka don kumba shi akar shiteng (1.50 acre) ba ka dei ruh kaba don hapoh jong ka shnong Umwali.
U la ong ruh ba ka daw ba ka shnong ka ai sngewbha ïa katei ka khyndew sha ka tnat pulit ka long ruh hadien ba ka shnong ka la ïohi ba ka sorkar ka don ïa ka jingthmu ban shna biang ïa ki ‘out post’ ha kylleng ki jaka jong ka Jylla bad kawei na kine ka dei hapoh ka shnong Umwali.
“Ka shnong ka pynpaw ïa ka jingsngewkmen ha kaba ngi ai ïa katei ka jaka, bad ngi kyrmen ba lyngba ka jingwan jong ka ‘out post’ lehse kan lait noh na ka jingïai shah thombor ha ki briew kiba nabar khamtam ha ki briew jong ka Assam kaba ju jia na ka por sha ka por," la ong u Bah Teiborlin.
U Bah Teiborlin u la ong ba ka shnong hi ka don ïa ka jingkyrmen ba ïa katei ka ktem pulit shen ka sorkar lyngba ka tnat kan pynurlong noh.
U la ong ruh ba naduh ka por ba ka sorkar ka la pynbna ban thaw thymmai ïa ki ‘out post’ ha kylleng ki jaka ka Jylla bad kawei na ki ‘out post’ ïa kaba yn shna thymmai kan dei ha Umwali.
Kumta na ka liang ka shnong hi ka la sngew ïoh mynsiem bad ka shnong ka pynpaw ba ki sngew ban pdiang ïa kata ha kaba ka kyrmen ba lyngba ka jingwan jong ka out post kan ïoh ïa ka shongsuk shongsaiñ.
U la ong ba ha ka jingleit ïakynduh ïa u SP, na ka liang ka shnong ka pynpaw ïa ka jingsnge tynnad bad ka la don ruh ka jingïakren ïa bun kiei-kiei ha kaba ïadei bad ka shongsuk shongsaiñ hapoh ka shnong bad ka thaiñ kumjuh.
Nalor kata, u la ong ruh ba ka shnong ka pynpaw sha ka sorkar ba lada ki sngewsynei ïa ki paid nongshong shnong ha ki thaiñ khappud la kumno-kumno kam dei ban pynslem ïa ka jingtei ïa ka out post ha Umwali.
U Bah Teiborlin u la ong ruh ba na ka liang ka shnong ka lah ban nang ai shuh shuh ïa ka jaka lada ka sorkar lyngba ka tnat pulit ka dang kwah ban pynheh ïa ka jaka ban tei ïa ka ‘out post’.
Ka Tata AIA Life Insurance (Tata AIA), kawei na ki kompani Life Insurance kaba paw bha ha India, ka la pynmih ïa ka jingshakri bathymmai bad ka phang jong ka ïa kaba la tip kum ka, ‘HarWaqtKeLiyeTaiyaar’.
Kane ka mat phang kaba thymmai ka phai khmat sha ka jingïatehlok bad ki nongbuh pisa lyngba bun ki lad ki lynti ki ban ïarap ïa ki ba kin ïoh ïa ka jingim khlem jingkhuslai ne ka fikar-free.
Kane ka sienjam treikam bathymmai ka nang pynïar shuh shuh ïa ka jingphai khmat kane ka kompani ha ka rukom treikam ha kaba ïadei bad ka jingïada, ïa kaba la don ruh ha ki mat phang kiba kham ha shwa jong ka ‘Rakshakaran Ki Reet’.
Kumta ka ailad ïa ka Tata AIA ban long kaba kham ïahap shuh shuh bad ki nongbuh pisa bad nang pynbha shuh shuh ïa ki bynta ba kyrpang ha ka jingim jong ki.
Ka jingïalap paidbah ïa kane ka phang ka long kaba la ak da u Brand Ambassador, ka India uba long u nongïalehkai Sport ba paw u Neeraj Chopra, ha kaba la ïohi ïa u ha ki rukom long bapher bapher kum u nongïathuh lypa ïa ka ban sa jia ha ka jingim da ka jingïoh ïa ki lad ki lynti na ka Tata AIA Life Insurance.
Ka jingthaw ïa kane ka khana ka don ruh ka jingbiria bad ha ka juh ka por ka ai pat ïa ka khubor kaba kit jingmut sha ki nongbuh pisa ba barobor ki dei ban long kiba pynkhreh bad pynurlong ïa ka jingangnud jong ki, da ka jingkyrshan ka Tata AIA.Ka jingleh ïa ka jingwad jingtip hadien ba la dep ban pyllait ïa kane ka jingïalap paidbah ka pyni ba kumba 96% na ki 500 ngut kiba la jubab ki da sngewtynnad/ïeid ïa kane ka jingïalap bad kane ka khubor.
Ka jingjop jong kane ka jingïalap paidbah ka long namar ka jinglah ban pynïasoh bad ki briew na ki bynta bapher bapher jong ka Bharat.
U Girish Kalra, Chief Marketing Officer, Tata AIA u ong,  “Ka long kaba ïahap bad ka jingpyrshang jong ngi ban wanrah ïa kine ki buit thymmai ha ka liang ka Insurance, ban pynïoh spah, ban don ïa ki lad ki lynti ha kaba ïadei bad ka jingkoit jingkhiah bad ka lad ki lynti na ka bynta ban shongthiat kumjuh ruh da ka jingai ïa ka ‘jingshakri kaba bha tam’ barobor sha ki nongbuh pisa.
".
Ka jingduna ki kot pule bathymmai jong ka Meghalaya Board of School Education (MBoSE) mynta u snem ha ki jaka die kot ka la wanrah jingeh shikatdei eh ïa ki kmie ki kpa, ki khynnah skul bad ki nonghikai ha kine ki sngi mynta khamtam lei-lei ba kane ka dei ka por ba ki skul baroh ki la sdang ban plie biang ïa ki jaka pule.
Halor kane ka bynta, na ka kiang ka seng Hynñiewtrep Youth Council (HYC) Education Cell sengkmie haba ïohi ïa kane ka jingeh kaba khraw, ka seng ha ka Sngi Balang ka 28 tarik u Rymphang 2024, ka la leit ban aiti da ka jingthoh sha u Myntri ka tnad pule puthi ka jylla, u Rakkam A.Sangma ban pyntip sha u ha kaba ïadei bad ka jingshem jingeh ki kynnah skul hapoh ka jylla ban ïoh ïa ki kot pule jong ki na ki jaka die kot.
Haba kren sha ki lad pathai khubor hadien ka jingwan ïakynduh ïa u Myntri ka tnad, u Education Secretary, u samla Enlang Sawian, u la pynpaw ba ka jingbym ïoh ïa ki kot pule ha ka por kaba biang ka la pynlong ïa ki nonghikai bad khynnah skul ba kin shem jingeh bad kan wanrah ruh ka jingduhnong kaba khraw bad ka jinghiar ha ka liang ka pule puthi jong ki khynnah skul.
“Ngi la ïohi ba kiba bun ki kmie ki kpa ki la pynpaw ka jingeh kaba khraw namar haba ki leit ban wad ïa kine ki kot kiba kynthup ïa ka kot English, Mathematics bad Science ha ki jaka die kot kiba don ha kylleng jong kane ka nongbah Shillong bad ha kiwei-kiwei ki distrik ruh kim shym la ïoh ïa kita ki kot," la ong u samla Enlang.
U samla Enlang u la ïathuh ba ha ka jingïakren bad u Myntri ka tnad, u la ong ba ka jingpynmih ïa ki kot bathymmai katkum ka NCERT ka long kaba biang bad kaba pura.
U samla Enlang u la ong ba na ka liang ka seng ka kyrmen skhem ba ha kine ki sngi, ka tnad kan sa lah ban pynpoi lut ïa ki kot naduh ka English, Science bad ka Maths sha baroh ki khynnah pule bad kumjuh ruh sha ki skul.
“Ngi sngewthuh ba kane ka jingeh kaba khraw ka long ym tang ïa ki kmie ki kpa, ki khynnah skul bad ki nongpynïaid skul hynrei ka don ruh ka jingeh ïa ka tnad ruh namar ba ki la wanrah ïa ki jingkylla ha une u snem", la ong u samla Enlang.
Namarkata, ka seng ka la kyrpad ïa u Myntri ba un tuklar lem ha kaba ïadei bad kane ka bynta namar ka jingduna jong ki kot pule ha ki jaka die kot ka la wanrah ka jingeh ïa ki khynnah skul khamtam ha kine ki sngi ba ka jingshim klas ïa ki khynnah skul ka la sdang ban ïaid shaid-shaid.
Ka seng ka la kyntu ruh ïa u Myntri ba un shim khia mardor ban pyntikna ba hapoh kine ki 2-3 taïew, kitei lai tylli kot kiba dei ki kot kiba donkam katkum ka NECRT na ka bynta ki khynnah pule jong ka MBOSE, yn lah ban pynpoi noh mardor sha ki khynnah pule.
Na ka liang u Myntri u la pynshai ruh ba ha kine ki sngi, na ka liang ka sorkar kan ïaleh ban pynbeit bad ki nongpynmih ïa ki kot ba kin pynpoi noh ïa ki kot baroh kiba duna ha ki dukan die kot.
Shuh shuh na ka liang ka seng ka la pynpaw ruh halor ka jingrem eh ka bai skul ki khynnah bad kumjuh ruh halor ka jingrem jong ki kot ki sla hapoh ki skul kiba don hapoh ka jylla namar kiba bun ki khynnah pule hapoh ka jylla ki dei kiba duna ha ka ïoh ka kot khamtam kiba wan na ki thaiñ nongkyndong ki hap ban pynbiang ïa ka bai ïing, bai bam, ka bai leit bai wan bad khamtam eh ïa ka bai skul kaba buh jingeh pat ïa ki kmie ki kpa ba kin kyrshan bor ïa ki khun jong ki.
“Na ka liang ka seng ngi kwah ban shu kyntu ïa ki bor pynïaid lyngba ki lad pathai khubor ba ki bor pynïaid skul hapoh kane ka jylla Meghalaya baroh kawei ba kin peit bniah biang halor ka jingkiewdor palat jong ka bai skul bad ba kin pyrkhat lem na ka bynta ka bit ka biang bad khamtam eh ïa ki khynnah kiba wan na ki longïing-longsem kiba duna ha ka ïoh ka kot", la ong u samla Enlang.
Ka seng National People’s Party (NPP), kaba long kawei na ki ‘National Party’ ha ka Ri, ka la sakhi ïa ka jingkiew ha ka jingïoh pisa ha ka shi snem, kata, na ka T.47.20 lak ha u snem 2021-22 sha ka T.7.562 klur ha u snem 2022-23.
Kine ki long katkum ki jingkheiñ jingdiah na ka kynhun Association for Democratic Reforms (ADR) kaba la lum jingtip halor ka jingïoh pisa ki hynriew tylli ki seng saiñpyrthei ki baheh (National Party) ba kynthup ïa ka Bharatiya Janata Party (BJP) Indian National Congress (INC), Bahujan Samaj Party (BSP), Communist Party of India (Marxist) CPI (M), Aam Aadmi Party (AAP) bad ka NPP.Hapdeng u snem 2021-22 bad 2022-23, ka jingïoh pisa jong ka BJP ka la kiew da 23.15% (` 443.724 klur) na ka T.1,917.12 klur sha ka T.2,360.844 klur.
Ka AAP ka la kiew ha ka jingïoh pisa da 91.23% (T.40.631 klur) na ka T.44.539 klur sha ka T.85.17 klur ha ka shi snem.
Hynrei ka jingïoh jong ka Congress, CPI (M) bad BSP ka la hiar hapdeng ka shi snem da 16.42% (T.88.90 klur), 12.68% (T.20.575 klur) bad 33.14% (T.14.508 klur).
Kitei ki seng ki la pynbna ba kham bun na ka jingïoh pisa ka dei lyngba ka jingsynñiang.
Ka BJP ka la pynbna ba ka jingsynñiang ba ka la ïoh ka long T.2,120.0642 klur, Congress (T.268.6278 klur), AAP (T.84.3416 klur), CPI(M) (T.63.783 klur) bad ka NPP T.7.523 klur.
Ha kaba ïadei bad ka jingpynlut, ka NPP ka la pyni ba na ka T.7.562 klur ha u snem 2022-23, ka la pynlut ` 6.932 klur lane 91.67%.
Ka NPP ka la pynbna ruh ba ka pynlut 95.54% na ka jinglut baroh ha u snem 2022-23 ha kaba ïadei bad ka ilekshon.
Namarkata, ka NPP ka la pynlut ` 6.623 klur ha ka ilekshon.
Lah ban kdew ba ki seng saiñpyrthei ki don shibun ki tyllong ba ki ïoh jingkyrshan pisa.
Ha u snem 2014, ka Election Commission of India (ECI) ka la bthah ïa baroh ki seng saiñpyrthei ba kin phah ïa ki kaiphod ba la dep ban peit bniah da ki Auditor ha kaba ïadei bad ka jingïoh bad ka jingpynlut pisa.
Ka Executive Committee (EC) jong ka Khasi Hills Autonomous District Council (KHADC) hapoh ka jingïalam jong u Deputy Chief Executive Member (CEM) ka Council, u Bah Pynshngaiñ N.Syiem ha ka Sngi Palei jong 29 tarik u Rymphang ka la pynlong ïa ka jingleit jurip ha ka sien kaba khadduh ïa ka Khasi Heritage Village ban pynlong ïa ka Monolith Festival 2024 ha Mawphlang.
Kum ban shu pynkynmaw ba ïa kane ka tamasa kaba long ruh ka ïew pyninam ïa ki tiar bad ki jingbam tynrai jong u khun Khasi-Khara kan sa sdang naduh ka 7-9 tarik Lber.
Haba kren sha ki lad pathai khubor, na ka liang u Bah Pynshngaiñ N.Syiem, u la ïathuh ba ka jingpynkhreh ha kaba ïadei bad kane ka tamasa ka la dep kumba 95% na ka 100% bad ki dang sah sa tang katto katne tylli ki kam ban pyndep bad u ngeit skhem sa tang hapoh shisngi ne arsngi eiei la lah ban pyndep lut ïa ki kam baroh na ka bynta ban pynlong ïa katei ka tamasa.
“Ka jingmut jong ka Council ban wanrah bad pynlong ïa ka Monolith Festival ka dei ka ïew pyninam ka ban pyninam ïa ka rwai-ka siaw, ka shad-ka mastieh, ka tem-ka put, ka bam-ka dih nangta ki tiar kiba shna ma ngi, ym dei tang katta hynrei kiba bun ki bynta kiba ngi hap ban pyninam hangne", la ong u Bah Pynshngaiñ.
U Bah Pynshngaiñ u la ong ba ka jingmut jong ka Monolith Festival ka long ban pynlong ïa kane ka tamasa shisien shisnem kata man la u bnai Risaw hynrei namar ba ka Council ka don jingduna ha ka liang pisa ka tyngka kumta khlem lah satia ban pynlong man la u snem.
“Mynta ruh ngi ïatreilang bad ka Meghalaya Age Limited bad ka tnad ki kam jngoh kai pyrthei ban pynlong kumne kumba ka long", la ong u Bah Pynshngaiñ.
U Bah Pynshngaiñ u la ong ba hapoh kane ka tamasa kin sa don shibun tylli ki dukan ki ban sa die ïa ki jait jingbam jingdih bapher-bapher, ki tiar ki tar, ki jingpyni nam ïa ki dustur tynrai u khun Khasi-Khara ha ka ban sa wan ban ïashimbynta da ki it-ki hima bad ki raid bapher-bapher kiba don hapoh ka thaiñ Khasi-Jaiñtia nalor kiwei-kiwei de.
La ïathuh ruh ha katei ka tamasa la pyntikna ba kin don 80 tylli ki dukan ne ki ‘stall’ khnang ba baroh kin ïa lah ban die lang ïa ki mar bam-mar dih bad ki jingdie jong ki.
La ïathuh ba kane ka tamasa kam dei tang ka ïew ïadie-ïathied hynrei ka dei ruh kum shibynta ban pynshlur bad ban ailad ïa ki khynnah samla jong ngi ba kin seng kam lajong.
Ha kane ka tamasa kin don ruh ki prokram pynbyrngia lyngba ki nongrwai bad ki nongtem-nongput na baroh kawei ka Ri Khasi kiba la pynkhreh da ki nongpynïaid jong kane ka tamasa.
Ka jingthmu haba pynlong ïa kane ka tamasa ka long ban pynpaw pyrthei ïa ka jingriewspah jong ka lariti bad ruh ïa ka jinglong kyrpang jong u Khasi lyngba ki tiar bad ki jingbam tynrai kiba don ha ki bynta bapher-bapher jong ka jylla.
Ha ka sien banyngkong, u Myntri Rangbah ka Jylla, u Conrad K.Sangma ha ka Sngi Ba-ar u la ai jubab halor ka Mang Tyngka ha ka rukom ka bym pat ju leh mynno-mynno, da kaba pyndonkam ïa ki kor ka juk teknoliji ban ïadon bynta bad ki nongshong shnong ka Jylla.
Haba wanrah ïa ka rukom thymmai ha ki lad pynïasoh ka Sorkar, u Myntri Rangbah u la jubab halor ka Mang Tyngka lyngba ki kor ka juk stad teknoliji.
Ïa ka jubab u Myntri Rangbah la pyni ha ka ‘screen’ kaba heh hapoh ka ïingdorbar bad ha kajuh ka por, lyngba ki rynsan lad pathai ba kynthup ïa ka ‘YouTube’ bad ‘Facebook’ lyngba ka Meghalaya Assembly Channel.
Ka rukom wanrah jong u Myntri Rangbah ïa katei ka sienjam lyngba ki kor ka juk stad mynta kaba kyntiew ym tang ïa ka khuid ka suba hynrei ka pynkup bor ruh ïa ki nongshong shnong da kaba pyni sha ki ïa ki jingbatai bniah halor ki thong bad ki sienjam jong ka Sorkar.
Ha ka jubab jong u halor ka Mang Tyngka, u Sangma u la kdew ïa ki thong jong ka Sorkar, kiba rah ïa ka Jylla sha ka ïoh ka kot kaba 10 ‘Billion Dollar’ bad ka lad ai kam ai jam sha 5 lak ngut.
U la pynshai ruh halor ki thong jong ka Jylla da kaba kdew ïa ki projek ki ban pynwandur ïa ka Jylla.
U Lamphang ka ïingdorbar thawaiñ, u Thomas A.Sangma na ka por sha ka por u la ïai ban halor ka jingminot ka ïingdorbar thawaiñ ban ting ïa ka sienjam kaba neh haba phai sha ka jingpynïaid kam hapoh ïingdorbar.
Kane ka Dorbar Mang Tyngka ka la long u mawjam haba ïadei bad kane ka sienjam.
Ha shi lynter jong ka Dorbar, ka jingsam ïa ki kot lyngkdop halor ki thup ‘Business’, jingkylli, ‘Motion’, ‘Resolution’ bad kiwei-kiwei la kham pyrkhing bad ïa ki kot ki sla donkam la buh ha ‘NeVA website’ bad ha ‘website’ ka Meghalaya Legislative Assembly.
Ha ka sien banyngkong, u Myntri Rangbah u la wanrah ruh ïa ka Mang Tyngka na bynta u snem 2024-25 khlem ka jingpyndonkam ïa ki kot ki sla.
Ïa ka jingkren halor ka Mang Tyngka la pynbiang sha ki paidbah ha ka ‘NeVA website’.
Ki nongïalam jong ka Voice of the People Party (VPP) ki la bteng ban leit pynshai paidbah ïa ki nongrim jong ka seng bad ka thong na ka bynta ka Jylla, bad ha ka Sngi Palei la pynlong jingïalang ha thaiñ Ri Mulliang.
Ha kane ka sngi la don lang u Bah Ardent M Basaïawmoit, President ka VPP, u Dr.Ricky AJ Syngkon kyrtong MP ka seng bad kiwei kiwei.
Ha katei ka jinghiar jong ki nongïalam ka VPP sha katei ka thaiñ, kala pynlong ruh ïa ki nongkitkam ka Congress na ka Ri Mulliang Zone ba kynthup ïa u Bah Marbor Nonglang uba bat kam General Secretary lem bad ki nongbud ki jong u, ki la leit ban pynïasoh bad ka VPP.U Bah Marbor Nonglang u la ong, hadien ba ki la mih noh na ka Congress, ki la ïoh ban pynïasoh noh sha ka VPP bad la pynskhem ïa ki da u President Bah Ardent M Basaiawmoit.
Shuh shuh u Bah Marbor Nonglang u la ong ruh ba ka jingmih noh jong u lem bad ki nongbud na ka Congress kam shym la don kano kano ka daw lane ka jingkynthoh ïa ka seng, hynrei ka daw ka long namar ba ki kwah ban pynïasoh noh sha ka VPP.U la ong ruh ba haba peit mynta hapoh ka jylla, la ïohi satang ïa ka VPP ka seng kaba dang i don jingkyrmen ïa ka lawei jong ki khun ka bri u hynñiewtrep.
Ka jingrem ka bai shah sumar bad ka jingïapher ka dor ha ki jaka sumar ka Sorkar bad jaka sumar shimet ka la pynlong ïa ka Ïingbishar kaba hakhliehduh ka Supreme Court ban tuklar bad woh ïa ka Sorkar Pdeng haba ïadei bad kane.
Ka Supreme Court ka la ong ba ki nongshong shnong jong ka ri India ki don hok ban ïoh ka jingsumar kaba biang, bad ka Sorkar Pdeng kam lah ban shu kiar na ka jingkitkhlieh.
Ka Supreme Court ka la wohnia ïa ka Sorkar Pdeng namar ka jingïapher ka bai sumar hapdeng ki jaka sumar shimet bad jaka sumar jong ka Sorkar.
Kumta ka Ïingbishar ka la kyntu ïa ka Sorkar Pdeng ban pyntreikam ïa ki kyndon kiba la rim kumba 14 snem mynshwa da kaba ïasyllok ruh bad ki Jylla.
La ong ba ka Supreme Court kan sa pynlong ïa ki jingpynsngew sha ki paidbah haba ïadei bad kane.
La ai nuksa ba lada shah sumar haba puid ïa ka khmat ha kaja sumar ka Sorkar ka lah ban poi kumba ` 10,000, katba ha jaka sumar shimet ka bai sumar ka poi hapdeng ` 30,000 haduh ` 1,40,000 jaka sumar ki shimet.
Kumta ka Supreme Court ka la khot ïa u Union Health Secretary ban lum jingïalang bad ki Jylla ban ban pyntikna ïa kiwei ruh ban khot jingïalang ban pynbeit ïa kane.
“Lada ka Sorkar Pdeng kam lah ban shim ïa kane ka kam, yn poi ka por ban rung ka jingpdiang da kaba pyntreikam biang ïa ka CGHS," u la ong.
Ïa kane la mudui da ka Veterans Forum for Transparency in Public Life,’ kawei na ki seng treimon sngewbha.
Ka Joint Action Committee (JAC) jong ki seng ba kynthup ïa ka Ri Bhoi Youth Development and Social Organisation (RBYDSO), Ri Bhoi Youth Federation (RBYF), Hynñiewtrep Youth Council (HYC),  Hynñiewtrep Integrated Territorial Organisation (HITO), All Meghalaya Karbi Association (AMKA) lem bad ka Synjuk ki Rangbah Shnong Marmain Area (SRSMA) ha ka janmiet jong ka Sngi Palei ki la leit ban ujor sha u Deputy Commissioner (DC) ka Ri Bhoi District halor ka jingdon jong kawei ka seng kaba la byrngem ban nym shah buh ïa ki dur Jisu bad kiwei kiba ïadei bad ka niam Khristan ha ka Sacred Heart Secondary School ha Marmain.
Haba kren sha ki lad pathai khubor hadien ka jingkynduh ïa u DC, u Bah Dhiren Klein, nongïalam ka SRSMA bad u Bah Bistocan Timung, Secretary ka AMKA, ki la ïathuh ba katkum ka jingïoh jingtip na ki kmie ki kpa jong ki khynnah skul ka Sacred Heart Secondary School, Marmain, ka la don ka jingkynduh ba sop-sop jong kawei ka seng kaba la tip kum ka Karbi Traditional Faith Association (KTFA) ha ka 25 tarik mynta u bnai (Rymphang) ha khappud bad ka jylla Assam ha kaba katei ka seng ka la byrngem ba baroh ki dur Jisu ba kynthup ruh ïa u mot Jisu kiba don hakhmat katei ka skul ba ki dei ban weng noh, lym kumta kin sa pynpra hi.
Kane ka jingbyrngem bad ruh ka jingsaphriang jong ki dur (poster) lyngba ki lad pathai social media, ka la wanrah ïa ka jingkulmar jingmut bad jingsngewkhia jur ïa kiba bun ki nongshong shnong ka thaiñ bad khamtam eh ïa ki nongïalam shnong kaba lah ruh ban ktah ïa ka shongsuk shongsaiñ ha ka thaiñ kaba don marjan bad ka jylla Assam.
Ki la ong ruh ba kane ka jingleit ujor sha u DC ka Ri Bhoi ka long ban pynthikna ba kitei ki shitniam kiba don ïa ka jingthmu ban pynthut ïa ka shongsuk shongsaiñ jong ki paidbah kim dei satia ban ïoh lad ban pynurlong ïa katei ka jingthmu basniew ka jong ki bad ba ki bor jong ka aiñ ki dei ban shim khia ban pynlong ïa ka jingtohkit ïa kitei ki briew kiba pynthut ïa ka shongsuk shongsaiñ ha ka thaiñ.
Kitei ki nongïalam ki la ong ba ki paidbah jong ka thaiñ Marmain baroh shi katta ki don hapdeng ka shongsuk shongsaiñ bad kiwei de ki shnong khappud bad pyntip ruh ba ka dei ka sien ba nyngkong ba kum kine ki jingjia ki wan jia hapoh ka shnong ka thaw.
Nangta ki la pynpaw ruh ïa ka jingsngewkmen ba u DC u la kular ban shim khia ïa kane ka kam bad ruh ban phah ïa ki bor pahara khnang ba kan nym don kano-kano ka huri-hura bad ka jingtieng jingsmiej ïa ki paidbah nongshong shnong ka thaiñ hi baroh kawei.
U MLA ka BJP na South Shillong konstitwensi, Bah Sanbor Shullai, u la ong ba kam long ïa u ban kren eiei halor ka jaka ha Maxwelton Estate namar kane ka kam ka dang sahteng bad ka don ha Ïingbishar lane ‘sub judice.
’Haba kylli ki nongthoh khubor la ma u kum u MLA, u tip ne em ba don ka jingkynnoh ba wat lada kane kam ka dang sahteng ha Ïingbishar, hynrei ki jingshna thymmai pat ki don ha katei ka jaka, u Bah Sanbor u la ong ba um don jingtip kum kata.
Ka Khasi Students’ Union Laban Circle kaba la dawa ban weng noh ïa kiba sah ha Maxwelton Estate na ki bor district ka East Khasi Hills district, ka la sdang ban shna ïing ha katei ka jaka bad khot ïa ki Khasi ban wan sah ha katei ka jaka kaba ki la ong ba ka dei ka jaka jong ka Sorkar kaba shu kyntur da ki bym dei Khasi bad kiba ïoh ban sah hangtei.
Wat hadien ba la dep ïakynduh ïa ka Deputy Commissioner ka East Khasi Hills District ka Kong RM Kurbah, ka KSU Laban Circle ka la ong ba na ka liang ka seng kan bteng ban shna ïing hangtei ha jaka jong ka Sorkar namarba kiwei pat ki bar Jylla ki bteng ban wan sah wat lada ka DC ka batai ba kane ka kam ka dang don ha Ïingbishar.
Ka KSU Laban Circle ka la kynnoh ba ki don ki briew kiba ïoh ban leit sah hangtei wat lada ka kam ka dang don ha Ïingbishar bad kine ki briew ki ïoh ruh ïa ka dur thep vote (EPIC) kaba pynlyngngoh bad mih jingkylli kumno ki ïoh EPIC bad mano ba ai jingbit ïa ki.
Ka KSU ka la dawa na ka DC ban leh ei ei noh namar ka jingïohlad jong ki ban sah hangtei ki la ri ruh ki jingri bad pynjaklia ruh ïa ka jaka bad pyntuid jaboh.
Khyndiat snem mynshwa ka Sorkar Jylla lyngba ka Kynhun Myntri ka la mynjur ban pynkylla ïa ka Maxwelton Estate kum ka ka Public Park, hynrei ka khlem urlong namarba don kiba pyrshah.
U MLA ka BJP na South Shillong konstitwensi, Bah Sanbor Shullai, u la kubur u khlem kren ha Ïingdorbar namarba u don ha ka Liang Synshar hynrei bun ki mat kiba u la kren bad phah jingthoh ruh sha ka Sorkar Pdeng.
U Bah Sanbor u la kren ïa kane ban pynphai nia ïa ka jingkren u nongïalam ka Congress Legislature  Party (CLP), u Bah Ronnie V Lyngdoh uba la kynthoh ba u Bah Sanbor u khlem kren ha Ïingdorbar kum ka jingpynphai nia halor ka jingkynthoh u Bah Sanbor ba u MP ka Congress na Shillong u Bah Vincent H Pala u shu ktha sohot ha kyndong baroh san snem.
Haba kren sha ki lad pathai khubor ha ka Sngi Palei, u Bah Sanbor u la ong ba ha ki por ba la leit u la kren bha haba ïadei bad ki mat kiba ktah ïa ka jaitbynriew naduh ka por ba thmu ban pyntreikam ïa ka Citizenship Amendment Bill kaba la kylla ka CAA, nalor ka ILP bad kiwei kiwei ha kaba u la phah jingthoh ruh sha ka Sorkar Pdeng.
U Bah Sanbor u la ong ba kam long kaba shisha ka jingkren jong u Bah Ronnie namarba ha ka por COVID-19 ruh dei ma u uba kren bha ha Ïingdorbar ha kaba ka Sorkar Jylla ruh ka la mang ` 50 lak man la ka konstitwensi ban kyrshan ïa ki paidbah naduh ki mar bam, bad kiwei kiwei ki jingdonkam katba lah namar ki paidbah ki la shah ktah ha kato ka por.
U la ong ba ha kane ka Dorbar Mang Tyngka ruh u wan sha Ïingdorbar baroh shitaïew bad u khlem kren ha Ïingdorbar namarba u don ha ka liang synshar khamtam namarba u la dep kren man ka sngi ïa ki ophisar bad ki Myntri Sorkar haba ïadei bad ki kam pynroi kiba dei hapoh ka konstitwensi.
U Bah Sanbor u la pynkynmaw ba ha ka por ba ka HYC ka pynlong ïa ka jingïalang ha Madan Student ban pyrshah ïa ka CAB, ma u kum u MLA ka BJP u la kren pyrshah bad aiti ruh ka jingthoh sha ka Sorkar Pdeng kynthup sha u Amit Shah bad u Narendra Modi ban pyllait ïa ka Meghalaya na ka CAA ha kaba la pyllait ïa ka jingpyntreikam ïa ka CAA ha ki jaka kiba hap ha Schedule Area.
U la ong ba wat lada u khlem kren ha Ïingdorbar hynrei u khot bad ïakren bad ki ophisar man la ka sngi haba ïadei bad ki jingdonkam ban wanrah ki kam pynroi bad u ngeit ha ka jingong ba ki kam ki kren kham jam ban ïa ka ktien bad kine ki dei kiei kiba u leh mynta.
Halor ka jingong jong u ïa u MP ka Congress ba shu ktha sohot ha kyndon, na ka liang une u MLA ka BJP u la ong ba ka long kaba shai bad kaei kaba ki paidbah ki ïohi ka shai kdar ba donkam ban jied ïa ka BJP ban wanrah ki kam pynroi sha kane ka Jylla.
Namar kata, u la kyntu ïa ki paidbah ba ha kane ka ilekshon Lok Sabha ban wan, ki dei ban jied beit ïa ka BJP namar kan sa wan biang ka BJP ha ka bor synshar ha ka ri.
U Bah Sanbor u la ong ba lada ki paidbah ki jied ïa kiwei ki seng ruh ka long hi kumjuh kumba jied ïa ka Congress namar kan shu lehnohei ka por namar ka BJP kan wan biang ha ka bor synshar.
“Ki paidbah ka jylla ki dei ban ai ka jingkyrshan ïa ka BJP namar ki paidbah nongkyndong ki tip bha ïa ki skhim kiba ki ïoh ha ka jingïalam jong u Modi kum u Myntri Rangbahduh ka Ri.
Ngi dei ban jied ïa ka BJP bad pynjop ïa ki kyrtong jong ka BJP ban ïoh long Myntri jong ka Sorkar Pdeng," la ong u Bah Sanbor, uba kwah ban ai tiket ïa ka Kong Fenela L Nonglait kum ka kyrtong jong ka BJP na Shillong Parliamentary konstitwensi.
“Lada jop kiwei ki seng ruh kin hap ban shong hi ha kyndong.
Ka ilekshon MP ka ïapher na ka ilekshon MLA ne MDC, bad ka dei na ka bynta ka jingmyntoi ka Jylla lada jied ïa ka BJP," u la ong.
Kumta u la kyntu ïa ki paidbah ba ki dei ban kiar na kine ki jingshah pynbiej da ki jingrwai bad jingpynshit kiba wanrah da ki mat kiba laiphew jait ban pynngop hynrei san snem ki paidbah kin shu thap shyllang.
U Myntri ka tnat Social Welfare, Bah Paul Lyngdoh, u la ong ba ka jingshongkha khynnah ka wanrah ha ka jingkiew jong ka jingpep skul shiteng por bad ruh ka jingduk hapoh ka jylla.
Haba kren sha ki lad pathai khubor ha ka Sngi Palei, u Myntri u la ong na ka bynta ban khanglad ïa ka shongkha khynnah hapoh ka jylla, na ka liang ka tnat kan nang pynkhlaiñ shuh shuh ïa ki jingïalap ban pynsngewthuh paidbah halor ka jingma kaba ap.
U Myntri u la ong ba ka jingshongkha khynnah ka dei ka dawbah jong ka jingkiew ka jingpep skul shiteng por hapoh ka jylla kaba la ktah shi katdei eh khamtam ban long ruh sa kawei pat ka daw jong ka jingduk.
U Bah Paul u la ong ba ka jingshongkha khynnah ka jur bha ha ki thaiñ shabar na nongbah Shillong.
U la ong ba ka jingpynkylla sha ka ktien Khasi ïa ka aiñ POCSO Act, 2012 kan ïarap shibun ban ai jingtip sha ki paidbah bad ha ka imlang sahlang, ba kino-kino kiba dang dei khynnah kin nym lah ban ïashongkha bad pyntip ruh ba lada don mano-mano kiba shongkurim bad kiba dang khynnah kin ngat hapoh ka aiñ POCSO.“Ka tnat ka la leh ka jingwad bniah kaba tista bha bad ka sngew ba ka long kaba donkam ban ïalap bad pynsngewthuh paidbah halor ka jingma na ka kam shongkha khynnah," la ong u Bah Paul.
Nangta u la ïathuh ba ha u snem 2023, ka tnat ka la pyntreikam ïa ka Early Child Development Mission (ECDM) ban ïatreilang bad ki kmie ki kpa ha ka ban kyntiew ïa ka bha ka miat ki khunlung khynnah naduh 0 haduh 8 snem.
“Ka jingdon ka ECDM, ka Sorkar kan ïarap ïa ki kmie ki kpa ban sumar bad prat lynti kumno ban kyntiew ïa ka bha ka miat ki khunlung khynnah, ban ïada ïa ki khun na ka jingshongkha khynnah hadien-habud," u la ong.
Ka jinghiar dor jong ki mar rep khamtam u synsar ka la wanrah ïa ka jingkthang shikatdei ha ki paid nongrep jong ka thaiñ Ri Bhoi kiba la sngew kut lad bad sngewduh mynsiem khamtam ha kum kane ka jingsdang jong u snem namar bun na ki longïing ki shaniah tylli na ka kam rep kam riang ban pynbit pynbiang ïa ka ïing ka sem bad bai skul jong ki khun.
Kawei na ki shnong kaba la mad ïa kane ka jingeh ka dei ka Sohkhwai kaba hap ha Nongpoh konstitwensi, ha kaba bun na ki paidbah ki dei ki nongrep kiba la pynpaw ïa ka jingdiaw mynsiem halor ka jinghiar dor kaba palat liam jong u synsar.
Uwei na ki nongrep synsar jong kane ka shnong, u Bah Diang Namsaw, u la ong ba ha kum kane ka por jong u snem, ki nongrep jong kane ka shnong ki ju shaniah beit ïa ka pisa kaba mih na ka jingdie na u synsar ban siew bai skul, ban thied ïa ki kot ki sla bad kiwei kiwei de ki jingdonkam ha ïing ha sem.
Hynrei ka jinghiar dor kaba palat liam jong u synsar mynta u snem ka la buh jingeh shikatdei ïa ki nongrep.
Halor katei ka bynta, kum uwei na ki nongrep uba shah ktah, u la kyntu bad kyrpad ïa ka sorkar ba kan pyrkhat lem ban kyntiew ïa ka dor jong u synsar bad ruh ïa ki nongmihkhmat ka thaiñ ba kin ïakren lem bad ka sorkar jylla ban leh eiei halor ka jinghiar dor ki mar rep ba kynthup ruh ïa u sohniamtra, ka kait bad kiwei kiwei.
Ki nongkhwai dohkha kiba dei ki kynthei ki la lap ïa ka metïap u Bah Mathaios Wahlang, 28 snem ka rta, ha ka 29 tarik Rymphang ha ka por 1:30 nohphai sngi uba shong ba sah ha Nongtrai ha ki thaiñ Lawbah kaba hap ha Mawsynram Police Station, East Khasi Hills District na khrum jingkieng kaba don ha Nonglait hajan ka shnong Nongtrai.
Une u briew u la jah na la ïing naduh ka 23 tarik Rymphang ha ka por 11 baje mynstep.
Haba pynthikna ïa kane, la ïoh ban ïakren bad u Bah Kering Wahlang uba dei bahaïing, u la ïathuh ba ïa ka met u Mathaios Wahlang la leit shimti noh bad lashai ka sngi (Sngi Thohdieng) yn sa pyndep noh ïa kaba sah.
Nangta u la ïathuh kiba lap ïa ka metïap ki dei arngut ki kynthei kiba leit khwai.
Haba ki la ïohi, iwei na kine ka la leit kren hynrei haba ka la sngewthuh ba u briew u la khlad ki la mareh noh ban pyntip sha shnong.
U la ïathuh hadien ba la pyntip, ki bahaïing bahasem ha ryngkat ki pulit ki la leit pynshisha ïa ka met jong u Mathaios bad la wan kit noh sha shnong Nongtrai.
U Bah Kering u la pynpaw ba ki bahaïing bahasem kim kwah ban leh ‘post mortem’ namar kim don ka jingsuba ïan-ïano namar ki sngewthuh ba u briew jong ki u don ka jingduna haba u la dep jah teng ha kine ki bnai ba la dep.
U la ïathuh ba u Mathaios haba u jah ha kine ki sngi ka dei ka jingïaid kulmar nalor ba thngan u poi sha kane ka wah kaba don hapoh ka jingkieng.
Kumta, na ka liang u Bah Kering Wahlang u la ai khublei ïa baroh kiba la don bynta ban ïarap ïa ka ïing ka sem haba u bahaïing jong ki u jah na la ïing haduh ka sngi ba la lap hapoh ka khrum jingkieng ha Nonglait.
Ka jingshah thombor ka longrynïeng jong ki khynnah kynthei ka la jubor bha ha ki snem jong ka jingwan lynshop ka khlam Covid-19, kata ha u snem 2020 bad 2021, bad tang ha kine ki snem, ki jingujor hapoh ka aiñ Protection of Children from Sexual Offences (POSCO) Act 2012, ki la kot shaduh ka 743 tylli.
Ki jingujor hapoh ka aiñ POCSO Act halor ka jingshah thombor bad shah leh be-ijot jong ki khynnah kynthei ha u snem 2020 ki long haduh 365 tylli bad ha u snem 2021 ki la kot sha ka 378 tylli.
Ka Meghalaya State Commission for Protec-tion of Child Rights (MSCPCR) ka la pyntip ba ka East Khasi Hills District ka dei ka district kaba don bun eh ki jingujor hapoh ka aiñ POCSO Act ne ki kam leh be-ijot bad thombor ïa ki khynnah kynthei bad ka South Garo Hills ka dei kaba duna tam napdeng ki 12 tylli ki District ka jylla.
Kane ka long katkum ka jingai jingtip jong ka MSCPCR kaba la ong ba naduh ba sdang pyntreikam ïa ka POSCO Act 2012, ka jingujor kaba nyngkong eh ba la pynrung hapoh kane ka aiñ ka dei ha ka 4 tarik Jylliew, 2013 hapoh ka ïingbishar POCSO ka East Khasi Hills District bad haduh mynta ki la don haduh 2,566 tylli ki jingujor ha kaba 1,984 tylli ki dei kiba dang don hapdeng ka jingbishar jong ki ïingbishar bapher bapher jong ki District ka jylla.
Shuh shuh ka kaiphod ka ïathuh ba haduh mynta, ka jingpyndep ban bishar (dispose) ïa ki jingujor hapoh ka aiñ POCSO Act ha Meghalaya ka long tang 22.68 na ka 100.
Haba phai sha ki District, kaba bun duh tam ba la pynrung ïa ki mukotduma ha ki ïingbishar POCSO ka dei ha East Khasi Hills, kaba la kot haduh 709 tylli bad kaba long haduh 28% na ka jingdon ki jingujor POCSO hapoh ka jylla, katba ka South Garo Hills ka dei kaba duna tam ki jingujor da 64 tylli kaba long tang 2%.
Haba phai pat sha ka jingrai pynrem ïa ki nongleh bymman, lah ban kdew ba ka Ri-Bhoi District ka la wan ha khlieh duh ha ka jingdon ki ‘riewbymman ba shah rai pynrem, kaba kot haduh 50 tylli bad la bud da ka West Khasi Hills kaba kot 31 tylli bad ka East Khasi Hills kaba kot 30 tylli ki mukotduma.
Ha South Garo Hills bad ka South West Garo ym pat don satia ki ‘riewbymman kiba la shah rai pynrem haduh mynta bad kane lehse ka lah ban dei namar ka jingbym don ki Special Public Prosecutor (SPP) ban ïakhun ïa ki mukotduma bad dei namar kata ba baroh ki mukotduma POCSO ki la sahkut lut ha ka ïingbishar jong kine ki District.
Lah ban kdew ba ka South West Garo Hills district ka la don ïa ka ïingbishar POCSO naduh u snem 2017 hynrei watla katta ym pat don satia kawei ruh ka mukotduma ha kaba ki ‘riewbymman ki la shah rai pynrem.
Ka Hynñiewtrep Youths’ Council (HYC) West Khasi Hills District ha ka Sngi Palei ka la dawa na u Deputy Commissioner (DC) ka West Khasi Hills ba un pynbeit noh shaid-shaid ïa ka eksam DSC hapoh ka District ïa baroh ki kam kiba lait khnang ba ki samla wad kam kin ïoh mynsiem, namar lada slem kim ïohlad shuh naduh bym pat pynbeit ïa ka Roster System.
Halor kane ka bynta, u samla Lumlang Kharsyiemlieh, President ka HYC West Khasi Hills ryngkat ki dkhot ki la leit ban ïakynduh ïa u DC ban ïakren halor kane.
U samla Lumlang u la ong ruh ba kumba long mynta, la ïohi ha ki lad pathai khubor ba ka DSC Eastern West Khasi Hills District ha ka 26 tarik u Rymphang 2024, ka la ïaid shaid-shaid ban pyllait byrta (Advertisement) ïa ki kam bapher bapher, kaba la kdew ruh 80% Khasi bad Garo, bad 20% na ka bynta ki Un-Reserve (UR).
Nangta shuh shuh u Myntri ka Jylla u Conrad K Sangma ha ka Dorbar ha Assembly u la ong ki Deputy Commissioner ki District ki dei ban ïaid shakhmat ban pynlong ïa ki eksam bad interview lyngba ki DSC, bad kim donkam shuh ban phah sha ka tnat personal, khnang ba ka kam kan kham kloi.
“Ngi sngewthuh ba ka jingkren u Myntri Rangbah ka aibor ïa u DC ban leh ïa kaba donkam, ngi ngeit bad bad ngi kyrmen ha District jong ngi ruh kan ïaid shakhmat ïa baroh ki kam kiba lait ha baroh ki tnat bad ka DSC kan pynïaid ha ka lynti khuid bad suba kumba la ai jingthoh da ka seng ha ki bnai ba la dep," ong u samla Lumlang.
U la ong ruh ba ka HYC ka kyrmen ba u DC un shimkhia halor katei ka bynta, ba kan wanrah ïa ka District ha ka dur kaba itynnad bad kaba shai ban wanrah ïa ka khuid ka suba ïa ka DSC.Shuh shuh u samla Lumlang u la ïathuh ba ha kane ka jingïakynduh, u DC u la kular ban shim khia bad kular ruh ba mynta u snem kan sa don noh ka eksam, bad ba kin pynkhreh shaid-shaid ban leh ïa kaba donkam, ban pyndap ïa baroh ki kam kiba lait hapoh ka District bad ruh ban buh bhah kyrpang ïa kiba duna dkhot met namar kim lah ban ïakhun bad kiwei lada khlem buh kyrpang.
Ka kynhun ki ‘thei ïalehkai U-16 ka ri India ka la sdang ïa ka jingïaid lynti da ka jingjop ha ka lympung SAFF U-16 Women’s Championship, hadien ba ka la lah ban pynjem khnap ïa ka Bhutan haduh 7-0 kol ha ka Sngi Thohdieng ha ANFA Complex, Lalitpur, Nepal.
Ha kane ka jingïakhun kaba nyngkong, ka ‘thei ïalehkai ‘dien ka Jylla ka Bonifilia Shullai ka la ïoh ban mih madan na ka bynta kane ka kynhun hapoh ka jingïalam u Biby Thomas Muttath (coach).
Naduh kaba sdang jong ka jingïalehkai, kane ka kynhun ïalehkai ka ri ka la lah ban ïalehkai bha bad ban pynpaw ïa ka jingtbit ha kaba ka la ïoh ban thep haduh hynriew kol tang ha ka kylla step.
Ka ‘thei ïalehkai kaba dang 13 snem ka Hazaribagh ka Anuksha Kumari, kaba la ïoh ban thep haduh 22 kol ha ka Sub-junior (tier 1), ka la lah ban pynpra ïa ki nongïalehkai ‘dien ka Bhutan bad ka la lah ban khur syndon da ka hat-trick hadien ba ka la ïoh ban thep kol ha ka minit kaba 17′, 27′ & 40’.
Kham hashwa tang mar ïasdang ka jingïalehkai ka Shveta Rani ka la ïoh ban pynkhih jar nyngkong eh ha ka minit kaba 6′, katba ka ‘thei ïalehkai shakhmat ka Pearl Fernandes ka la ïoh ban thep ar kol ha ka minit ba 13′ & 26’.
Hadien katto katne por ba la bteng ïa ka jingïakhun jong ka kylla miet, ka India ka la pynbud biang sa shi kol lyngba ka Anwita Raghuraman ha ka minit kaba 61 na ka bynta ban tam haduh 7-0 kol.
Kane ka lympung kaba don saw tylli ki kynhun kynthup lang ïa ka Nepal kaba ïoh ban pynlong ïa kane lympung lem bad ka Bangladesh.
Kumta ki kynhun kiba wan ha ki kyrdan ba hakhlieh kin ïoh rung sha ka final bad ban ïaknieh ïa ka nam lahduh ha ka 10 tarik mynta u bnai.
Kumba ka paw ha ki snem kiba la leit, ka Bhutan ka la long ka kynhun kaba kynsai ha ka SAFF, hynrei ha kane ka jingïakhun kam shym la lah ban ïalehkai bha pyrshah ïa ka India.
Lyngba kane ka jingjop, ka India kan pynkhreh ïa ka jingïakhun kaba ar pyrshah ïa ka Bangladesh ha ka 5 tarik bad ïa ka Nepal ha ka 7 tarik.
Uwei u nongkiew lum na ka Jylla, u Ricky Rani, u la shah jied ha ka synjuk ïalehkai jong ka Meghalaya Sport Climbing and Mountaineering Association (MeSCMA) ban leit shah pyntbit ha ka ‘Basic Mountaineering Course’ ka ban neh haduh shi bnai kynthih ha Himalayan Mountaineering Institute, Darjeeling.
Kane ka jingshah hikai kan sdang naduh 1 tarik haduh 28 tarik mynta u bnai bad la bei tyngka lyngba ka tnat Sports and Youth Affairs jong ka Sorkar Jylla.
Kane ka prokram ai jinghikai ka dei kaba ïasoh lang lyngba ka bor met bor phad, ka bor jabieng bad ka jingkhlaiñ ha ka jingïatrei lang kum ka kynhun.
Hashwa ba ki nongshah hikai ki nongïalehkai kin hap ban pynkhreh bha ïa lade haduh saw bnai ryngkat ki jingbam ba tei lem bad ka jingkilanmet.
Kumta ka jingleit shim bynta u Ricky uba na Lad Mawphlang kan long ka jingmyntoi kaba khraw ïa katei ka synjuk ïalehkai ha ka ban nangkiew shaphrang, ban pynshlur ïa ki samla jong ka Jylla ha kane ka kam ïalehkai bad kaba long ruh ka kam kaba lah ban ai jingïarap haba wan ki jingshah lynshop ha ki bor ka mariang.
Kan long ka sien kaba nyngkong eh ïa ka thaiñ Ri Bhoi District ba kan ïoh ïa ka madan ïalehkai ka ban siang da u phlang plastik (artificial turf) ha ka shnong Umbuda kaba don ha Nongpoh.
Ïa kane ka madan ka ban sa sdang treikam noh shen yn pynlong shwa da ka jingbuh ïa u maw nongrim ha ka 5 tarik mynta u bnai da u Myntri Rangbah ka Jylla u Conrad K.Sangma lem bad u Myntri ka Sports and Youth Affairs u Bah Shakliar Warjri.
Kane la wan hadien ba na ka liang ka Sorkar ka la mang pisa na ka bynta ban sdang noh ïa katei ka jingtei.
Dangshen ruh ha ka Dorbar Mang Tangka na ka liang u MLA ka Nongpoh Constituency u Bah Mayralborn Syiem u la ai khublei ïa ka Sorkar Jylla halor ka jingmang pisa na ka bynta ban tei ïa ka madan.
“Nga ai khublei ïa u Myntri Rangbah ka Jylla u Conrad K.Sangma kumjuh ïa u Myntri ka tnat ïalehkai u Bah Shakliar Warjri halor ka jingmang pisa na ka bynta ban tei ïa ka madan phlang plastik (artificial turf) ha ka shnong Umbuda kaba ha Nongpoh," la pynpaw u Bah Mayralborn dangshen hapoh ka Ïingdorbar thawaiñ.
Kum ka jingpynkhreh ïa kane ka jingwan buh maw nongrim, na ka liang utei u MLA ka thaiñ ryngkat u District Sports Officer (DSO) u Bah Bobby L.Nongbet lem, ki nongtrei kane ka shlem treikam, ki nongkitkam shnong jong ka Umbuda ki la leit jurip ïa katei ka madan ha ka sngi Thohdieng.
Lah ban pynkynmaw ba ki ar tylli ki projek ban siang phlang plastik kiba la wan lyngba ka skhim Khelo India lyngba ka sorkar pdeng ki la wan sha kane ka thaiñ kata ha madan kaba ha Umsning bad ha madan Kurkalang, hynrei kine ki dangsah teng haduh mynta naduh ba ki la ïoh ka jingmynjur ha u snem 2022.
Lah ban ong ba kane ka jingbym lah ban pynurlong ïa kine ar tylli ki projek ki lah ban dei na ka daw ka jingbym shim khia da ki bor ba dei khmih jong ka Sorkar Jylla bad ruh ki nongmihkhmat na kine ki ar tylli ki constituency.
Wat hapdeng ka jingbym lah ban ïalehkai ha ki khyndiat bnai ba dep, u Andy Murray u dang ïai khmih lynti ban khur ïa ka takma ksiar kaba lai ha ka Olympic ka ban long ha Paris mynta u snem.
Une u rangïalehkai na England ba la 36 snem ka rta uba la lah ban khur jingjop ar sien ha ka Olympic, u la ïakynduh jingeh ban khur jingjop namar kumba ka long mynta u la don ha ka kyrdan ba 67 ha ka pyrthei.
U Murray uba la shah rem hynriew ha ki jingïalehkai ba la lah, u la lah ban wanphai da ka jingjop ïa u Alexandre Muller ha Doha.
Hynrei ha ka sngi Balang une u rangïalehkai u la pynpaw ba un ïai bteng ban ïalehkai bha hashwa ban jam sha katei ka lympung ka ban long ha ka por lyiur.
Hapdeng ki jingeh kiba bun pynbna u Murray u dangïai khmih lynti ban wanphai sha ka Paris Olympics na ka bynta ban pynurlong ha ka ban khur sa kawei pat ka takma ksiar.
“Nga kyrmen ba nga lah ban ïoh ïa ka kabu kaba biang ban ïashim bynta sa shisien pat," la pynpaw u Murray ha kawei ka prokram jong ka BBC Radio Four kaba la long ha ka sngi Balang halor ka jingkylli la u lah ban ne eh ban mihkhmat ha ka Paris Olympics.
U Murray, uba la bat lai sien ïa ka nam lahduh ha ka Grand Slam bad uba long u nongjop ha ka jingïakhun para marwei ban khur ïa ka takma ksiar ha London ha u 2012 bad ha Rio de Janeiro ha u 2016, u la don hapdeng ka jingeh ba u lah ban duh ïa ka lad na ka  bynta ka jingïakhun para marwei ha ka Paris Olympics lada ka kyrdan ka jong u ka danghiar arsut.
Kumba ka long mynta une u rangïalehkai u la don ha ka kyrdan ba 67 ha ka pyrthei, te kumta u Murray u lah ban ïakynduh jingeh ban nangkiew shaphrang ha ka kam ïalehkai jong u.
Ka Wimbledon kan long ka lympung ïalehkai kaba kham eh na ka bynta u Murray namar ym lah ban pynthikna la u danglah ne em ba un wanphai da ka jingkhlaiñ bor ha ka kam ïalehkai jong u.
Dangshen u Murray u la lah ban khur jingjop hadien ba u la lah ban pynliem ïa u Denis Shapovalov ha ka Dubai Championships hynrei hadien u la shah rem noh ha u Ugo Humbert uba na France ha ka sngi Balang.
Une u rangïalehkai u la pynpaw ïa ka jingkhmih lynti ban wanphai da ka jingkhaiñ bor ha Wimbledon bad kumjuh na ka bynta ka Paris Olympics.
Ka kynhun ïalehkai ka Jylla ka la ïasam biang mar shi point ha ka sien ba lai jong ka lympung  77th National Football Championship na ka bynta ka Santosh Trophy 2023-24, hadien ba ka la ïakhaid mar 2-2 kol pyrshah ïa ka Arunachal Pradesh ha ka Sngi Thohdieng ha Itanagar.
Kane ka kynhun hapoh ka jingïalam u Khlaiñ Pyrkhat Syiemlieh ka la ïoh 3 point na ki san sien ïakhun na ka bynta ban ïai sah ha ka kyrdan basan napdeng ki hynriew tylli ki kynhun kiba don ha ka Group-A bad ïa ka kyrdan ba khatduh la bat da ka Arunachal Pradesh (2 point).
Kumta ka Meghalaya kaba la wan ba-ar ha u snem ba la dep, ka la duh noh ïa lad ban jam sha ka quarter final ha kane ka kynti kaba mynta.
Ha kane ka jingïakhun u coach ka kynhun u la sei madan ïa hynñiew ngut ki rangïalehkai kiba la shah pynshongben.
Kine ki kynthup ïa u rangapkol u Siwel Rymbai, u Babysunday Marngar, Lukas Syngkli, Baiaikara Swer, Dameki Khongstia, Chesterpaul Lyngdoh bad u Shaiborlang Kharpan.
Hynrei u la pynshong noh ïa uwei pat u rangapkol u Lionel Daryl Rymmei, kumjuh ïa u Wanboklang Lyngkhoi, Damonlang Pathaw, Dawanchwa Challam, Nikelson Bina, Kitboklang Pale bad u Nelson Rymbai.
La ong ba tang mar ïa sdang ka jingïakhun, ka Meghalaya ka la ïoh ban pynkhih jar nyngkong eh lyngba u Chesterpaul ha ka minit kaba 8.
Hadien katto-katne por ka Arunachal ka la lah ban pynphai kylla lyngba u Tarh Dolu ha ka minit kaba 22 na ka bynta ban ïakhaid mar shi kol.
Hadien ba la bteng ïa ka jingïakhun jong ka kylla miet, ka Arunachal ka la ïoh ban thep biang sa shi kol lyngba u Rahul Goju Singpho ha ka minit kaba 56.
Hashwa ban wan ka Meghalaya ka la lah ban pynphai kylla lyngba ka penalty.
Kane ka la wan hadien ba u Kitboklang u la shah pynur ha u rang-apkol ka liang pyrshah bad dei hangne ba u Sheen Stevenson Soh-ktung um shym la pynlehnohei ïa kane ka kabu ksiar ha ka minit kaba 82 na ka bynta ban pynïa-khaid mar 2-2 kol.
Ka Nongthymmai S&CC ka la pynliem noh ïa ka Malki SC da 113 run na ka bynta ban khur ïa ka jingjop ha ka lympung ïalehkai First Division Shillong Cricket League ba la pynïaid da ka Shillong Cricket Association.
Ha kane ka jingïakhun kaba la long ha ka Sngi Thohdieng ha madan Polo, ka Malki kaba la jop ïa  kynting pisa, ka la ailad shwa ïa ka Nongthymmai ba kan tied nyngkong bad ïoh 287 run na bynta ban duh 8 wiket ha ki 40 over.
U Raja Lama u la ïoh ban tied haduh 129 run na ki 95 bol bad u Kunal Lama u la ïoh 57 run na ki 76 bol.
Katba u Sylvester u la khur 3 wiket na ka bynta ka Malki.
Haba wan beh ïa ka thong, ka Malki SC ka la ïoh tang 174 run bad shah pynhap 9 wiket ha ki 40 over.
U Heimon Lyngdoh u la tied 40 run na ki 45 bol bad u Nick Dann u la ïoh 46 run na ki 55 bol.
Katba u Badonnam Mylliem-ngap bad u Ram Najiar ki la khur mar 3 wiket na ka bynta ka Nongthymmai.
Ïa ka nam Player of the Match la khur da u Raja Lama.
Kawei ka longkmie na United States ka la shah kem noh syndon hadien ba ka khun rit kaba thiah lang ha syndah ka la khlad noh.
La ong ba kane kam dei ka sien ba nyngkong hynrei ka dei ka sien ba ar hadien 4 snem ba katei ka longkmie, 21 snem ka rta- ka Aaliyah Lykins, kam shym la tip ba i khun jong ka i la iap wat la ka thiah lang bad i ha kajuh ka jingthiah.
Kane ka la jia ha u Risaw mynshem snem (2023) hapoh Muncie jong ka Indiana.
Na ka liang ki bor ka aiñ ki dang shim ia katei ka rai haduh mynta namar ba katei ka mat ka dang iaid hapdeng ka jingiasaid haba iadei bad ka jingbym lah ban sumar khun jong katei ka longkmie kaba dang samla khynnah.
La ong ba ha ka por ba ki briew ka tnat ‘Emergency’ ki la leit poi sha ka iing jong ka tang mar ia ioh jingtip halor katei ka jingkhlad i khyllung ba thiah ha syndah jong ka kmie, katei ka briew ka la kren kumba ruma bad ong ba kam poi pyrkhat ba ka la leh biang ia kajuh ka kam kumba la jia ha ki snem ba la leit.
Kumta ki pulit bad ki bor ka aiñ jong ka United States ki la pynngat ia katei ka briew hapoh ki kyndon pynkheiñ aiñ ha kane ka sien kaba mynta namar ka jinglong thurmur bad jingbym phikir jong katei ka longkmie, bad la ong ruh ba lehse ka dei ka jingleh khnang tang bym kwah ban don khun.
Itei i khunrit jong ka i dei ba la tip kyrteng da i Addilynn bad ki bor pyniaid ki la pynbna ba i la khlad hadien ba ki la dep pyrshang kat lah kat iai ban pynim ia i ha ka por ba la leit rah sha katei ka jaka sumar.
Itei i khyllung, la ong ba i dei i kynthei bad i dang don tang ar taiew, ha kaba i la khlad noh katba ka Lykins ka dang aibuiñ bad iohthiah lyngngai khlem tipbriew shuh ban sumar bad phikir.
Haba la peit bniah ia ka jinglong-jingman jong itei i khyllung, la shem ba itei i khyllung im shym la iohlad shuh ban ring mynsiem ha ka por ba i thiah bad katei ka kmie.
Dei na kane ka daw kaba la pynlong ba in duh noh syndon ia ka jingim namar ka jingbym nang ban ri ne sumar khun jong katei ka longkmie kaba dang khynnah ka rta.
Hynrei na ka liang jong katei ka kmie, ka la pynpaw ba ka la phikir katba lah haba iadei bad ka rukom thiah jongka ha ka por ba ka thiah bad ai buiñ ia itei i khun-rit jongka namar ka la dep mad teng ia kane ka jingjia ha ki 4 snem mynshwa.
La ong ba ha ki 4 snem hashwa kane ka jingjia, ka Lykins ka la mad ia kane hi kajuh ka jingjia hadien ba u khun ba 2 bnai jongka u la khlad noh hapdeng ka jing iohthiah khlem tip briew jongka bad kumta ka la dap da ki jingbabe baroh shi katta ruh namar ka ong ba kam shym la dei ban pynthiah lang ia utei u khun ba nyngkong badka ha ka jingthiah ba ka thiah namar kam lah ban phikir.
Ha kawei ka liang ruh la ong ba ka Lykins kam pat ju shah pynngat kyndon ha u snem 2020 hadien ba la bishar bniah halor katei ka jingjia ia u khun ba nyngkong.
Katba ha kane ka por, la ong ba kane ka briew ka la shah pynngat kyndon noh syndon namar ym tang shisien, hynrei la arsien ka la leh ia katei kajuh ka kam bad ka long ruh kawei na ki kam pyniap briew.
Namar kata, na ka daw ka jingbym lah ban phikir ia baroh ar ngut ki khun ka la pynlong ban shu duh ei kha-ma-kha ia ka jingim.
Haba iadei bad kane, ka Centres for Disease Control (CDC) & Prevention ka la kyntu ia ki longkmie kiba dang shu ioh khun nyngkong, ba ki dei ban thiah lang bad ki khun-rit ha kajuh ka kamra ym ha kajuh ka jingthiah namar ka dang long ka sien ba nyngkong ia ki ba kin mad ia ka jing-longkmie, bad kumta ki dang lah ban klet ba ki thiah lang bad ki khun-rit jong ki hynrei suki-suki kin sa mlien bad kynmaw ba ki don ia ki khun-rit bad ynda kata ka por kan poi, ki la lah ban thiah lang bad ki khun jongki bad ki la nang ruh kumno ban adkar bad sumar bha khamtam ha ka por ba iohthiah mynmiet.
Ka jingïai phikir bad jingim jingmut kaba man la ka khyllipmat ka long ka dor jong ka jinglaitluid, kane ka long ka jingong ha ka ktien phareng.
Kane ka jingmaham ka long kaba donkam eh ha man la ki khep ha ka jingim u briew.
La ha ki kam ïing kam sem ne ki kam kiba ïadei shimet, la ha ka khaïi pateng ne ha kano kano ka liang donkam ban im sngi khnang ba ngin ym iap ne shah thok bad shu luksan ei.
Kumjuh ruh ha ka saiñ pyrthei katei ka jingmaham ka long kaba donkam eh.
Ka sain pyrthei ka ktah ïa ka jingim, ka jingioh jingkot ka jingroi jong ka jaidbynriew bad kumta ter ter.
Lada ngim plie ïa la ki khmat bad im sngi kyndong, ha ka jaka ba ka saiñ pyrthei kan long, ka lad ban pynim ïa ngi, kan kylla long pynban ka bih ban pyniap ïa ngi.
Ngim lah baroh ban leit sha ka ïing Thaw aiñ ban shna ïa ki aiñ ki ban ïarap bad kyntiew ïa ka jaidbynriew, hynrei ngi don ki nongmihkhmat kiba ngi la jied.
Kumta ka shong ha ngi u paidbah ha man la ki san snem ba ngi dei ban jied ïa kine ki nongmihkhmat.
Dei ruh ha man la ki san snem ba ki nongmihkhmat jong ngi ki ïeng ha khmat jong ngi u paidbah shah bishar bad ban ai jingkheiñ ba ki la leh aiu hapoh kine ki 5 snem naduh ba la jied ïa ki.
Kumta ngi iohi shisyndon ba kine kiba ngi jied  ki bat bad ki bah khala ïa ka iap ka im ka jong ngi.
Kita ki ban bah khala ïa ka iap ka im jong ngi, namarkata ki dei ban long kiba nylla, kiba kloi ban len ïalade wat ban iap shuwa ma ki ban ïa kaba iap u paidbah.
Bunsien ngi u paidbah ngi ju liat ha ki ktien jali jaum, ha ki ktien pah ha ki ktien khroh bad ngim da puson bha ba ïa uba kum uno uba ngi dei ban jied bad ban pynshet ïa ka jingkit ka Ri, ngi ju shah ïalam barobor tang da ka jingsngew, hynrei ym da ka jingpyrkhat rangbah.
Ngi ju shah ialam ruh tang ha ki jingsngew liang khlem da thew tarajur bha.
Kumta ngi u paidbah ngim lah ban kynnoh ïano ïano hynrei dei ïa ngi hi ban kynnoh lada haba ngi jied bakla ïa ki nongmihkhmat jong ngi.
Ngi dei ruh ban sngewthuh ba don ka jingïapher kaba khraw hapdeng ka ktien ‘nongïalam’ bad ka ktien ‘nongmihkhmat.
’U nongmihkhmat u long tang u nongmihkhmat ïa uba la jied da u Paidbah.
Haba ngi ong u Nongïalam ngi sngewthuh shai ba u dei  u briew uba ïalam ïa ka kynhun kaba la pynïaid pynbeit ryntih bha ïa ki kam ki jam jong kata ka kynhun jong u.
Ngi sniew bok shibun ba ha ka Ri Khasi jong ngi ngim don kum kita ki kynhun ne seng ïa kiba la seng bad la pynïaid ha ka rukom kaba dei.
Hynrei ki kynhun ne seng kiba don ha ri jong ngi, ki long tang ha ka jingïakynduh ki katto katne, kim don ki aiñ ki kanun ki ban the ban pynïaid bha ia ka rukom treikam kine ki kynhun.
Namarkata ka daw haba ka long kumne, ka dang dawa shuh shuh na ngi u paidbah ba ngi dei ban im sngi bad phikir man la ki khyllipmat khnang ba ngin ym shah ïalam bakla.
Ka Services ka la ïoh ban bat ïa ka kyrdan ba hakhlieh duh jong ka Group-A ha ka Santosh Trophy, hadien ba kane ka kynhun kaba la bat teng ïa ka nam lahduh ka la ïakhaid mar 1-1 kol pyrshah ïa ka Kerala ha ka sngi Thohdieng ha Golden Jubilee Stadium kaba ha Itanagar.
Ha kane ka lympung, ka Services ka la ïoh 10 point na ki san sien ïakhun napdeng ki hynriew tylli ki kynhun jong kane ka group, katba ka Kerala ka la ïoh 8 point na ka bynta ban wan ha ka kyrdan balai.
Ïa kine kol la lah ban thep ha ka kylla step.
Ka Kerala ka la ïoh ban pynkhih jar nyngkong eh ha ka minit kaba 22.
Hashwa ban kut ka jingïalehkai jong ka kylla step, ka Services ka la lah ban pynphai kylla ha ka minit kaba 45+4 lyngba u Samir Murmu.
Ka Goa kaba la wan ha ka kyrdan ba-ar ha ka Group-A hadien ba ka la lah ban ïakhaid mar 3-3 kol pyrshah ïa ka Assam.
U Delton Colaco, Lloyd Cardozo bad u Joshua D’Silva ki la ïoh ban thep kol na ka bynta ka Goa, katba u Pragyan Sundar, Sudeepta Konwar bad u Milan Basumatary ki la lah ban pynphai kylla na ka bynta ka Assam.
Lyngba kane ka jingïakhaid ka Goa (8 point) ka la wan ha ka kyrdan ba-ar hadien ba la lah ban tam ïa ka Kerala lyngba ka jingïapher kol.
Katba ka Assam ka la ïoh 6 point.
Namar kata, kitei baroh saw tylli ki kynhun (Services, Goa, Kerala bad ka Assam) ki la ïoh rung sha ka quarter-final.
Ka tlong jong ka Wah Brahmaputra ka long na  Tibet na kjat ki Lum Mangkashang bad ka tuid shaphang Mihngi lyngba ka Tibet bad nangta ka sa rung sha Assam lyngba ka NEFA bad North Lakhimpur.
Tang hapoh Assam ka lynter jong kane ka Wah kan poi sha ka 450 mail.
Don ha ki jaka jaka ka pynkiang jong ka wah ka don haduh 4mail.
Kane ka Wah Brahmaputra ka don 59 tylli ki Shnat Wah kiba wan tuid sha ka, na kine, 33 tylli ki Shnat  Wah ki don sha shiliang ka Wah Brahmaputra, shaphang shatei, 26 tylli ki Shnat Wah ki don sha kane ka liang jong ka Brahmaputra, shaphang shathie, Kine ki  Shnat Wah ki mih na sha ki Ri Lum Naga, Khasi & Jaintia Hills bad Garo Hills.
La ong ba ka Wah Brahmaputra ryngkat bad ki shnat Wah jong ka ka long kawei na ki Wah kaba heh tam ha ka pyrthei bad ka la jan ïaryngkat bad ka Wah Congo kaba don ha Africa.
Ki don ki bynta jong ka Wah Brahmaputra kiba  long kiba itynnad shibun kum ha Tezpur bad ha Jaghigopa  ha kaba kane ka Wah bakhraw ka tuid hapdeng ki lum bad ha kine ki bynta ka pynkiang jong ka kan  poi sha ka 4mail.
Ynda haba la dap bha smiar ka Wah ha ka por lyiur.
Ka jingiohi ka long kaba itynnad bad I kumba ka long ka pung bah aiu re ïa kaba la kynoi ïa ka hapdeng ki lum kiba long kum ki paila bajyrngam.
Ka Wah  Brahmaputra ka long u thied – bah jong ka khaii – pateng hapoh Assam da ka jingïaid ki jhaj bad lieng rit.
Shuwa ban ïa khlad ka Pakistan na India bad katto katne snem hadien, ka khaiï ka pateng jong ka As sam shabar ka Jylla ka la long lyngba ka Wah Brahmaputra.
Ki jhaj kiba heh ki wan na Calcutta ban wan kit ïa u slasha, u sainalia, bad kiwei kiwei ki tiar ba pynmih na Assam.
Ka dor ka bai kit bai bah da ka jhaj ka long kaba tad shibun.
Ka China kaba la dakhol ïa ka Tibit, katkum ki khubor kiba la mih, ka mut ban pynkylla lynti ïa ka Wah Brahmaputra ba kan ai um ïa ki lyngkha ba rykhiang jong ka Tibet.
Kane la sngewthuh hi ban kan ym ktah ei ei ïa ka jingtuid ka Wah kumba la buh ka mariang hynrei katkum ki ‘riewstad na India kane kan ïarap shibun ia ka jingwan  duna ka um ha kane ka Wah bad kan ïarap ïa ka jingduna ka jingshlei um ha Assam.
Namar haba ka shlei ka Brahmaputra ka long ka jingtriem kaba khraw ïa ki Thor Assam namar ka nguid lut ïa ki shnong, ki jaka bad ka jingpynjulor  ka long kaba  jur shibun.
Ka la long ka jingbaïong khlieh ïa ka sorkar India bad ka sorkar Assam kumno ban the lakam ïa ka Wah Brahmaputra bad ir shi ir ki riewstad ki dang wad ïa ki lad ban khang ïa ka jingpynjulor ïa ka Wah Brahmaputra ha ka por ba ka dap bad ba ka shlei.
Ki Wah kiba tuid sha ka Wah Brahmaputra na ki lum Khasi Jaintia ki long – Wah Khri, Wah Khrisynnia, Wah Tyrsung Wah Umiam Khwan, Wah Umtru, Wah Umsiang Wah Umkhen Wah Myntang, Wah Myntriang, Wah Umiurem, Wah, Waikhyrwi, Wah Mynriang bad Wah Kupli.
Dang katto katne snem mynta la tei ha Pandu ïa ka jingkieng armala halor ka Wah Brahmaputra.
Baroh shi katta ka jingkam ki briew na shiliang sha shiliang ka la long da ki jhaj bad ki lieng rit.
Naduh ba la shna ïa katei ka jingkieng ka la long ka jingkyrkhu kaba khraw ïa ki briew baroh bad ka long ruh ka jingiohi baitynnat.
Katei ka jingkieng armala ka long kumne ha ka kaba hakhlieh ïaid ki briew bad ki kali ki bus, ha ka mala kaba ha tbian ïaid ki rel.
Ka long kaei-kaei kaba pangnud bad pyndiaw mynsiem ban tip ba ka jingshah thombor ka longrynïeng jong ki khynnah kynthei ka la jubor bha ha ki snem jong ka jingwan lynshop ka khlam Covid-19, kata ha u snem 2020 bad 2021, bad tang ha kine ki snem, ki jingujor hapoh ka aiñ Protection of Children from Sexual Offences (POSCO) Act 2012, ki la kot shaduh ka 743 tylli.
Ki jingujor hapoh ka aiñ POCSO Act halor ka jingshah thombor bad shah leh be-ijot jong ki khynnah kynthei ha u snem 2020 ki long haduh 365 tylli bad ha u snem 2021 ki la kot sha ka 378 tylli.
Ka Meghalaya State Commission for Protection of Child Rights (SCPCR) ka la pyntip ba ka East Khasi Hills District ka dei ka district kaba don bun eh ki jingujor hapoh ka aiñ POCSO Act ne ki kam leh be-ijot bad thombor ïa ki khynnah kynthei bad ka South Garo Hills ka dei kaba duna tam napdeng ki 12 tylli ki District ka jylla.
Kane ka long katkum ka jingai jingtip jong ka SCPCR kaba la ong ba naduh ba sdang pyntreikam ïa ka POSCO Act 2012, ka jingujor kaba nyngkong eh ba la pynrung hapoh kane ka aiñ ka dei ha ka 4 tarik Jylliew, 2013 hapoh ka ïingbishar POCSO ka East Khasi Hills District bad haduh mynta ki la don haduh 2,566 tylli ki jingujor ha kaba 1,984 tylli ki dei kiba dang don hapdeng ka jingbishar jong ki ïingbishar bapher bapher jong ki District ka jylla.
Shuh shuh ka kaiphod ka ïathuh ba haduh mynta, ka jingpyndep ban bishar (dispose) ïa ki jingujor hapoh ka aiñ POCSO Act ha Meghalaya ka long tang 22.68 na ka 100.
Haba phai sha ki District, kaba bun duh tam ba la pynrung ïa ki mukotduma ha ki ïingbishar POCSO ka dei ha East Khasi Hills, kaba la kot haduh 709 tylli bad kaba long haduh 28% na ka jingdon ki jingujor POSCO hapoh ka jylla, katba ka South Garo Hills ka dei kaba duna tam ki jingujor da 64 tylli kaba long tang 2%.
Haba phai pat sha ka jingrai pynrem ïa ki nongleh bymman, lah ban kdew ba ka Ri-Bhoi District ka la wan ha khlieh duh ha ka jingdon ki riew bymman ba shah rai pynrem, kaba kot haduh 50 tylli bad la bud da ka West Khasi Hills kaba kot 31 tylli bad ka East Khasi Hills kaba kot 30 tylli ki mukotduma.
Shisien peit ïa kitei ki jingkheiñ jingdiah, la sngewshyrkhei ka jingbun ki kam thombor ïa ki khynnah kynthei kiba dei ki jingpynkheiñ ïa ki kyndon ka POCSO Act.
Hynrei ngi dei ruh ban sngewthuh ba kitei ki dei tang ki jingujor ba la ai sha ki pulit bad ki mukotduma kiba la poi sha ïingbishar.
Lehse ki lah ban nang bun shuh tangba namar ka jingbym wan ban ujor, ki la sah ha ka jingbym tip.
Bunsien ngi lap ba kito kiba thombor ïa ki khynnah bad ki ‘riew kynthei ki dei ki bahaïing hasem lajong bad kham ñiar ba kin dei kiba nabar.
Ki lah ban dei ki Kpa ne ‘Panah ne Pasan/ Pakhyn-nah ne ki Kñi ne ki hynmen/para.
Don ruh ki khep ba ki nongthombor ki dei ki paramarjan ne ki para shnong.
Ki briew kiba nabar kim kham shlan ban leh ïa kine ki kam poh bad bymman.
Ki don ki khep ruh ba namar ba ki nongthombor ki dei ki bahaïing hasem lajong, ka ïing ka sem jong kito kiba shah thombor ki kiar na ka jingleit ujor sha ki pulit namar kim kwah ba kan paw shabar.
Kane ka dei ka jingmlien ka basniew namar ka long kum ka jingai mynsiem ïa kito kiba thombor bad ka pynduh ruh ïa ka jingbishar kaba hok na ka bynta kito kiba ngat ha ka apot sepsngi.
Ha kajuh ka por, ka long kaba sngewdiaw ban ïohi ba ka jingdon kiba shah rai pynrem halor ka jingdonkti ban thombor ki duna.
Kane ka lah ban long na ki daw bapher-bapher ba kynthup ïa ka jingduna ki sakhi bad sabut, jingbym biang ka jingtohkit bad kumta ter-ter.
Ha kano-kano ka mukotduma, ki sakhi bad sabut ki long ki bakongsan ban ïoh ïa ka jingbishar kaba hok.
Bunsien, ki ïingbishar ki peit haduh katno lah ban pynshisha ïa ki jingkynnoh da ki sabut kiba khlaiñ.
Khlem ki sabut, ka jingïakhun ban ïoh ïa ka hok ka tlot noh.
Namarkata, ki bahaïing hasem jong ki khyllung khynnah kiba ngat ha ki jingshah thombor ki dei ban ai ka jingïatreilang bad ki pulit kiba tohkit khnang ba ka hok kan synshar ha kaba kut jong ka jingbishar.
Ha kajuh ka por, ki kmie ki kpa ne ki bahaïing hasem ki dei ban kiar na ka jingbuhrieh ïa ki kam thombor namar ka ailad ïa ka jingkharoi jong ki kam sniew.
Naduh na ïing na sem bad haduh ki skul, dei ban hikai ïa ki khynnah kumno ba kin kiar lane ïakhun pyrshah ïa kiba thmu ban thombor ïa ki.
Ka POCSO Act ka dei ka aiñ kaba khlaiñ bad kiba la leh shisha ïa ki kam bymman kim ju kham lait na ka jingshah pynsaja da kaba tyngeh.
Nalorkata, ngi dei ban phikir bha ïa la ki jong ki khun ki kti, hynmen, para, pyrsa, khunruit, khun kha bad kumta ter-ter khnang ba kin lait ban ngat ha kane ka apot sepsngi jong ka jingshah thombor.
Katkum ki khubor la ong ba ki pulit ka United States ki la pynngat kyndon pyrshah ia kawei ka longkmie lem bad u samla jong ka namar ka jingleh dusmon ia uwei khyllung ba dang 3 snem ka rta namar ka la phah ia utei u khyllung sha jngai na la ka kti khnang ba un nang ban im kum u khynnah uba la heh-la san.
Katba la ong ba utei u khyllung u la shu jah bad sakma haduh kumba shitaiew tam.
La ong ba ki bor pyniaid ka Wisconsin ki la phah wad ia utei u khyllung hadien ba katei ka kmie ka la phah leit shong ia u bad u samla jong ka kum ka jingpynsaja.
Ia utei u khyllung la ithuh kum u Elijah Vue, la iohi khatduh ia u ha ka 20 tarik u Rymphang ha ka nongbah Twi Rivers katba u dang don bad u Jesse Vang, u briew uba don jingiadei bad katei ka kmie jong utei u khyllung, ka Katrina Baur.
U Vang, uba la don 39 snem ka rta bad ha katei ka jingjah jong utei u khyllung, u la leit ujor sha ki pulit bad iathuh ha ki pulit ba utei u khyllung 3 snem u la jah na ka iingsah lajong ha katei ka 20 tarik katba u Vang u dang iohthiah bad lip khmat ha ka por mynsngi katba utei u khyllung u dang hap hapoh ka jing-khmih jong u.
La ong ba u Vang u kwah ban iarap ia ka Katrina namar ka ju ud ba utei u khyllung u don ka jinglong kaba kham pher bad u dakaid bad saitlah bha.
Kumta la ong ba u Vang u la shim hi noh ia utei u khyllung khnang ba un ioh ban hikai bad pyn-kylla ia ki jinglong jong utei u khyllung kumba la ujor da katei ka kmie, kaba dei ka samla jong u Vang.
Haba la tohkit da ki pulit, u Vang u la phla ba u dap da ka jingsngewsih bad jingsngew synei ia utei u khyllung uba dang 3 snem ka rta bad ka jingpyrshang jong u ban pynkohnguh bad pynkylla jubor ia utei u khyllung u bym pat tip eiei ka long kaba bakla.
Namar kata, ruh u       Vang u la kular ba un nym leh shuh ia kum katei ka kam ha ki por ki ban wan.
Ka Japan International Cooperation Agency (JICA) ka la dep ban ïasoi bad ai jingmynjur ban ai ram halor ki ar tylli ki Project na ka bynta ka jylla Meghalaya, kum shi bynta ban kyrshan ïa ka thaiñ Shatei-Lam-Mihngi lyngba ki Project shna surok ba la tip kum ka North East Road Network Connectivity Improvement Project.
Kane ka jingmynjur ban ai ram na ka bynta kine ki projek la ïasoi hapdeng u Vikas Sheel, Additional Secretary, ka tnad Economic Affairs, jong ka Ministry of Finance bad U SAITO Mitsunori, Chief Representative, JICA India.
Kane ka ram ba la ïa mynjur la mang haduh JPY 34,537 Million bad la ïasoi na ka bynta ka Northeast Road Network Connectivity Improvement Project (Phase 3) (II), ban ai jingkyrshan na ka bynta ban shna ïa ka jingkieng bajrong tam ha India, kata ka jingkieng Dhubri-Phulbari, kaba pynïasoh ïa ka jylla Assam bad Meghalaya na shiliang sha shiliang jong ka wah Brahmaputra River.
Sa kawei pat ka ram ba la mang ka long kaba kot haduh JPY 15,561 Million yen (kaba long ka kumno kumno 877 klur ka pisa India) la ïasoi bad ka sorkar India na ka bynta ka Northeast Road Network Connectivity Improvement Project (Phase 7).
Ka jingthmu jong kane ka projek ka long ban pynbha ïa ki surok bah National Highway 127B (NH127B) na Phulbari sha Goeragre ha ka jylla.
Haba kren ha katei ka sngi, u SAITO Mitsunori, Chief Representative jong ka JICA India Office u ong, “Ka jingkyrshan jong ka JICA ïa ka North East Road Network Connectivity Improvement Project Phase 3 (II) & Phase 7 ka pyni ïa ka jingtrei ba radbah jong ka ban kyntiew ïa ki kam pynroi kiba ïai neh bad ban kyntiew ïa ka thaiñ ha baroh ki liang.
Kumba ngi sngew kmen ïa ka jingïaid sha khmat jong ka jingtei ïa ka jingkieng Dhubri-Phulbari, kaba long ka jingkieng ba jrong tam ha India, ka shi lynter jong ka jingkieng hapdeng ka Phulbari bad Goeragre (Phase 7) kan pynïasoh ïa ki jaka kiba don ha Mihngi bad Sepngi sha ka thaiñ khappud jong ka Daluin ha Meghalaya.
Shisien ba la dep ïa kane ka jingtei ka thaiñ kan ïoh ïa ki lad ki lynti ban long kum ka thaiñ kaba lah ban leh ïa ki kam khaïi pateng lyngba ka jinglah ban pynïasoh bad kiwei ki ri ba marjan.
Ban lah ban pyntreikam ïa kane ka projek ha ka rukom kaba jop ka donkam ïa ka jingïatreilang na ki shnat bapher bapher kum na ka liang jong ka Meghalaya Public Works Department (MPWD), National Highways & Infrastructure Development Corporation Ltd.
(NHIDCL), ka sorkar Meghalaya bad na ki shnong ki thaw.
".
Hadien ba kut noh ka jingai por ban dawa phah panmap halor ka jingkynthoh pyrshah ïa ka Hynñiewtrep Achik National Movement (HANM) ha ka sla ‘Facebook’ hapoh ka kynhun kaba la ai kyrteng kum “Ka Lympung Ki Khun Ka Ri" ba la thoh da u Hbk Lyngdoh, na ka liang ki nongïalam jong ka seng ha ka 29 tarik u Rymphang ki la leit ban buh da ka ejahar ha u Superintendent of Police (SP) ka East Khasi Hills District pyrshah ïa utei u nongkynthoh.
Kum ban shu kdew hangne, ka HANM ha ka 3 tarik u Naiwieng 2023 ka la leit ban ïakhih ha nongbah Delhi hapoh Jantar Mantar ban dawa pynrung noh ïa ka ktien Khasi bad Garo ha ka khyrnit baphra, ka jindawa ban pyntreikam noh ïa ka Inner Line Permit(ILP) hapoh ka jylla bad ban pynbeit noh ïa pud u sam hapdeng ka jylla Assam bad ka jylla Meghalaya.
Katkum ka jingkynthoh ha katei ka sla Facebook, utei u nongthoh u la kynthoh pyrshah ïa ka seng da kaba ong ba ka jingpynlong jong ka HANM ïa ka jingïakhih ha Jantar Mantar ha nongbah Delhi ha ka 3 tarik u Naiwieng 2023 ka dei kaba la bei pisa da ka National People’s Party (NPP).
Haba kren sha ki lad pathai khubor hadien ka jingwan ujor da ka ejahar, na ka liang ka seng ka la ong ba kiba bun ki paidbah ki la ong ba utei u nongkynthoh u don ïa ka hok ban kren katkum ka riti synshar jong ka Ri India.
Ka seng ka la ong ba ki lah ban kren bad pynsngew ïa kaei kaba ki don ban pynsngew hynrei kino-kino ki briew kim lah ban kren palat pud kaba lah pat ban pynjah burom lane kaba shu thaw da ki lad ki lynti ban pynjah burom bad ban pynduh mynsiem ïa kaei-kaei kaba ki briew ki trei shitom na ka bynta ka jingbha jong ki paidbah.
Ka seng ka la ong ruh ïa utei u nongkynthoh ba lada u kwah ïa ka jingshisha, u lah ban wan mih sha ka shlem treikam jong ka HANM bad ka seng kan sa ai ïa ka jingshisha.
“Phin nym lah ban shu wan bad ban kynnoh ïa ngi ïa kaei kaba phim lah ban pynshisha, phi don ïa ka hok ban kren katkum ka hok kaba don hapoh ka riti synshar ka ri hynrei phim lah pat ban pynjah burom lane ban shu beiñ shu khoh haduh ba kiwei-kiwei kin sngew ba ka jingtrei shitom jong ki ban wanrah ïa ka jingbha ka jingsuk kan shu duh ei noh kumta", la ong ka seng.
Na ka liang u Vice President ka HANM, Bah Bawan Nongsiej, u la ong ba ka jingkynthoh jong utei u briew ïa ka seng ka long ba ka jingleit jong ka seng ban ïakhih ha Jantar Mantar ha ka 3 tarik u Naiwieng 2023 ka long ban pynthut ïa ka jingithuh noh ïa ka ktien Khasi ha ka khyrnit baphra jong ka riti synshar ka Ri.
U Bah Bawan u la ong ba kaba pynlyngngoh ïa ka seng ka long ba utei u briew u la kynnoh ba ha ka jingleit jong ka seng HANM ban dawa ïa lai tylli ki mat kiba ka seng ka la leit ban dawa ka dei kaba la bei tyngka da ka NPP.“Na ka liang jong ka seng, ka kwah ba une u briew u dei ban pynshai ba hato ka dei shisha ne em ba ka NPP ka la bei tyngka ïa ka HANM ha ka jingleit jong ngi shathie", la ong u Bah Bawan.
U Bah Bawan u la ong ba ka seng ka khlem ïoh jingnoh synñiang nangno-nangno hynrei ka dei da ka ram kaba dang sah wat haduh kine ki sngi ruh ka seng kam pat lah ban siew.
“Kane ka jingkynnoh jong une u briew ka long ban pynnoh mynsiem ïa ki sengbhalang kiba trei shitom bad na ka liang ka seng ka maham ruh ïa une u briew ba nangne shakhmat um dei shuh ban mlien ka kynthoh bad kumjuh ruh ïa kiwei pat kiba ju mlien ban kynthoh ha ki ‘social media’ ïa kiwei ki seng ruh kiba trei shitom", la ong u Bah Bawan.
Shuh shuh u Bah Bawan u la ong ba na ka liang ka tnad pulit ka dei ban kem mardor ïa utei u briew bad ban leh ïa kaba donkam.
Ka jingbiang jong ka bording ha ki jaka ai jingsumar ka dei kawei na ki bynta kiba kongsan eh kaba lah ban pynlong ïa ki jaka ai jingsumar ba kin ïoh ban ai ïa ka jingshakri kaba paka tam sha ki paidbah la ka long ha sor ne nongkyndong ruh kumjuh.
Kumba long mynta, ka jylla Meghalaya ka dei kaba lamkhmat ha kane ka bynta napdeng kiwei ki jylla ka thaiñ Shatei Lam-mihngi kaba don haduh 489 tylli ki jaka ai jingsumar kiba la ïoh bording lyngba ka sngi lane kata ka solar energy.
Kane ka jinglamkhmat jong ka jylla Meghalaya ka la paw pyrthei ha ka jingïalang Energy for Health Summit, North Eastern Region Chapter ’24 kaba la pynlong da ka SELCO Foundation ha ka 28 bad 29 tarik jong u bnai Rymphang ha nongbah Guwahati kaba la wan ban ïashim bynta da ki ophisar na ka tnat jong ka koit ka khiah jong baroh phra tylli ki jylla ka thaiñ Shatei Lam-mihngi.
Kumba long mynta, ka SELCO Foundation ryngkat bad ka jingsnoh kti lang jong ki sorkar jylla ka thaiñ Shatei Lam-mihngi, ka la lah ban pynbiang ïa ka bording lyngba ka sngi (solar power) haduh 1500 tylli ki jaka ai jingsumar kiba kynthup 489 tylli ha Meghalaya, 467 tylli ha Assam, 326 tylli ha Mizoram, 167 tylli ha Manipur bad kumba 50 tam ki jaka ai jingsumar ha Nagaland.
Ka SELCO Foundation ka don ruh ïa ka thong ban pynlong ïa baroh ki jaka ai jingsumar ka thaiñ Shatei Lam-mihngi kiba biang ïa ka bording ilektrik (solar power) kat haduh u snem 2026.
Ha kane ka jingïalang, ïa ka jylla Meghalaya la lamkhmat da ka Kong Ibamonlang Nongbri kaba dei ka State Programme Manager jong ka National Health Mission ka sorkar jylla ha ka jingïadon lang kiwei ki ophisar bad doktor ka tnat ka koit ka khiah na ka jylla kaba la ai jingkren ruh ha ka rynsan ïakren bad ka Rachita Misra, Associate Director ka SELCO Foundation ryngkat bad kiwei ki nongïalam jong ki kompeni ba paw ym tang ha ka ri, hynrei wat ha ka pyrthei ruh.
Ha kine ki ar sngi, ki ophisar ka tnat ka koit ka khiah ka Meghalaya, ki la ïoh ruh ïa ka jingïaroh na kiwei ki jylla ka thaiñ Shatei Lam-mihngi halor ka jinglah ka jong ki ban pyntreikam bha ïa ka bording (solar power) da ka jingïatrei lang ryngkat bad ka SELCO Foundation ha ka jingïalang kaba la pynlong kyrpang ban ïamir bad ai jingmut hapdeng ki jylla ka thaiñ Shatei Lam-mihngi.
Ha kane ka sngi, la ïohi ruh ïa ka jingdon jong ka jingpyninam ïa ki tiar bapher bapher kiba ïadei bad kumno ban pynbit pynbiang bad pynbha ïa ka rukom ai jingsumar sha ki paidbah khamtam kito kiba don sha ki thaiñ nongkyndong kum ka jaka buh ïa ki dawai, ka drone ban pynpoi ïa ki dawai bad kiwei kiwei ki tiar thymmai kiba pyndonkam lyngba ka bording jong ka sngi.
Kawei na ki mat kaba la ïathir ha kane ka jingïalang ka long halor kumno ban sumar bad pynneh ïa ki tiar ki tar kiba pyndonkam ha kine ki jaka ai jingsumar lyngba ka bording jong ka sngi (solar power) bad ban ai jinghikai ïa ki nongtrei jong ki jaka ai jingsumar ba kin lah ban maramot lane pynbha haba don ki jingthut bad khamtam eh ban pynlong ïa ki jaka ai jingsumar kiba paka sha ki paidbah ha ka jinglut kaba duna eh bad ka bym ktah ruh ïa ka mariang.
Ha kane ka sngi la ïoh ruh ka jingkren na u Dr Ravi Kannan, Director jong ka Cachar Cancer Hospital & Research Centre, uba la ïoh ruh ïa ka khusnam Ramon Magsaysay Award ha u snem 2023 nalor u Thomas Pullenkav, Director jong ka SELCO India.
U Myntri ba khmih ïa ka tnat Social Welfare ka jylla, Bah Paul Lyngdoh, ha ka Sngi Palei haba pynpaw ka jingsngewkhia, um sngew lah ngeit ba ki don ki district hapoh ka jylla kiba haduh mynta kim pat shym la don ka jingrai pynrem halor ki mukotduma POCSO.U Bah Paul Lyngdoh u la pynpaw ïa kane haba ai jingkren kum u kongsan ha ka sngi ba la pyllait ïa ka kot POCSO Act ba la pynkylla sha ka ktien Khasi kata “Ki Kyndon Aiñ" ba la pynlong ha Pinewood Hotel ha ka jingdon lang ryngkat ka Myntri ka tnat Aiñ ka Kong Ampareen Lyngdoh, ka EM ka KHADC ka Kong Macdalyne S Mawlong lem kiwei kiwei ki kynrem ki lyndan na ki tnat treikam bapher bapher ka sorkar.
U Bah Paul u la buh ruh ka jingkylli ba kumno ka lah ban long ba yn dang long ‘Nod’ ne ym pat don ka rai pynrem halor kane ka aiñ ha ki katto katne ki district.
Shuh shuh u la ong ba ka don kaei-re-kaei haei-re-haei kaba dang jah bad kumta ka don ka jingdonkam ban pynbeit ïa ka.
“Nga don ka jingshaniah ba da ka jingïatreilang jong ka imlang sahlang, ngin lah ban tehlakam bad pynbeit mardor ïa kane ka jingeh bad mynta lei haba ïa ka aiñ POCSO la pynkylla sha ka ktien Khasi, ngi kwah ban pynthikna ba kan poi sha ki kyndong-kynshrot jong ki shnong bapher bapher," la ong u Myntri.
Ha kawei pat ka liang, u Bah Paul u la ong, kane ka sngi kan dei ka sngi sah jingkynmaw namar ha ka sien ba nyngkong naduh u snem 1841 ba la ïoh ïa u dak Khasi, mynta ka sngi la lah ban pynkylla ïa ka aiñ POCSO ha ka ktien Khasi.
U la ong ba ym baroh ki la mad ka jingkmen ha ka jingim bad dei namar kane donkam kum ki nongthaw aiñ bad baroh ban ïasnoh kti lang ban rat dyngkhong ïa ki kam thombor pyrshah ïa ki khynnah.
Namar kata, u la kyntu ïa baroh kiba don ha kane ka sngi ban shim ka jingbam smai ban ïada ïa ki khynnah ha ka imlang sahlang na ka bynta ban wanrah ka jingkmen ha ka jingim jong ki.
Ha kane ka sngi, ka Meghalaya State Commission for Protection of Child Rights ka la pyllait ruh ïa ka almanak bad ka kaiphod (Preliminary report) jong ki POCSO mukotduma ha ki ïingbishar ka Meghalaya.
Wat la ka Election Commission of India (ECI) kam pat pynbna ïa ka tarik ilekshon sha ka Lok Sabha hynrei ki seng saiñ pyrthei ki la sdang khie khohreh ban pynkhreh ïalade na bynta kane ka ilekshon.
Mynta ka kynti, ka United Democratic Party (UDP) West Jaiñtia Hills District ka la sdang ïa ka jingpynkhreh da ka jingïakynduhlang jong ki nongïalam bad dkhot nongkitkam na baroh 5 tylli ki konstitwensi ba hap hapoh West Jaiñtia Hills District ha ka 1 tarik Lber hapoh Community Hall jong ka Dorbar Shnong Loomsooiung, Newhill, Jowai.
Ha kane ka jingïalang, la donlang u MLA ka Khliehriat, Bah Kyrmen Shylla, MLA ka Mowkaïaw, Bah Nujorki Sungoh uba dei ruh u General Secretary ka UDP-WJHD, ki MDC ka UDP kynthup u Bah Winning G.Sungoh, Bah Finelyness Bareh, Bah Dawan Lyngdoh, J.Treilang Suchiang bad Lomris Lyngdoh.
Haba pynïaid ïa ka jingïalang, u Bah Lahkmen Rymbui u la ong, ka jinglum lang ka seng ïa ki dkhot nongkitkam ka long ban phylliew jingmut kumno ban pynsngewthuh sha ki paidbah ban ai jingkyrshan ïa u kyrtong ka kynhun Regional Democratic Alliance (RDA), u Bah Robertjune Kharjahrin sha ka ilekshon Lok Sabha na Shillong Parliamentary konstitwensi.
U la ong ba kiwei ki kyrtong ki mih na kamra klas sha u paidbah, katba u kyrtong jong ka RDA u la shakri da ki phew snem ïa ka ri bad ka jaidbynriew bad u sngewthuh kham bha ïa ka jingeh jingshon jong ki paidbah, kumta ka la dei ka por ban ai lad ïa u na ka bynta ban long u ksiang ban ïasaid ïa ki mat ba ktah ïa ka jaidbynriew bad ïa ki jingdonkam jong ki paidbah Khasi-Jaiñtia.
U Bah Kyrmen Shylla u la pynpaw ba u ngeit skhem ba ka UPD ha ki sngi ban wan kan long hakhmat eh hapoh ka Jylla, bad ha kata ka por kan long ka jingkyrkhu bad jingmyntoi ïa ki paidbah khamtam kito kiba ieid bad shaniah ïa ka seng.
U la ong ka jingïakynduh mynta ka sngi, ka long ruh ban pynkhie im shuh-shuh ïa ka UDP hapoh Ri-lum Jaiñtia khamtam ha West Jaiñtia Hills khnang ba ka seng kan ïoh ïa ka jingjop ha baroh ki ilekshon kynthup ka ilekshon MP.U la ong kiwei ki seng ki la ïoh ban mihkhmat ïa ka Jylla shapoh Delhi hynrei ka UDP wat la ka pynïeng kyrtong man ka ilekshon MP kam pat ju poi ha ka thong.
Kumta u la kyntu ïa ki paidbah Khasi-Jaiñtia ban ai lad ïa u kyrtong ka RDA ha kane ka kynti ban leit mihkhmat sha Delhi ban wanrah ka jingkylla hapoh ka Jylla.
U Bah Nujorki Sungoh u la kyntu ïa baroh, haba jied ïa ki nongmihkhmat dei ban jied da u briew uba lait ka ktien ka thylliej ban pynsngew sha ka Sorkar Kmie ïa ka mat bad jingdonkam jong ki paidbah.
Ha kane ka jingïalang u Bah Nujorki u la ai jingmut ruh ban thaw da kawei ka ‘Special Committee’ kyrpang na bynta kane ka ilekshon MP 2024.
U Myntri Sorkar uba dei ruh u MLA ka Khliehriat, Bah Kyrmen Shylla, ha ka Sngi Palei u la plie ïa ka ïing skul bathymmai jong ka Rymbai Government Secondary School, Rymbai, East Jaiñtia Hills District.
U Bah Kyrmen Shylla ha ka jingkren u la pynpaw ka jingkmen ba la ïoh ban tei pynthymmai ïa kane ka skul bad u la ai khublei ïa baroh kiba don bynta ban pynurlong ïa ka jingtei jong ka ïing skul, kynthup ka sorkar, ki dkhot ka School Managing Committee, ki nongïalam shnong bad ki kontraktor.
U MLA u la pyntip ruh ba na ka liang jong u, un buddien ban kyntiew kyrdan ïa kane ka skul sha ka kyrdan Higher Secondary.
Ha kaba ïadei bad ka mat kyrduh kam kyrduh jam, u Myntri u la kyntu ïa ki baroh ban ym shaniah tang ha ka kam sorkar hynrei ban wad ki lad bapher bapher da kaba shim kabu ïa ki skhim sorkar kynthup ïa ka skhim ba dang shu pyllait shen da ka sorkar ka CM-ELEVATE bad kiwei de kiba pynleit jingmut halor ka lad aikam aijam ha kiba bun ki jait kam kynthup naduh ka rep ka riang, ka kam ri jingri, ba ïadei bad ki kam jngohkai bad kiwei kiwei.
U Deputy Commissioner, East Jaiñtia Hills District, A Baranwal, ha ka jingkren u kyrmen ba kane ka skul kan nangkiew na kawei ka por sha kawei bad u pynthikna ruh ba na ka liang ka bor district kan ïarap katba lah ban ai ka jingkyrshan ïa kane ka skul ha ka jingpyrshang jong ka ban nangkiew shaphrang.
Hashwa kane, ka In-charge Head Mistress jong ka skul ka Kong Y Lamare ka la ïathuh ïa ka khana lynkot jong ka skul naduh ba la seng ïa ka ha u snem 1960 bad aiti ruh ïa ka dorkhas sha u Myntri halor ka jingthmu ban kyntiew ïa ka skul sha ka kyrdan Higher Secondary, ka jingshna ïa ka Multipurpose Hall bad ka madan ïalehkai basketball.
Nalor u Myntri kiwei de kiba la ai jingkren ki long u MDC ka thaiñ Bah Finelyness Bareh, Additional Deputy Commissioner, East Jaiñtia Hills District Kong JU Kharpuri, Joint Director of School Education and Literacy, ka sorkar jylla Bah LS Lyngdoh haka jingsakhi lang ki ophisar sorkar, ki nonghikai, ki khynnah skul, ki nongïalam shnong nalor kiwei kiwei.
Ka jingdawa kaba la slem na ki nongpynmih phlim Khasi hapoh ka jylla mynta ka lah ban urlong hadien ba u Myntri ba dei peit ïa ka tnad Arts and Culture ka sorkar jylla, Bah Paul Lyngdoh u la pynthikna ban shna noh ïa ka cinema kaba rung haduh 200 ngut ha State Central Library, Shillong.
Kane ka jingpynthikna u Bah Paul ka dei hadien ba u la leit jurip ïa ka Soso Tham Auditorium Hall kaba don ha State Central Library ha ka 29 tarik Rymphang ha ka jingsynralang ki nongpynmih phlim na ar tylli ki kynhun jong ka jylla kata ka Meghalaya Film Maker’s Association (MeFliMA)  hapoh ka jingïalam u Bah Commander Shangpliang kum u Preisdent bad ka Fraternity Arts Cine Entertainment Shillong (FACES) hapoh ka jingïalam ka Kong Simi Khongtiang kum ka President ha ka jingïadonlang ki ophisar.
U Bah Paul u pyntip ban shna ar tylli ki hall kawei na bynta ka cinema bad kawei ka hall ban lehkai sawangka (drama) kaba la mang pisa na ka Sorkar India na ka National Library Museum ha ka jinglut kaba ` 2 klur 23 lak.
U la pyntip hadien ba la dep jurip un sa shong ban pyrkhat ban ïoh sdang noh ïa ka kam.
Na ka liang u Bah Commander Shangpliang uba dei u President ka seng ki nongpynmih phlim hapoh ka jylla kaba tip kum ka Meghalaya Film Makers Association (MeFliMA) u la ai khublei ïa u Bah Paul Lyngdoh kum u Myntri ba dei peit ïa ka tnad Arts and Culture uba la wan jurip ban pynkhreh ban shna kawei ka cinema hall ïa ki phlim Khasi.
U la ong ba ka seng ka la ai jingmut ba ka sorkar kan shna lang ka studio ban pyndonkam ki nongpynmih phlim haba ki shna ki phlim katkum kane ka juk kaba mynta.
U la ong ba lada shna cinema ha Library ka kham suk ïa ki paidbah lada ki wan na Anjalee, Ïewduh, Khyndailad namar ka dang jan haba ka don mar pyrshah ïa ka Civil Hospital Shillong.
U heh nongïalam jong ka seng TDP u N Chandrababu Naidu bad u heh jong ka seng Jana Sena u Pawan Kalyan kin sa leit jngoh ïa ka Delhi na ka bynta shi sngi ne ar sngi ban pynlong ïa ka jingïakren bad ka jingïamir jingmut bad ka kynhun ki heh nongïalam jong ka seng BJP ha kaba ïadei bad ka jingïatreilang na ka bynta ka ilekshon.
Kumba la ïathuh ka tyllong khubor la ong, ba naba ka seng BJP ka la don jingthmu ban pynbna ïa ka thup kyrteng kaba nyngkong jong ki kyrtong ha ka taïew kaba nyngkong jong une u bnai ki ban ïakhun ïa ka ilekshon, u Naidu bad u Pawan Kalyan shen kin sa leit ban jngoh ïa ka nongbah Delhi na ka bynta ka jingïakren ban wanrah ka jingïatreilang bad ka seng BJP ha Andhra Pradesh.
Wat lada ka la don ka jingong ba ka seng BJP kan ïatreilang bad ka seng TDP-JSP hadien ka jingïakren hapdeng u Naidu bad u Myntri ka tnat ki kam pohïing jong ka sorkar kmie u Amit Shah ha ki lai taïew ba la leit, kam shym la don kano kano ka jingpyntreikam.
Ha ka jingshisha, ka seng TDP bad ka JSP ki la pynsahteng ha kaba ïadei bad ka jingpynbna ïa ki kyrteng jong ki kyrtong na ka bynta katto katne sngi, ha kaba la khmih lynti ïa ka jingbtah halor kane na ka kynhun nongïalam jong ka seng BJP ha Delhi.
Naba kam shym la don kano kano ka jubab ka ban wan na ka seng, ka seng TDP bad ka JSP ki la pynbna ïa ki kyrteng jong ki kyrtong.
U Myntri ka sorkar kmie uba dei khmih na ka bynta ka Road Transport & Highways u Nitin Gadkari u la ong ba ki briew ha kylleng ka ri ki la pyni ïa ka dak jong ka jingïeid bad ka jingsngewktah bad kumjuh ka jingsngew shaniah ha ka seng BJP, ha kaba u la ngeit skhem ba kane kan sa ïarap ïa ka seng ba kan sa ïoh ïa ka jingjop ha palat 400 tylli ki konstitwensi ha ka jingïakhun ïa ka ilekshon Lok Sabha.
Ha ka jingai jingkren ha ka jingïalang paidbah ba la pynlong ha ka Collectorate Grounds barim ba don ha Nizamabad ha por ba don ka Vijay Sankalpa Yatra jong ka seng BJP, u la ong, “Ka seng BJP ka la long tang ma ka hi ka seng kaba la buh ïa ka ri ha ka roi ka par.
Ka la kdew shai ba ka la thmu ban buh ïa ka ri ha ka kyrdan kaba lai ha kaba ïadei bad ka jingkiew ha ka ïoh ka kot ha ka pyrthei.
"“Ki jingpyntreikam ha kaba ïadei bad ka roi ka par ka la sdang naduh ka sorkar jong u Atal Bihari Vajpayee.
Ka jingpyrkhat jong u Narendra Modi ka la nang ïai bteng na ka bynta ban wanrah ïa ka roi ka par kum ka mat kaba kongsan.
Phi la ïohi ïa ka jingpyntreikam bad ka jingkiew jong ka ri ha kaba la sakhi ha ki 10 snem ba la leit.
Kumta sa shisien sa ai jingkyrshan na ka bynta ka seng BJP," u la ong.
Kum shi bynta ban ai jubab halor ka jingpynshisha jong ki nongïalam jong ka seng AAP jong ka jingpynsangeh jong u L-G VK Saxena ïa ka jingpyntreikam halor ka Solar, ka khubor kaba la wan na ki heh sorkar ha Raj Niwas ka la la ong ba ka sorkar ka la ïalam bakla ïa ki paidbah.
Ki heh ba dei khmih ki la ong ba ka jingpynshisha jong ka sorkar ba la pynsangeh ïa ka jingtreikam jong ka Solar ka dei tang ka jingpynsngewthuh bakla namar ba u L-G um shym la pynsangeh satia ïa ka jingpyntreikam.
Ki la ong ba kane ka jingpyntreikam ka duna bha ha ki kam shakri ha kaba ïadei bad ka jingpynduna ïa ka bai bording bad ha ka jaka kane, la kynthup lang ïa ka jingai jingmyntoi sha ki kompeni jong ki riewshimet halor ka jingmyntoi jong ki bad u L-G u la pan ka jingpynshai la kane ka jingpyntreikam ka ïaid ryngkat ne em bad ka jingai jingmyntoi kaba la wan na ka sorkar kmie.
“Kumba ka dei ka jingmlien jong ki, ka sorkar Delhi ka ju thok ju shukor ha ka ban ïalam bakla ïa ki briew.
U L-G um shym la pynduh ne pynsangeh ïa ka jingpyntreikam.
Kum shi bynta jong ka jingdon ka Vikas Yatra jong ka sorkar jylla, u Myntri Rangbah jong ka Assam u Himanta Biswa Sarma u la plie paidbah ïa u mawnongrim ka Silchar Cancer Centre ban shna ha ka jinglut kaba T.
