B haba pynsngewthuh shaphang ka jingthung ïa u phlan Citronella u la ong, “kane ka thaiñ (East Jaiñtia Hills District) ka dei kaba la shah ktah bha na ka jingtih dewïong, ka khyndew ka la kylla acid bad ka la pynduh noh ïa ka sboh ban rep ban riang bad mynta ka Institute ka la shim ïa ka synjam ban thung da u phlang Citronella bad kiwei kiwei de ki jait dieng kiba don ka bor ban kjit noh ïa ka acid kaba don ha ka khyndew ban pynlong pat ka khyndew kaba lah ban thung ïa kiwei kiwei ki jait marrep.
"U Gunanka u la kyntu ïa ki paidbah ba kim dei satia ban sangeh noh ban thung ïa une u jait phlang bad ki dei ban thung la kumno kumno saw snem haduh san snem eiei bad hadien kane ka khyndew kan sa kylla bha bad yn sa lah ban thung ïa kiwei kiwei ki jait jingthung bad ban rep ïa ki jait jhur da kaba thung lang ruh ïa une u phlang Citronella ha ki kper rep.
Ki nongrep na ka shnong Narwan ha ka jingïakren bad u Mawphor ki la ïathuh ba ki la shimkhia bha ban thung ïa une u phlang ha ki jaka jong ka shnong kiba la shu iehnoh shrah khlem thung dieng thung siej shuh mynta la bunbun snem kiba dei ruh ki jaka kiba la shah ktah na ka jingtih dewïong.
Da ka jingkithlieh bad ka jingshimkhia jong ki paidbah ka shnong Narwan, bun na ki jaka ba la shu ieh shrah mynta pat ki la sdang ban kup biang ïa ka rong bajyrngam bad kane ka long ka dak jong ka jingjop kaba lyngba ka jingïatreilang jong ki bor pynïaid shnong ka shnong Narwan, ki paidbah nongshong shnong ryngkat ka jingïalam lynti jong ka Institute of Natural Resources (INR) Meghalaya lyngba ka project thung phlang Citronella bad kiwei kiwei de ki jait dieng ki ban pynbha ïa ka khyndew.
U Myntri ka tnat Foret & Environment u James P.K.Sangma haba kren kum u kongsan ha kane ka sngi, u la ïaroh bad ai khublei ïa ki paidbah nongshnong shnong jong ka shnong Narwan hapoh ka jingïalam u Waheh Shnong u Ma Lamsuk Langstang kiba la ïatreilang bad ka Institute Natural Resources, Meghalaya ban thung ïa u phlang Citronella bad kiwei ki jait jingthung ki ban pynbha biang ïa ka khyndew.
“U dewïong ha rilum Jaiñtia u dei u marpoh khyndew uba la ïarap haduh katta katta ban kyntiew ïa ka ïoh ka kot jong ki paidbah bad kumjuh ruh ka Jylla ban pynmih khajna.
U dewïong u dei u marpohkhyndew u ban sa lut noh bad u shim por da ki million snem ban pynlong biang, hynrei ban khlong ïa u dewïong pat ka shimpor khyndiat snem, kaba mut ba u dewïong un sa lut bad ka lad kamai na u dewïong ha kawei ka sngi kan wanrah ka jingeh ïa ki paidbah ha kaba nangno pat ki briew kin ïoh ka lad kamai kaba da kawei," la ong u James.
“Haba u dewïong u la lut, ka khyndew ruh ka la shah ktah jur, mynta ka rep ka riang ka la shah ktah, kumta ynda la poi ka por ban lut noh u dewïong ki briew kin ym lah shuh wat ban rep ban riang.
Kane kan long kaei kaei kaba sngewkhia.
Kumta kane ka project jong ka INR kan ïarap ha kum kata ka por ïa ki paidbah ban kin lah da kaba suk ban phai biang sha ka rep ka riang," u la ong.
U la pynpaw ruh ka jingkyrmen ba kane ka projek ba la sdang ha ka shnong Narwan kan long kaba jop bad kaba seisoh.
U Waheh Shnong jong ka shnong Narwan, u Ma Lamsuk Langstang, u la la pynpaw ïa ka jingeh na ka daw ka jingshah ktah na ki karkhana saiñ dewïong ne ki Coke Factory kiba don hajan shnong, kiba la ktah ïa ka rep Sohñiamtra ha shnong bad ktah ruh ïa ka lyer ba ring mynsiem.
U la ong ba ki nongrep Sohñiamtra ki hap ban sait shwa ïa ki soh shwa ba kin leit die sha ki ïew namar ki soh ki la sop rong ïong lut na ka daw ka jingdon ki karkhana Coke hajan shnong.
“Wat ki khyllung khynnah ruh hapoh shnong ki ring mynsiem ïa ka lyer jakhlia ba wan ki karkhana saiñ dewïong,"la ong u Waheh Shnong.
Ha kaba ïadei bad kane, u Waheh Shnong u la aiti da ka dorkhas ha u Myntri ban tuklar lem halor kane ka jingeh jong ki nongshong shnong.
Hadien ba la wai ka jingïalang, u James Sangma u la ïashim bynta ha ka jingthung tynrai dieng bad thung phlang Citronella ha ka dong Kmaiprut, NarwanLa pyni nuksa ruh kumno ban pynkhuid ïa ka um kaba jakhlia kaba la kylla acid da kaba pyndonkam da u shyiap, u rnga bad ki maw.
Shillong, Jylliew 6: Ka ophis u District Sports Officer ka East Khasi Hills ka pyntip ba kan sa pynlong ïa Subroto Cup kaba la tip kum ka District Level Inter School Subroto Cup Football Tournament 2022 kaban sdang naduh ka 28 tarik Jylliew 2022.
Katkum ka kyrwoh khubor na u DSO ka EKH u Bah O.Mawthoh la ïathuh ba ha kane ka lympung yn pynlong na bynta ki Under-14, Under-17 (Boys) bad Under-17 (Girls).
La bthah ruh ba ki skul kin hap ban pynpoi ïa ka jingpyndap kyrteng ha ryngkat ki syrnot sngikha da kaba xerox ha ryngkat ka dur.
Na bynta ki Under-14 (boys) kaba dei ka Sub-Junior yn shah na bynta ki khynnah kiba kha hashwa ka 1 tarik Kyllalyngkot 2009, Junior Under-17 kiba kha hashwa ka 1 tarik Kyllalyngkot 2006 bad Junior Under-17 (Girls) kin dei kiba kha hashwa ka 1 tarik Kyllalyngkot 2006.
Ka tarik ba khatduh ban pynpoi ïa ka bai rung kan long hashwa ka 20 tarik Jylliew 2022 ha ophis u DSO EKH bad ka tarik ban bishar bniah ïa ki kyrteng kan long ha ka 23 tarik Jylliew 2022.
Ki khynnah kin hap ruh ban rah lang ka syrnot sngikha ha katei ka sngi bishar bniah.
Shillong, Jylliew 6: Ka Khasi Students’ Union North Khasi Hills District unit ha ka janmiet jong ka 5 tarik u Jymmang 2022 ka pdiang burom ïa ki samla ka Jaidbynriew kiba la wanrah nam bad burom ïa ka Jaidbynriew ha ka jingleit ïalehkai jong ki sha ka Ri UAE.Ha katei ka janmiet ka KSU ka la pdiang burom ïa ki tei ki Samla ha Indoor Stadium, Nongpoh ha kaba la don ki Nongialam ka KSU North Khasi Hills District Unit ba kynthup ïa u Samla James H Mawphniang-General Secretary,u Samla Banjop Maring-Education Secretary,U samla Baiashanlang Kharshanlor- Asst organising secretary ha ryngkat ki dkhot ka KSU Nongpoh Circle.
Haba pdiang burom ia kitei ki samla ba wanrah nam iaka Jaitbynriew ha ka jingïashim bynta ha ka IFMA Senior Muay Thai Championship 2022 ha Abu Dhabi kynthup ïa u samla Balaseibok kharbuli uba iakhun na ka kyrdan Under-23 male ha ka jingkhia kaba 48 KG bad u Pynnehbor Mylliemngap ha ka kyrdan Senior Male Elite 48 KG kiba la khur ïa ka Takma rnong,u Samla Skhem Marwein, la synran lang da u Coach Bah Angelus Sun, Bah Pynsuk Sumer (Referee).
Ka KSU North Khasi Hills District Unit lyngba u Samla James H Mawphniang ka sngew sarong bad ka kyrmen skhem ba ki samla ka Jaidbynriew kin ïai mih shakhmat ban synniang ïa kaba bha lyngba ki sap ki phong kumba kitei ki Samla ki la mihkhmat ïa ka Ri India bad wanrah syndon ia ka nam ka burom ïa ka Jaidbynriew, kum ki samla kin ïai minot thop bad kilan bha khnang ba kin ïai lah shuh shuh ban poi sha ka kyrdan bad ka thong ba sha kliar.
Na ka Liang u Coach u Bah Angelus Sun u la ai khublei ïa ka KSU North Khasi Hills District kaba la leh burom ia ki Rang ïalehkai u la ai ka jing khublei ïa ka KSU Central Executive Council ruh kaba la kyrshan bor bah ïa ki ha kaba u la pyn kynmaw ba dei ka KSU hapoh ka jingïalam u Samla Lambokstarwell Marngar bad u Samla Donald V Thabah kiba la ïarap ha u snem 2021 na ka bynta ban leit shim bynta sha ka Ri Thailand.
Shillong, Rymphang, 28: Ka Meghalaya Pradesh Congress Committee (MPCC) ha ka sngi Balang ka la maham ïa ki paidbah nongshong shnong ka Jylla Meghalaya ban long kiba husiar bha ïa ka BJP bad ong ruh ba kim dei ban shah pynngop ha ki jingpynbiej jong ka BJP.Ha ka jingïakren bad ki lad pathai khubor ha nongbah Shillong u Northeast Media Coordinator ka AICC u Matthew Anthony u la ong ba ka Congress ka la ïohi ïa ki jingleh bymhok jong ka Sorkar NDA ba ïalam da ka BJP naduh u snem 2014, kaba wanrah ïa ka jingkiewdor jong ki marbam mardih, ka jingshah leh bymhok ki jaidbynriew Schedule Caste, Schedule Tribe bad ïa kiwei ki jaidbynriew kiba dang sahdien.
U la ong ba ka jingshah leh beijot jong ki kynthei ka la nang ïai jia manla ka sngi ha kine ki 10 snem ba la synshar da ka BJP.Haba mynjur ïa ki jingleh bakla jong ka Congress ha ki snem baladep, u Anthony u la ong ba ka party ka la pynbeit ïa ki jingbakla bad pynpaw ruh ïa ka jingshaniah ha ki paidbah ba kin ai jingkyrshan ïa ka Congress khnang ban pynkut noh ïa ki jingshah leh bym hok.
U Anthony u la kdew ruh ïa ka jingbym ïohkam ïohjam ha ri India khamtam ki samla kiba la nang la stad.
U la buh jingkylli ruh ïa ka rukom synshar ka BJP ha kine ki 10 snem khamtam eh ïa ka jingïaumsnam ha ka jylla Manipur.
Une u nongïalam ka AICC u la kam ruh ba 386 tylli ki ingmane Blei ki la shah pynpra bad 70,000 hajar ngut ki paidbah ki la kylla phetwir bad nalor kata, ka Sorkar u Narendra Modi kam shym la ai jingmynjur shuh ïa ka Foreign Contribution (Regulation) Act, 1976 kaba ki shlem treikam jong ki Khristan ha ka thaiñ North East ki ju ïoh ïa ki lad jingïarap pisa.
U la kynthoh ruh ïa ka jingïaumsnam ha ka jylla Manipur kaba la wanrah ïa ka jingïap briew kaba la kynjoh sha ka 170 ngut ha kine ki khyndai bnai ha kaba u Myntri Rangbahduh ka ri u Narendra Modi u donpor ba leit ïakren ïasuk ha ka ri Ukraine bad u donbor ban leit shang suwari kylleng ka pyrthei hynrei um don por satia ban shimkhia ïa ka jingïaumsnam ha ka jylla Manipur.
Shillong, Rymphang 28: Na kajuh ka jaka kaba la sdang ïalap elekshon MLA ha u snem 2023, ka Voice of the People Party (VPP) mynta ka sngi ruh ka la sdang ïa ka jingïalap elekshon MP bad kane ka jaka kadei ha ïew Smit.
Lah ban kdew hangne ba ka VPP ka la pynbna paidbah ïa u Symbol jong ka Party (U Prah) ha kane hi kajuh ka jaka ha shuwa ban sdang ka jingïalap elekshon MLA 2023.
Ryngkat u paidbah uba da ki hajar ngut, u Bah Brighstarwell Marbañiang, MLA Mawlai, u la ong ba ka VPP ka kwah ba ka elekshon MP kan sdang jong ka jingjop ka ban bud sa ka MDC Elekshon bad kaba khatduh kan dei ban kurup noh ïa ka bor ha u snem 2028, namar ba la sngewlehraiñ wat ban leit shabar ruh, haba ki briew ki ong ‘phi wan na ka jylla kaba bamsap bad kaba duk tam mo’.
“Kum u nongshong-shnong kane ka jylla teng teng la sngew lehraiñ shabar jylla namar ki briew ki ong phi wan ka jylla kaba bamsap tam, kaba duk tam mo", la ong u MLA Mawlai.
Namarkata u wer ïa ki paidbah ban tre shitiom ban pynjop noh ïa ka VPP da kaba sdang naduh ka elekshon Lok Sabha, nangta bud sa ka elekshon MDC bad haduh ha ka elekshon MLA ha u 2028.
U Dr.Ricky Syngkon, General Secretary bad kyrtong MP ka Party, u la ong ba don ki briew kiba ong ïa u, balei ba u ïalap niam ha ka rynsan saiñpyrthei ruh.
Hynrei u la ong ba ka VPP ka la ju ong ba ka saiñ hima sima kadei ka kam kaba kyntang kaba la buh beit buh ryntih da U Blei bad kum u briew uba thrang ban wanrah ïa ka synshar ka khadar kaba khuid, donkam ban pynshong nongrim ruh katkum ka jingbuh beit U Blei lyngba ka Ktien kaba khuid jong U.“Hato ban hikai ïa ki briew ban kylla na kaba sniew sha kaba bha, kadei ka jingïalap kaba ïalam bakla, hato ban hikai ïa ki briew ban im ka jingim kaba bha, kadei kaba ngi ïalap ïa kaba sniew seh?", la ong u kyrtong ka VPP.U Dr.Syngkon, u la pynpaw ka jingsngewkhia halor ka jingsahdien jong ka jylla, wat hadien 52 snem ba ka la ïoh la ka jong ka jylla bad ki paidbah ki mad jingeh namar ba kim ïoh ïa ki jaka sumar kiba biang, ki samla ki mad jingeh namar ba kim don ki jaka pule kiba biang.
“Kum ka Party ngin ïai trei na ka bynta ban wanrah ka jingkylla ha ka imlang sahlang, ha ka jingim jong ki briew shimetm ha ki shnong ki thaw, ha ka Balang bad kumjuh ruh ha ka synshar ka khaddar", la ong u Nonghikai jong ka NEHU.U Bah Ardent ha ka jingkren jong u, u la ong ba namar ba ki paidbah kiba bun mynta ki la phai khmat lut sha ka VPP, shen kan da don ka jingpynbit ktieh ïa ki nongïalam jong ka Seng.
Hynrei u la ong, ba ka VPP ka don pat ïa ki paidbah kiban ïarap ban pynñiad bad ban pynkhuid ïa kane ka ktieh.
Da ki jingai nuksa kiba u ju ai ban pynsngewtynnad ïa ki paidbah, u Bah Ardent u la ong, “Mynta te phi ïohi u Bah Ardent bad ki nongïalam ka VPP ki khuid bad itynnad bha, hynrei satang katto katne por kin sa shah pynbit ktieh baroh shi rynïeng, hato phin kiar noh na ngi tang shu ïohi ba ngi bit ktieh? ne phin ïarap ñiad bad pynkhuid ne?", u la ong.
Ki paidbah ruh ki la pyrta, “Ngin pynkhuid".
U Nongïalam ka VPP u la kren bynñiaw ïa ka jingpynbiej ka sorkar ïa ki paidbah da ki skhim bapher bapher kum kata ka CM Elevate, ka skhim Kali ban kit tourist, hynrei u la ong pat ba ki paidbah kim dei ban bieij, namar kine ki jingiarap ba ka sorkar ka ai kidei da kaba ka shu shimram, kaban nang pynkit ram shuh shuh ïa ka jylla.
“Hato ngi kmen, ngi hun ba ka jylla kan shu kit beit da ka ram baroh shi lynter?", u la ong da kaba ïatuh ruh ba ka ram jong ka jylla mynta ka la kot sha ka 13 hajar klur tam.
Hynrei wat hapdeng kane ka jingkitram, dang don pat ki nongmihkhmat paidbah kiba ïathuh khyllew ba ki wan shangkai sha bar ri, katba ki paidbah ka jylla pat ki im hapdeng ka jingduk jingkyrduh.
U la kdew ruh ïa ki kam pyllut phut da kaba thungkam Chairman da ki spah ngut, nangta ka jingpynlong ïa ki tamasa kiba pher bapher, ka jingthied kali rem dor bad kiwei kiwei.
Namarkata ka daw u ong ba ki paidbah ym dei ba kin pynjop ïa ka VPP tang ha ka elekshon MP ne MDC, hynrei ban tei shitom lypa na ka bynta u 2028, namar ba lada kam wan ka jingkylla ha u 2028 ka jylla kan mad ïa ka jingeh kaba khraw.
U Bah Ardent u la pynpaw ruh ka jinglyngngoh ïa ka jingnud thok ki briew wat hapdeng ka juk jingtip bad ka juk shai kaba kat kane ruh, namar don kiba ong ba uta u MLA VPP u ïaleh aiu ha Assembly um ju ïakren eiei, katba ha surok pat u shu ïahylla pynshongshit.
“Ngam da donkam ban batai ngi kren aiu ha Assembly ba dang shu dep, phi ki paidbah phi ïa ïohi lut ha ki lad pathai khubor", u la ong, da kaba kyntu ïa ki paidbah ba kim dei ban shah pynbieit bad shah pynngop ha ki jingïalam bakla ne ki kam thok.
Shillong, Rymphang 28 : Ka seng Hynniewtrep National Liberation Council (HNLC) hadien ba ka la mih noh na ka miej jingïakren ïasuk mynta ka la sdang ban phah ïa ki shithi dawa pisa sha kiba bun ki briew khamtam sha ki heh saipan hangne ha ri lum Khasi bad Jaintia bad ka jingdawa ka long 20 lak tyngka shaneng kaba ka seng ka ong ba ka dei kata ka “Income Tax".
Kat kum ka khubor ba la ïoh ba ki don kiba ïoh pdiang da ka shithi dawa pisa ka seng bad ki don pat kiba ïoh pdiang lyngba ka WhatApp ruh bad kiba phah ki pyndonkam da u number Phone Bangladesh.
ïa kine ki shithi dawa pisa bad WhatApp la phah da u Finance Secretary ka HNLC u M.Rynjah bad la pynpaw ba ka dei ka income tax bad ka dor ka long 20 lak tyngka shaneng.
La mana ïa kito kiba ïoh pdiang ïa ki shithi dawa pisa ba kim dei satia ban pyntip da lei lei ruh sha ki bor pulit.
Ka tyllong khubor ka ïathuh ba kumba 60 ngut ki briew ba ïoh pdiang ïa ki shithi dawa pisa ki dei kiba na Ri Bhoi District, 40 ngut na Jaintia Hills bad 25 ngut hangne ha nongbah Shillong, East Khasi Hills.
“ La ïoh jingtip ba ki don ki briew kiba la siew ïa kane ka jingdawa ka seng HNLC lyngba ki briew kiba la ai bor da ka HNLC ban leit lum pisa.
Kane ka jingdawa pisa jongka seng HNLC ka la jur hadien ba ka la weng na ka jingïakren ïasuk bad ka sorkar jylla bad sorkar pdeng.
Ka seng HNLC ka la kynnoh ba ka sorkar kam shym la shim khia halor ki san tylli ki mat jingdawa ba la buh da ka seng khamtam ban map lut ïa baroh ki jingshah pynngat kyndon jong ki nongïalam bad dkhot ka seng.
Na ka liang ka sorkar na ka por sha ka por ka ïai kyntu ïa ka seng HNLC ban bishar bniah bad wan biang sha ka miej jingkren ïasuk hynrei kat haduh mynta ka seng HNLC ka dang sngap man man bad kam pat ai kano kano ruh ka jubab.
Nongstoiñ, Rymphang 29: Ar snem mynshwa ka sorkar MDA ka la kular ban shna noh ïa ka surok na Nonglang sha Mawrok, hynrei haduh mynta ym pat ïohi dak ei ei", ong u bah Phransis Wanniang uwei na ki riew rangbah na ka shnong Kyndongei.
U bah Wanniang haba ïakren bad u nongthoh khubor, u la ong, “na ka bynta katei ka surok, ka sorkar ka la phah ruh ïa ki briew ba kin leit sorbe bad la ïoh jingtip ruh ba ka phase ba nyngkong ba la dep ban sorbe ka dei kumba shiphew kilomitar kata na Nonglang sha madan Umit".
Nalor kata u la ong ruh, “ki la don kiba ïathuh ha u ba la dep mang pisa ruh kumba arphew klur tam na ka bynta ban shna ïa katei ka surok, hynrei ym tip balei ba ka sorkar ka la shu sngap jar jar haduh mynta".
U bah Wanniang u la ong ruh ba ha ka jingshisha katei ka surok ka dei kaba donkam haduh katta katta, namar na Rambrai sha Mawrok ka la don ka surok PMGSY bad lada la don sa ka surok na Nonglang sha Mawrok, ka la long ka jingmyntoi kaba khraw ïa ki paitbah ha ka leit ka wan ka kit ka bah.
Kumba long mynta ki nongshong shnong naduh Nonglang Langja, Kyndongei, Mawkapiah, Kyrdum, Umwahlang, Mawsikar haduh Langpih, ki don kiba haïing hasem ha Mawrok, Rambrai, Mawkhiat haduh Mawdoh.
Hynrei haba ki leit donkam ki hap ban leit shuwa sha Nongstoiñ sha hiar sha Rambrai, Mawrok, Mawkhiat haduh Rynñiaw.
Ka jingjngai na Nonglang sha Mawrok lyngba ka Nongstoiñ bad Rambrai ka la poi hynriew phew lai kilomitar.
Katba lada don surok Nonglang sha Mawrok pat ka jingjngai ka long tang kumba khat lai kilomitar ei ei.
Kumta ka sorkar ka la dei ban pyrkhat lem na ka bynta ka jingmyntoi jong ki paitbah.
Khliehriat rymphang 29: Ka Rymbai Government Secondary School, ka la ioh ïa ka ïing skul kaba thymmai ha kaba mynta ka sngi la wan ban plie da u myntri ka sorkar jylla uba dei ruh u MLA ka thaiñ, u bah Kyrmen Shylla, la ïa don ryngkat lang ruh u Deputy Commissioner ka East Jaiñtia Hills District, u Abhilash Baranwal, IAS, u MDC ka thaiñ, u bah F.Bareh, ka Additional Deputy Commissioner, ka kong J.U.Kharpuri, u Joint Director of School Education and Literacy, Government of Meghalaya, u bah L.S Lyngdoh, ka In Charge District School Education Officer, East Jaiñtia Hills District, ka kong P.Dkhar,ki nonghikai bad ki khynnah skul.
Haba kren kum u kongsan, u bah Kyrmen Shylla u la pynpaw ka jingkmen ba kane ka skul ka la ioh mynta ïa ka ïing skul kaba thymmai, u la ai ka jingkitbok kitrwiang ruh ba ka skul kan nang iaid shaphrang na ka por sha ka por, u ai khublei ruh ïa ka School Managing Committee, ki nongïalam shnong, ki contractor kiba shna ïa ka skul , u la ong ruh ba u dang bud dien ban pynurlong ïa kane ka skul ban kyntiew kyrdan sha ka higher secondary.
U kongsan u la kren ruh shaphang ka jingkyrduh kam, halor kane u kyntu ïa ki paidbah ba kim dei ban phai khmat than tang sha ki kam sorkar hynrei ban wad ki lad ki lynti ban seng da ki kam la jong ruh lyngba ki skim bapher bapher, u pynshlur ruh ba ki dei ban shim ïa ka kam ri jingri, ka kam rep, ban kyntiew ruh ïa ki kam jngohkai pyrthei, ki kam ialehkai sport bad kiwei kiwei ki jait kam ki ban kyntiew ïa ka ioh ka kot.
U Deputy Commissioner, East Jaiñtia Hills District, u pynpaw ka jingkmen ba kane ka skul ka la nang kiew na ka por sha ka por, u la kular bad pyntikna ba na ka liang ki bor district ruh ki ai lem ki jingkyrshan katba lah ban kyrshan lem ïa kane ka skul khnang ba kane ka skul kan nang kiew shuh shuh.
Ka Head Mistress jong ka Rymbai Government Secondary School, ka kong Y.Lamare, ka la pynsngew ïa ka history jong ka skul naduh ka por ba seng kata naduh u snem 1960 haduh mynta ha ka jhuh ka por ka la aiti ruh ïa ka memorandum ha u myntri ka sorkar jylla, kane ka memorandum ka dei halor ka jing pan ban kyntiew kyrdan noh ïa ka skul sha ka higher secondary, ban ai ïa ka hall (multi-purpose hall) bad ban shna ïa ka madan ialehkai basketball ha skul.
Nongpoh, Rymphang 29: Hadien bun tylli ki snem ka jingap khmih lynti ban ioh noh ka iing Dorbar kaba paka, ka shnong Nongkhrah ha Ri-Bhoi mynta ka sngi kala ioh ban plie paidbah noh syndon ïaka iing Dorbar ba paka naka bynta ban pyntyllun ïaki kam shnong kam thaw.
Ïa katei ka ïing Dorbar la tei haka jinglut ba 10 lakh lyngba ka skhim SRWP haka por jong u Dr DD Lapang bad ka Grand In Aid naka tnad Urban lyngba ka Nongpoh Town Committee bala wan ban plie paidbah mynta ka sngi da u Bah Prestone Tynsong Symbud Myntri Rangbah ka jylla haka jingdonlang u Raja Brahma ADC ka Ri-Bhoi, S Langstieh District Urban Officer, BB Makdoh Chairman Synjuk ki Rangbah Shnong, Bah CB Syiem Adviser ka Nongpoh Town Committee, Bah Rayonald Kharkamni Secretary ka Nongpoh Town Committee bad kiwei kiwei ki riew rangbah ryngkat ki paidbah nongshong shnong ka shnong Nongkhrah.
Haba kren ha katei ka jingialang, naka liang ki nongïalam Shnong ki la ai ka jingkhublei kaba kyrpang ïaka sorkar kaba la sngap ïaka jingdonkam jong ka Shnong bad lyngba ka jing ïoh ban plie noh ïa kane ka ïing Dorbar kaba thymmai kan long ka jingkyrkhu ïaki nongshnong shnong ba kin dang lah ban pyntyllun shakhmat ïaki kam Shnong kam thaw.
U Bah Prestone Tynsong haba kren ha katei ka sngi u la pynpaw ka jingsngewkmen kaba khraw ba ka shnong Nongkhrah hadien bun tylli ki snem kala ioh noh ïaka iing Dorbar kaba paka ban ioh ban pyntyllun ïaki kam shnong kam thaw bad u la ong ruh kane ka jingïoh ban plie noh mynta ka sngi ïaka Ïing Dorbar ba thymmai ka long kum kawei na ki kam pynroi bad lyngba kane ka Ïing Dorbar ki nongïalam shnong kin ïoh ban saiñ dur ïaka shnong ka thaw.
U Bah Prestone u pynpaw ruh ka jingïaroh ïaka sorkar jylla kaba la lam khmat da u Myntri Rangbah la Jylla u Conrad Sangma, ba dei lyngba ka jingstad bad ka jingshemphang jong ki Myntri kiba don haka sorkar la lah ban wan rah shibun ki kam pynroi hapoh ka jylla baroh kawei bad ka sorkar kan pynthikna ba baroh ki shnong kin ioh ïaki kam pynroi.
Khliehriat rymphang 29: ka ophis jong u District Transport Officer, East Jaiñtia Hills District, ha ryngkat ka jingïatreilang bad ka bor district kumjuh ruh bad ka tnat ka koit ka khiah mynta ka sngi ka la pynlong ïa ka prokram National Road Safety Week 2024 ha Ladrymbai, kane ka prokram ka don ka ktien phira ““Be a Road Safety Hero"Haba kren ha ka jingialang u Motor Vehicle Inspector, u bah H.Dkhar u la pynshai halor ki aiñ ñiah kali khnang ban dup lait na kano kano ka jingiatyngkhuh kali , u la ong ruh ba kane ka prokram ka dei ruh kum shibyntta ban ai jingpynshai ïa ki paidbah ha kaba ïadei bad ka jingshngaiñ ha ka leit ka wan namar hapoh ka jylla Meghalaya don tang ki surok rong ba ïaid kali ym don da kiwei pat na kata ka daw ki nongñiah kali ki dei ban sngewthuh bha ba ki dei ma ki kiba kit ïa ki mynsiem briew, ki dei ma ki ki ban hap ban don ïa ka jingkitkhlieh ïa ka jingim briew ym tang ïa ka jingim la jong hynrei ïa kiba shong kali ruh kumjuh.
U Sub-Inspector uba na ka tnat pulit, u bah E.Sohshang, u la pynpaw ka jingsngew khia halor ki jingjia aksident ne iatyngkhuh kali man la u snem kiba ka tnat pulit ka la ioh lum lyngba ki ejahar bad ong ba kane baroh ka dei manar ka jingbym shim khia ban bud ïa ki kyndon ñiah kali bad kiba pynkheiñ ïa ki aiñ ñiah kali, u kyntu ïa kiba ñiah kali khamtam eh ki samla kiba ñiah kali ba ki dei ban kiar na ki jingdih pynbuiad ha ka por ba ki ñiah kali ha kajuh ka por u kyntu ruh ïa kito kiba iaid da ka kjat ha lynti ne ha surok ba ki dei ban long phikir bha ban bud ïa ki kyndon ban lait na kano kano ka jingma, jingmynsaw ne ki jingjia ba sngewsih.
Kiba la ai jingkren ki kynthup ruh u Dr.D.Sayoo, u President, Local Taxi Association, East Jaintia Hills District, u bah T.Rymbai bad u President, Tourist Taxi Association (Lad Rymbai- Jowai), u bah S.Ryngkhlem.
Nongstoiñ Rymphang 29: Ka aïom tlang ka la sdang ha man la ki jaka ki lum ki la sdang ban kum da ka rong ïong namar ki riew shim kabu ki la sdang ban wiang ding pathar kat haba lap ha kaba katei ka jing wiang ding pathar ka buh ha ka jingma ïa ki ing ki sem kiba doh ha rud shnong ha ki jaka ba kham pajih na surok.
Ha kaba ïadei bad katei ka jingwiang ding pathar u bah Pherikstone.
Lyngdoh Marshilong uwei na ki riew rangbah na ka thaiñ Seiñduli haba ïa kren bad u nongthohkhubor u la ong ba man la u snem da ki ju don ki jingpluh ïng ha kylleng ki shnong na ka daw jong ka jingpur ding haduh ba ki la don ki ïing ki sem jong ki nongshong shnong kiba la shah bam duh ha ka thylliej ding na ka jingthang pathar jong ki riew shim kabu.
U la ong ruh ba ka shem jingeh pat ban lap ïa kitei ki briew kiba mlien ban wiang ding ïa ki lum bad ki khlaw namar shuwa ba kin sei jigpruid kid a peit bha ha baroh saw dong ïoh don ki briew kiba ïohi.
U la ong ruh ba ka jingwiang ding pathar ka wanrah ruh ïa ka jingtyrkhong ka khyndew namar haba la hap slap ka kum ka kit lut ïa ka sboh.
U bah Lyngdoh u la ong ruh ba shisien ba ki lum bad ki khlaw ki la shah wiang ding ki dieng ba bun jait kiba dang sdang ban mih bad khie lung ki ing lut khait bad ki jaka ki kylla synlen.
Ha kajuh ka por u la ong ba lada ïad lyngba ki jaka ba bun ki diengkseh ha kine ki sngi lah ban ïohi da ki phew hjar ki dieng kiba dang rit kiba jrong tang kumba hynriew haduh shiphew inshi bad tang shu wiang ding baroh ki ïap lut khoit.
U la ong ruh ba lada peit nuksa ha shilynter ka surok bah National Highway Shillong Tura ha ki jaka ym pluh ding da ki hajar ki ding lieng bad ki dieng kseh ki mih bad ki san bha katba ha ki jaka ba ka ding ka poi ki lum ki synlen lut.
U bah Lyngdoh u la ong ruh ba halor ka jingwiang ding pathar wat ki bor sorkar ruh ki pyrkhing bha hynrei haduh mynta ym pat ju ïoh sngew ba ki ba don kti ha kaba thang pathar ïa ki lum ki shah kem ha ki bor ka aiñ namar ba ym ju don ba lap ïa ki.
Halor katei ka mat u la ong ba ka por ka la dei ba ki rangbah shnong , ki bor ka aiñ bad ki paitbah ki la dei ban ïatrei lang bad ban pynlong ruh da ki prokram bapher ba pher ban pynsgewthuh ba ka jingthang pathar ïa ki lum ,ki khlaw ki btap ka dei ka kam kaba long pyrshah ïa ka mariang bad k imlang sah lang.
Ha kajuh ka por u la ong ba lada ki paitbah ki nang ban tyngkai ia ki lum bad ki khlaw ki btap kan long ka jingkyrkhu kaba khraw ym tang ia u khunbynriew hynrei ïa kiwei pat ki jingthaw ba im kum ki sim ki doh ki khñiang ki ksiah bad k mrad ki mreng kiba pynsngewtynnad lyngba ki sur ba ki pah ha ka por mynsngi bad mynmiet.
U la ong ruh ba kaba kham kongsan eh ka long ba ka jingdon jong ki dieng ba bun jait ka pyntngen ïan ka khyndew bad ka pynneh ïa ki tyllong um hynrei lada ki lum ki synlen bad ym don ki dieng wat ki wah duid ruh ki rngad noh ha ka por tlang.
Khatduh eh u la kyntu ïa kito kiba ju mlien ban wiang ding pathar ha ki lum ba kin sangeh noh bad ki pyrkhat bha namar tang da iwei i kyndok jingpruid ka la pynjot lut ïa ki lum ki wah bad ka buh ïa ka lawei ha ka jingma.
Nongpoh, Rymphang 29: Kumba mynta ka sngi la rakhe ha kylleng ka ri ïa kata ka sngi ba la tip kum ka National Science Day, ka Alpha English Higher Secondary School mynta ka sngi ka la rakhe ïa kane ka National Science Day ba la shim bynta da ki samla pule jong ka Class-X.Ïa kane ka National Science Day la pynlong ha phyllaw katei ka skul, ha kaba la wan ban shim bynta lang naduh u District Science Supervisor, u Bah S.Blah, ka Principal ka Alpha English Higher Secondary school, ka Kong W.K Blah, u Vice Principal ka Alpha English Higher Secondary School, u Pastor B.Kharbteng, ki nonghikai bad kiwei kiwei ki bor pynïaid jong katei ka skul.
Kumba la pynpaw da ki bor pynïaid katei ka skul, kane ka skul ka la rakhe ïa kane ka National Science Day ka long shi bynta ban ailad ïa ki samla pule ba kin don bynta shaphang ka jingstad science kaba long katkum ka juk stad ba mynta.
Ha kawei ka bynta ka don ruh ka thong ban kyntiew ïa ki samla pule ba kin tip bñïah shaphang ka jingstad science kaba long hi ka jingkyntiew na ka bynta ka lawei ki samla ha kum kane ka juk stad ba mynta.
Ha kane ka sngi, la iohi ruh ba ki khynnah skul ka Alpha ki la pyni paidbah ruh ïa ki bynta bapher bapher (Science exhibition) da kaba batai ruh shaphang ka jingstad science, kaba long ka jingai mynsiem ïa ki samla pule ba kin kham phai khmat bha shaphang ka jingstad science.
Kadei ka jingmlien jong ki paidbah ka jylla ba kano kano ka jingbakla ne ka jingthut ha ka rukom treikam la ka long ha ki kam pynroi lane ha ki kam bhalang ba kin kynnoh beit ïa kiwei hynrei kim ju pyrkhat satia pat ba ki ruh kum ki nongkynnoh ki la dei ban pyrkhat 100 sien shwa ba kin kdew kti tang ïa kiwei.
Bunsien la ju ïohsngew beit ba ki paidbah ki kynnoh tang ïa kita ki nongmihkhmat paidbah lada jia ba ka shnong ka sahdien, lane bym don ki lynti syngkien ha ki shnong ki thaw, nangta bym biang ka umbam umdih lane ki jaka pule bad jaka sumar.
Hynrei kim ju tih pat ïa ka jingshisha kaei ka daw kaba pynlong ïa ka shnong ka thaw ban mad ïa kine kiei kiei baroh.
Hato ki la ju kylli ba mano ba long ka daw jong kine, hato kadei tang ka jingkitkhlieh jong ki nongmihkhmat lane ki bor sorkar ne kadei ruh ka jingbym shim lang ka jingkitkhlieh jong ki nongshong shnong.
Don ki jaka ba ki paidbah ki thrang dik dik ban ïoh ïa ki jaka ai jinghikai lane ki skul kiba bha ban wan ha ka shnong ka thaw pynban haba la poi kum kitei ki skul don pat kiba pyrshah, hato kum ïa kine ïano yn kynnoh? Don pat ki jaka kiba thrang dik dik ban ïoh ïa ki surok kiba bha hynrei ynda la wan kum kata ka surok don kiba pyrshah ne pyneh ban ai ïa ka jaka.
Ha kum kine ki khep ruh ïano yn kynnoh.
Hato kadei ka jingbakla jong ka sorkar lane ka jingkitkhlieh lang jong baroh.
Ha kawei pat ka liang ymdei ba bein ïa kitei kiba pyneh ban ai jaka ne kiba pyrshang ban wan kum kitei ki kam pynroi namar lehse ki don la ka jong ka daw ba ki pyrshah, ka lah ban dei ba ka lah ban ktah ïa ki jaka rep lada wan kum kitei ki projek lane ïoh ka bai luksan kaba ki dei ban ïoh kam poi sha ki bad bun kiwei kiwei ki daw.
Tangba kadei pat ka kamram jong ka bor shnong ruh ban tuklar lang khnang ba ka jingmyntoi kan long salonsar ym dei tang ïa kito kiba kyrshan bad pynduh noh ïa kiba payrshah.
Lada kren pat ïa ka ishu kaba bun ki sngewtynnad bha ban kren, kata shaphang kata ka bamsap kaba dei ka kyntien kaba khor bha bad kaba jylliew bha ka jingmut jong ka, don kiba pyrkhat ba dei tang ka bor pisa kaba dei ka daw jong ka bamsap hynrei hangne ruh ka don bun rukom kaba pynlong ïa ka roi ka pa ne ka ïoh ka kot ba kan neh hajuh khlem poi shaei shaei.
Katno ngut kita kiba sngewthuh ïa ka jingmut jong ka kam bamsap la ka long ha ka jylla ne wat ha ka ri? Kane ka kyntien kadei kaba ki paidbah na ka por sha ka por ki ju ïakren shaphang kata ka kam bamsap bampong la ka long ha ki shnong ki thaw, ha ki District ne wat ha ka jylla ne ka ri, hynrei bunsien ka jingïakren ka la shu kut tang ha ka lyer bad kim sngewthuh pat ïa ka jingmut ba shisha jong ka kam bamsap.
Haba kren shaphang ka kam bamsap bunsien ruh ka ju mih kata ka jingkynnoh tang ïa ki nongmihkhmat (MLA &MDC) bad ïa ki ophisar sorkar, hynrei haba bishar bniah pat ïa kane ka kam bamsap mynta ka la rung lut ha baroh ki bynta kata naduh ki kam shnongkam thaw, ki kam ing kam sem, kam seng bad kiwei kiwei, kaba la pyntroiñ shisha ïa longbriew manbriew ha ka jylla bad ka thaiñ hi baroh kawei.
Katei ka jingsahdien hi kadei namar ka don ka daw tynrai, kata ka bamsap ha ki bun rukom, da ka pisa, da ki kam, da ki jingïa pyrshah bad kiwei kiwei kiba long thik kum ki thliem kiba kjit bad bam klop ïa ka hok jong u paidbah ba ka sorkar jylla ne sorkar pdeng ka la ju ïarap kyrpang lyngba ki kam pynroi jong u paidbah.
Ha kawei ka bynta, ka jingkren ba sahdien ki kam pynroi ka dei na ka daw ka jingdon jong ka kam bamsap ka long kaba don nongrim, hynrei ban ong pat ba ka dei 100 persen tang na ka daw ka bamsap ka dei ka kam ka bym lah ban pdiang namar bunsien wat ki paidbah ruh ki ngop ha ka kam bamsap ha kaba kim ju pyrkhat ïa lade ba ki bamsap hynrei ki kloi ban kdew pat ïa ki nongmihkmat bad ki ophisar sorkar.
Lah ruh ban kdew shai hangne ba ka kam bamsap mynta ka la rung ha man la uwei pa uwei u briew khamtam ha ka por elekshon ba ki paidbah ki ju biej ïa ki sbai rupa kaba ki ju ïoh tang ha ka shi khyllipmat jong ka por elekshon hynrei ynda la kut katei ka aïom ksiar pat ki ju lynñiar ba duna kane katai kaba dei na ka jingleh bakla khlem da bishar bniah shuwa ban kner ïa ki Kti.
Hap ruh ban kynnoh ba ka kam bam sap mynta ka la rung ha man la uwei pa uwei u briew kaba ym da donkam ban shu kynnoh ne ban pynkitpap tang ïa kiwei bad lada ki paidbah ki sngewthuh shisha ba ka kam bam sap ka ktah ïa ka imlang ka sahlang bad ka roi ka par upaidbah ka la dei ka por ba ki hap ban ïa pyrkhat arsien na ka bynta ban shim ïa ka jingkitkhlieh hynrei ki dei ban pyrkhat ba ïa katei ka kam donkam ban rat dyngkhong shuwa ïa lade shimet bad nangta sa peit ïa kiwei.
Kumba ong ka ktien riewstad, “ wat peit ïa u thngiat kiwei, hynrei peit shuwa ïa u khung….
" bad dei hangta ngin sa lah ban pynduh pyndam bad ban pynduh jait ïa ka kam bamsap bampong ha ka imlang ka sahlang, ha ka ri ka raid bad ha ka jylla bad ka ri hi baroh kawei.
Ym lah ruh ban len ba wat ha kane ka juk jong ka jingbamsap, hynrei dang don pat kiba khuid bad kiba kwah shisha banpynduh jait ïa ka kam bamsap ha kaba la donkam ban ai ruh ban ai ïa kajingïaroh.
Ka jingkylli pat ka dang mih shuh shuh ba la jin ba man la uwei pa uwei u nongshong shnong u khuid ka mynsiem bad u don ïa ka jingïohi jngai na ka bynta ka bha ka miat, ka roi ka par jong ki paidbah, kam don jingeh satia ban pynduh jait ïa ki kam bamsap kiba long ki kruiñ kiba ktah ïa ka kam ïap kam im jong ki paidbah.
Lada ngi kwah ba ka imlang ka sahlang kan long kaba khuid to ngin ïa phai khmat khyndiat kiei ki jingjot ba wan rah ha ka imlang ka sahlang da ka jingdon ka kam bamsap.
Khlempep ka jingjot kaba wanrah na ka jingbam sap ka ktah lut ba baroh ki bynta jong ka imlang ka sahlang ha kaba lada phai sha kino kino ki bynta ruh ngi la long lypa kita kiba shah knieh jubor ne knieh jyndat ïa ka hok kaba ngi dei ban ïoh.
Bad dei namar kata ba ki shnong ki thaw, ki ri ki Raid bad ka jylla ka dang sahdien ha baroh ki liang kiba dei ki daw tynrai ba mih na ka jingdon ka jingbamsap bam phong.
Nongstoiñ, Rymphang 29: Kum shi bynta ban ai ka jingshakri kaba bit ba biang na ka bynta ka jingdonkam sha ki paidbah jong ka West Khasi Hills District, ka Industrial Development Bank of India (IDBI Bank) ka la plie ha ka sngi balang jong ka taiew ïa ka tnad treikam thymmai jong ka hapoh sor Nongstoiñ.
Ïa katei ka bank thymmai la plie paidbah da u bah H.K.Thabah MCS Additional Deputy Commissioner kum u kongsan, ha ryngkat ka jingïasynranlang u bah T.Diengngan Block Development Officer ka Nongstoiñ C&RD Block kum u symbud kongsan.
Kiwei pat kiba la don ban sakhi lang ïa kane ka sngi sah kynmaw ki kynthup ïa u Bah Srally Rashir rangbah shnong ka New Nongstoiñ, kong Badari Wankhar Branch Manager ka IDBI Nongstoiñ Branch bad kiwei kiwei ki riew rangbah jong ka shnong.
“Ka jingpynïar jong katei ka bank ïa la ki shnat treikam ha ka thaiñ, kan long shisha ka jingkyrkhu kaba khraw ïa ki paidbah.
Namar katba nang tyllun ki sngi ki por, ka jingbun paid ka la sdang roi bad tang da ki bank kiba la don lypa, kim lah shuh ban ai ïa ka jingshakri kaba kham biang pura kat haduh mynta mynne", ong u kongsan.
U Bah Thabah kum u kongsan, u la kyntu jur ïa katei ka bank ba kan pynjynsur ruh ïa ka rukom ai ram ïa ki paidbah jong ka thaiñ.
U la ong ruh ba ka dei ban pynpynïar shuh shuh ïa ka tnad sha ki thaiñ Nongkyndong kum sha Shahlang, Riangdo, Rambrai, Maweit bad kiwei kiwei de ki bynt jong ka District.
Katei ka bank kaba thymmai kaba la tip kum ka IDBI Bank ka don mar pyrshah bad ka ophis treikam jong ka PWD Nongstoiñ ha ka shnong New Nongstoiñ, West Khasi Hills District.
Jowai, Rymphang 27: Ka Jaiñtia Fishing and Environmental Protection Association (JFEPA) kum shi bynta ban pyndep ïa ki kam sahteng kaba la slem bha na ka bynta ban wanrah ïa ka jingsuk ïa ki nongkhwai dohkha bad ïaki trai hali kba na ka por sha ka por bad ban pynitynnat ruh ïaki bynta ka Wah Myntdu ha Ram pyrthai.
Ka Association hadien ka jingïoh jingbit na ka tnad PHE lyngba ophis jong u Executive Engineer PHE Electrical Division naduh hynnin ka sngi ha ka por mynstep kila pyrshang ban ban sei ïa ka lieng jong ka PHE kaba la sah hapoh kane ka thwei la kumba 39 tylli ki snem hynrei mynta ka sngi 29 tarik u Rymphang, 2024 la lah ban sie noh ïa katei ka lieng sarang da kaba pyndonkam daka puh shilum (JCB).
Kane ka jing pyrshang jong ka seng ban sei ïa katei ka lieng ka long shi bynta ban ïarap kat ka bor halor kiba bun ki jingkyrpad ba la ïoh na ki trai hali bad kumjuh na ki nongkhwai kaba la wan sha ki tyndong skor ka seng na ka por sha ka por,.
Ïa katei ka lieng la sei da ka jingïarap lang u u Side Engineer ba pyntrei ïa ki In-Situ dam kiba don ha baroh ki liar kiba tuid sha ka Wah Myntdu lyngba ka jingbthah jong ka NGT.Halor kane ka JF&EPA lyngba u President bad u Secretary kila buh ïa ka jingkyrpad rit ïa baroh ban long kiba ïatreilang bad ka seng, naka bynta ka bha ka mait jong ki doh um doh wah kiba don haka Wah Myntdu baroh kawei khnang ba kan wanrah ïa ka jingsngewtynnad ïaki paidbah jong ki Shnong kiba don ha sawdong ka sor Jowai.
Nongpoh, Rymphang 29: Ka ophis jong ka District Tuberculosis Officer, Ri Bhoi District mynta ka sngi ka la sam da ki marbam bad ki jngbam tei met hapoh ka Pradhan Mantri TB Mukt- Bharat Abhiyan sha ki 36 ngut ki nongpang TB naka thaiñ Byrnihat kiba dang don hapdeng ka jingshah sumar ba la noh synñiang da ki 3 tylli ki kharkhana bala tip kyrteng kum ka Shyam Ferrous Century Pvt Ltd, ka Maithan Alloy Pvt Ltd, ka Pioner Carbide Pvt Ltd lem bad u Bah Sosthenes Sohtun MLA ka Jirang bad kane ka jingkyrshan marbam ïa ki nongpang TB kan long na ka bynta 6 bnai kum ki Nakshay Mitra bad ïa katei ka jingïalang la pynlong ha Byrnihat PHC.Ka District TB Officer, Ri-Bhoi ka Dr.E.Kalwing haba kren ha kane ka jingïalang ka la ïathuh shaphang ki sienjam jong ka Sorkar India halor ka Pradhan Mantri TB Mukt Bharat Abhiyan, ka skhim ba thymmai kaba ai jingïarap marbam sha ki nongpang TB kiba dang don hapdeng ka jingshah sumar lyngba ka jingkyrshan jong ki riewshimet bad ki kynhun bapher bapher bad kumba long mynta ki don haduh 447 ngut ki nongpang TB ha Ri-Bhoi bad 174 ngut ki dei kiba ïoh jingïarap bad kiba sah ki dei ki bym pat ïoh jingïarap.
Kala ong ruh ba haduh mynta ki don kumba 21 ngut ki nongpang TB kiba la khlad noh na kane ka sla pyrthei, bad ka sorkar mynta ka dang buh thong ban rat diengkhong ïa katei ka jingpang bad ban pynjait syndon bad ban dang ïoh shuh shuh ki jingïarap naki kynhun bapher bapher.
Ha katei ka sngi la sakhi ruh da ka jingdonlang u Bah Sosthenes Sohtun MLA ka Jirang ka Dr TS Momin DMHO, ka Dr E Kalwing District Tuberculosis Officer lem bad ki nongmihkhmat nakitei ki karkhana, ki samla pule BSw jong ka Women’s College Shillong bad kiwei kiwei ki ophisar naka tnad ka koit ka khiah.
U Bah Sosthenes Sohtun MLA ka Jirang haba kren ha katei ka sngi u la ai ka jingïaroh ïaka sorkar kaba la buhthong ban rat diengkhong ïa katei ka jingpang lyngba ka Pradhan Mantri TB Mukt- Bharat Abhiyan ba kino kino ki kynhun lane ki riew shimet ki lah ban ïarap ïakitei ki nongpang kiba bun napdeng jong ki ki dei kiba wan naka longiing ba duk ba rangli bad shem jingeh shisha ban ïoh ïaka bam ka dih kaba biang bad kaba thikna namar kum ki nongpang kiba dang don hapdeng ka jingshah sumar ki donkam ïaka bam ka dih kaba biang ban ïoh koit kloi na katei ka jingpang nalor ka jingdih dawai.
Shillong, Rymphang 28 : U MLA ka BJP na Shillong South ha ka sngi Palei u la ong ba shen un sa leit sha Delhi ban ïa kren bad ka sorkar pdeng ba kan pyllait ïa ka Meghalaya na ki kyndon jong ka Citizenship Amendment Act (CAA).
“Shen ngan ssa leit sha Delhi ban kren ïa kane ka ishu bad ki nongïalam ka sorkar pdeng," ong u Bah Sanbor haba kren bad ki lad pathai khubor.
Nalorkata, u ong, “Ngi dawa ha kato ka por ban pyllait pura ïa ka Meghalaya na ka CAA, namar kadei ka jylla riewlum.
"Kumba long mynta, la ong ba dei tang ki jaka ba hap ha ka Khyrnit ba Hynriew kiba la lait na ki kyndon treikam jong ka CAA.Shillong, Rymphang 29 : U MLA ka BJP na Shillong South Bah Sanbor Shullai ha ka sngi Palei u la kam ba kan sepei ïa ki paidbah ka rilum Khasi bad Jaiñtia ban phah da ki MP na kiwei pat ki party namar ba ha Delhi ka BJP kan dang wan biang ha ka bor synshar.
Katkum ka jingong jong u, ka la dei ka por ba ki nongthep vote ka Khasi bad Jaiñtia ban ai lad ïa ka BJP ha kine ki san snem.
U Bah Sanbor u la kynnoh ruh ba u MP ba mynta na ka Congress u la pynlut kai ka por jong u ha Parliament naba duna bha ki kam pynroi ba wan sha ka jylla.
Haba kren sha ki lad pathai khubor, u Bah Sanbor u la ong, “Sepei ban phah da kiwei pat ki party.
Ki nongshong shnong ka India ki tip bad ki paidbah ka Meghalaya ruh ki tip ba khlem artatien kane ka kynti ïa ka sorkar yn thaw biang da ka BJP hapoh ka jingïalam jong u Narendra Modi.
Peit ha ka elekshon ba la dep ka BJP tang marwei ka la jop haduh 333 tylli ki seat.
"U la kam ruh ba ki paidbah ki jied ïa ka BJP namar ka jinglah jong ka ban treikam bha haba ïadei bad ki kam pynroi bad ki skim kiba kyntiew ïa ka rukom im jong ki paidbah khamtam eh ha ki nongkyndong.
U ong ruh ba ka sorkar u Modi ka la thaw bun ki skim na bynta ki nongrep bad ki longiing longsem.
“Dei na kane ka daw nga kyntu ïa ki paidbah ka rilum Khasi bad Jaintia ba kim dei ban pynsepei ïa ka por, kim dei ban phah da kiwei ki kyrtong lym kumta san snem ngin sa babe bïang," u la bynrap biang.
Nalorkata u ong ba lada phah MP na ka BJP na Shillong, u ne ka sa ïoh ïa ka shuki Myntri ryngkat ki tnad kiba biang ba biang nalor kiba bun ki skim ban kyntiew ïa ka ïohkam ïohjam na bynta ki samla.
Ha kajuh ka por u ong ruh ba ka Congress mynta katba nang ïaid ka por ka la nang ngam hadien ba bun ki nongïalam ki la phet noh na ka party bad ïasoh sha ka BJP.Jowai, Rymphang 29: Ka Khasi Students’ Union (Jowai Circle) hapoh ka jingïalam jong Vice President Samla Morning Pasi, u General Secretary Samla Nidapoi Shadap, u Education Secretary Samla Conard Sana jong ka Jowai Circle, ka President KSU Girls’ Wing & Education Secretary (War Jaiñtia Circle), oa Samla Ladaplin Hayong lem bad ki Dkhot jong ka Jowai Circle, ki la ïoh ban leit jurip ïa ka Govt Girls’ Hostel kaba don ha Mynthong, Jowai.
Ha kane ka jingleit jurip la ïoh ban kynduh ïa ka Principal jong ka Govt Girls H.S.School bad ka la ïathuh ba katei ka Hostel ka long ka bym long shuh ban sah ki khynnah namar ka long kaba la jot rathai bad ki kynroh ki biar ki la sdang orpait bad ka long kaba buh jingma ïa ki khynnah lada pynsah ïa ki.
Shuh shuh katei ka Principal kala ïathuh ruh ba na ka Liang ka School ki la dep buh shibun ki jingthoh sha ka sorkar ba dei ban peit khmih hynrei na ka liang ka sorkar ka dang wan tang shisien ha u snem 2023 ban leit jurip bad la ïathuh ruh ba katei ka Hostel kam long shuh kaba dang lah ban pynshna maramot (Repair).
Ka seng hadien ba la ïoh ban leit peit ïa ka jinglong (condition) jong katei ka Hostel la lap shisha ba katei ka Hostel kam long shuh ban sah ki khynnah.
Na ka liang ka Seng kan ïai buddien ïa kane ka kam sha duh ki bor ba halor jong ka sorkar khnang ba katei ka Hostel kan long kaba treikam.
La ptnsngew ka jingdon jong ki Govt Hostel kan pynsuk shibun bha ïa ki khynnah kiba wan pule sha Jowai kiba na ki shnong ba jngai na Jowai.
La ïathuh ruh ba katei ka Hostel ka lah ban ngiam haduh 80 ngut ki khynnah skul.
Hynrei na ka daw ka jingsniew jong katei ka Hostel, la hap ban khang noh ïa ka ha u Snem 2018.
Pynkut ka kyrwoh na u samla Nidapoi Shadap General Secretary Jowai Circle.
Shillong, Rymphang 29 : Ka Khasi Hills Autonomous District Council (KHADC) ha ka jingïalam khmat u Bah Pynshngaiñ N.Syiem uba dei u Deputy Chief Executive Member ka Council, hynne ka sngi Palei ka 29 tarik Rymphang 2024, ka la leit ban jurip ïa ka jingpynkhreh ban pynlong ïa ka Monolith Festival-2024 ha Mawphlang, ka ban sdang naduh ka 7, 8 bad 9 tarik Lber 2024.
Ha kane ka sngi la ïadon ryngkatlang ruh u Bah Titostarwell Chyne nongïalam ka Liang Pyrshah, ki MDC, ki dkhot ka Executive Committee, ki Myntri bad kiwei kiwei de.
U Bah Pynshngaiñ haba kren sha ki nongthoh khubor u la ong ba ka jingpynkhreh mynta ka la ïaid shad shaid bad ka long kaba jop namar na ka 100 percent la dep kumba 95 pcent bad ym slem shuh yn sa pyndep noh baroh khnang ba ka jingpynlong ïa ka Monolith Festival kan long kaba ïaid beit ïaid ryntih.
U la ïathuh ba katei ka tamasa ka long ban pyni nam ïa ki jingshad tynrai, ka rwai ka siaw jong u Khasi, ka jingpyninam ïa ki soh ki pai, ki doh thad tyrkhong, ki tiar ba shna u Khasi, ki jait jingbam bapher bapher bad u dohsnam ba paw bha na Laitlyngkot yn pyni bad die ha kitei ki lai sngi lynter bad kiwei kiwei de ki jingpyninam.
Shillong, Rymphang 29 : Ka Meghalaya Human Rights Commission (MHRC) ka la bthah ïa u Superintendent of Police (SP), ka East Khasi Hills District ban phah ïa ka kaiphod kaba bniah hapoh ka 15 sngi halor ka jingkynnoh shah shoh u President ka HYC, Riwar Mihngi da u 2nd OC jong ka Pynursla Police Station.
Katkum ka jingpylait khubor na u Secretary ka MHRC ha kane ka sngi Palei la ong, “La dep ban phah da ka jingthoh (Notice) sha u SP ka East Khasi Hills District, ban phah ïa ka kaiphod kaba bniah sha ka Commission hapoh ka 15 sngi.
"Ka MHRC ka la shim ïa kane ka sienjam hadien ba ki nongïalam jong ka HYC Seng Kmie ki la ujor halor katei ka jingjia.
Dei ha ka 26tarik u Rymphang ba ka HYC ka la ujor sha ka MHRC pyrshah ïa u 2nd OC jong ka Pynursla Police Station da kaba kynnoh ba u la ktah kti ïa ki dkhot ka seng kiba kwah ban ujor pyrshah ïa ka jingkhaii beaiñ ïa ki masi sha Bangladesh.
Ïa kane ka jingujor, ki nongïalam ka Seng ki la ujor ruh sha u SP ka East Khasi Hills District.
Shillong, Rymphang, 29: Ki nongïalam jong ka Hynñiewtrep Achik National Movement (HANM) ha ka sngi Palei ki la ujor da ka ejahar ha u Superitendent of Police (SP) ka East Khasi Hills District halor ka jingbym pyndem jong uwei u briew uba kynthoh pyrshah ïa ka HANM ha ka Facebook Page ba la ai kyrteng ‘Lympung ki Khun ka Ri’, wat hadien ba ka jingaipor kaba 24 kynta ka la kut.
Katkum kane ka jingkynthoh ha kane ka Facebook Page, u nongkynthoh uba la paw kyrteng kum u HBK Lyngdoh u la kynthoh pyrshah ïa ka seng da kaba kynnoh ba ka jingpynlong ka HANM ïa ka jingïakhih ha Jantar Mantar ha nongbah Delhi ha ka 3 tarik Naiweing 2023 ka dei kaba la bei pisa da ka National People’s Party (NPP).
U nongkynthoh HBK Lyngdoh u kynthoh kumne: “Kawei na ki sengbhalang kaba leit pynthud ïa ka jingdawa pynrung ïa ka ktien Khasi ha ka 8th Schedule ka dei ka HANM.Kane ka Seng ka la leit sha Delhi ban dawa pynrung lang ïa ka ktien Khasi bad ka ktien Garo.
Ka ktien Garo kam pat long qualified ban rung ha ka 8th Schedule te da dawa pynrung lang ha kajuh ka por ka ktah ïa ka ktien Khasi kaba lah long qualified ban rung ka hap ap haduh da ki phew snem shuh shuh ban ïa rung ryngkat bad ka Garo haduh ban da long qualified ka Garo.
"“Lehse ban leit pynthud kumtei dei ba sponsor da ka npp.
"U nongïalam ka Seng u Bah Wyraiwan Sohtun ha ka jingïakren bad ki lad pathai khubor u la ong, “katkum ka hok ban kren, phi don ïa ka hok ban kren, ban pynsngew hynrei phim lah patde ban kren shaba palat pud kaba lah ban pynjah burom bad ba phin shu thaw da ki lad ki lynti ban pynjah burom bad ban pynduh mynsiem ïa kaei kaei kaba ki briew ki trei shitom na ka bynta ki jingbha jong ki paidbah.
"“Lada phi kwah ban tip ïa ka jingshisha phi lah ban wan sha ka ophis treikam jong ka HANM ngin ai ïa ka jingshisha bad phim lah ban shu kynnoh ïa ngi ïa kaei kaba phim lah ban pynshisha," la ong u Bah Sohtun.
“Katkum ka hok ba la ai da ka Article 19 (1) A phim lah ban shu pynjah burom lane ban shu bein shu khoh haduh ba kiwei kiwei kin sngew ba ka jingtrei shitom jong ki ban wanrah ka jingbha bad ka jingsuk kan shu duhei noh," u la ong.
U Vice President ka seng u Bah Bawan Nongsiej u la ïathuh ba mynta ka shong sa ha ki bor jong ka ain ban leh ïa kaba donkam namar ba ka seng ka ladep ban ujor sha ki Pulit.
Haba kyntait ïa ka jingshah kynnoh, u Vice President ka HANM Bah Bawan Nongsiej u la pynshai ba ka jingïakhih jong ka seng ka dei na ka bynta ki dawbah jong ka jaitbynriew na ka bynta ban pynurlong ïa ka jingdawa ban pynrung ïa ka Ktien Khasi ha ka Khyrnit Baphra jong ka Riti Synshar ka ri India kumba la mynjur da ka Iingdorbar Thawain ka Jylla ha ka 27 tarik Nailur 2018.
Shillong, Rymphang, 29: U Myntri ka tnat Social Welfare ka Sorkar Jylla Bah Paul Lyngdoh ryngkat ka jingsakhi lang jong ka Myntri ka tnat Aiñ ka Dr.M Ampareen Lyngdoh ha ka sngi Palei ki la pyllait paidbah ïa ki “Ki kyndon Aiñ" jong ka POCSO Act, 2012 ba la pynkylla sha ka ktien Khasi ha ka jingïalang kaba la long ha Pinewood Hotel, Shillong.
Haba kren ha kane ka sngi, u Bah Paul Lyngdoh u la ong ba ngi la ïatreilang na ka bynta ka jingmyntoi jong ki parabriew bad ban lehkmen ïa ka jinglong khynnah, haba ngi peit shakhmat sha ki sngi jong ki samla, ki rangbah, hynrei ka aiom ksiar ha ka jingim ka dei ka jinglong khynnah.
U la ong ba ym baroh ki don ban sam ïa ka jingkmen, ka jingkmen ha ka jingim, dei na kata ka daw ka long kaba donkam ba kum ki nongthaw aiñ bad kum ki kynhun ki la ïatreilang ban ïakhun pyrshah ïa ki kam bymman kiba thombor ïa ka longryngieng jong ki khynnah rit.
U Bah Paul shuh shuh u la ong ba kane ka sngi, kan long ka sngi kaba jop namarba ha ka sien banyngkong eh hadien ba la pynmih ïa ki dak thok Khasi ha u snem 1841, mynta ka sngi ngi la lah ban ïoh ha ki dak thoh Khasi ïa ki kyndon jong ka Ain POCSO kaba la dap mynta shiphew snem.
U la ong ruh ba u sai sharak ba ngi la thang um long tang kum ka shab hynrei ai ba kito ki sharak rit kin meh ha ka dohnud jong ngi iwei pa iwei, khnang ba naduh ki nongthaw aiñ haduh ki nongpynkylla ktien, ki kmie ki kpa, ki nongïalam niam, ai ba ka jingshai jong ka sharak kan meh ha iwei pa iwei na ki khnang ba kin shim halade ïa ka jingkitkhlieh ban pynthikna ïa ka jingshngaiñ jong ki khynnah ha baroh kawei ka jylla Meghalaya.
U la ong ruh da ka jingkyrshan jong ka imlang ka sahlang, yn sa lah ban ïakhun pyrshah ïa kine ki kam bymman bad da ka jingwanrah ïa kane ka aiñ ha ka ktien Khasi kan pynthikna ba kan rung sha manla ki thliew iing jong ki shnong ki thaw, bad yn ym wat tang uwei ruh mynta uba lait na ki kynjri jong ka aiñ.
U la kyntu ïa baroh kiba mihkhmat ha kane ka jingïalang ban shim ïa ka jingsmai ba ngi don hangne da kawei ka jingmut ban pynim biang ïa ka imlang ka sahlang bad ban pynim biang ïa ka jingduh jingkyrmen.
Ha kane ka sngi, ka Meghalaya State Commission for Protection of Child Rights ka la pyllait paidbah ïa ka Almanak bad ka kaiphod halor ki POCSO Cases ha ki Kashari ka jylla Meghalaya.
Nongpoh, Rymphang 29: Ki nongrep, ki nongthaiñ jaiñ, ki nongshna tiar kti lem bad ki samla kiba seng kam lajong mynta ka sngi kila pyninam ïala ki jong ki tiar ki tar, ka bam ka dih bad ki mar rep haka 28th District Level Industrial Exhibition bala pynlong da ka District Commerce and Industries Center (DCIC) Ri-Bhoi District ha Byrnihat.
Ïa katei ka ïew pyninam ba 2 sngi lynter la wan ban plie paidbah mynta ka sngi da u Bah Sosthenes Sohtun MLA ka Jirang kum u kongsan haka jingdonlang u I.Z.Wreang, Deputy Director Industries, Bah E.Dkhar, BDO Umling, Bah H.Decruse, GM, DCIC, Nongpoh, Bah G.S.Langstieh, Functional Manager DCIC, Nongpoh bad kiwei kiwei ki ophisar sorkar.
Ha katei ka ïew pyni nam la wan ruh ban shim bynta da kumba 40 ngut ki samla, ki longkmie kynthei bad shynrang kiba seng kam lajong lyngba ka sap bapher bapher kaba ki don na kylleng ki jaka jong ka Ri-Bhoi District.
Haba kren ha katei ka sngi naka liang u Bah Sosthenes Sohtun MLA ka Jirang u la pynpaw ka jingsngewkmen ban ïohi ba ki khun samla kila kiew sted haka sengkam seng jam lajong lyngba ka sap bapher bapher ba ki don bad kane ka long ka jingai mynsiem ïa kiba bun ki khun samla ha kane ka juk ba mynta.
U la pynpaw ruh ka jingsngewkmen ba ki dukan baroh ki dap da ki tiar ki tar lyngba ka jingtrei shitom ki paidbah bad kane ka dei ka kabu kaba ki khun samla ki dei ban shim ha kum kane ka juk kyrduh kam kyrduh jam ban pyndonkam hok ïaka sap bad ka jingangnud ka jongki lyngba ka jingïarap jong ka sorkar naka tnad DCIC.Shillong, Rymphang, 28: Ka Students Wing jong ka Hynñiewtrep Integrated Territorial Organization (HITO) ha ka sngi Palei ka la maham ban leh da kaba tyngeh pyrshah ïa kino kino ki kynhun kiba pyrshang ban wanrah ïa ka jingsngew ïapher jaidbynriew hapoh ka Bri u Hynñiewtrep bad ïa kino kino ki kynhun shitniam kiba pyndik ïa ki skul ba la pynïaid da ki Balang Khristan hapoh u pud u sam jong ka Jylla Meghalaya.
Ki nongïalam jong kane ka kynhun ki la tah da ka notis jingmaham ha ka kynroh jong ka ophis treikam ka Assam Sanatan Dharma Sabha (ASDS) ban pyrshah bad ban maham halor ka jingkynnoh ba kane ka kynhun ka la dawa ïa ki bor pynïaid skul ban weng lut ïa ki dur niam bad ïa u stashu Jisu na ka Sacred Heart Secondary School, Marmaiñ, Ribhoi District.
“Ngi la wan ban tah da ki notis jingmaham ha ki kynroh bad ki biar jong kane ka ophis ka Assam Sanatan Dharma Sabha ban pyrshah bad ban maham tyngeh ruh ïa ki halor ka jingleh jong ki ha ka thaiñ Marmaiñ kaba don ha khappud jong ka Ribhoi Distirct, Meghalaya bad ka Assam.
Ka jingleh jong ki, ka long da kaba tah notis ha ki skul ba la pynïaid da ki mishoneri da kaba maham lada kim weng ïa ki dur jong ki riewkhuid bad ïa u stashu Jisu kaba long kum ka jingibeiñ ïa ki nongpynïaid skul jong ki Phadar," ong u Vice Chairman jong ka Student’s Wing ka HITO u Samla Kitshemphang Warjri ha u kyrwoh ba la phah sha u nongthoh khubor.
“Ngi ruh ngi lah ban tah ïa ki notis bad ngi lah ban maham tyngeh ïa ki namarba ka jingleh jong ka pynduh ïa ka jingmane Blei laitluid ha kane ka jylla Meghalaya.
Ngim sngewtynnat bad kaei kaba phi leh ngim sngewtynnat," la phah kyrwoh une u nongïalam ka HITO sha ka Assam Sanatan Dharma Sabha (ASDS).
“Ngi maham ïa kino kino ki seng shitniam Hindutva lada ki leh ïa kine ki jait kam ban tah ïa ki notis ngin leit ban ïakynduh markhmat bad ngin ym shah daleilei ruh bad ngin ai da kaba tyngeh bad ngin rah ïa ki bor ba dei peit.
Kane ka jingleh jong kine ki seng (Assam Sanatan Dharma Sabha) ka buh jingkylli ïa ngi balei phi donkam ban phin leh ïa kumne ki kam.
Lada phi kwah ban leh kumta balei kim leit ïakynduh ïa ki bor ba dei peit," kynthoh u samla Warjri.
“Me donkam aiu ma me ban wan leh kumne ha kane ka khyndew jong ka Bri u Hynñiewtrep.
Ngim pat ju pynthud ïa kano kano ka jaitniam ha kane ka Jylla.
Lada kiwei ki leh kumne balei ngin shu sngap," ong shuh shuh u Vice Chairman ka Students’ Wing ka HITO.“Lada ka RSS ka lah ban dei ka Hindu Extremist Group bad kiwei kiwei ki lah ban dei ki Hindu Extremist Group, ngi, ngi lah ban dei ka Christian Extremist Group.
Ngim salia ïa kata, ngi ïakhih ïa kaba dei, ngim sngew eiei, ngin tur shaphrang," la maham u Samla Warjri.
Mawkyrwat, Rymphang 29: Ka Khasi Students’ Union (KSU) jong ka Mawkyrwat Circle mynta ka sngi ka leit ban ïa kynduh ïa u District Medical & Health Officer (DM&HO), South West Khasi Hills District, Mawkyrwat ban kylli bniah halor ka jingjah rngai ki katto katne ki kam ne advertisement post hapoh ka 10 Bedded Integrated Ayush Hospital, Mawkyrwat.
Ha ka shithi ba ki la phah ha u District Medical & Health Officer (DM&HO), South West Khasi Hills District, Mawkyrwat kum ka seng pdiang kylluid mynsiem ïa ka jingthmu jong ka National AYUSH Mission ban pyntreikam pura noh ïa ka 10 Bedded Integrated Ayush Hospital kaba don ha Mawkyrwat bad kyrmen ruh ba kane ka shnat treikm ban ai jingsumar kan long ka jingkyrkhu ïa ki paidbah ka thaiñ hi baroh kawei.
Hynrei kaba sngewsih pat ka long ba kumba la lah ban sakhi na ki lad pathai ba ka jingkhot pynrungkam (Advertisement Notice) lyngba ka ophis DM&HO kaba ïadei bad kane ka Ayush Hospital jong ka South West Khasi Hills District, la ïohi ba ka jingkhot thep lam ne advertised posts ka long tang ïa ki 24 tylli ki post na ki 40 tylli kumba ka dei ban long katkum ka mang ba pura bad ki jah haduh 16 tylli.
Namarkata, ka KSU ka buh jingkylli halor kane bad ha kajuh ka por ruh ka kyntu ïa ka ophis DM&HO ba kane ka jingkhot pynrungkam lane ka Advertisement kan long beit pura na ka bynta baroh ki post ha dei ban pyllait kata, baroh 40 tylli ym ban pynjah rngai.
Kumta, ïa ki post ba dang sah ruh dei ban pynbna noh khnang ba ki samla wad kam na ka thaiñ kin ïoh ban pyrshang thep noh katkum ka jingibit jong ki.
Ym tang kata, ka seng ka ban jur ïa kane ka mat khnang ba kan ym don kano kano ka jingleh shilliang bad ban pyntikna ruh ba ka rukom thung kam thung jam kan long kaba khuid ba suba.
Haba kren ha ki lad pathai khubor, na ka liang ki nongïalang ka KSU ba kynthup ïa u bah Plosborlin Kharjahrin bad u bah Forwardman Nongrem ki la pynpaw ba kane ka jingjah kyrteng ïa ki 16 tylli ki post ka don lypa kaei re kaei sha lyndet.
Kumta ka jingkyrpad na ka liang ka KSU ka long ba haba la bhah 40 tylli ki kam na ka bynta ki samla kiba don jingthmu ban thep, dei ban pyni paidbah baroh 40 tylli ym ban buh rieh ïa ki.
“Kiba jah na ki 40 tylli ki post ki long ka ‘Office Assistant cum DEO, Ward-Boy, Ward-Girl, Sweeper, Cook, Chowkidar, Peon bad Jamadars’’ bad kane i mat ka don ei ei shalyndet da kaba thmu ban thung lyndet ïa ki briew jongno re jongno, ong u bah Forwardman Nongrem.
Namarkata, kaba kum kane ka jingleh kum ka seng ka sngewbha pyrshah bad ka dawa ruh na ka ophis DM&HO, ka ophis jong u Director bad kumjuh ruh ïa u Deputy Commissioner jong ka South West Khasi Hills District ba u dei ban tuklar mardor halor kane ka bynta khnang ba ki samla thep kam thep jam jong ka distrik kin ïoh ka lad ban thep bad kin ïoh ka lad ban ïakhun.
“Kam pher lah mano, kam pher ïoh mano hynrei kaba dei ban leh ka long dei ban pyni paidbah ne advertise bad pdiang ïa ki samla kiba wan ban thep.
Ïa kane ka jingleit ban ïakynduh ïa u District Medical & Health Officer (DM&HO), South West Khasi Hills District, Mawkyrwat la don lang naduh u bah Rutherford Lyngdoh, President bad u bah Plosbor Kharjahrin, General Secretary jong ka KSU Mawkyrwat Circle, u bah Forwardman Nongrem, President ka KSU South West Khasi Hills District lem bad kiwei de ki para dkhot.
Nongpoh, Rymphang 29: Ka Joint Action Committee, Umden Area ba kynthup ïaka seng RBYDSO, RBYF, HYC, HITO bad AMKA lem bad ka Synjuk ki Rangbah Shnong Marmaiñ Area mynta ka sngi kila leit ban ujor syndon sha u DC ka Ri-Bhoi halor ka jing don ka jingbyrngem ban wah ne buh ïa ki dur Jisu ne kino kino kiba pynpaw ïaka niam khristan haka skul Sacred Heart Secondary School Marmaiñ kaba dei kawei naki skul ba don hajan khappud ka Assam bad kumjuh ruh ki skul Mission ha katei ka thaiñ.
Haba kren sha ki lad pathai khubor naka liang ki nongïalam ka Synjuk ki Rangbah Shnong, Marmaiñ Area naduh u Bah Diren Kleiñ, Bah Bistocan Timung Secretary ka All Meghalaya Karbi Association (AMKA), ki la ïathuh ba katkum ka jingtip jong ki na ki kmie ki kpa jong ki khynnah skul kiba leit skul haka skul Sacred Heart secondary School Marmaiñ, ka la don ka jingkynduh jong kawei ka kynhun bala tip kum ka Karbi Traditional Faith Association kaba la lum da ka jingïalang haka 25 tarik u Rymphang ha khappud ka Assam, bad kala don ruh ka jingbyrngem ba baroh ki dur jisu ba kynthup ruh ïa u Statue Jisu ba don hakhmat katei ka skul ba dei ban weng noh lym kumta kin sa leit ban pynpra hi.
Halor katei ka jingdon ka jingbyrngem bad ka jingpur sted ruh ki poster haki social media lyngba ki whatsapp da kawei ka seng kaba la tip kum ka Sanmilita Sanatan Samaj ha katei ka thaiñ kala wanrah ka jingsngewkhia ïa kiba bun ki nongïalam shnong bad ki paidbah khamtam ki kmie ki kpa kiba phah skul ha katei ka skul Sacred Heart Secondary School Marmaiñ kaba ktah ruh ïaka shongsuk shongsaiñ ki paidbah kiba ju im suk baroh shi katta watla ka dei ka thaiñ khappud bad ka Assam.
Dei halor katei ka Nongrim naka liang kitei ki kynhun mynta ka sngi kila leit ban ïakynduh syndon ïa u DC bad SP ka Ri-Bhoi ban pynthikna ba kum kitei ki riew shitniam kim dei ban mih pyrthei ban pynthud ïaka shongsaiñ jong ki paidbah, hynrei ba ki bor jong ka aiñ ki dei ban pynlong ka jingtohkit bad ban nym ailad ba ka huri hura kan mih ha katei ka jaka bad kiba thmu ban pynthud ïaka suk ka saiñ ki paidbah namar ka jingthmu hi jong ki ka long ban pynthud ïaka jingshakri Blei.
Kila ong ruh ba baroh shi katta ki paidbah haka thaiñ Marmaiñ bad kiwei kiwei ki shnong khappud ki shongsuk shongsaiñ bad kane ka dei ka sien ba nyngkong ba kum katei ka jingjia kan wan jia ha katei ka thaiñ bad naka liang u DC ka Ri-Bhoi u la kular ban shimkhia ïa katei ka kam bad ban phah ki bor pahara ba ki paidbah ki dei ban shongsuk shongsaiñ kumba ju long.
Nongpoh, Rymphang 29: Wat lada ka Seng Congress na Ribhoi District ka don tang 2 ngut ki MLA, kata u Dr.Celestine Lyngdoh, MLA ka Umsning bad u Bah Charles Marngar, MLA ka Mawhati, hynrei ka mynsiem pat ka rhem na ka bynta ban pynjop ïa u Bah Vincent H.Pala kum u MP na Shillong Parliamentary Seat.
Kane ka la paw ha ka jingïalang ba la khot da ka Ri Bhoi District Congress Committee ïa ki nongkitkam na ki Block bapher bapher jong ka District kaba la long mynta ka sngi ha phyllaw ïing u MLA ka Umsning, ha Umsaitsning.
Ha kane ka jingïalang la don lang ruh u kyrtong ka Party na ka Shillong Parliamentary Seat u Ma Vincent H Pala, u nongialam ka liang pyrshah u Bah Ronnie V Lyngdoh, u President ka RBDCC u Bah Charles Marngar, u MLA ka Umsning Konstituensi u Dr.Celestine Lyngdoh, u MLA ka Nongstoin u Bah Gabriel Wahlang lem bad kiwei kiwei ki nongialam ba hakhmat ka party Congress Ri Bhoi District.
Haba kren ha kane ka jingialang, ki nongkren ki la pynshai ïa ki nongrim treikam kiba ka party ka la buh hakhmat ban ïoh ïa ka jingjop ha kane ka ileksion MP kaban sa wan, ha kaba baroh ki la pynpaw ruh ia la ki kam ba la shakri paidbah khamtam ba kum ka party hi ka la noh synñiang sha ka imlang ka sahlang, ha kaba la bynrap ruh, ba kum ka party ha ka jingpynkreh ia kane ka ileksion kin hap ban ia mih madan ban pynkhlain bad tehsong ia ka party.
Ki nongkren, ki la pynpaw ruh ïa ka jingsngewkmen kaba khraw, ba u Ma Vincent Pala kum u MP ha kine ki saw term u la lah shisha ban ïeng na ka bynta ka jylla Meghalaya khamtam ia ka Shillong Parliamentary Seat lyngba ka jinglah ban iatai bad ban pan ïa ki kam pynroi bapher bapher ban kyntiew ïa ki shnong ki thaw haph kane ka Shillong PS ia kiba la nang donkam ia u briew u ba la mlien ban kren bad ban treikam hapoh ka Parliament ban nang neh bad ban wan biang kum u MP na kane ka Shillong Parliamentary Seat.
Haba kren kum u kyrtong ka party INC na ka Shillong Parliamentary Seat, u Ma Vincent Pala, u la pynpaw ïa ka jingkmen ban sakhi ba da ki spah ngut ki nongtrei ba hakhmat ka party Congress na Ri Bhoi District ki ïa tylli mlon bad ki nang treishitom ban pynkhlain ia ka party Congress watla don MLA 2 ngut hynrei la sakhi pat ïa ka jingnang khlaiñ ka party na kawei ka sngi sha kawei pat na ka jingtrei jong ki nongialam ha baroh ki Block, ki Circle bad kumta terter khamtam ruh na ka jingsngewthuh ki paidbah ia ki kam bad jingshakri ba ka party Congress ka noh synniang na kawei ka sngi sha kawei pat.
U la ong ruh, ba kum u kyrtong MP na kane ka party u dang don shibun ki jingangnud ban nang trei ban wanrah shuh shuh ia ki jingkylla ha kiba bun ki liang, kumta un nang ïai treishitom ban pynkhlain bad ban wanrah shuh shuh ïa ki kam pynroi ha kane ka jylla khamtam ha kane ka Shillong Parliamentary Seat ha ryngkat ka jingiatreilang bad ki nongïalam ka party ban nang ïoh ïa ka jingshaniah na u paidbah.
“Ki ishu kiba bun, ki jingkylli kiba bun, kaei ka CAA, kaei ka UCC bad kiwei kiwei ki bill kiba pass ha Delhi ki long kiba pyrshah ïa ka mon jong ngi",la ong u Bah Pala, da kaba bynrap ba ïa ka CAA la pass ha Parliament la san snem hynrei ym pat ban pyntreikam, ka CAA mynshwa ka dei ka CAB ha kaba la phah sha u President ka Ri India bad lada pass da u President lashai kane ka kan sa kylla na ka Bill sha ka Act bad kiwei kiwei kiba la ktah shikatdei ïa ka mon ba laitluid jong ki nongshong shnong ka ri India", pynpaw u Ma Pala.
U la ong ruh, ba ka jingpyrshah ïa ka CAA, khamtam ha Meghalaya kaba don marsyndah bad ka Bangladesh, Myanmar bad kiwei kiwei ki ri kiba shem jynjar ha ka shong ka sah lada kine ki wan sha Meghalaya hano kumno ngin lah ban beh ia ki namar ka don ka ain ban iada ia ki, ha Meghalaya ngi don kumba 35 lak eiei ki nongshong shnong hato, lada wan kiew ki briew nabar ka ri ban shongshnong shane kan buh jingma shikatdei ia ngi ki rit paid kiba don la ka jong ka riti ka dustur.
Ngin phaikhmat ha ka thma ha Myanmar, ha Manipur ki dei ki sakhi ba shai ba kaei kan jia lada wan buhai shnong sa kiba nabar jylla lane bar ri kumta kane ka CAA kan sa long shisha ka nongshun kaba khraw tam ia ngi.
Haba ïa dei bad ka Uniform Civil Code (UCC) la pass ha Uttarkhand bad mynta sa ha Assam katba ha Parliament pat pass hynrei ki la khreh hynrei la don ka jingkhreh hynrei ki tieng ioh ka ktah ia ki katto katne ki Hindu, te mynta Uniform kaba mut kaba long salonsar, te mynta ngi bud ia ka code jong no, ka code jong u Hindu ne Muslim ne Sikh ne Khristan, haba ngi don la ka riti ka dustur, ka riam ka beit, la ka jong ka mane Blei bad ka hiar pateng te ban pynlong uniform lane kajuh ia baroh iano ngin bud, ka Hindu ka long majority te ngin bud ia u Hindu ka bym lah ban long, kumba long mynta baroh ki kyntien thylliej khamtam ha Parliament mynta ki bill la pynkylla Hindu lut ka CPC, ka CrPC mynta kim kyrteng shuh da ka English hynrei da ka Hindi haba wat ia ka kyrteng India ruh la thmu pynkylla Bharat te ngeit shano haba la tip ïa ka ri India kum ka ri kaba ïatylli wat hapdeng kiba bun ki jingïapher, hynrei ka jingleh donbor jong ka party BJP ka long shisha ka jingma ia baroh ki nongshong shnong kiba im hangne ha India bad ka jingsynshar paidbah kan don ha ka jingma kaba khraw.
Shillong, Rymphang 29: Ha Meghalaya haduh kaba kut jong u snem 2023, ki la don haduh 2,566 ki case kiba ïadei bad ka jingshah lehbor ki khunlung ki khynnah ba la rejistar katkum ka POCSO Act 2012.
Na kine, 1984 tylli ki case kidei ki dang sahkut ha ka jingbishar jong ki ïingbishar ha ki District bapher bapher.
Ka jinglah ban pynkhuid ne rai pynrem ka long tang 22.68%.
Kine ki jingkheiñ ki long katkum ka report ba la pyllait ha ka sngi Palei da ka Meghalaya State Commission for Protection of Child Rights (MSCPCR).
Napdeng ki District kiba khlaiñ bha ka rai pynrem kadei ka  Ri Bhoi District ha kaba la don 50 ngut ki runar kiba shah rai pynrem.
Kaba bud kadei ka West Khasi Hills District 31 ngut bad bud sa ka East Khasi Hills District 30 ngut kiba shah rai pynrem.
Ka South Garo Hills bad South West Garo Hills kam don kino kino ki case ba shah rai pynrem imat na ka daw ba kam don Special Public Prosecutor (SPP) ki ban ïasaid ïa ki mukotduma.
Ka South West Garo Hills District, wat lada ka don ka POCSO Court ba la sdang naduh u snem 2017 kam don satia kano kano ka case ba la rai pynrem.
Shillong, Rymphang, 29: Ka Khasi Students Union, Laban Circle ka la rai ban sa leit wad jingtip na ka tnat Election jong ka Sorkar Jylla halor ka jingïoh ïa ka Election Photo Identity Card (EPIC) da ki briew kiba sah be-aiñ ha Maxwellton Estate, ka jaka Sorkar kaba hap hapoh u pud treikam jong ka Kench’s Trace, Oxford, Rilbong (KOR).
Kane ka jingthmu ban wad jingtip ka long hadien ba ka Seng ka la shna da ka ïing hapoh ka Maxwelton Estate ha ka step sngi Palei hadien ba la kut ka jingaipor khatsan sngi ïa ki bor synshar district ban kyndang ïa ki briew kiba sah be-aiñ ha kane ka jaka da kaba ri ïa ki masi bad pyntuid jakhlia sha ka wahduid kaba don marsyndah bad ka Estate.
Kawei na ki banner ba la wah da ka KSU ha kane ing la thoh, “ka KSU kan ym ailad ïa ka Maxwelton Estate ban long ka Them Metor 2.0".
Ha ka por 7:00 baje mynstep, ki dkhot jong ka KSU Laban Circle bad ki nongïalam ka KSU Seng Kmie ki la rah ïa ki tum ki tam bad ïa ki tiar ki tar ban shna da ka ing tap shiliang ïa ki para Khasi ba kin sah ha Maxwelton Estate.
Tang hapoh khyndiat kynta ba ladep shna ïa ka ïing, la plie paidbah da u General Secretary ka KSU u samla Donald V.Thabah bad hadien kane ki dkhot ka seng ki la bamja kiew iing ruh ha kane ka jaka.
Katba ki dkhot ka KSU ki dang shna ïa ka ing, la wan poi u Magistrate bad ki Pulit kiba la tohkit halor ka jingshna jong ka seng ïa kane ka ïing ha kaba ka seng ka la pynphai nia ba ïa kane ka ing yn sa ai sha ki Khasi kiba kwah ban sah wai ha kane ka jaka.
Tang ha ka por noh sngi, ka Deputy Commisioner jong ka East Khasi Hills District Kong RM Kurbah ka la khot ïakren ïa ki nongïalam ka KSU, Laban Circle ban pynsngewthuh ba ka Maxwelton Estate ka dei kaba dang don hapdeng ka jingïaleh mukotduma bad kyntu ruh ban ym shim ïa kano kano ka sienjam kaba lah ban ktah ïa ka shongsuk shongsaiñ.
U President ka KSU Laban Circle u Samla Reuben Najiar ha ka jingïakren bad ki lad pathai khubor u la ong katba nangmih ki sngi ki bar jylla kiba sah be-ain ha Maxwelton Estate ki la nang jyllei hynrei wat hadien ba ka Seng ka ujor sha ki bor sorkar ban kyndang hynrei ka Sorkar ka shu sngap jar.
“Ka seng kam lah shuh ban shu ïai sngap kumne shi kumne ban ailad ïa kiwei ki jaidbynriew ban shna iing hangne bad kum ka jingpyrshah ka seng ka la shna shwa tang kawei ka ing ban ai sha ki Khasi namarba ki bar jylla kiba sah ha kane ka jaka ki shong ki sah khlem siew baiwai bad ki ïohei lut nadong shadong.
Ki Khasi jong ngi, ki bun kiba sahwai, kiba wan pule bad kim don ïa ki jaka sah kiba biang bad ki bun kiba duk bad ki bym don ïa ki jaka sah.
Ka seng ka phah kyrwoh sha kino kino ki samla pule ki bym don jaka sah, ka seng kan pynshna shwa ha Maxwelton Estate bad kumjuh ruh ïa kiwei ki nongshong shnong kiba kwah ban ri jingri kin sngewbha ban wan sha ka ophis jong ka seng ban pynshna katkum ki jingdonkam," u la ong.
“Lada ki bor synshar district kim leh ïa kaba donkam nangne shakhmat, manla ka taiew, manla u bnai nangne shakhmat ngin pyni ba lada kiwei ki lah ban sah be-ain hangne ngi ruh ngin hap leh be-ain ba ngi sah ha kane ka jaka jong ka Sorkar," u la ong.
Haba kynthoh ïa ka jingkren jong u Symbud Myntri Rangbah Bah Prestone Tynsong ba kane ka jaka ka dang don hapdeng ka jingïaleh mukotduma, u samla Najiar u la ong, “kam mut tangba ka dang don ka jingïaleh mukotduma ba kin shu aidaw ba ka dang don ka mukotduma hynrei kim lah ban peit pat mano ba wan bad mano ba sah.
"“Na ka por sha ka por, ki kam awria, ki kam khaii drok, ki long ka jingma ïa ki nongshong shnong," u la ong bad bynrap, “ka sorkar ka pynlut da ki klur tyngka ban wanrah ïa ki projek ban ïada ki tyllong um hynrei kan myntoi aiu ban pynlut pisa katba ïa kine ki briew kiba pyntuid jaboh sha wah ka Sorkar kam lah ban khang.
"“Kane ka dei ka sienjam banyngkong bad lada ka Sorkar kam leh eiei wat lada poi haduh u pud ban mih madan ruh ngin hap ban mih," u la ong.
U la kam ruh ba ki don kiwei ki kynhun niam kiba bei pisa ïa ki briew kiba sah beain ha Maxwelton Estate.
“Lada kita ki lah ban bei pisa jingïarap ban sah ha kane ka jaka, ngi ruh kum ka seng ngi lah ïarap ïa ki paradoh parasnam kiba duna ka ïoh ka kot ngin pynshna da ka ing ba kin wan sah hangne," ong shuh shuh u samla Najiar.
“Ngi la ïaid da ka lynti jong ka aiñ namarba ngi la ïoh ka jingjia ha Them Metor bad ngim kwah shuh ban ïaid da kawei ka rukom ïoh ba ka pynslem bad ka Sorkar kan sa ai jingïarap bad kin sa nang skhem shuh shuh.
Ngim kwah ïa kata, bad ngi kwah ïa kine baroh ba kin mih katkum ki kyndon jong ka aiñ.
" la bynrap u samla Najiar.
Haba kylli, u la ïathuh ba ki bar jylla kiba sah ha Maxwelton Estate kiba bun ki dei hi ki jaidbynriew Bihari, Nepali bad kiwei kiwei.
“Lada ki bor synshar district ki pynpra ïa ka ing ba la shna da ka KSU, ka seng kan sa shim da ki sienjam ban pynpra ïa kiwei ki ing (kiba don ha Maxwelton Estate," la ong u samla Najiar.
Hadien ka jingïakynduh ïa ka DC, u samla Najiar u la ong namaba ka Maxwelton Estate ka hap hapoh ka Shillong Municipal Board (SMB) bad ka shah teh ha ki kyndon jong ka Municipal, namarkata, ym lah ban ri ïa ki jingri jingdub.
Ka DC ka la bthah ïa ka SMB ban phah ïa ka notis bad lada kim ai jubab ka SMB kan hap ban leh da kaba tyngeh," u la ong.
Haba kylli, une u nongïalam ka KSU u la ong ba ka DC kam don jingkhein satia katno ngut ki briew kiba sah beain ha Maxwelton Estate bad kane kan buh jingman ïa ki paidbah nongshong shnong jong ka KOR bad ïa ka nongbah Shillong.
U la ong ruh ba ka DC ka la pyntip sha ka seng ba ka Revenue Department kan sa leh ïa ka jingsorjamin bad ban phah ïa ka kaiphod.
“Namarkata, ka Union ha ki sngi ban sa wan kan sa phah shithi ban pynthikna ba ka jingleh sorjamin dei ban wad bniah mano ban la sah slem bad mano kiba shu wan buhai shnong dang shen," ula ong.
New Delhi, Lber 01: U synbud kapten jong ka kynhun lehkai hockey ka India-u Hardik Singh u la pynpaw ba ka kynhun ka khmihlynti ban ïada ïa ka Asian Champions Trophy namar kane ka long kaba kongsan ïa ka ban shah kynthup kum ka kynhun ba khlaiñbor ha ka pyrthei.
Ka Asian Hockey Federation ha ka 28 tarik Rymphang ka la pynbna ba ka lympung Men’s Asian Champions Trophy 2024 kan long ha Hulunbuir City, Inner Mongolia, China naduh 8 tarik u Nailur haduh 17 tarik Nailur.
Ki kynhun kiba la pynthikna ïalade ha kane ka lympung ki long ka China, Japan, Korea, Malaysia, Pakistan, bad ka lahduh ka ban ïada ïa ka burom-ka India.
Haba ai jingkren ha kaba ïadei bad ka jingpynkhreh ïa kane ka lympung, na ka liang jong u Hardik u la ong: “Ka Asian Champions Trophy ka dei ka lympung kaba shongshit ha kaba ki kynhun ki ïakhun ban ïaknieh ïa ka trophy bad ruh ban kylla long ka kynhun ba tbit duh na dewbah Asia.
Ka thong ka long ban poi sha ki kyrdan ba hakhmat ha ka pyrthei, bad kaba donkam ka long ban ïada ïa ka trophy bad ban nang pynskhem ïa ka kyrdan kaba ngi don kum ka lahduh jong ka dewbah Asia.
"Kumban shu pynkynmaw, ka Indiaka la ïohrah ïa ka namlahduh ha ka Asian Champions Trophy 2023, kaba la long ha Chennai naduh 3-tarik Nailar haduh 12 tarik Nailar.
Ki la wan hakhmat na ka Pool da 4 sien jop bad ïakhaid shi sien, ka jingïakhaid ka long pyrshah ïa ka Japan.
ha ka semifinal, ka la ïakynduh pyrshah ïa ka Japan bad jop da 5-0.
Ha ka final, ka India ka la shem ïalade hapdeng ka jingeh hadien ba shah lamkhmat da 3-1 haba kut ka kylla step, hynrei ka kol na u kapten ka kynhun-u Harmanpreet Singh, Gurjant Singh, bad na u Akashdeep Singh ka la pynthikna ïa ka India ban khur ïa ka namlahduh.
Jowai, Lber, 01: Ka Elaka Labang Nangphyllut ka la ïoh ban pynlong ïa ka Cultural Program kaba shisngi ha ka shnong Lamarang kaba hap hapoh Block-1 haka 29 tarik Rymphang 2024 daka jingïatrei lang bad ka Labang Nangphyllut Pangam Raliang Area Committe (LNPRAC).
Ha kane ka program la ïadon lang ruh u Pa’iem ka Hima Mylliem U Laborious Manik Syiem kum u kongsan bad ka Dr.Fenella Lyngdoh Nonglait kum ka symbud kongsan.
U Bah, Benjamin Thabah u SP ba dei peit ïa ka kam Border, U Bah Army Lipon – President Synjuk Waheh Chnong Ri Jaiñtia, Bah , Aibor Shadap MDC – Barato Mukroh, Bah M.M Thaiang – Secretary Labang Nangphyllut Pagam Raliang Council Bah, Chandame Sungoh – Chairman Hynñiewtrep Border Disputed Redressal Forum (HBDRF) kum ki nong shah khot sngewbha lane ki invitees.
U Acting Doloi ka Elaka Labang Nangphyllut, U Prolin Samaïang ki Waheh Chnong bapher bapher jong ka Elaka Labang Nangphyllut bad kiwei kiwei de ki riew pawkhmat jong ka thañ.
Ïa ka jingïalang la pynïaid da U Bah Comingson Dkhar u Chairman jong ka LNPRAC, U paiem L.M.Syiem haka jingkren jong u kum u Kongsan u la ïathuh ïa ka tynrai jongka jait bynriew Hynñiewtrep ka jingriew-spah ka riti ka dustur, ka ktien ka thylliej bad ka jingdonkam ban pynneh pynsah ïa ka.
U kular ruh ban ïakren bad ka sorkar Meghalaya ban wanrah biang ïa ka Block-1 sha Meghalaya.
Ka Dr.Fenella Lyngdoh Nonglait ka ai ka jingïaroh ïa ki paid nongshong shnong jong ka ne ka thaiñ ba wat ha pdeng ki jingeh kiba bun ba ki ïajynduh ruh kim klet ïa ka riti ka dustur, ka ktien ka thylliej.
Ka kular ruh kum ka nongsaid aiñ ba kan ïasaid ha Supreme Court na ka bynta ki jingeh jong ki paid nongshong shnong ka Labang Nangphyllut lada ka dei ban ïa said ha Court ruh.
Ka ong ruh ba lada ka ïoh ticket te kan ïakhun beit ïa ka MP Election bad ka rung sha ka BJP na ka bynta ka jingbha jong ki pait nongshong shnong jong ka jylla Meghalaya.
U Bah B.Thabah kum u heh pulit u kular ban wanrah ïa ka shongsuk shongsaiñ bad ban ïatrei lang bad ki Dorbar Shnong na ka bynta ban pynneh pynsah ïa ka shongsuk shongsaiñ.
U Bah A.Lipon u kular ban ïatrei lang bad ki Waheh Chnong na ka bynta ka hok bad ka jingbit jingbiang jong ki paid nongshong shnong jong ka Labang Nangphyllut.
Ki nongkren baroh ki kyntu ïa ki paid nongshong shnong ka Elaka Labang Nangphyllut ba kin long kiba ïaineh ïaishah kiba shlur khang ba kin ïoh ïa ki hok jong ki, ba kane ka Elaka kan wan biang sha Meghalaya.
Ha kane ka sngi la ïoh ïa ki jingshaad tynrai na ki paid nongshong shnong jong kane ka Elaka ka shad Pastieh na ka shnong Lamarang, ka shad pliang na ka shnong Lamarang, ka shad laho na ka shnong Kya- rabon.
Ka shad ñiam Tre na ka shnong Madan Nangkylla ka phawar Laho na ka Raid Labang bad kiwei.
K a jingnang jah ka riam tynrai bad tynneng ïa ka riam ka beit kiwei katba nang ïaid ki sngi bad ki por ka buh ïa ka jinglong tynrai ka jaidbynriew ha ka jingma namar lada long kumne kan sa poi ka por ba ngin ym nang shuh ban riam ïa ka riam tynrai lajong bad haba la klet ïa ka jinglong tynrai tang katta ka jaidbynriew ka la nang jah rngai.
Ka jingduk kam dei tang ha ka liang ka spah ka phew hynrei ka dei ha ka liang ka akor ka burom kaba phalang ha ka riam tynrai la jong.
Kiwei kiba nabar kim lah satia ban ithuh ïa ki samla khasi namar ba la i beit kum ki nongshong shnong jong ka Asia ba shathie (south asia) ha ka riam ka beit jong ki.
Ki samla ki lah lehse ban sngew sarong bad kham sngew kyntnied ban ïoh riam pyrthuh nongwei, hynrei ka dak jong ka jinglong tynrai ka la nangjah rngai katba nangmih ki sngi.
Shano keiñ kane kan ïalam, ñiuma ka Globalisation ne kata ka jinglong kawei ka pyrthei ka la treikam, hynrei ka jaidbynriew ka la nangtlot bad nangduk katba nangmih ki sngi.
Lah ban ong ba mynta hi ym lah shuh ban ïohi ïa ka lawei ka jaidbynriew hapdeng ki samla lait noh tang ki longkmie ba la kham rangbah, wat na kine ruh la bun kiba ïatynneng nongwei lut.
La jia aiu ïa ka akor ka burom kaba la ïaroh eh hapoh ka ri India bad ruh hapoh ka jylla Meghalaya.
Hapdeng ki ri ka pyrthei la ithuh ïa ka India kum kawei na ki ri kaba don burom kumjuh ruh ka jylla Meghalaya bad khamtam ka jaidbynriew Khasi la tip kum ka jaidbynriew tip briew tip blei.
Hynrei kane rynjaiñ mynta pat ka dap tang da ki kam leh jubor khamtam eh ïa ki kynthei, khynnah bad ruh ki longkmie kumjuh.
Ka long kaba isaitmet ban ïohi ïa ka jingkiew stet jong kane ka kam sniew bad katkum ka National Crime Record Bureau (NCRB) ha India , la shem ba tang hapoh 60 minit 2 ngut ki kynthei ki shah leh beijot bad ka jingkiew ka long 7.2 % haba ïa nujor bad ki snem ba la leit noh.
Kum shi bynta ban phai dien pat sha ka jingshah lehbeiñ jong ki kynthei la ïohi ba ha ki snem baladep kitei ki kam leh jubor ki la jyllei shisha haduh ba ki la pynsuhjer ïa ki kynthei.
Ha ka jaidbynreiw Khasi ka jingshah lehbeiñ jong ki kynthei ka dei hi ka jingshah lehbeiñ jong ka jaidbynriew, namar ba ki kynthei la ñiew ïa ki ba ki dei ka burom ka ijot jong ka jaidbynriew.
Ka la don ka jingïamir jingmut kaba jur bha jong ki kynthei bad wat ki riew aiñ hapoh ka ri halor jong kum kitei ki jingjia bad kumno ban wanrah ïa ki lad ki lynti ban teh lakam ïa ka.
Haba ïanujor bad kiwei pat ki jingjia ha kiwei pat ki bynta jong ka ri ne ki jylla, ym lah ban len ka jylla Meghalaya kaba dang don tang shi troh ka jingbun briew ka la roi bha ha kine ki kam sniew.
Kumta ka sorkar lyngba ka tnad pulit ka donkam bah thaw shisha ïa ki aiñ kiba kham khlaiñ na ka bynta ban ïada na ka jingshah thombor beiñ jong kiba lui lui.
Hynrei ha ka juh ka por ka imlang sahlang ka dei pat ban long kaba peitngor.
Ban tip khambha ïa ka jingroi palat jong kane ka kam ka long kaba donkam ban ïit bniah ne survey ïa kiei ki daw kiba la kha roi.
Hooid ki kynthei ki sngewthuh eh ïa ka jinglong ba kyrpang bad ba laitluid jong ki ha ka imlang sahlang, hynrei lada ïit ïa ka tynrai tharai ki shynrang kin lah ban ai ïa ka jubab kaba kham paka kaei ka daw kaba la pynlong ban pynjia ïa ki kam leh jubor.
Ym lah ban len hi ruh ba ka rukom im briew man briew ha kine ki sngi katba nangstad katta ka nang synjor bad ba ka akor ka burom ruh ka nanghiar.
Katba nang pyrthuh bud ïa ki nongsepngi kumta ruh ki kam sniew ki nangroi kum sha ri sepngi.
Ki bor kiba peit ïa ka aiñ kum ki pulit kiba donhok ban tohkit halor ki jingjia kin lah ban batai khambha ïa kaei ka daw kaba kito ki nongleh kam sniew ki shlur ne ki brai ban leh ïa ki kam pohjait.
Hato ka dei ka riam ki kynthei kaba pynbrai, ka jingpeit phlim palat, ka jingpeit ïa ki kot khlem akor, ka jingkyrni dih drok, ka jingsynjor ka jinglongshynrang, ka jinglehkput ne kiwei pat ki daw.
Kiba bun balang kiba sngewkhia ïa ka jingkynrei ki kam leh beijot ki la pynpaw ba ka riam jong ki samla kynthei ka dei kawei kaba i mutsniew (suspect) ba kadei kawei na ki jingkhang sha katei ka kam.
Kiba riew spah ki riam bad kiew beit ha ki kali la jong ban leit ban wan.
Kiba hapdeng ruh ki riam bad kiba duk eh ruh ki riam bad ki ïaid laitlan kum ki paidbah hi.
Hynrei kaei kaba sngewsih ka long na kum kine ki jingmutsniew (suspect), kiba ngat pat ha ka apot ki dei kito kiba lui lui kiba ym don ki lad jingïada.
Hooid sngewtynnad ban ïohi ïa ka jingïamir jingmut jong kito kiba la nang la stad halor katei ka phang, hynrei ka don ruh kaba donkam ban shim lang ïa ka jingai jingmut jong ki longkmie kiba ieit ïa ka burom ka akor Khasi la jong.
Ha kaba kut ka riam khyllah than ym tang ba ka wanrah ïa ki soh pyut, hynrei ka wanrah ruh ïa ka jinglong duk jong ka jinglong tynrai ne ka Identity jong ka jaidbynriew.
Dei namar kane ka daw, lah ban ong ba ka jinglong batynrai jong ka jaidbynriew khasi ym slem kan sa jahrngai na kane ka sla pyrthei lada kan ïai long ha kane ka dur kaba ki samla ha kane ka juk kim don mon shuh ban ri bad burom ïa ka lariti bad ka dur ka dar jong ka jaidbynriew lajong.
Mawkyrwat, Lber 01: Ka ophis jong u District Medical & Health Officer (DM&HO) jong ka South West Khasi Hills District, Mawkyrwat u la ai kane jingpynbna paidbah ba kan don ka jingai dawai polio ïa ki khynnah kiba hapoh 5 snem ha baroh kawei ka South West Khasi Hills District.
Namarkata, na ka liang ka ophis ka la dep ruh ban pynbeit ïa ki tarik kata ban sdang naduh ka 4 tarik haduh 6 tarik u Lber, 2024.
“Ha ka tarik ka jingai dawai polio kan dei ha shnong ha thaw ba la dep pynbeit lypa ha ki shnong ki thaw katba ha ka 5 bad 6 tarik ka dei ka jingleit rung ïing ïa ki bym ïoh ban ai ha u 4 tarik".
Kumta ki bor ba dei peit ia ka tnat ka Koit ka Khiah jong ka South West Khasi Hills District ki la khot bad wer ïa baroh ki kmie ki kpa kiba don ïa ki khunlung bad ki khun kiba dang hapoh 5 snem ka rta ba kin ai ka jingïasnohkti lang bad ka ophis da kaba wanrah ïa ki khun ha ki jaka ba la pynbeit ha ki shnong ki thaw na ka bynta ka jingai dawai Polio.
Ka jingai jong ki paidbah ïa ka kti kamon kti kadiang kan pynlong ïa ka program kaba jop, la ong shuh shuh ki bor ba dei peit ka Koit ka Khiah khnang ban rat dyngkhong ia ka jingpang Polio.
Nongpoh, Lber 01: Hadien bun tylli ki snem ka jingap khmih lynti ban ïoh noh ka iing Dorbar kaba paka, ka shnong Nongkhrah ha Ri-Bhoi mynta ka sngi kala ïoh ban plie paidbah noh syndon ïaka iing Dorbar ba paka naka bynta ban pyntyllun ïaki kam shnong kam thaw.
Ïa katei ka ïing Dorbar la tei haka jinglut ba 10 lakh lyngba ka skhim SRWP haka por jong u Dr DD Lapang bad ka Grand In Aid naka tnad Urban lyngba ka Nongpoh Town Committee bala wan ban plie paidbah mynta ka sngi da u Bah Prestone Tynsong Symbud Myntri Rangbah ka jylla haka jingdonlang u Raja Brahma ADC ka Ri-Bhoi, S Langstieh District Urban Officer, BB Makdoh Chairman Synjuk ki Rangbah Shnong, Bah CB Syiem Adviser ka Nongpoh Town Committee, Bah Rayonald Kharkamni Secretary ka Nongpoh Town Committee bad kiwei kiwei ki riew rangbah ryngkat ki paidbah nongshong shnong ka shnong Nongkhrah.
Haba kren ha katei ka jingialang, naka liang ki nongïalam Shnong ki la ai ka jingkhublei kaba kyrpang ïaka sorkar kaba la sngap ïaka jingdonkam jong ka Shnong bad lyngba ka jing ïoh ban plie noh ïa kane ka ïing Dorbar kaba thymmai kan long ka jingkyrkhu ïaki nongshnong shnong ba kin dang lah ban pyntyllun shakhmat ïaki kam Shnong kam thaw.
U Bah Prestone Tynsong haba kren ha katei ka sngi u la pynpaw ka jingsngewkmen kaba khraw ba ka shnong Nongkhrah hadien bun tylli ki snem kala ïoh noh ïaka iing Dorbar kaba paka ban ïoh ban pyntyllun ïaki kam shnong kam thaw bad u la ong ruh kane ka jingïoh ban plie noh mynta ka sngi ïaka Ïing Dorbar ba thymmai ka long kum kawei na ki kam pynroi bad lyngba kane ka Ïing Dorbar ki nongïalam shnong kin ïoh ban saiñ dur ïaka shnong ka thaw.
U Bah Prestone u pynpaw ruh ka jingïaroh ïaka sorkar jylla kaba la lam khmat da u Myntri Rangbah la Jylla u Conrad Sangma, ba dei lyngba ka jingstad bad ka jingshemphang jong ki Myntri kiba don haka sorkar la lah ban wan rah shibun ki kam pynroi hapoh ka jylla baroh kawei bad ka sorkar kan pynthikna ba baroh ki shnong kin ïoh ïaki kam pynroi.
Mawkyrwat, Lber 01: Ka Bureau jong ka Indian Standards (BIS), Ministry of Consumer Affairs, Food and Public Distribution jong ka sorkar India ryngkat bad ka District Rural Development Agency (DRDA), South West Khasi Hills District lem bad ka ophis jong u Block Development Officer (BDO), Mawkyrwat C&RD Block ki la pynlong ïa ka prokram ban pynsngewthuh paidbah halor kumno ban tip bad ithuh ïa ki mar ki mata kiba thok bad kiba shisha naduh ki marbam mardih, ki tiar lait bad kiwei de.
Ha kane ka sngi kiba la wan ban pynshai ki long da u Subham Sanu bad ka Barisha Jyoti Baishya kiba dei ki Standard Promotion Consultant ka BIS ha ka jingdonlang u bah K.Snaitang, District Program Manager (DPM) jong ka DRDA bad kiwei.
Haba kren ha ki lad pathai khubor hadien ka jingpynshai paidbah, ka Barisha Jyoti Baishya kiba dei ki Standard Promotion Consultant ka BIS ka la ong ba kum kine ki jait prokram ki long kiba donkam bad kongsan ha kane ka juk kaba mynta ba bun na ki mar thok ki jur ha ki ïew ki hat ba ki paidbah ki donkam ban husiar bad ban tip ïa ki tiar kiba shisha bad kiba thok lyngba ki hallmark, ki license no.
bad kiwei kiwei ba ki paidbah ki lah ruh ban peit lyngba ka BIS Care App ban pynthikna ïa ki mar kiba thok bad kiba shisha.
Ka la ong ruh ba ka jingthmu jong katei ka prokram ka long ban ai jinghikai sha ki paidbah ba kim dei ban ngop ha ki mar thok, hynrei ki dei ban tip ïa ka hok jong ki bad ka jinglong thikna ki mar ki mata kiba ki thied bad bam man ka sngi ha kaba ki paidbah ki lah ruh ban ujor lada ki lap ïa ki mar ba suba sniew lyngba katei ka app ha ki mobile phone.
Ïa katei ka prokram la pynlong ha Conference Hall jong ka ophis jong u Block Development Officer (BDO), Mawkyrwat C&RD ha kaba ki nongwan ïashimbynta ki long naduh ki nongïalam shnong na kylleng ki jaka jong ka Mawkyrwat C&RD Block.
Shillong, Lber, 01: Ka Central Bureau of Communication (CBC), Tnat Information and Broadcasting, Sorkar India, Regional Office, (MT Region), Shillong ka la pynlong ïa ka Photo Exhibition & ka jingai jingtip kaba ar sngi halor ki nongïakhun jinglaitluid jong ka thain shatei lammihngi bad ka bam kaba tei ha Ramakrishna Mission Higher Secondary School, Mylliem.
Ha kane ka exhibition la pyni ïa ka jingïakhun jinglaitluid jong ka India lyngba ka jingpyni ïa ki dur.
Ka jingai jingtip ka thmu ruh ban kyntiew ïa ka bam kaba tei bad pyni ïa ki sienjam jong ka sorkar ban ïakhun ïa ka jingduna ka bam kaba tei da kaba kyntiew ïa ki rukom bam kiba tei.
Ka DHEO, East Khasi Hills, Kong O Summer ha ka jingai jingkren jong ka, ka la batai sani shaphang ka bam tynrai na ka bynta ka jingtei ïa ka met, ka jingsan ka jabieng bad ka jingïakhun ïa ka jingduna snam (anaemia).
Ka la ban jur halor ka jingkyntiew ïa ki jingtei met bad ka jingbam ïa ka bam kaba bha.
Ka la ban jur ruh halor ka jingïadei jong ka bam bad ki jingpang bapher bapher bad ka rukom bam kaba dei.
Ka la pynkut ïa ka jingkren jong ka da kaba pynshlur ïa ki khynnah pule ban dih shisien shi taiew ïa u dawai Folic Acid bad ïa u dawai Albendazole arsien ha ka shi snem khnang ban pynduh jait ïa ka jing duna snam.
Ka Kong Icydora Nongrum, Principal jong ka skul ka la pynpaw ka jingsngewnguh jong ka ïa ka CBC, Shillong kaba la pynlong ïa ka exhibition bad ka ong ba kane kan ïarap ban ai jinghikai ïa ki briew, bad khamtam ki khynnah pule, shaphang ka jinglenlade kaba khraw jong ki Nongïakhun jinglaitluid na ka bynta ka ri.
Ka la ong shuh shuh ba lyngba ki dur ba la buh ha kane ka exhibition ki khynnah pule ki ïoh jingtip shaphang ki riewshlur ki bym shym la paw pyrthei jong ka thain shatei lammihngi kiba la nohsynniang sha ka jinglaitluid jong ka ri.
Haba kren shaphang ka bam kaba tei, ka la kyntu ïa baroh ki khynnah pule ban pynneh ïa ka rukom bam kaba ryntih bad ban pynthikna ba ki bam kumba 5 jait ki bam ha ka shi sngi ba kynthup ïa ka carbohydrate, ki protein, ki shana dai, ki jingbam ba shna na ka dud, ki jhur jyrngam.
La pynlong ïa ki jingïakop bapher bapher hapdeng ki khynnah pule jong ka skul ha kane ka prokram kaba ar sngi.
La sakhi ruh ïa ka jingïashim bynta shitrhem ha ka jingïakop rwai, quiz, bad ka jingdro dur.
La sam ïa ki khusnam sha ki nongjop ha ka jingïalang pynkut ba la pynlong mynta ka sngi.
Nongpoh, Lber 01: Ki dkhot jong ka District Selection Committee, Ri-Bhoi District mynta ka sngi kila pynshai paidbah halor ka jingslem ban pynlait ïa ka Result DSC jong ki post bapher bapher wat hadien bala dep ban pynlong ïa ka eksam thungkam ha u snem 2021-22.
Haba kren sha ki lad pathai khubor na ka liang u Bah WS Ryntathiang Vice Chairman ka DSC haka jingdonlang u Bah Pullstar Nongrum bad u Bah Marcus Lapasam kiba dei ki Member DSC u la ong ba ïa ka jingpynbna ne Advertisement halor ki post bapher bapher jong ka DSC la pynbna ha u snem 2020 hynrei namar ka jingwan lyngshop jong ka khlam Covid-19 la lah ban pynlong ïa ka eksam thungkam haduh u snem 2021 bad 2022 bad tang hadien ba ki samla thepkam kila dep ban thoh eksam ka la mih sa kawei ka Court Order bala bthah ba dep ban pyntreikam ïa ka Roster System.
U la ong ruh ba hadien ka jingmih katei ka order la hap ban pynsangeh biang namar ka DSC kam don bor ban shna ïa ki Roster hynrei ki tnad sorkar ne line department kiba dei ban leh ïa katei ka kam bala bthah ruh ïa ki hadien bala dep pynlong da ka jingïakynduh (meeting) bad kumjuh ruh ki jinghikai (training) kumno ban pynkhreh lane ban shna ïa ka Roster, hynrei haduh mynta ym pat don kawei ruh ka tnad sorkar kaba la dep ban pynkhreh ïa ka Roster.
U la ong ruh ba na ka liang ka DSC kam shym la shongthaid ha kaba ïadei bad ka result DSC bad ka la phah ruh da ki jingpynkynmaw la kumba 4 sien sha ki tnad sorkar bapher bapher hynrei haduh mynta ym pat ïoh pdiang wat tang kawei ruh kaba dei ka daw ka jingpynslem ban pynmih ïa ka Result DSC, bad lada ki tnad sorkar lane line department kila la dep ban pynkhreh pynkhrum bad ban pynbiang ïa ka Roster kam don jingeh ban pynmih kloi ïa ka Result, ha kaba u la kyntu ruh ïa ki tnad sorkar ba don kumba 24 tylli ba kin pynkhreh bad ban pynbiang noh ïa ka Roster khnang ba yn lah ban pynmih kloi ïa ka Result bad lada ki don kano kano ka jingleh ki lah ruh ban leit mih sha DSC na ka bynta ki jingïarap.
Kum ban shu kdew hangne ba ki don haduh 108 ki post bapher bapher bala dep ban pynbna ha u snem 2020 bad ba ki samla kila dep ban thoh eksam ha u snem 2021-22, hynrei haduh mynta ym pat lah ban pynmih ïa ka Result na ka daw jong ka Roster System ha kaba na ka liang ki kynhun seng bhalang ba kynthup ïa ka Ri-Bhoi People’s Council bad ka MPSO kila rai ban ïakhih da ka ba shong kyllaiñ mungor haka 4 tarik ha Nongpoh ban dawa ba dei ban pynmih noh ïa ka result DSC ha Ri-Bhoi.
Nongpoh, Lber 01: Ka District Legal Service Authority (DLSA) Ri-Bhoi District, hapoh ka jinglam khmat ka National Legal Services Authority haka sngi palei ka la lah ban pynlong ïa ka prokram ai jinghikai sha ki paidbah halor ka jingdonkam ka pule ka puthi bad ka jingplielad ïa ki khynnah ba kim dei ban pep skul shiteng por haka shnong Umkei Ri-Bhoi District.
Ha katei ka prokram la wan ruh ban shim bynta da ki nongshong shnong jong ka shnong Umkei bad la wan ruh ban mihkhmat da ka kong DMKS Shadap MJS, Secretary DLSA, Kong M Namsaw bad ka kong Q Mawphñiang kiba dei ki Legal Aid Counsel bad kiwei kiwei ki ophisar na ki tnad sorkar bapher bapher.
Na ka liang ka kong DMKS Shadap haba kren ha katei ka sngi ka la pynshai ba ka jingthmu jong ka DLSA ban pynlong kum katei ka jait prokram ka long ai jinghikai sha ki paidbah ba kin tip ïa ka hok bad kino kino ki nongshong shnong kin nym shah ieh shadien la ka long da kano kano ka daw hynrei dei ban long salonsar kumjuh.
Na ka liang ki nongkren ha katei ka sngi kila pynshai sha ki paidbah halor ka jingeh ba mad da ki khynnah bad ruh ka jingdonkam ban ïada bad ban ai ka hok haki bad ki skhim bapher bapher na ka bynta ki khynnah ba kim dei ban duh ïa ki jingpule bad ban pep skul shiteng por khamtam ka hok ba ki khynnah ki dei ban ïoh ka jingpule ei katkum ka Right to Free and compulsory education act 2009.
Shillong, Lber 01: Ka jingud jingnam ki nongkhaïi synsar ka la wan na kylleng kylleng ki jaka jong ka Ri Khasi Jaiñtia, namar ha ka por ba ki la dei ban die noh ïa u synsar ba ki la rep, jraiñ raiñ raiñ hiar ka dor bad kiba bun mynta ki la shu ïam kthang, namar kam mynroi shuh ban die, haba wat tang ka bai trei ruh kam mih shuh.
Ki nongïalam jong ka Hill Farmers Union (HFU) ki la ïathuh ba ka daw jong ka jinghiar dor u synsar kadei namar ka jingbun palat u mar, ha kaba wat uba mynshem snem ruh um pat lut bad mynta ka snem ruh u bun bha.
Na ka liang ki nongïalam ka Seng hynnin ka sngi ki la leit ban ïakynduh ïa ka Kong Ampareen Lyngdoh, Myntri ka tnad kam rep ban ïakren ïa kane ka jingeh ba ki nongrep synsar ki ïakynduh.
La ïathuh ba mynshem snem ka dor u synsar ka long haduh 150 shi kwintal, hynrei mynta tang 50 tyngka ruh um poi shuh.
Ki nongrep na ki thaiñ Kynrud kaba long kawei na ki jaka ba ju rep synsar bad khamtam kadei ka jaka ba kham jngai, ki la ud la lynñuar namar kane ka jinghiar dor, ha kaba ki la ïathuh ba wat tang ka bai trei ruh ym mih shuh.
Ban kit sha ki jaka ban die ruh um nud namar ba rem ka bai kali nalor la hiar lypa ka dor die.
“Ngin phah skul shuh kumno ïa khun, haba ngi la shaniah beit na ka jingïoh die ïa u synsar na ka bynta ban pyndap ïa ka bai skul, bai kot, bai uniform bad kiwei kiwei de ki jinglut.
Ki nongïalam ka HFU ki la ïathuh ba ka Myntri ka la pyntip ba kan sa lum ïa ka jingïalang bad ki nongkhaïi synsar ha ka 12 tarik mynta u bnai ban ïakren halor kane ka jinghiar dor khnang ban lah ban weng ïa jingeh jong kito kiba la ju im ja na kaba thung synsar.
Shillong, Lber 01: : Ka Myntri ka tnad ka Koit ka Khiah ka sorkar jylla, Kong Ampareen Lyngdoh ka la kyntu ïa ki kmie ki kpa ba kin pyndonkam hok ïa ka jaka sumar kaba la kyntiew kyrdan na ka Sawsymper Sub-Centre sha ka Primary Health Centre, na bynta ka jingkoit jingkhiah ki khun ki kti jong ki hi.
Ïa kane ka myntri ka la kren ha ka jingïalang buh mawnongrim ban kyntiew kyrdan noh ïa kane ka sub centre sha ka Sawsymper PHC kaba long ha kane ka sngi Ba-ar ha Sawsymper.
Ha kane ka sngi la donlang ruh naduh u MLA ka Mawsynram MLA, Bah Ollan Singh Suin, DHS (MI) Dr R Lyngdoh, DMHO East Khasi Hills District Dr S.A Lyngdoh nalor ki ophisar bad kiwei kiwei.
Ka Myntri ka la kular ruh ha ki paidbah ba ka sorkar kan kyrshan na bynta ki jingdonkam la ka long naduh ki nongtrei, ki tiar ki tar bad ka jaka sah na bynta ki doktor bad ki nongtrei.
“Ka sorkar ka don ka thong ban pynbiang ïa ki jaka sumar kiba paka na bynta ki nongshong shnong khnang ba kin ïoh ïa ka jingkoit jingkhiah kaba biang.
Ka PHC kadei ruh ka sakhi ban pynshisha ïa ka jingai ka jingshakri kaba bha tam sha ki nongshong shnong la ka long ha sor haduh nongkyndong," ka la long.
Ha kajuh ka por ka la ai khublei ruh ïa baroh kiba donkti ha kaban pynurlong ïa katei ka jaka sumar kaban pynmyntoi ïa ka Sawsymper bad ki jaka ba marjan.
Ka Myntri ka la kyntu ruh ïa ki nongïalam shnong ba kin trei ryngkat ryngkat bad ka tnad bad ong ba ka tnad ruh ka don ka jingkhmih lynti ba kin treilang la ka long naduh ka jingsoi bad ka jingaiti ïa ka jaka.
Shillong, Lber, 01: Ka Hynñiewtrep Youths Council (HYC) Laban Circle ka ai ïa ka jingkyrshan bapura ïa ka jingdawa jong ka KSU, Laban Circle ban kyndang mardor ïa ki briew kiba sah bad shong be-ain ha Maxwelton Estate.
Ha u kyrwoh ba la phah sha ki lad pathai khubor, ka HYC ka pynrem jur ïa ki bor Sorkar kiba ïada dohïap dohim ïa ki nongwei kiba shongthap ha ki jaka jong ka Sorkar la ka long ïa kiba sah ha Them Metor ne ïa kine kiba sah ha Maxwelton Estate.
Ka Seng ka maham ruh ïa ki bor Sorkar ba kim dei ban shim sting bad ap haduh ban pynkylla ïa kane ka jaka kum ka Them Metor 2.0 bad kut tang ha ka jingthung ïa ki “High Level Committee" ban pynbiej ïa u paidbah ki bym ai pat ïa uno uno u soh namar ki shu kut tang ha ka jingshong jingïalang bad ai khubor na kawei ka por sha kawei pat.
“Kumba, lah kren da ki nongïalam ba hakhlieh jong ka seng ba ka Sorkar kam dei ban klet ba dang don shibun ki paradoh parasnam ki jong ngi ki bym don ïa ka jaka tang ban shna ïa shi nongrim ka iing bad lada ïa kiwei ka Sorkar ka lah ban ai mon ba kin shong kin sah ei ha ki jaka jong ka Sorkar.
Ka seng kan shim ïa ki sienjam ban ïalam ïa ki paradoh parasnam ban buhai shnong bad shna ing ha ki jaka Sorkar kylleng ka Bri u Hynñiewtrep bad khamtam eh hangne ha Shillong," la ong ka seng.
“Ka seng ka kwah ruh ban kren da kaba shai sha baroh kiba peit khmat bha ïa ka jinglong jong ka jaidbynriew ka jong ngi ba ngi lah ban don ha ki lama ki bapher bapher hynrei ha kaba ïadei bad ki mat kiba ïa tyngkhuh bad kiwei pat ki jaidbynriew ne ki bor ba don jingthmu basniew ïa ka jaidbynriew ka jong ngi khamtam ki nongbuhai shnong be-aiñ, ngi long kawei ka jingmut bad ka jingthmu bad “kata ka long ban ïada bad pynneh pynsah ïa la ka jaidbynriew," la bynrap ka HYC.Shillong, Lber 1 : U Chief Information Commissioner (CIC) jongka jylla u bah H.Nongpluh u la ïathuh ba ka jingpyntreikam ïa ka Right to Information (RTI) ha ka jylla Meghalaya ka biang palat namar ka don ki First Appellate Authority (FAA) bad Public Information Officials (PIO) kiba tbit.
Haba kren sha ki lad pathai khubor mynta ka sngi hadien ka jingïalang halor ka RTI Act Programme, u bah Nongpluh u la ïathuh ba kham niar ba ka Commission kan ïoh ïa kino kino ki jingujor ne case namar la dep pynbeit bad pynkhuid ïa ki case ha ki kyrdan jong ki PIO bad FAA.“ Kumta nga lah ban ong ba ka jingpyntreikam ïa ka RTI ha ka jylla Meghalaya ka long kaba biang namar kat haduh mynta kham niar ba ki case kin poi shaduh ka Commission namar la pyndep ne pynkhuid beit ïa ki ha ki kyrdan jong ki FAA bad PIO bad kane ka pynpaw ba ki pyndep hok ïa la ka jongka kamram ba la bynshet ha ki" ong u bah Nongpluh.
U bah Nongpluh u la ong ba ka RTI ka dei ka aiñ kaba la pyntreikam ha u 2005 kaba la pynkup bor ïa ki paidbah ban wad ïa ki jingshisha bad lyngba kane ka aiñ kiei kiei ki paw shai kdar lut namar ki paidbah ruh ki ïoh jingtip bniah beit halor kino kino ki kam ba ki wad jingtip lyngba ka RTI.U la ïathuh ba ka Section 4 ka dei ka kyndon kaba aibor ïa ki tnad sorkar ba kin ai ka jingpynshai halor kino kino ki kam bad dang shen ka ïing bishar Supreme Court ka la pynmih ka hukum ba baroh ki tnad sorkar ki dei ban ai jingtip shai kdar hi sha ki paidbah.
Ha kawei pat ka bynta u bah Nongpluh u la ong ba tang kawei kaba sngewkhia jur ka long ba kane ka aiñ ka khlem kren ei ei pyrshah ïa ki briew kiba pyndik ne pynshitom ïa ki ophisar.
U la ong ba kam don ei ei ha kane ka aiñ kaba kren shaphang ka jingshah nion ne shah thombor ki ophisar bad dang shen ha ka conference jongki CIC la ïakren halor kane ka mat bad la rai ruh ba ym dei da lei lei ruh ban ailad ïa kiba kum kita kin jia.
“ Dang shen ha Gujarat nga tharai ki don haduh palat 1000 tylli ki aplikeshon kiba la shah kyntait namar ki tip shai ba ïa uta u briew la nion beit kylleng kylleng bad don ruh kiba shim kabu ban ïoh pisa na kane ka aiñ.
Nga tharai ki Commissioner ki dei ban kynmaw bha ïa kane bad kumjuh ruh wat ki PIO bd FAA ruh.
Wat la kam pat don kano kano ka kyndon hynrei ngi la ïa mynjur lang ba baroh ki ophisar kim dei ban shah nion khamtam da kata ka jingthmu ban pyndonkam bakla ïa ka aiñ" pynkut u bah Nongpluh.
Shillong, Lber 01 : U Myntri Rangbah ka jylla u Conrad K Sangma mynta ka sngi Thohdieng, ula leit bud dien bad ïakynduh ïa u Myntri ka Sorkar Kmie uba khmih ïa ka koit ka khiah ban dawa ban pynlong noh ïa ka North Eastern Indira Gandhi Regional Institute of Health and Medical Sciences (NEIGRIHMS) Shillong kum ka Medical Centre kaba kongsan tam ha baroh kawei ka thaiñ shatei lam mihngi.
U Conrad Sangma ula shim khia ban tynruh na ka sorkar pdeng ban kyntiew kyrdan noh ïa ka NEIGRIHMS sha ka jaka pule kaba kongsan hapoh ka ri.
Ha ka Shithi, kaba u Myntri Rangbah ula phah sha u Myntri ka Koit ka Khiah u Dr Mansukh Mandaviya ha ka 1 tarik u Lber, ula ban jur ba ka NEIGRIHMS ka la long ka jaka ai jingsumar kaba kongsan tam ïa ka jylla Meghalaya bad kaba ai jingkyrshan ruh ïa kiwei pat ki jylla kiba don marjan ha ka thaiñ shatei lam mihngi.
“Ka NEIGRIHMS ka don jingthmu ban pynïar, da kaba buh ïa ki jingmut jingpyrkhat ban pynïar ïa ka jingai jinghikai ïa ki samla pule ha ka Medicine, Nursing bad kiwei kiwei ki Course kiba ïadei bad ka koit ka khiah.
Kane ka jingpynïar, ka ïaid ryngkat bad ka mishon ka jong ngi ban kyntiew ïa ki lad ha ka pule puthi ha Meghalaya.
Ha kane ka khyllipmat kaba kongsan, ka sorkar Meghalaya ka ai ka jingtyrwa ban kyntiew kyrdan noh ïa ka NEIGRIHMS sha ka jaka pule kaba kongsan tam.
Kane ka sienjam ka ban shim, ka bat ïa ka jingkular ban wanrah ïa ka jingriewspah kaba ïar ha kane ka jaka pule ka ban long ka jingsngew sarong ïa ka jylla Meghalaya" ong u Myntri Rangbah.
U Myntri Rangbah ula pynpaw ruh ba kane ka jaka ai jingsumar bad jaka ai jinghikai kan wanrah ïa ka jingkylla, ka ban ai jingmyntoi ïa ki nongshong shnong ka Meghalaya bad ïa ki paidbah jong ka thaiñ shatei lammihngi jong ka ri India.
U Conrad ula pyni ruh ïa ka histori jong ka NEIGRIHMS kaba la tei hapoh jongka Meghalaya Registration of Society Act 1983 da ka Sorkar India ha u snem 1987 bad ka ïeng kum ka Autonomous Institute ha nongbah Shillong.
Shillong, Lber, 01: Ka Shillong All Faiths Forum (SAFF) ha ka sngi Thohdieng ka la iakynduh kyrpang ha Archbishop’s House Laitumkhrah, Shillong ban iathir iatai hadien ba la mih ka jingkynnoh ba ka don ka jingbyrngem jong ki shitniam na ka Jylla Assam ban pynpra ia ki dur niam bad ia ki stashu ba la buh ha ki jaka pule ba la pyniaid da ki Balang Khristan ha ki shnong khapppud jong ka Jylla Meghalaya bad ka Jylla Assam ha ine ki khyndiat sngi ba ladep.
Kane ka kynhun ka la kyntu ïa ka Sorkar Meghalaya bad ïa ka Sorkar Assam ban shimkhia mardor halor kine ki jingjia kiba pyniaphiah bad kiba wanrah ïa ka jingiasih jaidbynriew ha ka kyrteng jong ka niam.
Ha ka sngi Palei ka Joint Action Committee (JAC) Umden Area ba kynthup ïa ka RBYDSO, RBYF, HYC, HITO, AMKA bad ka Synjuk ki Rangbah Shnong Marmaiñ Area ki la ujor sha u Deputy Commissioner ka Ribhoi District u Arpit Upadhyay halor ka jingbyrngem ban wah ne buh ïa ka dur Jisu ne kino kino ki dur kiba pynpaw ïa ka ñiam khristan ha Sacred Heart Secondary School, Marmaiñ, Ribhoi District kaba don ha hajan khappud ka Assam bad kumjuh ruh ki skul mishon ha kane ka thaiñ.
U President ka Forum u Most Revd.
Dr.Purely Lyngdoh ha ka jingiakren bad ki lad pathai khubor hadien ba la wai ka jingialang u la iathuh ong, “ngi la iakren bad ngi la pynpaw ia ka jingsngewkhia halor ka saiñpyrthei kaba jia ha Assam, ha Meghalaya bad ha ka ri India baroh kawei.
Ka ri India ka dei ka ri kaba kdup ia kiba bun ki jaitbynriew bad ki jait niam hynrei ha kine ki sngi, ka lyer jong ka jingkylla ki wan ki la mih na ki jingkren, na ki kam kiba ki leh ki bym itynnat shuh, kiba sngewsih bad kiba pyniapait iapra ia ki briew bad kane ka la wanrah ia kaei kaei ka bym itynnat shuh ha ka ri India jong ngi.
"“Ngi sngewsarong ia ka ri ba ka la nang kiew ha ki kam pynroi bapher bapher hynrei ha kawei ka liang ka jingiadei jong ki parabriew ki khate, ki pynhiardor noh ha ka ri India.
Ka thaiñ Shatei Lammihngi ka dei ka thaiñ kaba ki hynñiew tylli ki jylla ki im hapdeng ka jingsuk jingsaiñ hapdeng ka jingsuk bad ka jingialong kawei.
Hynrei mynta ngam lah ban ong ba ka la jan ka elekshon ne ba la wan ka lyer na kiwei kiwei ki bynta jong ka ri India ne ba ka elekshon ka la jan ki mih ki kynhun ki bym kren buhrieh hynrei kiba pynpaw beit ia kiei ki jingdawa, ki jingthmu jong ki lyngba ka niam," ong u President ka SAFF.“Kane ka long kaba sngewsih ka bym ju don ha ka jylla jong ngi hynrei mynta ngi ïohi ba ki la sdang ban wan kine ki jingkren ki jingdawa.
Ka kynhun jong ngi ki nongialam niam bapher bapher ka SAFF ba kum ki nongshong shnong ha ka jylla Meghalaya ngi dei ban long kiba jaijai, ngi dei ban long kiba jynsur ka jingmut jingpyrkhat, ngim dei ban long kiba shongshit khlehbiej," u la bynrap.
Haba kyntu ia ki paidbah ba kin long kiba husiar, u la ong, “ngi dei ban long kiba husiar.
Ki khubor ki bym shisha kiba ngi ïohsngew nangne nangtai ngi dei ban long kiba husiar bad kiba peitngor bad ngin ialeh shitom katba ngi lah ba ngin ia im lang ha kane ka jylla.
Ngi dei ban shim ia ki sienjam ba ngin pynsah ia ka jingsuk, ka jingsngewthuh jingmut bad ka jingialong kawei hapoh ka Meghalaya.
".
Delhi, Lber, 01: Da kaba peit ïa ki jingjia jong ki jinghiar ki jingai jingkren ha ki kam sain pyrthei ha ki elekshon ba dang shu long, ka Election Commission of India ka la bthah ïa baroh ki kynhun sain pyrthei ba kin bat ïa ka burom bad ban long kiba husiar ha ki jingai jingkren paidbah bad ruh ban kyntiew ïa ka jingai jingkren ha ki kam sain pyrthei katkum ‘ki mat’.
Ka Commission ka la batai ruh ïa ki nongai jingkren bad ki kyrtong shaphang ki nuksa ba mynshuwa ïa kum kine ki jingpynkhein da kaba pyndonkam ïa ki rukom treikam ban kiar na ki kyndon MCC.Ka ECI kan peit ïa kano kano ka jingpynkhein ïa ka MCC katkum ka jingai jingmut kaba ryntih lang ïa baroh ban peit biang ïa ki jingai jingpyntip ban pyllait ha kaba ïadei bad ka por bad ki kam ha kane ka elekshon ban wan.
Na ka bynta ka elekshon sha ka iing dorbar thawain Lok Sabha bad ka elekshon sha saw tylli ki Iing Dorbar Thaw Ain ha ki Jylla, baroh ki bynta bad ki jaka jong ki elekshon kin long ka nongrim ban peit ïa ki jingpynkhein.
Da kaba pdiang ïa ka jingdonkam ban don ka jingryntih ha ka jinglaitluid ha ki jingkren bad ka jingryntih ha ka jingïaleh, ka jingai jingmut ka la ong ba ka Commission ka la shim ïa ka rukom treikam kaba jai jai naduh ki elekshon ba la dep, da kaba khmih lynti ba ka jingai jingmut jong ka kan wanrah ïa ka jingbahkhleih da ki kyrtong bad ki nongai jingkren.
Ïa ki hukum ba la ai da ka Commission la saindur da ka jingpeit bniah ban pynthikna ba ym don ka jingktah kaba jur ïa ki kam khring nongthep vote ban ïa kaba tehlakam.
Hynrei, ka jingthmu ban peit ïa ka jingai jingkren, da kaba pyndonkam ïa ki jingai jingtip MCC ha ka rukom kaba ryntih, kam dei ban wanrah ïa ka jingsngewthuh bakla ha kaba la leh biang kumjuh ha ki por ban wan.
Shuh shuh, ka jingai jingmut ka la pdiang ïa ka jingkylla ha ki kam information technology bad ki rynsan social media kiba la wanrah ïa ka jingbym shai hapdeng ka por shuwa ka MCC bad ki 48 kynta ba dei ban ym ai jingkren, kaba la wanrah ïa ka jingpynsaphriang ïa ki jingkyntu ïa ki nongthep vote ha ki por bapher bapher.
Ka jingai jingmut ïa ki kynhun sain pyrthei, ki kyrtong bad ki nongai jingkrenYm dei ban ai jingkyntu ha ka nongrim jong ka caste/ ki jingsngew pher jait bynriew jong ki nongthep vote.
Ym dei ban pyrshang ïa kano kano ka kam kaba pynheh ïa kano kano ka jingïapher lane kaba wanrah ïa ka jingisih hapdeng ki briew lane kaba wanrah ïa ka jingïathut hapdeng ki caste/jait bynriew/ki kynhun katkum ka jingngeit/ ka ktien ka thylliej.
Ki kynhun sain pyrthei bad ki nongïalam kim dei ban ai jingkren ba ïalam bakla ïa ki briew khlem da don ka nongrim ha ki jingkren jong ki.
Ka jingkren pyrshah ïa kiwei kiwei ki seng sain pyrthei ne ki nongtrei jong ki kiba don nongrim ha ki jingkynnoh bym don nongrim ki dei ki ba hap ban kiar.
Ym dei ban bein ïa kano kano ka bynta jong ka jingim shimet, ka bym don jingïadei bad ki kam paidbah, jong ki nongïalam ne ki nongtrei jong kiwei kiwei ki seng sain pyrthei.
Ym dei ban kren ha ka rukom ban pynduh burom ïa kiba ïakhun pyrshah.
Ym dei ban pyndonkam ïa kino kino ki jaka mane Blei ban ai jingkren shaphang ki kam jied nongmihkhmat.
Ym dei ban don ki jingkren kiba bein ïa ka jingïadei jong ki nongmane bad ki Blei bad ym dei ban mana shaphang ka jingpynshitom ha ki Blei.
Ki seng sain pyrthei bad ki kyrtong kin kiar na ki kam bad ki jingkren kiba ktah ïa ka burom jong ki longkmie.
Ym dei ban pyllait ïa ki jingpynbna ba ïalam bakla ha ki media.
Ym dei ban ai jingpynbna ha ka rukom jong ka khubor.
Ym dei ban post lane pynsaphriang ïa ki social media post kiba bein ïa kito kiba ïaleh pyrshah lane ki post ki bym ïahap.
Ka Commission ka la kyntu ruh ïa baroh ki seng sain pyrthei, ki nongïalam bad ki kyrtong ba kin bat ïa ka Model Code of Conduct bad ki bynta jong ka ain.
La ban jur bha ba kano kano ka kam kaba pynkhein ïa ka MCC lane kaba pynhiar ïa ka kam khring nongthep vote kan long kaba shah pynshitom da ka Commission.
Katto katne ki rukom pynkhein ïa ka MCC ba la ïohi ha ki elekshon ba la dep ki long kumne harumKa jingpyndonkam ïa ki ktien ki bym ïahap pyrshah ïa ki nongai jingkren jong kiwei kiwei ki seng sain pyrtheiKi jingkynnoh kiba bakla, ki bym lah ban batai shai, ki bym lah ban pynskhem, kiba bakla,Ki jingkren ar jingmut kiba ong ba yn don ka jingpynshitom na ki Blei / jingpynksan ïalade,Ka jingpyndonkam ïa ki social media post kiba bein ïa kiweiKa jingpyni ïa ki social media post ha ka rukom bym ïahap bad ka jingshisha da kaba thmu ban pynsaphriang ïa ka jingïalam bakla ne ka jingai ïa ka jingtip kaba bakla.
Ki jingpynbna kiba ïalam bakla bad kiba mih ha ka rukom jong ki khubor kiba pynthut ïa ka jingryntih ha ki sngi shwa ban thep voteKa jingkren pyrshah shimet ïa ki nongïaleh pyrshah bad ka jingkren bein ïa ki kyrtong jong kiwei kiwei ki seng sain pyrtheiKa jingai jingtip ki Sorkar Jylla shaphang ki skhim jong ki ha ki jylla ba marjan ha kaba yn long elekshon ha ka por kaba biang bhaKi jingpyrshang ban khring ïa ki nongthep vote da kaba khot ïa ka jingkyntiew kyrteng ban ai ïa ki jingkular hapoh ki skhim ki bym don kaba long kum ka jingai bai sha ïa ki nongjied nongmihkhmat lyngba ki jingkular ki ba shu thokKa jingpyndonkam ïa ka kyrteng jong u kyrtong ban ai jingkren pyrshah ïa kano kano ka kynhun jong ki nongjied nongmihkhmatKi nongïalam jong ki seng sain pyrthei kiba la ithuh kum ki ‘nongai jingkren ba pawnam’ hapoh ka Section 77 jong ka Representation of the People Act, 1951, ki ju ai jingkren ha ki jingïalang ba heh.
Ka long kaba donkam bha ban peit ïa kane namar ka Model Code of Conduct (MCC) bad ki kyndon hapoh ka Ain ki ïahap iwei ïa iwei.
Kumta, katba ka don ka jingïoh ïa ki bynta ba la wanrah hapoh ka Section 77, ki nongai jingkren ba pawnam ki don ruh ka jingbahkhlieh ban bat ïa ka burom ha ka por ba ki ai jingkren ha ki jingïalang.
Nongpoh, Lber 01: Ha kawei ka jingjia aksiden uwei u nongñiah jong kawei ka trok u la khlad noh hashen hadien ba u la leit tynrah nadien ka trok ha surokbah National Highway ha Mawdiangum.
Kane ka la jia ha ka sngi Thohdieng ha ka por 4:15 baje eiei mynstep ha kaba kawei ka trok kaba la ñiah sted bha kaba don ïa u number AS 01 RC 1762 ka la leit ban tynrah beit nadien jong kawei ka trok kaba don ïa u number ML 11 A 1440 haduh ba u nongñiah jong ka trok kaba don ïa u Number AS 01 RC 1762 ba la tip kyrteng kum u Joynal Abdin Laskar na Assam u la sahkut shipor hapoh ka trok.
Wat pynher sted ne overtake, bthah ka Balang Laitryngew ïa kiba wan SynodSohra, Lber 01: Ka Balang Presbyterian Laitryngew, Sohra Presbytery, kan pdiang ïa ka jingïaseng KJP Synod Sepngi naduh ka 7 haduh ka 10 tarik mynta u bnai.
Na ka bynta kane ka jingïaseng kaba shisien shisnem jong ka Synod Sepngi, ka Balang lyngba u Chairman u T.Bn KS Marbañiang bad u Secretary, u T.Bn MK Rymmai, phah ïa kane ka kyrwoh ka ban long kum ka jingbthah na ka bynta ki Dkhot, ki Delegate bad ki riewngeit ki ban wan sha kane ka jingïaseng.
Ka Balang ka ong ba, Ka shnong Laitryngew ka don ha ka lynti Shillong-Sohra bad ka jngai tang 43 kilometers na Shillong.
Nangta ka ong ruh ba ka shnong Laitryngew ka long ka shnong kaba khriat.
Kumta la kyrpad ïa ki Dkhot bad ki Delegate ba kin sngewbha ban wanrah ïa la ki jong ki jaiñkup thiah.
Kiwei pat ki jingbthah ki long, ba namar ba ka surok Shillong-Sohra ka long tang kawei, la kypad ïa ki nongñiah kali ba kin sngewbha ban pynkohnguh ïa ka jingpynbeit jong ki Traffic Police bad ki Volunteer.
Ka kyrpad ia baroh ba kin ym pynïeng kali harud shilynter ka surok na Umtyngngar sha Laitryngew khnang ban lait na ka jingdheng kali.
Na ka bynta ka jingshngaiñ ha ka leit ka wan bad ban lait na ka jingdheng kali, la kyrpad ïa ki ñongñiah kali baroh ban ym ïa pynher stet ïa ki kali, ban nym Overtake bad ban ym kit tam palat (Overload).
Ki nongñiah kali, lada long kaba lah, kin sngewbha ban tah ia ki mobile number jong ki ha ki kali jong ki khnang ban pynsuk ïa ki volunteer.
Ki jaka pynieng kali ki don sawdong jong ka madan ba pynlong jingiaseng bad ki long kiba heh bad kiba kylluid.
Kumta phim dei ban don kano kano ka jingkhuslai ha kaban ioh ia ki jaka pynieng kali.
Ki kali kiba poi hapoh ka 10:00 AM ha ka Sngi U Trai, kin rung beit lyngba ka shnong sha ki jaka parking kiba don ha ka lynti ban leit sha Mawdohnud (Laitmawsiang).
Namar kiba bun ki jaka kiba heh phlang, ki nongwan jingïaseng kin sngewbha ban leh sumar ban ym bret pathar ïa ki kyndok, biri/sikret, khnang ban lait na kano kano ka jingpluh ding.
Ki nongwan jingïaseng kin sngewbha ban ym bret pathar ïa ki kot, ki plastic, ki foil song ja bad kiwei kiwei ha shilynter ka surok bad kumjuh ha ki jaka parking bad jaka shong jingïaseng; hynrei ban sumar khuid ia ki sawdong sawkun baroh.
Ki nongwan jingïaseng kin sngewbha ban wanrah bad la ki jingsiang shong na ka bynta ka jingbit jingbiang jong ki hi.
Ki bor Pulit jong ka Nongpoh Traffic, mar mar ki la leit sha kane ka jaka ban pynlong ïa ka jingtohkit bad ban sei ïa u nongñiah napoh ka trok bad pynkit mar mar sha Civil Hospital Nongpoh hynrei namar ka jingshitom kaba jur u la khlad noh na kane ka sla pyrthei.
Nongpoh, Lber 01: U Bah Prestone Tynsong Symbud Myntri Rangbah ka jylla u la ong ba u surok Nongpoh Umden Sonapur u dei ka surok ba donkam eh jong ki phew tylli ki shnong haka thaiñ Umden u dei kaba pynduh thiah pynduh dem ïa u ba haduh mynta u tei ka surok ka dang don hapdeng ka jingïakhun ban siang rong noh ïaka ban pynsuk ïaka leit ka wan ki paidbah bad ïakitei ki ktien u Bah Prestone u la kren haka jingïalang plie mawnongrim ban siang surok haka shnong Umsaw Nongbri ban rakhe ïaka Golden jubilee jong ka pastorate.
“Ngi kwah ba kawei pa kawei ka shnong kan poi surok bad ban pynïasoh sha kiwei kiwei ki shnong bad ka sorkar ka don ïaka thong ba ki paidbah kim donkam shuh ban ïaid kjat, hynrei baroh ki surok kin long kiba long ban ïaid kali" la ong u Bah Prestone da kaba bynrap ruh ba ka sorkar dang haka dorbar mang tyngka kaba dang shu dep kala buh thong ïaka tnad pule puthi hakhmat eh bud pat sa ka tnad PWD bad ka tnad ka koit ka khiah.
Ha kaba ïadei bad u surok Nongpoh Umden Sonapur u bah Prestone u la kular ba shen ïa u surok NUS yn siang rong noh katkum ka Standard National Highway bala mang pisa shuwa kumba 25 klur haka wat ba nyngkong (First Phase) lyngba ka Ministry of DoNER bad kaba dang sah yn mang pisa lyngba ka World Bank.
Sohra, Lber 01: Ka Balang Presbyterian Laitryngew, Sohra Presbytery, kan pdiang ïa ka jingïaseng KJP Synod Sepngi naduh ka 7 haduh ka 10 tarik mynta u bnai.
Na ka bynta kane ka jingïaseng kaba shisien shisnem jong ka Synod Sepngi, ka Balang lyngba u Chairman u T.Bn KS Marbañiang bad u Secretary, u T.Bn MK Rymmai, phah ïa kane ka kyrwoh ka ban long kum ka jingbthah na ka bynta ki Dkhot, ki Delegate bad ki riewngeit ki ban wan sha kane ka jingïaseng.
Ka Balang ka ong ba, Ka shnong Laitryngew ka don ha ka lynti Shillong-Sohra bad ka jngai tang 43 kilometers na Shillong.
Nangta ka ong ruh ba ka shnong Laitryngew ka long ka shnong kaba khriat.
Kumta la kyrpad ïa ki Dkhot bad ki Delegate ba kin sngewbha ban wanrah ïa la ki jong ki jaiñkup thiah.
Kiwei pat ki jingbthah ki long, ba namar ba ka surok Shillong-Sohra ka long tang kawei, la kypad ïa ki nongñiah kali ba kin sngewbha ban pynkohnguh ïa ka jingpynbeit jong ki Traffic Police bad ki Volunteer.
Ka kyrpad ia baroh ba kin ym pynïeng kali harud shilynter ka surok na Umtyngngar sha Laitryngew khnang ban lait na ka jingdheng kali.
Na ka bynta ka jingshngaiñ ha ka leit ka wan bad ban lait na ka jingdheng kali, la kyrpad ïa ki ñongñiah kali baroh ban ym ïa pynher stet ïa ki kali, ban nym Overtake bad ban ym kit tam palat (Overload).
Ki nongñiah kali, lada long kaba lah, kin sngewbha ban tah ia ki mobile number jong ki ha ki kali jong ki khnang ban pynsuk ïa ki volunteer.
Ki jaka pynieng kali ki don sawdong jong ka madan ba pynlong jingiaseng bad ki long kiba heh bad kiba kylluid.
Kumta phim dei ban don kano kano ka jingkhuslai ha kaban ioh ia ki jaka pynieng kali.
Ki kali kiba poi hapoh ka 10:00 AM ha ka Sngi U Trai, kin rung beit lyngba ka shnong sha ki jaka parking kiba don ha ka lynti ban leit sha Mawdohnud (Laitmawsiang).
Namar kiba bun ki jaka kiba heh phlang, ki nongwan jingïaseng kin sngewbha ban leh sumar ban ym bret pathar ïa ki kyndok, biri/sikret, khnang ban lait na kano kano ka jingpluh ding.
Ki nongwan jingïaseng kin sngewbha ban ym bret pathar ïa ki kot, ki plastic, ki foil song ja bad kiwei kiwei ha shilynter ka surok bad kumjuh ha ki jaka parking bad jaka shong jingïaseng; hynrei ban sumar khuid ia ki sawdong sawkun baroh.
Ki nongwan jingïaseng kin sngewbha ban wanrah bad la ki jingsiang shong na ka bynta ka jingbit jingbiang jong ki hi.
Shillong, Lber 1 : Ka kyrtong MP Lok Sabha jongka National Peoples Party (NPP) na ka Shillong Parliamentary Constituency ka Dr Ampareen Lyngdoh ka la kyntait mardor ba ki paidbah ki sngew pyrshah ïa kane ka sorkar Meghalaya Democratic Alliance (MDA) ba la ïalam da u Myntri Rangbah u Conrad K Sangma ha kane ka election MP namar ki paidbah ki ïohi ba kane ka dei ka sorkar kaba treikam.
“ Batai ïa ka jingmut pyrshah sorkar, phi la ïohi dang shen kumno u Myntri Rangbah ula wanrah ïa ka Mang Tyngka kaba dei na ka bynta ki paidbah hynrei phi dang pyrkhat ïa kata.
Ngam don kano kano ka jingartatien namar kat shaba ngi leit ngi ïohi ba ka don ka roi ka par.7 bnai mynshwa nga leit sha Rambrai ka surok ka sniew shaba palat pud bad haba nga la leit mynta nga lap ba ka surok ka la bha palat" ong ka Dr Ampareen.
“ Phai sha ki nongrep haduh katno ki la ïoh jingmyntoi mynta ban ïa kaba long mynshwa.
Peit kumno ki kamai pisa bad kumno ki kyrshan ïa ki ïing ki sem jongki lyngba ki prokram bad mission ai jingïarap bapher bapher jongka sorkar ban kyntiew ïa ka rep ka riang.
Kane ka pynpaw ba ka don ka jingkiew ha baroh ki liang bad haba kumta kumno keiñ yn don kata ka jingpyrshah sorkar bad ha nga hi ngam ïohi satia ïa kata" ong biang ka kyrtong ka NPP.Haba batai ba baroh ki seng saiñ pyrthei ba ïadon ha ka sorkar MDA ki pynïeng la ki jong ki jong ki kyrtong “ Kumta ngi ïadon lang ha kajuh ka sorkar nangno keiñ kata ka jingpyrshah sorkar kan wan?" ong biang ka Dr Ampareen.
“ Phi don ka rynsan kaba paka eh ban ïatai halor kata ka phang pyrshah sorkar bad kata ka dei beit hapoh ka ïing Dorbar Thawaiñ.
Haba phim wan haba la wanrah ïa ka mat, haei kata ka jingkylli ba pyrshah sorkar.
Ha nga hi nga shem ba ngi la leh bha ha baroh ki liang.
Nalor kata kane ka sorkar ka leh bha ha ka liang ka koit ka khiah, ka pule puthi, ha ki kam jngoh kai bad kumta ter ter.
Phi ïoh sngew ïa kaei kaba u myntri rangbah u la dep pynpaw dang shen.
Hato phim ngeit ba kane ka sorkar kam thaw ki lad ki lynti ban pynïoh kam ïoh jam ïa ki samla.
Kiba bun ki tnad sorkar ki la hap ban pynbna ïa ki kam ba lait ban ïoh thep kam ki samla.
Kumta haei keiñ kan don kata ka jingsngew pyrshah sorkar? Nalor kane bun ki lad ki lynti ba ka sorkar ka thaw ba ki khun samla kin lah ban ïeng ha la ki jong ki kjat.
Ka Dr Ampareen ka la pynpaw ba kan ym pynleit jingmut satia ha kiei kiei kiba ki nongïaleh pyrshah ïa ka ki kren ne kynthoh namar lada ka pynleit jingmut ha kine kan shu long lehnohei kata ka jingïakhun jongka ïa ka election.
Hynrei kum ka briew kaba ïohi jngai bad kum ka kyrtong jongka party kan phai beit sha ka thong ban ïoh kheit ïa u soh ka jingjop.
Kiba bun ki kyrtong ki dei beit na ki seng saiñ pyrthei ba ïatrei lang ha kane ka sorkar synrop kumta baroh ki ïadon ka jingkitkhlieh halor ka jingkiew jongka jylla.
Hynrei khlem pep kin don pat ki ban pyrta khlem nongrim ba ka sorkar kam shym la leh ei ei bad na ka liang jong ngi ngin ïeng skhem ha ka nongrim ban pynshisha ïa ki jingkynnoh bym don nongrim bad ka dei ha ki paidbah keiñ ki ban bishar bad ai ïa ka rai.
Hato phi kwah ïa u ne ka MP ki ban ïasaid na ka bynta ki mat ba kongsan ka jylla ynda ki la jop kum ki MP ne shu ïa kawang ktieh beit para ma ngi khlem da pynshong nongrim ïa ki jingshisha.
Lada phi kwah ïa ki nongmihkhmat ki ban ïasaid na ka bynta ki mat ba kongsan jongka jylla da bishar bniah namar ki don bun ki mat kiba shu ïa hylla bad pyrta ha surok hynrei kiba dei ban shim rai ka dei ka sorkar pdeng.
Katno sien phi la ju ïoh sngew ba la ïatai ha ka rynsan kaba dei ne hapoh ïing dorbar thawaiñ ka ri ïa ki mat ba kongsan ka jylla, ngam tharai ba ngin ïohsngew dei na kata ka daw nga leit sha ki paidbah da kawei ka jingmut kaba shai bad kata ka long nga ïakhun na ka bynta ban rah ïa ki mat ba kongsan ka jylla ha ka rynsan kaba biang bad ba dei ban rah" ong biang ka Dr Ampareen.
Kane ka Myntri ka la ong ruh ba ki seng saiñ pyrthei kiba ïadon lang ha ka sorkar ruh kim dei ban shu kren lap lah bad kren pathar tang namar ba la bthah ïaki ban kren hynrei ki dei ban kren halor ki nongrim bad da ka jingkitkhlieh kum kiba iadon lang ha ka liang synshar.
Ka Dr Ampareen ka la ong “ Kumba nga la rai kut ban ïakhun ïa ka election bad hooid nga tip ïa ka jingjop bad jingrem kan don beit.
Hynrei ka mat ba kongsan jong nga ka long nga la rai ban ieh ïa ka shuki ha ka jylla da kawei ka jingmut ba ngan leit ban ïasaid na ka bynta ka jylla ha Parliament" da kaba bteng “ Hato kata ka shuki myntri sorkar ka long kaba donkam ïa nga ha kaba kum kane ka por ba ngi ïohi kat shaba phai ki paid nongshong shnong ki don hapdeng ka jingsngew syier lyngba kita ki khana ba la pynsaphriang ha ki social media kum ka UCC, CAA, ka jing sdang duh ïa ka jingshakri Blei ba laitluid, ka jingpynbeit ïa u pud u sam, ka khaïi pateng.
Kine ki dei ki mat ba kongsan bad lada ki paidbah ki sngewdei ban ailad ïa nga ha kata ka por kin sa ïohi kaei kaba ngan leh na ka bynta jong ki ha Delhi.
Kumba long mynta ka nongbah Shillong kam don ka jingkieng ban pun hapdeng jongka bad ka sorkar pdeng bad ka la shu sah shrah la bun bun snem.
Kumta donkam ban pynbeit noh ïa kane ban ïoh ïa ka jingkieng kaba skhem da ka jingïatrei lang u Myntri Rangbah ka jylla, ki Myntri Sorkar bad ki MP jongka jylla" pynkut ka Dr Ampareen.
Shillong, Lber 01: Wat lada u Myntri Rangbah, u Conrad Sangma daang shen, ju la ong ka jingthungkam Chairman ka sorkar kam da ktah than namar ka lut tang 12 lak shi bnai, hynrei ki kot ki sla kiba la ioh pat ki pynpaw da kumwei pat.
Ka list ki Chairman, ki Co Chairman, ki Deputy Chairman, ki Vice Chairman, ki Director, ki Adviser ka pynpaw ba ki don palat 175 ngut baroh.
Kine ki kynthup ia 27 ngut ki Chairman, 43 ngut ki Co Chairman, 53 ngut ki Vice Chairman, 20 ngut ki Deputy Chairman,10 ngut ki Adviser bad 14 ngut ki Director.
Na ka bynta ka jingsiew sha ki, ka sorkar ka la phiah ha kis an tylli ki kyrdan ne ki Category.
Kine ki long ki A+, kiba kynthup ïa ki Adviser bad ki Sitting MLA, nangta A kiba kynthup ïa ki Ex- MLA bad Sitting MDC bad ki B bad C Category ba ka aiti ha u Myntri Rangbah ban peit bad pynhap ïano.
Katkum ki kot ki sla kiba la ïoh, la pynpaw ba ki A+ Category ki ioh ka jingsiew kumne, Ka Honororium ki ïoh 20 hajar shi bnai, ka bai umphniang 250 litar shi bnai, ka bai mobil 4 litar shi bnai, ka bai wai kali 15 hajar shi bnai, ka TA/DA 20 hajar shi bnai, bai wai ïing 20 hajar shi bnai, bai ding elektrik 5 hajar shi bnai, bai shan 8500 shi bnai.
Nangta ki ïoh ruh ban buh uwei u draibar bad 3 ngut ki nongtrei Grade IV.Nalorkata ki ïoh bai moramot ïing 2 lak tyngka shisien ai, bai shuki bai miej 40 hajar shi snem, bai kot khubor lai tylli bad ar tylli ki Magazine.
Nalor kane ruh lada ki pang ki shitom ne kiba haïing hasem jong ki, ki ïoh jingsumar ei ne ka reimbursement hadien ba la mynjur na ka DHS.Lada shu kheiñ antad ka jingïoh ki Politician kiba hap ha ka A+ kan nym duna ïa ka 1.60 lak shi bnai, khlem pat kheiñ ïa ka bai sumar, bai moramot ïing bad bai shuki bai miej.
Kiba hap ha ka Category A pat ki ïoh ka Honororium ki ïoh 15 hajar shi bnai, ka bai umphniang 150 litar shi bnai, ka bai mobil 3 litar shi bnai, ka bai wai kali 12 hajar shi bnai, ka TA/DA 8 hajar shi bnai, bai wai ïing 8 hajar shi bnai, bai ding elektrik 1000 shi bnai, bai sha 2000 shi bnai.
Nangta ki ïoh ruh ban buh uwei u draibar bad uwei u nongtrei Grade IV.Kine kim ïoh bai moramot ïing ne bai shuki.
Bai kot khubor pat ki ïoh artylli bad Magazine kawei.
Nalor kane ruh lada ki pang ki shitom ki ïoh jingsumar ei ne ka reimbursement hadien ba la mynjur na ka DHS.Ka jingsiew ïa kine ruh kan poi la kumno kumno jan shi lak marwei.
Kiba hap ha ka B+ Category ki ïoh ka Honororium ki ïoh 10 hajar shi bnai, ka bai umphniang 100 litar shi bnai, ka bai mobil 2 litar shi bnai, ka bai wai kali 10 hajar shi bnai, ka TA/DA 7 hajar shi bnai, bai wai ïing 8 hajar shi bnai, bai ding elektrik 1000 shi bnai, bai sha 1000 shi bnai.
Nangta ki ïoh ruh ban buh uwei u nongtrei Grade IV.Kine kim ïoh bai moramot ïing ne bai shuki.
Bai kot khubor pat ki ïoh artylli.
Nalor kane ruh lada ki pang ki shitom ki ïoh jingsumar ei ne ka reimbursement hadien ba la mynjur na ka DHS.Ka jingsiew ïa kine ruh kan poi la kumno kumno palat 50 hajar marwei ha ka shi bnai.
Kiba hap ha ka B Category ki ïoh ka Honororium ki ïoh 10 hajar shi bnai, ka bai umphniang 50 litar shi bnai, ka bai mobil 1litar shi bnai, ka bai wai kali 10 hajar shi bnai.
Kine kim ïoh TA/DA ne bai wai ïing.
Hynrei ki ïoh uwei u nongtrei Grade IV.Ki C Category pat ki ïoh ka Honorarium 9000 tyngka bad ka bai leit bai wan ruh 9000 tyngka.
Lait nangta kim ïoh eiei.
Nongstoiñ, Lber 03: Ka shnong Siejlieh ha ka sngi saitjaiñ ka la ïoh ban pynkut noh ïa ka lympung jingïalehkai kaba la tip kum ka Inter Dong Cricket Tournament 2024, ïa kaba la pynlong da ka Siejlieh Sports Social and Cultural Youth Organization.
Ïa katei ka lympung la wan ban pynhap lama noh da u bah L.G Nongsiej MDC barim ka Nongstoiñ kum u kongsan, ryngkat ka jingïasynranlang u samla Deborland Kharsyntiew Secretary ka shnong Siejlieh Nongstoiñ, samla Ben Hahshah Secretary ka Siejlieh Sports Social and Cultural Youth Organization bad kiwei kiwei ki riew rangbah jong ka shnong.
Ka jingïalehkai ka la long kaba ishit ishngaiñ bha ha kaba na ka liang ki kynthei ka Dong Mawïaban ka la ïoh ban pynliem noh ïa ka dong Pdengshnong, katba na ka liang ki shynrang pat ka Seven United Mawthohthang ka la ïoh ban pynliem noh ïa ka Dong Pdengshnong da 6 Wicket na ka target ba la buh da ka Pdengshnong haduh 104 runs.
Ïa ka nam kum kiba kynsai tam ha kane ka lympung la ïoh ban khur da ki ar ngut ki samla kaba kynthup ïa ka Wanpynshai Syiemlieh na ka dong Mawïaban bad u Banteilang Ïawphñiaw na ka Seven United Mawthohthang.
Nongstoiñ, Lber 03: Ka Nonglang Pungsier Social Cultural Youth Club, ha ka sngi thohdieng ka la ïoh ban pynkut noh ïa ka lympung jingïalehkai kynjat bol ïa kaba la pynlong ha madan shnong Nonglang.
Ïa katei ka lympung la wan ban pynhap pyrda noh da u R.G.Momin MLA ka Rambrai Jyrngam konstitwensi kum u kongsan, ha ryngkat ka jingïadonlang u bah Ailand Lyngdoh sordar ka shnong Nonglang, bah Pynbiang Shylla President ka NPSCYC bah Treibor Marweiñ secretary ka NPSCYC bad kiwei kiwei ki riew rangbah jong ka thaiñ.
Ha ka jingïalehkai jong kiba hapoh ka 14 snem ka karta jong ki khynnah shynrang, ka Seiñduli ka la ïoh ban thep tang 1 kol la nod pyrshah ïa ka Mawsyrpat, ka jingïakhun jong ki kynthei pat ka NPScYC ka la shah pynrem noh ha ka Umwahlang haduh 2 kol la nod.
Katba ha ka jingïakhun jong ki rangbah kiba la 40 snem tam ka karta, ka Kriangrin ka la ïoh ban pynbam haduh 2 kol la nod pyrshah ïa ka shnong Thawiar.
Kum shibynta ban pynshit pynshngaiñ shuh shuh ïa katei ka lympung ha katei ka sngi, ki samla jong ka thaiñ ki la ïoh ban ïashimbynta ruh ha ki jingshad bad ki jingrwai bapher bapher.
Jowai, Lber 03: Ka Dorbar Shnong Pdengshakap kaba pynïaid ïaka jingïalehkai football ïaka ba la tip kum ka 10th Secondary School Football Knock-Out Tournament 2023-24 ha madan Pdengshakap, West Jaiñtia Hills.
Ki jingïalehkai hakane ka sngi saitjaiñ bala dep la ïoh ban sdang da ki ar tylli ki jingïalehkai Quarter Final, haka jingïalehkai ba nyngkong ka Rymbai Shkenshynriah SC kala jop ïaka Tariang FC da ka jingïashut Tie-breaker hadien bala kut ka jingïalehkai da 2-2.
Ïaka Tariang FC la ïoh ban thep da u Wanlam Nongkhlaw haka minit ba 3 bad 38 katba ïaka Rymbai Shkenshynriah SC pat la ïoh ban thep da u Younis Suchen haka minit kaba 15 bad u Atlan Kharmaw haka minit ba 31.
Haka jingïalehkai ba ar pat ka Thrangchynnam FC kala lah ban pynliem noh ïaka Nohron SC da 2-0, daki kol bala thep da u Phang Sumer haka minit ba 11 bad u Timy Ryngkhlem haka minit ba 69.
Kumta ka Rymbai Shkenshynriah SC bad ka Thrangchynnam FC kila buh jaka ïalade sha ka Semi Final jong kane ka lympung.
Naka liang ki bor pynïaid jong ka Tournament kin bteng biang sa kawei ka jingïalehkai Quarter final haka 9 tarik mynta u bnai hapdeng ka Sengkhihlang FC pyrshah iïka YFC Trangblang haka por 2 baje nohphai sngi.
Mawkyrwat, Lber 03: Ka Sei-La-i-Sap Organisation, Mawlangwir ka la ïoh ban pynhap pyrda noh ïa ka lympung ïalehkai Volleyball ba lai sngi ne ka 3 Day Volleyball Tournament 2024 kaba la pynlong ha Madan Saitsnad, Mawlangwir South West Khasi Hills District.
Ha kane ka sngi, u bah Working Sangriang, General Secretary jong ka NPP South West Khasi Hills District ula long kum u kongsan ban wan pynhap pyrda noh ïa kane ka lympung ïalehkai.
Ha kane ka lympung ïalehkai volleyball na baroh ki kynhun ïalehkai, ka NPNKG.Na Nongkynbah bad ka DNR na Shnong Sarin ki la long ki kynhun kiba poi ha ka phainal.
Ha ka jingïalehkai ka NPNKG ka long ka lahduh da kaba ka la lah ban pynliem noh ïa ka DNR da 3 set bad ïoh rah ruh ïa ka song pisa kaba T.30 hajar tyngka bad ka DNR T.10 hajar tyngka ha ryngkat ka khusnam.
Ha shwa ban pynïalehkai la ïoh ban pynlong ka jingïalang ba lyngkot ha kaba la ïohh jingkren na u bah W.Sangriang kum u kongsan bad na u bah Bokstone Thongni kum u symbud kongsan, na u bah A.B.Shylla, Secretary jong ka Mawlangwir Sport Club kum ka dak ban ai mynsiem ïa ki rangïalehkai kumjuh ïa ka “Sei-La-i-Sap Organisation", ba kan nang lah ban pynlong kum kine ki jait jingïalehkai ban kyntiew ïa ki samla kiba don ïa ka sap ka phong ba kin lah ruh ban nangkiew shaphrang ha ki kam ïalehkai.
Ka Sei-La-i-Sap Organisation, ka la ïoh ruh ban ai sngewbha ïa u bah K.Wanniang kum u Best Smash bad ïa u bah W.Snaitang kum u Best Player ha kane ka lympung ïalehkai jong ka 3 Day Volleyball Tournament 2024.
Shillong, Lber 03: Ka kynhun ïalehkai phutbol jong ka Shillong Lajong FC kan bteng biang ïa ka jingïalehkai lympung I-League mynta ka sngi pyrshah ïa ka Churchill Brothers FC ha ka por 7 baje janmiet, shabar nala ïing ha madan phutbol ka liang pyrshah, ka Tilak Maidan ha Goa.
Shuwa ban jam sha kane ka jingïakhun ka Lajong ka la ïakhaid bad ka Rajasthan United ha ka jingïalehkai ba dang shen bad ka shong ha ka kyrdan ba 6 ha ka miej da 26 point bad ka duna da tang 1 point na ka Inter Kashi kaba bat kyrdan ba san.
Hynrei ka Lajong ka dang ïohlad ban kyntiew ïalade sha ka kyrdan ba san namar ka dang duna 2 sien ïakhun haba nujor bad ka Inter Kashi.
Ka Lajong ka jop 7 sien, 5 sien ïakhaid, bad rem 4 sien naki 16 sien ïakhun naduh ba sdang ka samoi lehkai 2023-24.
Haba kren lamphang shuwa ban jam sha kane ka jingïalehkai, u head coach ka Lajong – u Bah Bobby L.Nongbet u la pynpaw ba ka kynhun ka la pynkhreh bha na bynta kane ka jingïakhun hadien ba ka kynhun ka la pynsepei ïa ki 3 point ha ka jingïalehkai pyrshah ïa ka Rajasthan United hynrei u ngeit skhem ba ka kynhun kan wanphai bad kan pynleit jingmut ïa ka jingïakhun mynta ka sngi.
Shuh shuh, u Bah Bobby u la pynpaw ruh ba ka kynhun kan ïakhun tyngeh ban khur pura ïa ki lai point bad ban pynduna ka jingïapher point bad ki kynhun ba shong ha ka thup Top 4 ha ka miej.
Haba phai pat sha ka Churchill Brothers, kane ka kynhun ka shong ha ka kyrdan ba 11, bad ka dang jop tang 4 sien, ïakhaid 5 sien bad rem 7 sien na ki 15 sien ïakhun ba ladep, bad ka dang khur 17 point.
Baroh arliang mamla ki kyrmen ban khur pura ïa ki lai point na kane ka jingïatyngkhuh ka jong ki ha ka lympung I-League mynta ka samoi.
Nongpoh, Lber 03: Ban phai khmat kyrpang ka sorkar na ka bynta ban leh janai ïa ka madan Kurkalang ha Bhoirymbong ba kan long kawei na ka madan ïalehkai sport kaba la bit la biang, u MLA ka Umroi, u Bah Damanbait Lamare u la phah syndon da ka jingtoh sha u Myntri rangbah ka jylla, u Conrad K.Sangma ba un shim khia na ka bynta ban pynbit pynbiang ïa katei ka madan kum kawei na ka madan ïalehkai kaba la bit la biang ban kyntiew ïa ki kam ïalehkai sport ki samla hapoh ka jylla.
Kumba la pynpaw ha katei ka dorkhas, u MLA ka Umroi u Bah Damanbait Lamare, u la pynpaw ba u don shisha ka jingangnud ka sorkar jylla kan phai khmat noh sha katei ka madan, kaba la donkam shisha ban pynbit pynbiang bad khamtam ban thaw noh ki lad ki lynti ban shna syndon da ka stadium kaba bit ba biang khnang ba ka jingdon katei ka madan kaba la biang pura kan ïarap ban kyntiew ïa ki khun samla kiba don sap ha ki jingïalehkai sport bapher bapher.
Ha kawei ka bynta, u la pynpaw ruh ba katei ka madan ïalehkai ha Kurkalang la donkam ban siang noh da u phlang plastik (artificial turf) bad ruh ban pynbiang ïa ki jaka ïeng kali bad kiwei kiwei ki jingdonkam kiba ïa dei dur bad ka kam ban kyntiew ïa ki kam ïalehkai sport/Shuh shuh, na ka liang u MLA ka Umroi, u Bah Damanbait Lamare, u la pynpaw ruh ka jingkmen ba u Myntri rangbah ka jylla, u Conrad K.Sangma u la kular ban shim khia bad ban pynurlong ïa katei ka jingangnjud jong u kum u nongmihkhmat paidbah na Umroi, khnang ba lada ka sorkar ka lah shisha ban leh janai ïa katei ka madan kan long shisha ka jingkyrkhu ïa ka dong Ri Bhoi bad wat ïa ka jylla hi baroh kawei khamtam na ka bynta ki samla kiba don sap ha ki kam ïalehkai sport, u la bynrap.
Nongstoiñ, Rymphang 3: Da ka jingthmu ban kyntiew ïa ka sap trei jingtrei bad ban pynïajan hapdeng ki nongai kam, ki nongïoh jingmyntoi kiba la tbit bad ki nongseng kam seng jam lajong, ka ophis jong ka Meghalaya State Skill Development Society (MSSDS), ka tnad Labour, Employment and Skill Development, ha ka 5 bad 6 tarik Lber 2024, kan sa pynlong ïa ka prokram kaba la tip kum ka ‘Skillerate Connect Event’.
Kane ka prokram kan dei ka prokram kan ai buit ai bor ïa ki khun samla, ba kin trei ïa ki kam ki jam ha ki karkhana bad kiwei kiwei, kumjuh ruh ba kin nang ban seng ïa ki kam lajong.
Kane ka prokram kan long ha madan New Nongstoiñ, West Khasi Hills District.
Ha kine ki ar sngi, kin don bun jait ki ki prokram kaba kynthup ïa ka jingwan jong ki nongai kam na ki kynhun bad ki company ki bapher bapher ban pynrung kam ïa ki samla kiba tbit ha ki liang kiba pher kum ha ka kam rep kam riang, Information Technology, kam jngoh kai pyrthei bad kiwei kiwei de.
Kin don ruh ki dukan kiban die ïa ki jingdie kiba bun jait kiban sa pynieng ha katei ka jaka kaba kynthup ïa ki dukan die jingbam, soh waiñ, dukan jaiñ, dukan die syntiew bad kiwei kiwei de.
Kiba wan sha katei ka prokram kin ïoh shibun ki jingmyntoi ha kaba ki lah ban register ïalade na ka bynta ki training prokram ki bapher bapher, kumjuh ruh ba kin ïoh jinghikai halor ki skhim sorkar bad ki ram kiba ki bank ki ai bad ki jingshakri kiba ki tnad sorkar ki ai.
Ha ka 5 tarik Lber 2024 por 1:30 nohphai sngi kin don ki prokram pynbyrngia paidbah, ka ban sa ai da u Bah Gilbert Thongni, bud sa da ka kynjat bol paralok na ki briew kiba lah ha kiwei pat ki bynta bad ka jingïatied Pohdun, ka jingïalehkai kaba ju ïalehkai bha da ki briew ka thaiñ Nongstoiñ.
Ha ka 6 tarik Lber 2024 ha ka por 2 baje nohphai sngi, ka Northeast Institute of Professional Studies (NeIPS) kan sa pynlong ïa ka jingïakop pyni riam bad ka kynhun Shaphrang Ngin Tur jong u Bah Blom, kin sa wanrah ïa kawei ka Drama kaba pynphalang halor ka ‘Jingdonkam jong ka Sap/Jingtbit’.
Jowai, Lber 03: Ka Jingïaseng Samla KJP Synod Mihngi kaba Arphew Ar (XXII), kaba la long ha Balang Presbyterian Moolang Ïapmala District Rymbai Presbytery kaba la sdang naduh 1 tarik Lber kala poi noh sha kaba kut mynta ka sngi U Blei 3 tarik u Lber, 2024 halor ka phang kaba ong “ka jingim ba riewblei haka pyrthei ba mynta".
Ha kane ka Jingïaseng Synod ki paid riewngeit da ki phew hajar ngut kiba na kylleng ka Ri-Lum Khasi bad Jaiñtia kila wan tuid sha kane ka Jingïaseng ban ïoh mad ïa ka jingpynim da kaba shah skor ïa ka ktien jong u Blei lyngba ki nongkren ha ki Jingïaseng paidbah bapher bapher.
Ïa ka jingïaseng mynta ka sngi U Blei la pynïaid da u Chairman Elect Rev.E.Nongpluh, haka jingïaseng por 10 waje mymstep kum ka dak ban ai mynsiem ïa ki samla pule ka KJP Synod Mihngi kiba la wan shakhmat la pynkup burom ïa ki haki kyrdan jong ka exam SSLC bad HSSLC jong ka MBOSE, kumjuh ha ka Class- X, XII jong ka ICSE bad CBSE 2023.
Ha ka por mynstep la sam ïa ka ktein U Blei da u Rev.R.S.Nongkynrih uba la pynshong nongrim naka shithi sha u Titos 2:5-6, u Pastor ula kyntu ïa ki para bangeit ba kin long kiba ‘Khan Adkar’ ha ka jingim, ka ktien ka thylliej, ka jingjemnud bad ka bor halade.
Ula khot kum ki riewngeit ki dei ban don ka jingïadei dur bad ka Gospel U Khrist bad ban don ka iktiar ban jop ïa ki jingpynthame.
Katba ha ka por noh sngi, la sam ïa ka ktien U Blei da u Rev.Dr.H.C.T Sumer uba la pynshong nongrim na ka shithi kaba 2 sha ki Nongkarinth 4:7-8, ha kaba u Pastor ula kren shaphang ka jingim Khristan kaba long tang kum ki khiew khyndew, da kaba u pynsngew “ngin long kiba don dor eiei ruh em khlem U Blei, kumta u kyntu ba dei ban don ïa ki jingnang ïa ka Gospel U Blei ha ka jingim bad ban long ki khiew ki bym lah ban pynlwet.
Da kaba ula kyntu jur ba ka jingsarong ka lah ban pynmih ïa u soitan, kumta u Pastor ula pynkut ïa ka jingkren da kaba buh ka jingkyntu ïa baroh ki riewngeit haba ki ïoh ïa ki Gospel haka jingim ka dei ka bynta ïa ki ban sam lem ïa ka da ka jingieit sha kiwei de.
La pynrhem shuh shuh ïa kane ka jingiaseng da ki jingrwai na ki Choir ha ka por 10 baje mynstep da ka na ka Jingïaseng Samla Balang Kayang, Jingïaseng Samla Balang Nongsning, Jingïaseng Samla Balang Umjalasiaw, Jingïaseng Samla Balang Moodymmai Wah, katba ha ka por 1:30 nohphai sngi da ka Jingïaseng Samla Balang Shnongrim, Jingïaseng Balang Mawbynna, Jingïaseng Balang Moolang bad ka Standing Choir JSKJPSM.Na ka liang ki riew saiñ hima sima ruh kila wan sha kane ka JingïasengKatba ha ka Jingïaseng por 6 shiteng janmiet la sam ïa ka khubor na ka ktien u Blei kaba ïadei bad ka Subject Balang “Ïa ngin ïa nang ïaid shaduh ka jingpynjanai" (Hebru 6:1) la kren da u Rev.F.S.Rymbai.
Ym lah ban leit ka jingdon bad jingïoh shisha ïa ki surok ba bha bad ba bïang ki long ki lad ban kyntiew sted ïa ka roi ka par bad ka khaii pateng namar ki surok ki long da shisha u Budlum jong ka ïoh ka kot bad ka roi ka par jong ki paidbah.
Ka jyla Meghalaya jongngi naduh ba la dep ka surok Shillong By-pass bad ka Surok 4-lane ka la wan rah shisha ïa ka jingmyntoi ïa ki paidbah ha baroh ki lïang, namar ka long ruh ka jingsarong ïa ki paidbah ba ki la ïoh ban ïaid ha ka surok kaba la bit la bïang haba ïa ujor bad ki por ba la leit noh.
Nalor kata ka jingïoh ïa ka surok Mawlai By-Pass nangta ka jingbha ka surok kum na Shillong sha Nongstoin shaduh Garo Hills, ka surok Shillong Jowai bad kiwei kiwei kiba dang shna mynta kum ka Shillong-Dawki, Shillong -Sohra khlem pep ka la rah ïa ka nam ka burom ka jylla namar ka sorkar ka pyrshang katba lah ban ïai pynbha ïa ki surok ha kylleng ka jylla.
Haba phai dien sha ka Mynnor, ka jingeh ki paidbah ha ka jylla ka dei ka jingdheng ki kali paidbah ha ka surok bah NH40 kaba la teng teng ka shim por da ki phew kynta ba ki paidbah ki sahkut ha ki surok bad teng teng ki paidbah ki ïapthngan bad khamtam kiba pang ba shitom kiba thmu ban leit sumar ki khlad noh tang ha shiteng lynti.
Ka jingkylli ka mih pat hangne.
Hato, ka jingwan rah ka sorkar ïa ka Surok 4-lane bad ka Shillong By-pass kam dei moh ka jingmyntoi ïa ki paidbah ka jylla?.
Haba pyrkhat bha la dei ruh ban ai burom ïa ka sorkar jylla bad kumjuh ïa ka sorkar pdeng kiba la wan rah ïa kine ki surok sha kane ka jylla ban pynsuk ïa ki paidbah ha ka leit ka wan bad khamtam ka jingïoh ïa ki surok kiba la bïang pura ïa ki paidbah ka dei shisha ka lad kaba lah ban kyntiew ïa ka roi ka par jong ki paidbah.
Ka don ruh ka por ba ki paidbah ha ki por ba la leit noh ka la mih tang ka jingkhnium bad ka jingud ha ka leit ka wan ba ka jingrit jong ka surok bah NH40 ka la wan rah ruh ïa ka jingdheng ki kali namar ka jingbun ki kali ki motor ka la pynkhapngïah ïa ka surok.
Hynrei ha kane ka por ba mynta mano ba poi pyrkhat ba ki paidbah ki la suk ha ka leit ka wan bad hato ki la klet mo ïa ka jingjynjar ha ka leit ka wan ha ki por ba la leit noh.
Ha kine ki sngi pat naduh ba la pyndep ïa ka surok 4-lane bad ba la pyndep ïa ka surok Shillong By-pass ngim juh ïohi shuh ba kin don kata ka jingdheng kali ha ki surok bad kum ki paidbah ka jylla ki la dei ban sngewnguh ïa ka sorkar jylla bad ym tang ban shu tip ban kynnoh ne kynshi haba don kino kino ki jingduna ha ka lïang ka sorkar.
Ka jingwan ka surok 4-lane bad ka Surok Shillong By-pass ki paidbah ki la dei ban ai ïa ka jingïaroh kaba khraw ïa ka sorkar kmie bad kumjuh ruh ïa ka sorkar jylla, namar dei lyngba ka jingshim khïa jong ka sorkar kmie bad sorkar jylla la lah ban wan rah ïa kine ki surok kiba la ai jingmyntoi shisha ïa ki paidbah ha ka leit ka wan namar ka jingbha ka surok ka la pynsuk naduh ki nongleit nongwan, kiba pang ba shitom bad ki samla pule kiba ïaid lyngba jong kitei ki surok.
Ki paidbah ki la dei ruh ban phai dien ïa ka mynnor bad ka mynta.
Ha ki p or ba la leit noh lada phai ha ka lïang ka surok ka long shisha ka jingkynduh mawsïang ïa ki paidbah ha ka leit ka wan bad ka jingshim khïa ka sorkar kmie bad ryngkat ka sorkar jylla kan ba dang mih ki por bad ki sngi ka dang wan ka jingkylla kaba la long ka jingmyntoi ïa ki paidbah jong ka jylla.
Ka jingwan rah ïa ka surok bah na Nongstoin ha Tura, ka surok na Mairang sha Ranibari, ka surok Jowai By pass bad ki don ruh kiwei kiwei ki surok ba ka sorkar ka dang thmu ban pyntrei mynta.
Lada kine ki surok kin dep noh kan long ka jingmyntoi ïa ki paidbah ka jylla ha baroh ki laing.
Ka la dei ka por ïa ki paidbah ba kin ieng ban ïa tylli ban ïa trei lang bad ka sorkar na ka bynta ban wanrah ïa shibun ki kam pynroi ba ki paidbah ki dang donkam ha ka jylla bad kum ki paidbah ki dei ruh ban sngewthuh ym tang ban khnium ne wohdong, hynrei ban wan shakhmat ban ïa trei ryngkat bad ka sorkar na ka bynta banwan ka roi ka par ha baroh ki lïang.
Hooid, ka sorkar jylla ka la pyrshang ban wan rah ïa shibun ki surok ba ki paidbah ki donkam ha ka jylla bad kaba la long ruh ka jingkyrkhu ïa ki paidbah, hynrei kumba long haduh mynta ki dang don shibun ki thain kiba dang duna ha ka lïang ka surok ba kum ka sorkar ka hap ban phai khmat ban kham shim khïa kyrpang ïa ka surok.
Ban wan ka roi ka par la donkam ban don ka jingïatylli kum ki nongshong shnong ka jylla, namar haba don ka jingïatylli bad ka jingïasngewthuh jingmut, lah ban wan rah ïa shibun ki kam pynroi ba ka imlang ka sahlang ha ka jylla ka donkam.
Namarkata, kumba ka sorkar ka la shim khïa ban wan rah ïa shibun ki kam pynroi ba ki paidbah ki donkam khamtam ka surok, ka la dei ka por ruh ba ka sorkar kan dang kham shim khïa ïa ki surok sha ki nongkyndong bad ki thain khappud, namar kumba long haduh mynta bun na ki shnong nongkyndong bad ki shnong haki thaiin khappud ka jylla, ki dang sahdien shisha ha ka lïang ka surok bad lad lada ki paidbah kim ïoh ïa ka surok kaba bit bïang ka long ruh kaba eh ban kyntiew ïa ka roi ka par bad ka ïoh ka kot jong ki paidbah ha ka jylla.
Mawkyrwat, Lber 03: Ka Ophis treikam jong ka District Mental Health Programme (DM&HP), South West Khasi Hills District kaba hap hapoh ka jingpynïaid jong u District Medical & Health Officer (DM&HO), South West Khasi Hills District ka la pynlong ïa “ka Program ïa syllok halor kumno ban pynduna ïa ka jingma jong ka jinglong jingman ha ka ïaid ka ïeng hapdeng ki khynnah samla na ka jingshah pynngop ha ka ban pyndonkam ïa u Drok" ha kaba u Pastor L.E.Jyrwa, Pastor I/c Mawkyrwat District Counsellor, Counselling Centre, Jingïaseng Kynthei Mawkyrwat Presbytery, Member Life Care Foundation, Mawkyrwat u la long kum u Resources Person.
Ïa katei ka prokram la pynlong ha Multipurpose Hall jong ka ophis treikam jong u Deputy Commissioner, South West Khasi Hills District ha kaba la pynïaid ïa ka prokram da u bah T.Lyngwa, IAS, Deputy Commissioner, South West Khasi Hills District bad ka Smt.
Y.Mawlong, Additional Deputy Commissioner.
Kiba la wan ban ïashimbynta ha kane ka program ki kynthup ïa ki District Heads bad ki Staff jong ki Department bapher bapher jong ka South West Khasi Hills District.
U Pastor L.E.Jyrwa, Pastor I/c Mawkyrwat District Counsellor, Counselling Centre, Jingiaseng Kynthei Mawkyrwat Presbytery, Member Life Care Foundation, Mawkyrwat ha ka jingkren jong u ban ai jingpynshai lyngba ka Power Point Presentation u la kren halor ka phang, “Kumno ban pynduna ïa ka jingma jong ka jinglong jingman ha ka ïaid ka ïeng hapdeng ki khynnah samla na ka jingshah pynngop ha ka ban pyndonkam ïa u drok", da kaba u ong ba ka jingkyrni ha ka jingpyndonkam ïa u drok ka long kawei ka jingeh kaba ktah ïa ka jingim shimet bad ha ka imlang sahlang.
“Ka jylla Meghalaya jong ngi mynta ka la don ha ka kyrdan kaba 12 ha ka jingdon jong 1.65% ha ka jingkheiñ ba mynta jong kiba pyndonkam ïa u droks", u la ong bad halor ki jaid jingma jong ka ïaid ka ïeng ne jinglong jingman hapdeng kiba pyndonkam ïa u drok.
U la pashad jingmut ruh halor ki katto kane ki lad kiba lah ban wanrah jingbha ne jingduna jong ka jingktah ne jingngop ha ka jingpyndonkam ïa u drok, kaba nyngkong ka kynthup ïa ka Early Intervention lane ka jingpeitbniah ne jingïada shwa ka por.
Ha kaba ngi hap ban peit thuh ne pynithuh ïa ki stake holders lane ki briew kiba don ka mon sngewbha ban trei lang ha ka ban wan rah ïa ka jingbha ha ka imlang ka sahlang, kaba kythup ïa ki Myntri Shnong, ki nongtreikam Balang, Seng Longkmie, Senglong Kpa ba kiwei kiwei kiba kloi ban trei ha ka ban wanrah jingbha hapoh shnong ‘pohthaw.
U la ong shuh shuh ba kiwei pat ki kynthup ïa ka jingsngewthew ïa ka jingsngew bad ka ïaid ka ïeng namar ka don beit ka jingkylla ha ka ïaid ka ïeng jong uba la kyrni ha u drok.
Namarkata, kaba donkam ka long ruh ka jingai ïa ki jingtip ne hikai ïa ki paidbah halor ki jingtip bapher bapher kiba ïadei bad kane ka bynta lyngba ka jingtip bniah halor ka jingsniew jong u drok.
Ka jingpynithuh ïa u briew uba shimti ban hikai ne ïarap ïa kiwei pat halor kumno ban ïada ne kumno ban wad jingïarap lada ngop ha u drok.
Kumta, ka counselling ne ka jingïasyllok ruh ka dei kawei ka ban ïarap ha ka liang ka jingmut jingpyrkhat jong u briew ha ryngkat ki dawai.
U la ai jingmut ruh ba dei ban pynkhlaiñ ha kaba ïa dei bad ka aiñ ne bad ka rukom pyrkhing ban ïada khnang ban ïarap ban ïada na ka jingpyndonkam ne pynïaid be-aiñ ïa u drok ka long kaba donkam bad kawei de ka jingaibor ne pynkhlaiñ ïa ka jingsngew ha lade ïa ki briew kiba la ngop ha u drok da kaba lait na ki jingshah i-beiñ ne kren beiñ hapoh shnong ‘poh thaw, ka jingshah kyntait ha ki briew, ha ki kam ki jam bad ha kiwei kiwei kaba donkam bad kawei pat ka long kumno ban lait na ka jingngop ha u drok lane ka jingpyndonkam ïa u drok ka long ka ba kongsan eh lyngba ka jingïatreilang da kaba sdang na ka ïing kata na ki kmie ki kpa, ka shnong ka thaw, ki nongtrei ha ka koit ka khiah, ki pulit bad kiwei kiwei kiba don bynta ha ka imlang sahlang.
U Dr.F.R.Lartang, DM&HO, South West Khasi Hills District u la kren khyndiat halor kumno ka ophis ne kum ki department bapher bapher kin lah ban leh ha kaba ïa dei bad u drok.
Kum ki department bapher bapher ngi dei ban ïatrei lang bad ban wad ki lad kumno ban ïada na ka jingshah ktah ha u drok", u la ong.
U la ïathuh ruh halor ka kumno ka treikam ka OST hapoh Mawkyrwat bad ba ki briew ki lah ban ïoh jingïarap na OST, Mawkyrwat ki lah tang kito kiba lah ïoh jingsumar shwa na Shillong namar ïa mynta hi ym pat don Psychiatrist.
U Dr.W.L.Narry, District Nodal Officer, South West Khasi Khasi Hills District u la kren ruh halor ka jingkiew stet jong ka jingshim noh ïa ka jingim lade jong ki briew.
U la kren ruh halor ka jingwan rah ïa ka OST hapoh South West Khasi Hills District kaba long ruh kawei ka liang ha ka ban pynlait na ka jingïoh ïa ka HIV/AIDs.
Ka kong Y.Mawlong, Additional Deputy Commissioner, South West Khasi Hills District ha ba pynkut ïa ka jingïakren ne jingïa ai jingmut ka la ong ba kane ka program ka long ba ïarap bha bad kaba donkam bha.
Ka la ïathuh ruh ba ka Social Welfare Department ka la thmu ban pyntreikam ïa ka Meghalaya Drug Abuse Prevention Policy bad ka donkam ruh ka jingïatreilang jong ki ophis treikam bapher bapher ka ba kynthup ïa ka Sports Department, C&RD Block, Transport, Police bad kiwei kiwei namar da ka jingïatreilang yn lah bn pynduna ïa ka jingpyndonkam ïa u drok.
Nongpoh, Lber 03: Ha kawei na ka jingtyngkhuh Kali kaba la jia mynta ka sngi U Blei ha Ri Bhoi, u Dribar ka Maruti Car u la lait salit na ka jingmynsaw kaba dei hadien ba katei ka Kali kaba u ñiah ka la shah rad kynsan ha ka Trok.
Kane ka jingjia ka la jia ha ka surokbah National Highway-6 ba hap hajan Saiden kumba ha ka por 12.30 baje mynsngi, ha kaba kawei ka trok kaba don ïa u number ML 05 U 7080 bad ba la ñiah da u John Dkhar ka la rad ïa katei ka Maruti Car kaba don ïa u number ML 05 F 0872 bad ba la ñiah da u John Kenny Longshiang.
Ha kane ka jingjia, u Dribar ka Maruti Car u la lait salit na ka jingmynsaw jur bad u la shu pangmet pang phad, namar ba katei ka Trok ka la lah ban sangeh noh hadien ba ka rad ïa katei ka Maruti Car.
Kumba la lap bad sakhi, kane ka jingjia ka la kham sngewma, namar ba ka trok ka la ioh ban rad ïa katei ka Maruti car bad donbok noh ba u Dribar u la lah ban bat brake, ha kaba katei ka Maruti Car ka la julor na ka phang jong u Dribar bad katba u Dribar pat u la shu pangmet pangphat khlem da mynsaw jur.
Halor kane ka jingjia, ym lah ban batai shai mano ba bakla haduh ba ka trok ka la ioh lad ban rad ïa katei ka Maruti Car kaba la shakut syndon hapdeng surok, hynrei ki bor pulit na Nongpoh Police Station tang mar ïa ioh jingtip ki la wan poi sha katei ka jaka na ka bynta ban pynlong ïa ka jingtohkit kaba bniah.
Shillong, Lber.03: Ki runar ki bym lah ban ithuh durkhmat ki la tuh ïa uwei u Battery Solar napoh ka Nongchram Sub-Centre Quarter ha ka 15 tarik, Rymphang.
Ïa kane la pyntip da u Sungdey S.Sangma katkum ka ujor ba u la phah sha ki Pulit.
Ha kawei pat ka jingjia, u Pangrak S Sangma u la ujor sha ki Pulit ba ha ka miet 24 tarik Rymphang, ki runar bym lah ban ithuh ki la tuh ïa ka thuk thuk jong u kaba don ïa u nombar AS-01DM-2723 na jaka pynïeng kali kaba ha Tura Civil Hospital.
Nongpoh, Lber 03: Ka Synjuk ki Rangbah Shnong ha ka sngi Saitjaiñ ka la pynlong da ka jingïakynduh lang jong ki nongïalam bad ki dkhot na ka bynta ban pynkhreh halor ka jingwan hiar u CEM ka KHADC ban ïa kynduh kyrpang ïa ki nongïalam shnong ka Ri Bhoi, na ka bynta ban ïa kren bad ban ïa tai halor shibun ki kam jong ka imlang ka sahlang kaba dei ha ka jingpeit jingkhmih ka District Council.
Haba ïa kren bad ki lad pathai khubor, u Secretary ka Synjuk ki rangbah shnong, u Bah P.B Sylliang, u la ong ba ka synjuk ka pynpaw ïa ka mynsiem jong ka jingsngewkmen ba u CEM ka KHADC, u Bah Pynïaid Sing Syiem u la dep ban pynthikna ba ha ka 12 tarik mynta u bnai un sa hiar sha Ri Bhoi na ka bynta ban ïa kynduh kyrpang ïa ki nongïalam ka synjuk bad ki nongïalam shnong na ki shnong bapher bapher ka Ri Bhoi.
U la ong ruh ym tang katta u CEM ha katei ka sngi un ïa kynduh kyrpang ruh ïa ki nongïalam ki Seng Longkmie bad ki Seng Samla na ka bynta ban ïa mir jingmut halor ka kam synshar khadar bad khamtam kaba ïa dei bad ka Direct Funding na ka sorkar kmie.
U la ong ruh kum ka synjuk ka kloi ban ïa trei lang ba u CEM uba la kloi ban pynlait por ban wan kynduh ïa ki nongïalam sha Ri Bhoi, namar kane ka jingwan jong u ban ïa kynduh ïa ki nongïalam shnong kum ki nongïalam shnong kin ioh lad ban pynpaw ïa shibun ki mat ki jura ba donkam ban ïa thir na ka bynta ka synshar ka khadar bad ruh kiwei kiwei ki kam kiba ai jingmyntoi ïa ki paradoh ki parsnam ha ka jingjingpeit jingkhmih ka KHADC.Kum u Secretary ka synjuk, u labuh ruh ka jingkyrpad sha baroh ki nongïalam shnong na ki shnong bapher bapher ba kin ïa wan ban don lang ha katei ka sngi ka 12 tarik u Lber 2024 ha District Library Hall Nongpoh bad ka jingwan ïasnoh kti lang ki nongïalam shnong kan pynlong ka jingjop ïa kane ka jingwan hiar krypang u CEM ban ïa kynduh ïa ki nongïalam Shnong ka Ri Bhoi, u la bynrap.
Shillong, Lber, 03: Ka Assam Tribal Christian Coordination Committee (ATCCC) ka kyrpad ïa ka sorkar Assam ban khmihbniah biang ïa ka jingmut jong ka aiñ pynkoit da ki bor Jadu ne ka “The Assam Healing (Prevention of Evil) Practices Bill, 2024", kaba la wanrah hapoh ka Ïingdorbar Thaw Aiñ ka Assam Legislative Assembly ha ka 21 tarik u Rymphang, 2024 da u Myntri ka Parliamentary Affairs jong ka sorkar u Pijus Hazarika ha jaka jong u Myntri Rangbah ka Assam u Dr.Himanta Biswa Sarma.
Na ka jingsngewthuh jong ki kynhun Khristan jong ka jylla ki la shem bad pynpaw halor ïa jinglah ban shaniah bad ka mynsiem jong ka Bill.
La don ka jingsngew ba lada la ïoh ka jingmynjur ha kane ka rukom thaw bad ka jingmut ba la pynpaw da u Myntri Rangbah ha ki lad pathai khubor hadien ka jingïalang ka kynhun Myntri ha ka 10 tarik u Rymphang, ki kyntien jong ka ki lah ban ïalam bakla bad batai bakla ban pynkit ïa ka jingban khia ban pynbor halor ki riewngeit Khristan bad kiwei pat ki jaitbynriew ba tlot bor jong ka imlang sahlang.
Na ka liang ka ATCCC ka la ong ba ïa ka jingmut dei ban pynkylla bad ym dei ban pynïakhleh lang bad ki ktien kum ka jingpynkoit bor Jadu ne kum ki ktien “magic healing" lane “magical healing" hynrei dei ban pynrung da ka ktien ka jingthmu ban pynkylla ïa ka niam ki briew ne proselytization’ lane ‘conversion’ bad kiwei kiwei.
Ka seng ka la ong ba ki Balang Khristan barabor ki mut ban ai ki jinghikai jong U Jisu Khrist da ka mynsiem ka jingieid bad ban burom ïa kiwei.
Ka la ong ba ka Balang ka ngeit ba kine ki jinghikai jong u Trai Jisu Khrist ki long kiba bha bad kiba ïarap ban tei ïa ka longïing kaba bha, ka imlang sahlang kaba Koit ka Khiah bad ban pynthikna ïa ka suk ka saiñ bad Ïalong shipara bad ka roi ka san ha ka ri bad pyrthei baroh kawei.
“Katto katne na ki jinghikai ha ka akor ka burom ki kynthup ba phim dei ban thok, bym dei ban tuh, bym dei ban klim, ym dei ban ïa huri hura, ym dei ban ïashoh ne ïakhun, ym dei ban pynïap, ym dei ban leh ki kam pynmynsaw, ym dei ban khwan lalot, hynrei ban ieid iwei ïa iwei, ieid ïa ki para marjan, ieid ïa ki kmie ki kpa, ïa ieid shi para, ban long kiba sngewrit, ban ieid bad ïarap ïa kiba duk bad kiba jynjar, ban wanrah jingsuk ha ka imlang sahlang bad ka ri bad ban im ha ka suk ka saiñ bad kiwei," ong ka ATCCC.Ka la ong ba ki riewngeit ha ki Balang barabor ki duwai ha U Blei na ka bynta ka bha ka miat kiba tlot ka ïoh ka kot, kiba pang bad kiba la ha tmier jingïap, kiba pait dohnud, kiba shah khñiot beiñ bad ban ïada ïa ka mynsiem jong ki, hynrei ki Balang Khristan kim ju pynbor ne kyrpad ïa ki briew ban kylla niam ne kylla na ka niam jong ki.
“Hapoh ka Article 25 jong ka riti synshar ka Ri India ka la batai shai ne pynthikna ba ka kam mynsiem ne ka jingngeit niam la ong ba ka dei ka kam shimet da ka jingsngewthuh nalade shimet.
Kadei kawei na ki hok ka nongrim jong manla uwei pa uwei u nongshong shnong ka India.
Ka la kdew ba ka jingpynphriang kam dei ka jingpynkylla niam.
Ka riti synshar ka Ri ka la ai ïa ka hok ban pynphriang ne ïalap ïa ka niam lajong kaba mut ka hok ban ïakren ïa ka jingleh ngeit jong u briew sha kiwei pat lane ban pynpaw ïa la ka jingngeit.
Kane kam mut ban pynkylla ïa u briew sha kawei ka jingngeit da ka bor, thok ne ban pynbeij.
Namar katkum ka aiñ bad hapoh ki kyndon jong ka riti synshar ka Ri India, manla u ne ka briew ki long laitluid ïa la ka jingsngew bad laitluid ban ting ïa ka niam da ka jingleh kaba laitluid ha la ka jingmut ne ym don ba lah ban pynbor ïa u ban leh ïa kaei kaei kaba ym dei da ka jingjied la jong," ong ka ATCCC.Ka ATCCC ka ong ba kam lah ban sngewthuh ïa ka jingthmu ne jingmut jong u Myntri Rangbah ka jylla Dr.HB Sarma kaba u la pynshai ha khmat ki lad pathai khubor.
Lada ka jingthmu kadei na ka bynta ka bha ka miat jong baroh ki nongshong shnong khlem da kheiñ ïa kano kano ka niam bad ka jingpyrshang ban pynduh ïa kaba sniew na ka imlang sahlang bad ban wanrah ïa ka suk ka saiñ bad ka roi ka san, kumta ka jingmut bad ki kyntien hapoh ka Bill dei ban khmihbniah biang na kaba long mynta.
“Namar shisien ba la mynjur ïa ka Bill lane kan long ka aiñ da ki kyntien ki bym ïahab kan lah ban pynshlur ïa ki briew ban pyndonkam da khong pong ïa ka aiñ bad pyndonkam bakla ïa ka, ha kaba khatduh kan long kaba kham sniew shuh shuh na kaba bha.
Kumta, ma ngi ha ka kyrteng jong ka ATCCC bad baroh ki Khristan riewlum jong ka Assam ngi kyrpad ïa u Myntri Rangbah ka Assam u Dr.Himanta Biswa Sarma ban pynthikna ïa ka jingshaniah bad ka jingmut jong ka Bill bad ban long pdeng katkum ka Riti Mane laitluid kumba la thoh hapoh ka riti synshar ka Ri India ka Article 25, haba mynjur ïa ka “The Assam Healing (Prevention of Evil) Practices Bill, 2024″ na ka bynta ka bha ka miat jong ka jylla," ong ka shithi ba la soi da u Rev.Dr.Solomon Rongpi, Enash Kumar Basumatary, Rev.Laban Pegu, Rev.D.C.Haia, President, Vice-President Rev.
