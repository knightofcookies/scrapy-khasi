“Kane ka jingjia ka pynlong ïa ngi ban buh jingkylli, hato ka Sorkar ka phah kem ne ka phah pynïap (ïa u Bah Cheris)," u la buh jingkylli.
“Lada kwah ban kem ïa u, ki la dei ban pynthikna ban pynthikna ba um dei ban shah pynïap.
Ban kem ïa u briew kum u Bah Cheris ka long kaba kongsan bha hynrei ban siat ïap ka pynduh pyndam ïa ki tyllong jingtip bad ki sakhi sabut namarba kane ka ïadei bad ka shongsuk shongsaiñ ha ka jylla," u la ong.
Khliehriat, Nailur, 09: Haduh 54 ngut ki khynnah skul jong ka Khliehriat Higher Secondary School, kiba la poi Hospital hadien ba ki la dih ïa u dawai IFA-Blue (dried Ferrous sulphate & Folic Acid tablet) ba la ai da ka tnat ka Koit ka Khiah jong ka Sorkar Jylla.
Na kine ki 54 ngut, 8 ngut ki dei kiba la kham shitom jur bad kiba la hap ban thiah hapoh hospital (IPD) ha Khliehriat CHC, katba kiwei pat ki la shu shitom malu mala bad la ïalam ïa ki sha hospital ban leh ïa ka Medical Check-up.
U Principal jong ka Khliehriat Higher Secondary School, u Brother Solomon Swer, u la ïathuh ba mynta ka sngi ka dei ka sngi ban ai dawai ïa ki khynnah skul kumta ki nonghikai ki la sdang ban ai ïa ki dawai sha ki khynnah skul hynrei don ki nonghikai kiba la wan ïathuh ïa u ba ki dawai ki la sniew bad mar mar u Principal u la phah sangeh noh ban ai ïa ki dawai sha ki khynnah.
“Jin lada nga la ïoh jingtip kham slem imat ka la ktah ïa baroh ki khynnah ha skul," ula ong.
Tang hadien kane ka jingjia, ki khynnah skul ki la ïalum shi jaka kat haduh ba la wanrah ïa ka huri hura kaba jur bha hapoh skul.
“Donbok ba ngi don ka jaka buh soh jew, kumta ngi la pynbam noh marmar da u soh jew ïa ki khynnah.
Kiba bun kim da leilei than tangba ngi la phah sha Hospital tang shu leh ïa ka Medical Check-up" ong u Brother Solomon.
Ha kajuh ka por u Principal u la ïathuh ba hapoh skul kam don ka jaka kaba biang ban buh ïa ki dawai bad nangne shakhmat u la ong ba un ym treh shuh ban buh shibun ki dawai namarba kam biang ka jaka buh.
U la ong ruh ba u dawai u dei uba la sniew watla ka tarik ne ka por kumba thoh ka dang biang tangba ym lah ban shaniah.
Ha ka jingïakren bad u Sub Divisional Medical and Health Officer ka East Jaiñtia Hills District, u Dr W.Baom u la ong, “ ngi la ai ïa kine ki dawai IFA- Blue sha ki skul ba kin ïa ki khynnnah skul namar kine ki dawai la mang na ka bynta ban pynbun ïa ka snam ha ka met khang ban ïada ïa ki khynnah na ka jingduna snam.
Ïa kine ki dawai ngi la ai sha baroh ki skul naduh u snem 2012 kumba la bthah da ka Sorkar bad ngi ïoh ruh na ka sorkar Jylla bad la bthah ruh ban ai ïa kine ki dawai sha ki khynnah kiba naduh 10 snem haduh 19 snem ka rta, kata naduh Class-VI haduh Class-XII.U Dr.Bamon, u la ong shuh shuh ba kine ki 54 ngut ki khynnah kiba la ïohpang ki dei kiba la ju dih teng ïa kine ki dawai ha kaba kim ju lei lei, hynrei ha kane ka kynti ba mynta pat ki khynnah ki la kem shitom bad ka dak ka shin jong ka jingshitom ka long ka Gastrict, ka jingkynroi prie, ka jingkthah khlieh bad jingkem tlot.
Tang shu ïoh jingtip, na ka liang ki nongtrei jong tnat ka Koit ka Khiah ki la leit shaw ïa ki khynnah bad pynkit ïa ki sha hospital ban leh ïa ka Medical Checkup.
Shillong, Nailur 9 : U President ka UDP u bah Metbah Lyngdoh ula kren shai ba u khlem ïoh pdiang satia kano kano ruh ka shithi na u bah Eugeneson Lyngdoh kumba la paw ha ki kot khubor ba un ym ïaleh shuh ia ka election bad u pynthikna ruh ba u bah Eugene un long beit u kyrtong jongka UDP na ka Mawphlang Constituency ha 2023.
“ Nga kyndit ban ïohi ba kum kine ki jingthoh ki mih ha ka kot khubor namar nga khlem ïoh kano kano ruh ka shithi kumba la kynnoh bad kane baroh ka dei ka jingthoh kaba khlem nongrim bad ka bym shisha.
Namar u bah Eugene um ju pynpaw hi ruh ba un ym ïaleh shuh ïa ka election ha nga bad un long beit u kyrtong jongka UDP na Mawphlang ha u 2023 namar kumba ki paidbah ki la shaniah ïa u hadien ka jingkhlad noh jong u kpa u bah S.K Sun ba un mih bujli ban shakri ia ki da kaba ki la pynjop don burom ia u ha ka election shiteng samoi kumta ruh ki paidbah ki dang kwah ba un dang ïai bteng ïa kane ka kam ban pyndep ïa ki kam kiba u kpa u la dep prat lynti" ong u bah Metbah.
Kane ka khubor ka dei kaba la shu ïalam bakla ïa ki paidbah namar haka jingshisha shwa ban pynmih ïa kum kine ki khubor la dei ban pynthikna shwa na u kum u President ne wat na u trai u bah Eugeneson hi ruh ym dei ban shu thoh tang haba ïoh sngew ïa ka khubor hamsaia kaba ktah pat ïa ka burom bad iktiar jong u bah Eugeneson bad ka party UDP hi baroh kawei, Pynkut u President.
U Bah Eugene u la jop ïa ka elekshon shiteng samoi kaba la long ha u Naiwieng jong u snem baladep, ba la pynlong hadien ka jingkhlad u Bah Sun.
Shillong, Nailur 9 : U Myntri Rangbah ka jylla u Conrad K Sangma ula ong mynta ka sngi ba ka sorkar jylla kan sa pan jingpynshai shwa na ki pulit ophisar jongka Tactical Team -I kiba donkti ha ka jingleit khynra bad jia ka jingshah siat iap u General Secretary ba rim ka seng HNLC u bah Cherishterfield Thangkhiew ha ka 13 tarik Nailar 2021.
ïa kane ka rai la shim hadien ba la wanrah ïa ka kaiphod jingtohkit na ka “One Man Commission of Enquiry" u Justice T Vaiphei hapoh ka ïing dorbar thawaiñ ka jylla mynta ka sngi.
Ha kane ka kaiphod la kdew shai ba ka jingpynkhreh ka biang bha nadong shadong hynrei ka jingpyntreikam pat ka tlot bad bakla palat namar ka jingthmu ka long ban kem im ïa u bah Thangkhiew.
“ Hooid ka Commission ka la bishar sani bha ïa kane ka kam bad ka la lap ba la dei ban leh ha kawei pat ka dur ne rukom.
Kumta shen yn sa khot ban pan jubab jingpynshai na baroh kiba donkti ha katei ka Tactical Team-I.Hadien ba ngi la ïoh sngew na baroh ki liang ngin sa leh ïa kaba donkam kat kum ka aiñ" ong u Myntri Rangbah.
U la kular ruh ba ka sorkar kan leh ïa kaba donkam kat kum ka jinglap jong ka jingtohkit.
Haba la kylli balei ba ym shym la ai da ka kaiphod kaba pura kum kaba la ai sha ka sorkar bad balei ïa ki kyrteng jongkiba donkti la pyndam noh, U Myntri Rangbah ula ong ïa ki kyrteng jong ki pulit ophisar kiba ïadon kti la weng noh namar ka dei ka jingai jingmut jongka Commission namar lada pynmih kan buh ïa ka jingim jongki ha ka jingma.
“ Ka Commission ka la ai jingmut ha ka kaiphod ba ïa ki kyrteng ym dei ban pynmih paidbah khnang ba kan ym buh ïa ka jingim jongki ha ka jingma.
Ki don ruh ki kyrteng jong ki briew kiba lyngba ka jingai jingtip jongki la lah ban pynïaid shakhmat ïa ka jingtohkit.
Kumta lada paw kyrteng ïa ki ruh kan buh ha ka jingma bad na ka bynta ka jingbha la buhrieh ïaki kyrteng jongki" ong u Myntri Rangbah.
U Myntri Rangbah u la ïathuh ruh ba ki dang don ki jingtohkit jongki pulit ha kaba ïadei bad ka kam dawa pisa ruh.
U la ïathuh khyndiat bnai shwa ban jia katei ka jingjia ha ka 13 tarik Nailar 2021 ki la don bun ki jingdawa pisa sha kiba bun ki riew shimet, ki nongkhaïi bad wat ki riew saiñ pyrthei ruh bad la maham tyngeh ruh lada kim siew ïa kaba la dawa.
U la ïathuh ba kane ka jingdawa pisa ka la sdang jah noh hadien ba la sdang ka jingïakren bad ka seng HNLC.Hooid ki dang don hi hangne hangtai tangba ki la duna bha ban ïa kaba mynshwa ong u myntri rangbah.
Nalor kata u la ïathuh “La jia ruh ki jingbthei bom IED ha ki bynta bapher bapher ka jylla kaba la buh ïa ka jingim briew ha ka jingma bad ka Commission bad kiwei kiwei ki jingtohkit ki la lap shai ïa ka jingïadonkti jong utei u nongïalam ka HNLC uba la khlad noh.
La lap ruh da ka jingtohkit ba ka don ka jingpynkhreh ban pynbthei bom IED hapdeng 24 bad 48 kynta hapdeng kane ka nongbah Shillong hadien ka jingjia ha Laitumkhrah kumta ha katei ka miet ha ka por ba la ïakren bad ïa phylliew kumno ban ïada ban lait na kino kino ki jingmynsaw jong ki briew.
Kumta ki pulit ki la hap ban leh kloi kloi namar lada kim leh lehse ka jingbthei bom IED ka lah ban jia ha Police Bazar ne ha Iewduh namar ka jingthmu ka long ban pynbthei ha ki jaka ba bun briew".
Hooid u la ong ba ki pulit ophisar ki dei kiba la dep pyntbit hynrei ha kiba kum kitei ki jingkhynra pat kin don bun ki jingkulmar jignmut.
“ Kin don ki jingban khia ,jingkulmar jingmut, jingkhuslai jingmut ïoh lehse ïa u bom la dep buh hangno re hangno bad kaei kaba lah ban jia.
Kumta hapdeng kiba kum kitei ki khep bad hapdeng ka jinglyngkot ka por bad ym tip kaei kaba lah ban jia lehse jia pynban kine kiei kiei baroh.
Hooid ka long kaba shisha la dep pyntbit bha ïa ki pulit ophisar ha kane ka liang, ki la ïa pynkhreh bha hi ruh ban pyndep ïa ka jingkhynra kumba la thmu ban kem im beit ïa u hynrei ka jia pat da kumne.
Ki paidbah ki dei ban sngewthuh ruh ba kaei kaba ki pulit ki pyrshang ban leh hakum katei ka por ka long ban ïada ïa ki paidbah na kino kino ki jingiap bad jingmynsaw namar katei ka jingbyrngem pynbthei bom ka dei ha ki jaka paidbah".
Nongstoiñ, Naitung, 7: Ka jingdon jong ka Nationnal Highway 44 (E) na Shillong sha Tura ka la pynsuk shibun ïa ki paitbah ha ka leit ka wan bad ka kit ka bah bad ka la pynsuk shibun ïa ki nongñiah kali.
Wat la katta ruh ha shilynter katei ka surok bah, ki la don bun ki bynta kiba ka surok ka la orpait bad ka la sdang ban ngam, namar ka jingkyrsoi um napoh khyndew ha ki por lyiur.
Ha kaba ïadei bad kitei ki bynta ba la orpait bad kiba la sdang ngam, u bah Fabian Umdor Executive Engineer u ba dei peit ïa ki surok National Highway ha Meghalaya, u la ba ka ophis ka la pynkhreh shait shait ïa ki jingthoh jingtar na ka bynta ban phah sha ka Head ophis jong ka National Highway Authority of India bad mynta ka la dep phah na ka bynta ba kan leh ïa kaba donkam.
U la ong ruh ba ka jingpynkhreh ïa ka mang pisa na ka bynta ban maramot ïa kitei ki bynta ka la ïaid shait shait bad ynda ka NHAI ka la dep ban mang pisa, kan sa phah maramot noh kloi katba lah bad ban pyndep ha ka por kaba biang.
U bah Umdor u la ong ruh ba ïa baroh ki surok National Highway, ka NHAI kam ju aiti satia ha ki sorkar jylla hynrei ka hap ban peit ban khmih hi nadong shadong.
Ha kaba ïadei bad ka jingud jingnam jong ki nongñiah kali na ka daw jong ka jingkynjang palat jong u speed braker ha Jeidohkroh, ha ka jaka ba ju jia khah ka jingaksident kali, u bah Umdor u la ong ba lada ym shna ïa utei u speed breaker ruh ka jing aksiden kali ka jia man la ka por.
Kumta ym banse ban shna bad kumba ka long mynta ka jingaksiden ha katei ka jaka kam da kham jia shuh naduh ba la shna ïa utei u speed breaker.
Ha kajuh ka por u la ong ba mynta ka ophis jong ka National Highway, ka dang pynkhreh shait shait ban shna noh ïa ka surok na kawei pat ka liang, na ka bynta ban pynsuk ïa ki nongñiah kali bad ka jingpynkhreh ïa ki kot ki sla ban phah sha ka Head ophis ka la ïaid shait shait.
Shillong: Ka Khasi Students Union (KSU) Tyrsad circle mynta ka sngi ba ar jong ka 5 tarik Naitung ka la leit ban ïakynduh ïa u Myntri ba peit ïa ka tnad pule puthi jong ka jylla u Bah Lahkmen Rymbui ban dawa ba ka sorkar ka dei ban ban buh ïa ki tnad pule Science bad Commerce ha Tyrsad Higher Secondary School.
Haba kren sha ki lad pathai khubor, u President ka KSU Tyrsad Circle u Samla Khraw Rynjah u la ïathuh ba kumba long mynta kam pat don satia kawei ruh ka jaka pule ha kane ka thaiñ kaba don ïa kine ki tnad pule bad ka la dei ka por ba ka sorkar kan buh ïa kine ki tnad pule ha kane ka thaiñ khnang ba kan long ka jingmyntoi ïa ki samla pule kiba wan na ka ïing ka sem ba duna ka ïoh ka kot bad kiba ym lah ban phah sha ki skul bad ki jaka pule ha nongbah Shillong kin lah ban bteng ïa ka jingpule.
“Kumba ka long mynta, ka Tyrsad Higher Secondary School kaba la seng palat 50 snem ka don tang ka tnad Arts bad na ka liang ka seng ngi dawa na ka sorkar ba kan buh noh ïa ki tnad pule Science bad Commerce ha kane ka skul kaba ai jingshakri ïa palat 50 tylli ki shnong ha kane ka dong ka thaiñ" ong u Bah KhrawUne u nongïalam ka KSU u la ïathuh ba long kaba donkam eh ban kyntiew kyrdan ïa kiba bun ki skul ha kane ka thaiñ namar kumba long mynta tang kane ka skul Tyrsad kaba lah ban ai ka jinghikai kaba paka ha kiba bun ki shnong.
Shillong, Nailur 09: U para jong u Bah Cherishterfield Thangkhiew, u Bah Granary Thangkhiew, u la ong ba u la tip lut ïa ki kyrteng jong ki briew ba donkti ha kaba wan thombor ha ïing jong u hymmen jong u bad u la dawa ba ka sorkar kadei ban rejistar case noh ïa ki bad phah tohkit noh ha ka CBI.Haba ïakren bad ki nongthoh khubor hadien ba ka sorkar MDA ka la wanrah ïa ka report ha Assembly, u Bah Granary u la ong ba ka ïing ka pdiang ïa kane ka report hynrei ka dawa pat ba dei ban rejistar case kyrkieh ïa kine kiba donkti bad ban phah tohkit ha ka CBI.U Bah Granary, u la ong ruh ba wat lada kane ka report kaba la ïoh mynta ka sngi da kiba bun, ka la pyndam noh ïa ki kyrteng jong ki Pulit bad kiwei pat kiba la ai sakhi, hynrei na ka liang jong ka ïing, ki la tip lut ïa ki kyrten bad tip ruh mano ba donkti.
“Dei na kane ka daw ngi dawa badei ban pynshitom beit ïa ki", u la ong.
Nongstoiñ, Naitung 7: Ka long kaba isangsot ban ïohi ïa uwei u heprit, ba ka jingpang kaba khyllah ka la wan ban lyngshop kynsan ïa u mynta la kumba 1 snem ei ei, ha kaba la ïohi ba ka met jong utei u heprit ka la shu at baroh kawei, lait noh tang ki kti pat kiba la ring sdot kat haduh ba utei u heprit u la hap ban shu thiah beit tang hajuh.
La ong ba ka jingshitom jong utei u heprit ha kaba sdang nyngkong eh ka dei tang ka jingpang shit, hynrei hadien katto katne sngi ka jingpang ka la kylla pynban kumtei ha kaba naduh ki kjat, ka jinglong shynrang ka la at lut bad ka kpoh lei lei kat haduh ba la I satang ban bthei.
Utei u heprit u dei u khun ksiew jong I kong Ediltredis Nongsiej bad u bah Krik Musulman kiba shong ka sah ha ka shnong Sohpian Nongstoiñ.
La ong ba ki dei ruh ki longïing kiba duna ha ka ïoh ka kot, namar ki long tang ki nongshong basa shipor ha ka ïing jong u kynrad, ban long kum ki nongap pahara ïa ka pung dohkha bad ki sah rung tang saw ngut kynthup ïa ka kmie jong u ka bym da biang ha ka pyrkhat pyrdaiñ.
Ïa katei ka longïing mynta ka sngi ka seng FKJGP hapoh ka jingïalam jong u samla Pynshai Kharbani President Nongstoiñ pyllun, ka la leit ban ai mynsiem da kaba synñiang lem khyndiat khynsoit ki jingdonkam kum shibynta ban pynpaw ïa ka jingïatiplem ha ka imlang sahlang.
Ha katei ka sngi la ïadonlang ruh u Nicky Marweiñ Secretary FKJGP Nongstoiñ pyllun, Vincent Marngar President ka FKJGP tnad Sohpian bad kiwei kiwei.
Nongstoiñ, Naitung, 7: Khambun na ki paitbah nongshong shnong ka thaiñ Myrïaw ki dei kiba im da ka rep ka riang bad ki mar rep kiba kongsan jong ki, ki dei u sohsaw, sohmynken jhur, riewhadem, ki jhur ki jhep, ki soh, sohphlang, biskot bad kiwei kiwei ki mar rep.
Ha kine ki sngi ka la dei ka aïom ba u sohsaw u la sdang ban ih bad ki nongrep ki la ïabeh sha ki lyngkha jong ki ban kheit bad ban pynïaid ïew ha kylleng ki jaka hapoh ka jylla bad wat shabar ka jylla ruh.
Ha kaba ïadei bad ka jingpynïaid ïew ïa u sohsaw, u bah Grossful Parïong sordar barim ka shnong Mawkamoit, u la ïathuh ba ha kine ki sngi ba ka aïom kheit sohsaw ka dang sdang, ki nongrep ki lah ban pynmih kumba ar haduh lai Mahindra pickup man la ka sngi bad ka dor ka poi laiphew haduh laiphewsan tyngka shi kilo kata naduh shnong Mawkamoit.
Nalor kata u la ong ba ka jingïoh kheit sohsaw ha une u snem ka suki bha, namar ka jingkylla kynsan jong ka mariang ha ka por ba dang sdang thung ïa u sohsaw lada ïanujor bad ki snem ba la dep.
U bah Parïong u la ong ruh ba mynta u snem u sohmynken jhur ruh um da thikna, namar hadien ba ki la dep sara ïa u symbai pynban ka jingjur slap palat bun ki symbai kiba dang sdang mih ki ïap ïong bad ki nongrep ki hap ban sara biang da kiwei pat ju symbai kiba thymmai.
Hynrei wat la ka aïom ban thung ka la kham dier khyndiat ruh kumba long mynta kam pat da ktah eh ïa ka jingheh jingsan jong u jingthung.
U la ong ba haba phai ha ka jinglong jingman jong ki nongrep biskot pat, mynta u snem ka jingpynmih biskot na katei ka thaiñ ka duna bha, namar ka jingsoh ka duna bha bad u jyntang ruh um da san bha kumba long ha kiwei pat ki snem ba la dep.
Khliehriat Naitung 07: Ki nongialam jong ka party National People’s Party jong ka 5-Sutnga-Saipung Constituency, lyngba u General Secretary u bah Heimonme Lamare, ki la pynpaw ba ka jingkynnoh jong kito ki nongialam ka NPP (5-Sutnga Saipung) kiba la mih noh na ka party ka long kaba bakla, ha kaba ki la kynnoh ba ka jingioh tiket ka kong Santa Mary Shylla ka dei namar ba ka don bun ka pisa katba u bah Hopeful Bamon pat um don shibun ka pisa ne u duna pisa, kane ka jingkynnoh ka long kaba bakla.
U bah Heimon Lamare, u la iathuh ba ki nongialam jong ka party NPP na Shillong, ki la phah da ki kynhun syntiat (Intelegent) ban sngap thuh ïa ka jinglong jingman hapoh ka 5-Sutnga Saipung Constituency, khnang ba kin dup lah ban shim ïaka rai ha shwa ban ai ïa ka tiket ban ïakhun ïa ka election ha u snem 2023 “Ia ki kynhun syntiat ki la phah haduh ar sien ban wan syntiat ha kaba ma ngi kum ki nongialam jong ka party ruh ngim tip bad ngim ithuh satia ïa kita ki nongwan syntiat" ong u bah Heimonme Lamare.
“Ha ka sien kaba nyngkong, ha ka por ba ngi leit ban ïakren na ka bynta ka tiket, ka long kaba shisha ba ngi kum ki nongkitkam jong ka 5- Sutnga Saipung bad nongkitkam jong ka NPP East Jaiñtia Hills District ngi la ïa rai ban pynieng ïa u bah Hopeful Bamon kaba long katkum ka jingbthah jong u bah Sñiawbhalang Dhar bad ha kato ka por i kong Santa Mary Shylla im pat pan tiket na ka party bad katkum ka jingtip jong nga i kong Santa i la dep iakynduh ïa u bah Thijlang Shyrmang uba la bat kum u President jong ka 5-Sutnga Saipung Block ha kato ka por, tangba ngam tip pat ki iakren kumno ha kaba ïadei bad ka tiket, tangba u bah Thihlang Shyrmang u la iathuh ïa nga ba u la phah ïa i kong Santa Mary Shylla ba in aplai noh ïa ka tiket na Shillong namar na ka Sutnga Saipung Block te ym don lynti shuh bad kata ka long kaba shisha hi namar ha kato ka por la dep ban phah ïa ka kyrteng u bah Hopeful Bamon, te hadien ba ngi la ïakynduh ïa kitei kiba halor kiba don ha Shillong ki la iathuh ïa ngi ba i kong Santa ruh i la aplai ïa ka tiket te kumta kim pat lah ban rai lane ban pynbna ïa kan ka kyrteng ban ai tiket, kim pat lah ban ong la yn ai ïa u bah Hopeful Bamon ne ïa i kong Santa Mary Shylla, te kumta ki heh ka NPP kiba na Shillong ki la ong ba kin phah noh da ka kynhun syntiat (Intelegence) ban sngapthuh mano ba don jingkyrmen ban jop.
Kumta ki la phah ïa kita ki kynhun syntiat kiba wat ma nga u nongkitkam jong ka party ruh ngam tip satia ïa kita ki Intelegent, kumta ynda ka kynhun syntiat ka la pyndep ïa ka kam, kata ha ka sien kaba nyngkong, ngi kum kum ki nongkitkam ruh ngim lah ban ngeit, hadien kane ha ka sien kaba ar ki la phah biang ïa kita ki kynhun syntiat bad ynda ki la pyndep ïa ka kam ha kane ka sien kaba ar bad lap ba ka kong Santa Mary Shylla ka kham biang ha ka jingdon ki nongkyrshan bad ki nongthep vote kumta ngi la ïa hun lang ïa ka rai ban ai tiket noh ïa i kong Santa Mary Shylla, ym dei satia kumba ong kito ki nongkitkam kiba la mih noh na ka party kiba la shu kynnoh ba dei namar ba i kong Santa i don bun ka pisa na kata ka daw in sa ioh ïa ka tiket na ka party NPP, kane ka jingong ka long kaba bakla haduh katta katta kaba ngim lah ban pdiang" Pynshai shuh shuh u Secretary jong ka NPP 5-Sutnga Saipung Constituency, u bah Heimonme Lamare.
Nongstoiñ, Naitung, 7: Ka seng Hill State People Democratic Party Nong-stoiñ Pyllun, ka la ïaid shait shait ïa ka jingpynkhreh ban ïa mih madan ha ka elekshon ban sa wan jong u snem 2023 bad la ong ruh ba hapoh jong une u bnai Naitung, yn pynbna noh ïa ka kyrteng u kyrtong ka seng na Nongstoiñ.
La ong shuh shuh ba ki ba la shim ïa ka phom na ka seng ki don tang lai ngut kynthup ïa u bah Bobby Kharshandi, bah L.G Nongsiej bad u Babu Ning Marthong.
Ka lyer elekshon na kane ka party ka ïathuh ba ha kane ka seng, lah kham slem hi ka la don ka jingsdang ïapher jingmut hapdeng jong ka kynhun u bah Kawang Dkhar bad u bah Donbok Thabah kiba dei ruh kum ki nongpynïaid ophis.
La ong ba ki nongpeit ophis ki kwah ïa u bah Kharshandi ba un mih madan, hynrei na ka liang u Ma Thing Lyngdoh uwei na ki radbah duh jong ka seng naduh ka por ïakhih Hilla State ryngkat u Maieit Hoping, um mon satia ïa u briew ba ki I mon kitei ki ar ngut bad la ong ruh ba lada kum bakla imat ka lah ban mih ar kynhun ki sing ha Nongstoiñ.
Haba ïadei bad katei ka phang na ka liang u Ma Thing Lyngdoh, u la shu ong, “Haba ka ïing ka long kaba heh bad haba don shibun ki khun, ka don beit ka jingïakynad kaba malu mala tangba ka dei tang ka kam ïing kam sem kaba dang lah ban pynwan dur".
Jowai, Naitung 07: Ka Dorbar Shnong Ialong lyngba u Waheh Shnong jong ka u ma T.Ram Phawa ka kwah ban pynshai paidbah ha kaba ïadei bad ka jingshah kem ki ar ngut ki nongkhaïi Drug mynta ka sngi 7 tarik ha ki pulit ka East Jaiñtia Hills District haka shnong Umtyra, ha kaba uwei na kine u Heirtami Dkhar ula kam ïalade ba u dei na ka shnong Ialong.
Halor kane ka shnong kala pyntip ba kam shem la ithuh ba udei u khun jong ka shnong bad kala pynrem jur ïa kane ka jingkam uba la nud ruh ban pynthoh bria ïa ka shnong ka thaw.
Shuh shuh la ïathuh hapoh ka Dorbar Shnong Ialong ym don satia ki jait kur Dkhar hapoh ka shnong bad lada dei uba wan shongkha ruh ka shnong kam lah ban pdiang namar um don ka kyrteng hapoh ka Register ka shnong.
La ong ruh lada une u Heirtami Dkhar u kam ba u dei u nongwan shongwai hapoh ka shnong ïa kane ruh ym lah ban pdiang namar ïa ka kyrteng jong u ha ka Tenancy Act,2021 jong ka Dorbar Shnong Ialong ruh ym shem la don ha ka thup Recognized Certificate ka Shnong.
Ha ka juh ka por ka shnong ka kwah ruh ban pynshai halor ka jingshah kem ki lai ngut ki nongkhaïi drug ha ka 5 tarik u Naitung ha ki pulit ka West Jaiñtia hajan ka Ialong Park bad ki pulit kila ïoh kurup na ki ïa u Drug, ka pisa, ka pistol, ki kuli, ka waitlam ryngkat ki ar tylli ki kali.
Ka Dorbar Shnong Ialong ka kwah ruh ban pyntip ba kitei ki nongkhaïi Drug kila thmu ban phet rieh na u surok NH-5 na ka liang Phramer da kaba leit rung beit beit sha katei ka jaka hajan ka Ialong Park ban lait na ki pulit.
Wat na ka liang ka Dorbar Shnong Ialong kala pyntip haduh kine ki sngi ka dang bteng ka jingïatreilang bad ki bor jong ka aiñ, ban khang lad ïa ka jingthmu pynrung ïa u Drug shapoh ka shnong ka thaw, pynkut ka kyrwoh na u Waheh Shnong Ialong.
Nongpoh, Naitung 07: Ka UDP Umsning Circle mynta ka sngi ha ka Executive Committee kaba la long ha Usning ka la rai ban dang pynkhlaiñ ïa ka party bad nalor kiwei kiwei ki rai ba ka la shim ban dawa na ka sorkar na ka bynta ki kam pynroi ha Umsning Constituency.
Ïa kane ka jingïalang la pynlong mynta ka sngi ha Umsning ha kaba la wan ban shim bynta lang naduh u Secretary ka UDP Ri Bhoi District, u Bah Michael Kharhunai, u President ka UDP Umsning Circle, u Bah Donkupar Sumer, u Vice President ka Constituency, u Bah Eddie G.Kharbani bad la don ryngkat lang ruh u Working President ka UDP na ka jylla, u bah Alantry Dhkhar bad kiwei ki nongïalam ka UDP na ka District bad na Umsning Constituency.
Ha kane ka jingïalang nalor ki jingïakren ban pynkhlaiñ ïa ka party shuwa ka election, ki nongïalam ka UDP na Umsning Constituency, ki la ïa kren ruh halor shibun ki mat kiba dei na ka bynta ki kam pynroi ha Umsning Constituency ba shen kin sa pynsgnew sha ka sorkar jylla.
Haba ïa kren bad ki Nongthoh Khubor hadien ka jingïalang, u President ka UDP Umsning Circle, u Bah Donkupar Sumer, u la ïathuh ba ha kane ka jingïalang la ïa kren halor shibun ki bynta ban dang pynkhlaiñ ïa ka party shuwa ka election 2023 bad la ïa kren ruh halor ki kam pynroi ba ki paidbah ki donkam ha Umsning Constituency.
U la ïathuh ba ki mad ba la ïa kren nalor ka kam ban pynkhlaiñ ïa ka party, la ïa kren ban dawa na ka sorkar ban kyntiew kyrdan noh ai ka Usmning C&RD Block sha ka Civil Sub Division, ka jingdawa ban kyntiew kyrdan noh ïa ka Umsning CHC sha ka Civil Hospital bad kumjuh ruh ban dei ban pynurlong ïa ka Central Agriculture University ha Kyrdemkulai bad ym ka College of Agriculture.
Ha kaba ïa dei bad kitei ki kam pynroi, ka UDP Umsning Circle shen kan sa kynduh ïa ki bor sorkar ha ka jylla ban pynngew pynsngap bad ba dei ban pynurlong na ka bynta kajingmynto jong ki paidba hapoh ka Umsning Constituency bad ha ka jylla hi baroh kawei.
, ong u Bah Sumer.
Ha kawei ka bynta, u la ong ruh ba ka UDP Umsning Circle kan dang pynkhaiñ ruh ïa ka party ba shen kan sa pynlong ïa ka General Council ban jied ïa ki nongkitkam ha u bnai Risaw 2022 bad wat la katta ruh kumba bun ki la thmu ban wan pynïasoh sha ka UDP ka party kan pdiang sngewbha ïa baroh bad ha kaba ïa dei bad ka jingthmu ka Umsning Constituency Political Forum (UCPF) ban pynïasoh sha ka UDP ka party kan khot shuwa ïa ki nongïalam katei ka Forum ha ka 15 tarik mynta u bnai ban ïa kren sani bad kaei ka rai kaba ki ioh pdiang kin sa phah sha ka District bad ka State ban bishar la ka dei ka jingpan ticket ne ka dei ka jingkwah ban pynïasoh sha ka UDP ban pynkhlain ïa ka party ha kane ka election 2023.
Khliehriat, Naitung 7: Ki pulit ANTF jong ka East Jaiñtia Hills District ha ryngkat ka jingiatreilang bad ki pulit jong ka Umtyra Infiltration Check Post, hapoh ka jingialam u Additional Superintendent of Police East Jaiñtia Hills District, u bah Banlamphrang Jyrwa bad u DSP East Jaiñtia Hills District, u bah Jason Myrom, mynta ka sngi ki la ioh ban kurup ïa u drok herion 72 gram bad 17 strip u dawai kuli Nitrazapam, ha kaba iadei bad kane ki pulit ki la kem noh ar ngut kiba don kti kiba la tip kyrteng kum u Heirtami Dkhar, 29 snem kyrta, uba na ka shnong Madanpatieñ Ïalong, West Jaiñtia Hills District bad u Rajen Pale, 25 snem kyrta, uba na ka shnong Lumpyrtuh, Mih myntdu, West Jaiñtia Hills District.
Kitei ki ar ngut kiba kit ia ki drok, ki la buhrieh ruh ïa ki drok herion ha ka met jong ki ha ki jaiñ ba ki phong bad ki pulit ki la lap ïa kine na ka met jong ki katba ïa ki dawai kuli Nitrazapam pat la lap na ka kali, ki pulit ki la kurup noh ruh ar tylli ki mobile phone bad ïa ka kali ba ki pyndonkam.
Ki khubor na ki pulit ki iathuh ba hadien ba ki la ioh jingtip kaba tikna ba ki don kiba kit ïa ki drok na Silchar bad thmu ban pynpoi sha Shillong kumta ki pulit ki la khangkdong bad kitei ki ar ngut kiba don kti ki la ngat ha ka shrip jong ki pulit, la ong ruh ba kitei ki ar ngut kiba don kti ki la pyndonkam da kawei ka kali maruti zen kaba don u registration number WB 02 P 2867.
La ong shuh shuh ruh ba ka jingpynap ktem ki pulit ka long haduh khat san kynta bad ka la shimpor slem haduh katne dei na ka daw ka jingjur palat ka jingdheng kali ha ki thaiñ Malidor.
Kum ban shu phai dien, dang myn ha ka 30 tarik u jylliew bad kumjuh ruh myn ha ka 3 tarik mynta u bnai naitung ki pulit East Jaiñtia Hills District ryngkat ka jingiatrei lang bad ki pulit jong ka Infiltration Check Post Umtyra ki la ioh kurup shibun ki drok bad kem noh ïa kiba donkti.
La ong ruh ba ka tnat pulit jong ka East Jaiñtia Hills District kan ïai long peitngor beit bad kan duriap ban ïakhun tyngeh ban rat diengkhong ïa u drok, kumba ka tnat pulit ka ju pynlong ïa ki awareness prokram na ka por sha ka por, kane kan nym kut tang ha ki prokram awareness hynrei kan ïai trei ruh bad ki kam ban peitngor ban tehlakam ïa u drok uba ju buh jingeh ym tang ïa ki longiïng kiba shah ktah, hynrei u drok u ktah ruh ïa ka shongsuk shongshngaiñ ha ki shnong ki thaw bad ha ka imlang ka sahlang hi baroh kawei.
Nongpoh, Naitung 07 : Ka jingjur ka jingtih maw bad ki kor tylliat maw beaiñ ha Rani kaba dei ka shnong khappud hadpeng ka Meghalaya bad ka Assam ka la ktah shisha ym tang ba ka sorkar kan duhnong ha ka liang ka khajna bad kane ka wan rah ruh ïa ka jingpynjot ba shyrkhei ïa ka mariang.
Haba kren halor kane ka jingtih maw beaiñ ne ka jingdon ki Kor tylliat maw beaiñ dang shen ka sorkar jylla ka la dep phah ruh ïa ka kaiphod sha ka NGT ba ka la pynjari da ka kuna kaba long T.153 klur ïa ki 133 tylli ki jaka tih maw bad ki kor tylliat maw ha ka jylla bad bun na kine ki dei ha Ri Bhoi District.
Kane ka dei halor ka jingioh lum jingtip kiba dei shaphang ki par maw (Stone Quarry) bad ki kor tylliat maw (Stone Crusher) kiba pyntreikam ha ka jylla bad ha ka jingbuddien ha Ri Bhoi ki dang don bun ki par maw bad ki kot tylliat maw kiba pyntreikam beaiñ khlem pat ioh bor na ka sorkar khamtam ha Rani kaba dei ka shnong khappud ka jur ka jingtih maw bad ka jingshalan beaiñ ïa ki maw sha Assam kaba long ka jingduhnoing kaba khraw ïa ka sorkar ha ka liang ka khajna.
Haba leit ban jurip ha Rani ka la iohi bad lap shisha ba ka jingtih maw ha katei ka jaka ban shalan sha Assam ka la buh jingma shisha ïa ka sorkar bad ym lah ban tip haduh katno tylli kiba la ioh bor na ka sorkar Meghalaya bad katkum ka jingioh lum jingtip kiba bun hi ki la shu pyntrei beaiñ khlem pat da ioh jingbit na ka sorkar Meghalaya.
La ioh jingtip ruh lada don ka jingpyrkhing ki trai par maw ne ki kor tylliat maw ki ju sangeh ban treikam bad ki ju trei tuh tang ha ka por mynmiet, hynrei namar ba ym don ka jingtehlakam mynta ki la sdang ban pyntreikam ruh wat ha ka por mynsngi ha kaba ïa kane la sakhi haba la wan ban jurip da u Nongthoh Khubor sha katei ka shnong Rani kaba don ha khappud ka Meghalaya bad ka Assam.
Haba kren halor ka khajna ba dei ban ioh ka sorkar ka dei ban ioh lum khajna da ki klur tyngka bad dang shen ruh ki Nonghikai Adhoc ki hap ban mih madan ban dawa ïa ka la ka hok ban pynkiiew tulop ba ka sorkar ka shem jingeh shisha na ka jingduna pisa, hynrei haba phai pat ïa kum kine ki kam beaiñ ki jur bha ha kitei ki shnong khappud bad ka long ruh kaba sngewlyngngoh kumno kitei ki trai par maw bad ki trai jong ki kor tylliaw maw ki nud ban pyntreikam khlem pat da ioh jingbit na ka sorkar ha kaba ïa ki maw la shu shalan beaiñ sha Assam.
Kumba la sakhi ne lap bad lum jingtip da u Nongthoh khubor, kane ka jingdon kine ki paw maw beaiñ bad ki kot tylliat maw beaiñ ha katei ka shnong khappud ka ktah jur bha ïa ka sorkar Meghalaya, namar wat kiba trei ïa kane ka kam ruh ki dei na Assam bad ïa u Maw ruh la shalan sha Assam bad kaei kaba ka sorkar Meghalaya ka ioh kynduh ka dei tang ka jingduhnong ha ka liang ka khajna bad ka jingpynjot pathar ïa ka mariang ha kaba la iohi ba kumba ym don kita ki nongpeit nongkhmih na ka liang ka sorkar Meghalaya.
Khliehriat Naitung 7: Ka jinglong jingman ka surok national highway ha ki thaiñ Ratacherra bad ha Malidor ka dang buh jingeh ïa ki nongleit nongwan bad ka buh jingma ruh na ka daw ka jingjur palat ka jingjyrsieh ka surok kaba dap tang da ka khyndew bad ka ktieh, kane ka jingsniew palat ka surok ka wanrah ruh ïa ka jingdheng kali kaba jur bha kaba neh bun bun kynta ha katei ka thaiñ Malidor bad Ratacherra.
Ki thymmei khubor ki ïathuh ba ki ju don ki kali kiba sahkut ha ka jyrsieh khamtam ki kali rit kiba ïaid lyngba na kane ka surok na Malidor, ka jingdheng kali kaba neh da ki bun kynta ka pynlynga bad pynkordit haduh katta katta ïa ki nongleit nongwan.
Kumba baroh ki tip ba ka national highway East Jaiñtia Hills District ka dei kaba pyniasoh bad kiba bun tylli ki jylla kiba don ha ka thaiñ shatei lam mihngi kum ka Assam, Nagaland, Mizoram, Manipur bad kiwei kiwei ki jylla, kumta da ki hajar tylli ki kali ki ju iaid lyngba na kane ka surok bad kane ka jingjyrsieh kaba buh jingeh ïa ki paidbah nongleit nongwan man ka sngi man ka por.
Shillong, Naitung : Ka Deputy Commissioner (Supply), East Khasi Hills District da kane ka pyntip sha ki nong bam rashon jong ka district bad ïa u khaw lyngba ka skhim PMGKAY na ka bynta ki longïing ki ba hap hapoh ka NFSA (AAY bad PHH) na ka bynta u bnai Jylliew ba la dep kumjuh ïa u atta na ka bynta u bnai Jylliew ba la dep la pyllait lyngba ki dukan sam rashon jong ki.
ïa u khaw lyngba ka PMGKAY yn sam khlem da donkam jingsiew ha ka jingthew ka ba 5kilo shi khlieh.
Katba ïa u atta yn pyllait ha ka jingthew ka ba 5 kilo shi card ha ki jaka sor bad 3 kilo shi card ha ki thaiñ nongkyndong ha ka dor T.10.50/- shi kilo.
Kino kino ki bym sam, ki ba sam duna lane ki ba sam da ka mar ka ba sniew dei ban pyntip sha ka ophis jong ka DC (Supply), East Khasi Hills, Shillong.
Khliehriat Naitung 07: Kawei ka jingkieng ïaid kali kaba don ha shnong ha khappud ha Lahaleiñ hynnin ka sngi ka la dkhut bad pra phim bad shah rong bad ka um kaba heh bad kaba tuid lat lat ka la kit noh ploiñ ïa ka jingkieng, kane ka la buh jingeh haduh katta katta ïa ki paidbah ka thaiñ khappud, kiba ju ïaid lyngba na kane ka jingieng bad la ong ba kane ka jingkieng ka dei kaba don ha ka wah Ïakang ha katei ka shnong Lahaleiñ.
Ki kali kiba dang wan na ki jaka ïew kiba kit ïa ki briew bad ki jingkit ki la sahkut ha katei ka bynta bad kim lait shuh ban ïaid sha shiliang, mynta ki briew ki la shu shna jingkieng hi da ki dieng tylli na kawei ka jaka tang ban lait ban jam sha shiliang, ki paidbah kiba dang wan jingwan kiba kynthup naduh ki rangbah, ki kynthei ki khynnah hapdeng ka jingther u slap bad hapdeng ka jingma ki la shu ïa par bad ïaid suki suki da ka kjat na kitei ki dieng tylli ba la pun na shiliang sha shiliang, ha ryngkat ka jingsyier mynsiem ki la iaid tang ban lait sha shiliang ban poi sha shnong.
Ha kaba ïadei bad kane, u Deputy Commissioner ka East Jaiñtia Hills District, u Abhilash Banarwal, IAS hynnin ka sngi hi mar mar u la shim khia bad u la phah da ka jingthoh sha u Chief Engineer jong ka tnat Central Public Works Department (CPWD), Shillong bad u la bthah bad ban jur ba ka tnat ka dei ban shim khia noh ban maramot noh mardor ïa katei ka jingkieng kaba don ha ka wah Ïakang hajan Lahaleiñ kaba la jot bad pra na ka daw ka jinglynshop ka um ha ka por ba jur palat u slap, u la bthah ruh ïa u Chief Engineer ba u dei ruh ban pynpoi ïa ki kaiphot halor ki kam ba ki leh ban ba kin sa leh ha kaba ïadei bad ka jingmaramot ïa katei ka jingkieng ha khappud.
U General Secretary jong ka Joint Action Committee jong ki Saw Dorbar Shnong na thaiñ khappud, u bah Raja Suchen, u la ïathuh ba mynta ki paidbah ka thaiñ khappud ki la ïakynduh jingeh haduh katta katta ha ka leit ka wan, ha ka kit ka bah namar katei ka jingkieng ka la shah pynjulor ha ka um saw kaba lat lat kaba la kit noh ïa ka jingkieng baroh kawei, la ong ba na ka liang u bah Raja u la khot ïa ki nongtrei jong ka tnat Public Works Department kiba don ha shnong Hingaria ba kin sngewbha ban wan ïarap lem hynrei haduh kim shym la wan satia, na ka liang jong u kyntu jur bad khmih lynti ba ki bor district bad ki bor ba dei peit kin sngewbha ban shim khia lem ban peit lem ïa ki jingeh jong ki paidbah ha ki thaiñ khappud kiba ju ïakynduh jingeh khamtam eh ha ka leit ka wan na ka daw ka jingdkhut jingjulor ki jingkieng.
Kum ban shu pynkynmaw, kawei ruh Ka jingkieng ( RCC Bridge No 54/1), kaba don ha ki thaiñ khappud hajan ka shnong Shymplong ruh ka lah shah rong noh ha ka um myn ha ka 17 tarik u ïaïong ïa kane ka jingkieng ruh haduh mynta ym pat shym la shna bad kane ka jingkieng ruh ka dei kaba pyniasoh ïa kiba bun bah ki shnong ha ki thaiñ khappud ha East Jaiñtia Hills District.
Ki nongshong shnong jong ka shnong Shymplong bad ki shnong ba mar jan ki iathuh ba lada ki donkam bad leit sha Khliehriat, sha Umkiang ki hap ban iaid da ka kjat na kawei ka jingkieng ïaid kjat (Hanging Bridge) kaba don ha ka wah Lukha tat haduh ba kin da poi ha surok national highway ha Sonapyrdi, la ong ruh ba naduh ba julor katei ka jingkieng ym don kali shuh ki ban wan bad leit sha ki shnong khappud kiba dei ïaid lyngba na katei ka jingkieng.
Shillong, Naitung: Ka jingpynrung kam shipai na ka bynta ki samla shynrang jong baroh ki district ka jylla Meghalaya bad ki sawtylli ki district ka Assam (Sonitpur, Bishwanath, Nagaon bad Morigaon), kata na ka bynta ki Agniveer (General Duty), Agniveer (Technical), Agniveer Tradesmen kan long ha ka 27 tarik u Nailur 2022 haduh ka 10 tarik u Risaw 2022 ha Manekshaw Stadium,8 Gorkha Training Centre, Happy Valley, Shillong, Meghalaya.
Ki ba la pyndep ïa ka klas X ki lah ban aplai ïa kitei ki post bad na ka bynta ki Agniveer Tradesmen ki ba la pyndep ïa ka klas VIII.Ki ba don jingthmu ki lah ban leh noh lyngba ka online Registration bad ban phah ïa ki aplikeshon bad yn pynkut ïa kane haduh ka 3 tarik u Nailar 2022.
Ki samla ki ba don jingthmu ki lah ban leit lyngba ka website www.
joinindianarmy.
nic.
in ban khmih halor ka jinglah ka jong ki, ban rejistar bad ban shna ïa ki profile jong ki.
Ki lah ban login ha lane hadien ka 14 tarik u Nailur 2022 bad ban shim ïa ka jingthoh ba la print jong ka admit card ïa ka ba ki hap ban rah sha katei ka rally.
Nalor kata ki lah ruh ban phone sha u Sreeprakash J, Wing Commander, PRO Defence, Meghalaya ha u nombor +91 9362047525 na ka bynta ki jingtip ba kham bniah.
Shillong, Naitung : Ka North Eastern Indira Gandhi Regional Institute Of Health & Medical Sciences (NEIGRIHMS) , Shillong ka la shah jied bad pynbna da ka National Medical Commission (NMC) ban long ka Regional Centre(RC) na ka bynta ka Medical Educational Technologies (RC- MET).
Ha ka 11 tarik mynta u bnai ka Dr.Aruna Vanikar, President jong ka National Medical Commission Under Graduate Medical Education Board kan plie ïa ka Regional Centre ha NEIGRIHMS.Kane ka Regional Centre for Medical Education Technologies (RC- MET) kan ai ki jinghikai ïa ki Doktor (ba sumar jingpang briew) kiba ai jinghikai ha ki jaka pule doctor ha thaiñ lam mihngi bad kiwei ki jaka jong ka Ri India ba la bthah da ka NMC.Ha kane ka jingïalang, ka Dr.Aruna Vanikar kan pyllait ruh ïa ka kot ‘English-Khasi Translation In Medical Practice With Khasi-HIndi Transliteration And Phonetics’ kaba la pynmih da ka Department jong ka Medical Education bad ka jingïasynrop lang jong ki Doktor jong ka NEIGRIHMS.Kane ka kot ka ai ïa ki ktien ba la pynkylla na ka phareng sha ka khasi ba ju pyndonkam da ki Doktor ha kine ki thaiñ ha ba ïakren bad ki nongpang bad kan long ka jingïarap shibun ïa ki ba pule Doktor bad ki nongtrei ka koit ka khiah ki bym kren khasi.
Kiba bun ki nongpang ki ba wan ha NEIGRIHMS ki ju kren kham bunsien da ka ktien Khasi bad ki ba wan pule doktor hangne ki don na kylleng ka Ri India bad kane ka kot kan long ka jingïarap kaba khraw ïa ki khynnah pule ki bym nang ban kren khasi ban ai jingsumar ka ba bha tam.
Da ka jingïalam lynti kaba tbit jong u Director ka NEIGRIHMS ,Prof.Nalin Mehta, uba dei ruh u stad bah ha ka Medical Education Technologies, ka NEIGRIHMS ka don ka jingkut jingmut ban un pynlong ïa ka jingthmu jong ka NMC ban pynmih ki Doktor kiba tbit bad ki ba pura ha baroh ki liang ym tang ha NEIGRIHMS hynrei ha ka thaiñ lam mihngi baroh kawei.
Ka jingshaniah jong ka National Medical Commission ia ka NEIGRIHMS ban leh ïa kane ka kam ba radbah ka long ka burom ym tang ïa ka NEIGRIHMS hynrei ïa ka thaiñ lam Mihngi baroh kawei.
Kane ka long katkum u kyrwoh lyngba u Dr.Vikas Jagtap, Public Relations Officer NEIGRIHMS.Shillong, Naitung : Ka Khasi Students’ Union (KSU) Nongthymmai Circle ha ka 6 tarik mynta u bnai ka la leit sha ka Thanat Rynjah (Police Station), Shillong ban kyntu jur bad ban shim khia halor ka ejahar bala ujor da i longkmie Khasi ha ka ba ïadei bad ka jingshah jrongkti jong i ha uwei u bar jylla uba la leh khlemakor ha ka por ba i dang shong taxi.
Ha katei ka jingleit buh jingujor, na ka liang ka Seng KSU Nongthymmai Circle la ïalam da u Samla Richard Mawkhiew, Vice President bad u samla Ribang Sing Nongrum, General Secretary ha ryngkat ka jingïadon lang na ka liang ki ba haïing hasem jong i tei i longkmie ba shah jrongkti.
Kumta hadien katei ka jingujor na ka liang ki pulit ka Rynjah PS wut wut ki lah pynlong ka jingthwet bad ki lah ïoh ban kem noh mardor ïa utei u barjylla uba la leh ïa katei ki kam pohjait wat hapdeng ki jaka paidbah.
“Halor katei ka jingjia na ka liang ka Seng KSU Nongthymmai Circle ka la pynrem jur ïa katei ka jingleh pohjait jong utei u barjylla, bad ka seng ka la kynduh ruh ïa u officer incharge ka Rynjah Police Station ban kyntu jur ba ki bor ka aiñ ki dei ban pynshitom da kaba tyngeh khnang ba kan ym mih shuh kum katei ka jingjia hadien habud ïa kiwei pat khamtam ki kynthei ki khynnah haba ki mih ban leit shane shatai.
Khatduh, Ka Seng ka maham tyngeh ïa kiwei ruh ba kim dei ban jrong kti ïa ki kynthei, ki khynnah bad lada ka Seng ka ïoh jingtip kan pynshitom da kaba tyngeh.
Shuh shuh halor ka kyrwoh ka Khasi Students’ Union (KSU) Nongthymmai Circle ka pynpaw ba kan ïai buddien ïa kane ka kam haduh ba utei u barjylla un ïoh ïa ka jingshah pynshitom ka ba tyngeh.
Shillong, Naitung : Ka Seng Hynñiewtrep Youths’ Council (HYC), Mawlai Circle ha ka 6 tarik mynta u bnai hapoh ka jingïalam u President, u Bah Donboklang Kharlyngdoh ka la leit ban ïakynduh ïa u Executive Engineer (EE) PWD Road Bah C.Kharmudai ban ïakren halor ka jingsahteng ka jingtrei ïa ka surok St Teresa Road ka ba jngai kumba 3 kilomitar ei ei na Lai lad Mawlai Umshing Mawkynroh shaduh sha Mawlai Mawroh.
Haba ïakren ïa ka jingsuki bad sahteng kane ka kam ka ba ka tnad PWD lyngba ka CRF scheme ba la mang naduh u snem 2019-20 kumba 12 klur shiteng, na ka liang ka seng ka la ong ba kam lah khlem da kynthoh ïa ki kontraktor ki ba suki ban pyntrei ïa katei ka surok.
Ka Seng ka la ong ruh ba ki kontraktor ki ba trei ïa kane ka kam ki long i Kong Banalari bad u Bah Rocky Dhar.
La pyntrei ïa ka kam ba 600 mitar da i Kong Banalari bad ïa ka 2.400 km la pyntrei da u Bah Dhar.
Ka seng haba ka la leit jngoh da lade ka la lap ba 95% i Kong Banalari i la dep pyntrei bad I Bah Dhar pat i dang trei kumba 40%.
Kumta ka seng ka la ong ba kane hi ka paw shai, ba dei ka jingkheiñ sting jong u kontraktor.
Ha katei ka jingkynduh jong ka seng ïa u EE ka la kyntu ïa u ba un hukum ïa kitei ki kontraktor ba kin pynsted noh ïa kane ka jingtrei namar lada katei ka surok ka bha ka jingdheng kali ha ka surok long round road Mawlai kan pynduna shibun.
Shuh shuh ka seng ha kane ka sngi ka la ïakren ruh halor ka jingsniew rathai jong ka surok Long Round Road (Mawlai Petrol pump sha Mawlai FCI ) kaba la ktah ïa kiba bun ki nongleit nongwan.
Na ka liang u EE u la ïathuh ba ïa mynta ka tnad PWD ka ap satang ïa ka PHE ba kan pyndep noh kloi ïa ka jingbujli pipe thymmai ha shi lynter katei ka surok lyngba ka Amrut sheme bad ka Phase III jong ka GSWSS.U la ong ruh ba lada ka PHE ka la dep ïa katei ka kam ka PWD kam don jingeh ban siang noh ïa ka surok thymmai da ka BMBC ba la mang 3 klur tyngka.
Kumta na ka liang jong ka HYC Mawlai circle ka kyntu ïa ka ophis u CE jong ka PHE bad ïa ka GSWSS ba kin pynsted noh ïa katei ka jingmaramot ïa kitei ki pipeline, khnang ba lah ban ïohi noh ïa ka surok ka ba bha bad ba itynnad hapoh ka shnong Mawlai.
Kane ka long katkum u kyrwoh lyngba u Bah Ophy Suting, Publicity secretary.
Shillong, Naitung 07 : Ka HYC Mawlai Circle ha ka 6 tarik Naitung 2022 ka la leit ban ïa kynduh ia u Executive Engineer (EE)PWD Road Bah C.Kharmudai ban ïakren halor ka jingsahteng ka jingtrei ïa ka surok St Teresa Road kaba jngai kumba 3 Kilometres ei ei na Lai lad Mawlai Umshing Mawkynroh shaduh sha Mawlai Mawroh.
Haba kren sha ki nonglum khubor hadien ba mih na ka ophis u EE u Bah Donboklang Kharlyngdoh u la ïathuh ba ka seng ka la leit ban kyrpad na u EE ba un ai ka hukum ïa ki kontraktor ba kin pyndep noh ïa kane ka surok kaba ka tnad PWD la mang naduh u snem 2019-20 kumba 12 klur shiteng,Shuh shuh u la ïathuh ba ïa kane ka surok la pyntei da ki arngut ki kontraktor.
Ki kontraktor kiba trei ïa kane ka kam ki long ka Kong Banalari Khongwar bad u Bah Rocky Dhar ha kaba 600 metres kaba pyntrei da i Kong Banalari la pyndep kumba 95% bad ïa ka 2.400 km ba la pyntrei da u Bah Rocky Dhar la trei dang kumba 40%.
Shillong, Naitung 07 : Ka UDP West Jaiñtia Hills District ka la dei ka distrik kaba nyngkong ban phah ïa ka thup kyrteng jong ki kyrtong ban aireng ha ka elekshon MLA kaban long ha u 2023.
Ïa katei ka thup kyrteng, ki nongïalam jong ka UDP-WJH ki la aiti ha u General Secretary ka State Election Committee ka party, Dr.Jemino Mawthoh ha ka jingïalang kaba long ha kane ka sngi Balang ha nongbah Shillong.
Katkum katei ka thup kyrteng, na ki san tylli ki constituency, ka UDP-WJH ka la phah shwa lai tylli ki kyrteng, kata ka kyrteng jong u Bah Dawan Lyngdoh, u kyrtong ban aireng pyrshah ïa u Myntri ka tnad Urban Affairs, Bah Sniawbhalang Dhar, nangta jong u Bah Moonlight Pariat kyrtong na Jowai ban aireng pyrshah ïa u Bah Wailad Shylla na ka NPP bad ruh ka kyrteng jong u Bah Nujorki Sungoh uba la dei lypa u MLA ba mynta jongka UDP na Mookaïaw.
Haba kren bad ki lad pathai khubor hadien ba la dep ban aiti ïa katei ka thup kyrteng, u Dr.Jemino u la ïathuh ba kaba sah mynta kadei sa tang ka Raliang bad kumjuh ka Amlarem kaba mihkhmat da u MLA ka UDP hi, Bah Lahkmen Rymbui ba dei ruh u Myntri Kampohïing ka Jylla.
Utei u heh ka UDP, u la ong kumba ki ju leh barabor, ki MLA jong ka party ki la dei lypa ki kyrtong na kato ka constituency tangba hap pat ban bud ïa ki kyndon jong ka state election committee.
“Ka jingpynbeit na ka party ka long ban ailad beit ha ki trai constituency ban jied ïa ki kyrtong bad ka shong ha ka jingstad jong ki Circle ban jied ïa ki kyrtong kumba leh kine ki lai tylli ki constituency," u la ong da kaba bynrap ba namar kitei ki circle ki phah beit tang kawei ka kyrteng kumta, kitei hi ki la dei lypa ki kyrtong jong ka party.
“Tangba kane ka shong pat ha ka state election committee ban shim ïa ka rai kaba khatduh," u la bynrap biang.
Kumba long mynta hi, na kitei ki lai constituency, kaban kham shongshit ka dei ka Nartiang namar ka UDP ka jied da u MDC, Bah Dawan Lyngdoh ban aireng pyrshah ïa utei u heh ka NPP ba bat ruh kum u Myntri ka sorkar jylla.
Ym tang katta, utei u samla u la ïathuh ruh ba ka rai jong u ban ïakhun ïa katei ka elekshon ka long beit da ka jingjied ym da ka bor ban pynbiej da ka spah.
“Ha baroh ki elekshon ha ka jylla ka pisa hi kadei kaba hakhmat, hynrei nga pat nga kwah ban pynsngewthuh ïa ki paidbah ba ka por ka la dei ba kim dei ban buh shwa da ka pisa shwa ban thep vote," u la ong.
Nalorkata, u la ong ruh ba mynta u la pynshai kylleng ba un ïakhun khlem ka bor jong ka pisa hynrei da ka jingieid jong u paidbah.
Shillong, Naitung 07 : Katba ka aiom jied nongmih khmat sha ka iingdorbar rhaw ain ka jylla ka la nangjan nangjan ka lyer elekshon MLA ha Mylliem constituency ruh ka la sdang shongshit bha khamtam hadien ba ki nongïalam ba ha khmat na kiwei ki party kynthup ki nongkyrshan jong u Bah Ronnie V Lyngdoh MDC ka Mylliem bad ruh ki nongkyrshan jong ka MDC barim  ka Kong Teilinia Thangkhiew, ha ka 5 tarik Naitung ki la wan ai jingkyrshan noh ïa u Bah Hamletson Dohling, MLA ba mynta ka Mylliem constituency.
Kine ki nongïalam ki dei napoh ka thain Mylliem Them kaba kynthup ïa ki 15 tylli ki shnong.
Haba ai jingkren ha kane ka sngi, u Bah Hamletson u la pdiang sngewbha ïa ki nongïalam na baroh ar ki kynhun bad u la kyntu ruh ïa ki ba kin ïatreilang kum kawei ka kynhun ha kaban dang lah ban pynjanai shuh shuh ïa ki kam ki jam hapoh ki shnong ki thaw bad ha ka constituency hi baroh kawei.
U Bah Hamletson u la ong “Ha ki snem bad ki por ba la leit ngi la ïa ïaid la ka jong ka lynti hynrei hadien ba nga la jop kum u MLA nga la pyrshang ban trei ïa ki kam ki jong nga bad nga ngeit skhem ba ka jingwan kine ki nongïalam sha ka kynhun kam dei ba ki peit ïa nga kum u briew shimet hynrei ki peit bad ki ïohi ïa ki kam bad ïa ka mynsiem kaba nga don ban trei na ka bynta ka constituency.
Shuh shuh u la ong ruh “Hadien ba ki nongïalam jong kine ki arkynhun ki la wan bad kynduh ïa nga, nga la pdiang sngewbha ïa ki ban ïatrei bad kyrshan lang ïa ki kam kiba bun na bynta ka constituency bad nga la dap da ka mynsiem kaba sngewkmen eh bad nga ngeit skhem ba ka jingwan kyrshan ka jongphi kan long ka bor na ka bynta  jongnga bad ba ngan dang lah ban trei arshah ban ïa kaei kaba nga trei mynta.
Kiwei kiba la ai jingkren ha kane ka sngi ki kynthup ïa u bah O Jyrwa na ka liang ki nongïalam ka Kong Teilinia Thangkhiew bad u bah P Khonglam na ka liang ki nongïalam u Bah Ronnie V Lyngdoh bad kiwei kiwei.
Shillong, Naitung 07 : Ka Executive Committee jong ka Khasi Hills Autonomous District Council (KHADC) ka la thaw da ka Khasi Hills Building and Structure Regulatory Authority na ka bynta ban pyntreikam noh ïa ka aiñ shna ïing ba la tip kum ka Meghalaya Building Bye-Laws hapoh u pud u sam jong ka lait noh ka Shillong Normal Areas.
Shillong, Naitung, 07: Ha ka sngi Palei dang saw tyngab ka bneng ki Pulit jong ka Nongbah Delh bad ki dkhot jong ka KSU Delhi Unit ki la ïoh ban pynlait ïa ki samla kiba la shah khang tala hapoh ka jaka ai dawai ha nongbah Delhi.
Ki Pulit bad ki dkhot ka KSU ki la leit sha ka jaka ba la set ïa kine ki samla ha ka por 3:00 baje mynstep bad la ïoh pyllait im ïa ki ha ka por 4:00 baje mynstep.
Ka KSU Delhi hapoh ka jingïalam jong u Vice President, u Samla Wallamkupar Nongsiej ha u kyrwoh khubor ka la ïathuh ba ka la ïoh jingujor na ki bahaïng ba arngut ki samla kynthei Khasi bad uwei u samla Garo ki la shah set ha kane ka jaka ai dawai.
Kine ki lai ngut ki la shah pynbor ban trei jubor hapoh kawei ka Ayurveda Clinic kaba la tip kyrteng kum ka Susmay Arogya Clinic kaba don ha Dilshad Garden, West Delhi wat hadien ba ki la mih noh na katei ka jaka ba ki trei.
Katkum ka jingujor ki bahaiing wat hadien ka jingmih noh jong ki na ka kam, ha ka 6 tarik mynta u bnai ha ka por 11:00 baje mynmit, u trai jong ka Clinic uba la tip kyrteng kum u Ashish u la phah leit shaw jubor ïa ki napoh ka PG kaba ki sah kaba don ha Shlimar Bagh.
Hadien ba la wan kit jubor la ïalam ïa ki shapoh Clinic ryngkat ka byrngem byrsit bad la thmu pynsah jubor ïa ki hapoh ka Clinic da kaba la khang tala syndon ïa ki baroh lai ngut hapoh ka Clinic.
Ka KSU Delhi Unit marmar ka la wad lad jingïarap na kylleng bad ha ryngkat ka jingïatreilang bad u Dr.Raghavendra, MLP Delhi bad ka jingïarap na ka SHO ka Seema Puri; Delhi Police la lah ban pyllait ïa kine ki lai ngut bad ïa pynbeit ïa kane kam haduh 4:00 baje mynstep.
Ka KSU ka pynrem jur ïa ka jingleh donbor bad ha kajuh ka por ruh ka seng ka kyntu ïa ki samla kynthei bad shynrang ba ki dei ban da thikna bad wad bñiah hashwa ba kin leit trei ïa kino ki kam kiba don hapoh nongbah Delhi.
Shillong, Naitung, 07: Ka Khasi Hills Autonomous District Council (KHADC) ha ka sngi Palei ka la rai ban wad ïa ki lad ki lynti ban weng ïa ka jingeh kaba ki paidbah ki la mad na ka jingpynjari ïa ka Meghalaya Minor Minerals Concession Rules (MMMCR), 2016.
Haba jubab ïa ka Motion ba la wanrah da u MDC ka Congress na Mylliem u Bah Ronnie V.Lyngdoh halor ka jingkhang ban tih maw bad shyiap, u Chief Executive Member (CEM) jong ka KHADC u Bah Titosstarwell Chyne u la ïathuh hapoh ka dorbar lyiur jong ka Ingdorbar ba u ladep phah da ka jingthoh sha u Myntri Rangbah ka Jylla u Conrad K Sangma ha ka 19 tarik, Jymmang, da ka jingkyrpad ba un tuklar lem ha kaba ïadei bad ka jingpynbeit thymmai ïa ki kyndon jong ka MMMCR, 2016.
“Ka executive committee kan sa buddien halor kane ka kam bad kan sa ai jingmut ruh sha ka Sorkar Jylla ba kan kham pynjynsur ïa ki Rules da kaba pyllait noh na ka MMMCR, 2016 halor ka jingtih maw tih shyiap kaba la leh naduh hyndai," u la ong.
U la ong ba ka MMMCR ka dei ka bynta jong ka Mines and Mineral (Development and Regulation) Act, 1957, kaba la mana ban tih maw bad shyiap khlem da ïoh ïa ka jingbit.
Ka MMDR Act, 1957 ka treikam ha baroh ki Schedule Area jong ka Jylla.
Katkum ka jingong jong u CEM, ka rai jong ka National Green Tribunal (NGT) ban khang ïa ka jingtih maw bad shyiap bad pynmih ruh ïa kiba bun ki rai ba la mana da ka tnat Forest bad da ki Deputy Commissioner ka la ktah haduh katta katta ïa ki paidbah jong ka jylla.
Ha ka 27 tarik, Jylliew, ka Kynhun Myntri ka la mynjur ïa ka jingpynbeit thymmai ïa ka MMMCR, 2016.
U Myntri Rangbah ka Jylla u Conrad K Sangma dang shen u la ong namarba kam don kano kano ka jingshai bad namarba ki don katto katne ki kyndon, yn ym lah ban ai jingbit ban tih maw bad tih shyiap da ki tnat treikam ka Sorkar.
“Mynta hadien ba la shim ïa kane ka rai, ka la don ka jingshai bad ka lynti ban ai laisen lane ai wai sha kiba kwah ban tih shyiap harud wah yn sa ai noh da ka tnat ba dei peit da kaba pynshong nongrim katkum ka jingpynbeit thymmai ïa ka aiñ," u la ong.
U Bah Chyne u la ongba ka Sorkar haduh mynta kam pat ïakren halor ka jingtih maw.
“Ngim shym ïakren tang shaphang ka jingtih maw, ngi ïakren ruh ruh ïa ka jingtih shyiap naduh hyndai bad ngi donkam ban pynneh pynsah," u la ong bad bynrap, “namarkata, ailad ïa ka EC ban buddien khnang ba ka Sorkar kan dup lah ban shim ïa ki rai na ka bynta ban weng ïa ka jingeh jong ki paidbah, kiba im kamai jakpoh na kine ki jait kam.
"U CEM u la ong ba ka Sorkar ka dei ban pynïabiang tarajur haba ïada ïa ka mariang ka ban ym ktah pat ïa ka kamai jakpoh jong ki paidbah.
Shwa kane, u Bah Ronnie V.Lyngdoh haba wanrah ïa kane ka motion kaba kren halor ka jingkhang ban tih maw bad tih shyiap kan ym ktah ïa ka kamai kajih jong ki paidbah hynrei wat ha kaba pyntreikam ïa ka skhim MGNREGS hapoh ka jylla.
U la dawa tyngeh na ka EC ba ka dei ban ïakren ïa kane ka mat bad ka Sorkar khnang ban pynjynsur ïa ki Rules kaba la pynmyntoi pynban ïa ki heh saipan kiba don da ki jaka kiba heh bad kaba ktah pat ïa ki paidbah kiba im kamai jakpoh da kane ka kam namarba ki don da ki jaka kiba rit.
U la maham ruh ba kane ka jingkhang tih bad shyiap kan sa ktah suki pa suki wat ïa ki kam pynroi jong ki tnat treikam ka Sorkar namarba ka jingshalan ïa u maw bad u shyiap ka hiar syndet.
“Nga sngewthuh ba ka jingkhang ka long ban ïada ïa ka mariang bad ngam lah ban sngewthuh kumno pat ka jingkhaii be-aiñ ïa u dewïong ka dang don haduh mynta bad nga kwah ban tip hato ka jingtih dewïong kam ktah ïa ka mariang?" la buh jingkylli u Bah Ronnie.
U Nongïalam ka Liang Pyrshah u Bah PN Syiem uba la kyrshan ïa kane ka Motion u la ong, ki don ki jaka ba la donkam ban pynbeit ryntih khnang ban pynmyntoi ïa ki paidbah.
“Ka jingeh kaba mih ka pynpaw shai ba ki nongthaw aiñ ki la thaw ïa ka aiñ ka ban pynkulmar jingmut hapdeng ki paidbah," u la ong haba ai jingmut ba ka Sorkar Jylla ka dei ban pynrung ruh wat ïa ka kyndon tih maw bad shyiap ha ka MMMCR."U la ong bun kiba pyrkhat ba kin ïohnong da kaba ïoh laisen hynrei kaba sngewsih mynta ka long ba wat u mawshun ruh u la hap hapoh ka MMMCR.U Bah Bindo M.Lanong uba la pynpaw ïa kajuh ka jingsngew u la ong, “ka jingkhang tih maw bad shyiap ka la ktah ïa ka hok shimet jong ngi ki riewlum.
Kane ka long na ka bynta ka jingpyntip ïa ka Ingbishar Meghalaya High Court ba ki kali heh kiba ïaid lyngba ïa ka jingkieng Umïam manla ka miet.
"“Kumno ïa ki marpohkhyndew kiba heh la shah ban shalan manla ka miet katba ïa ki marpoh khyndew kiba rit pat ym shym la shah," u la ong haba dawa ïa ka Sorkar ba kan weng ïa ka jingeh da kaba pynjynsur ïa ka Rules.
U MDC ka NPP na Rambrai-Jyrngam u Bah Bajop Pyngrope haba ïada ïa ka Sorkar u la ong, “baroh baroh ki kdew kti ïa ka Sorkar Jylla hynrei ka jingshisha hi ka long ba ka Sorkar ka pyrshang ban wat ïa ki lad ki lynti ba kiba don ïa ka laisen ban tih maw bad tih shyiap kin dup lah ban bteng ïa ki kam kamai jakpoh jong ki.
".
Tura, Naitung 07 : Ha ka jinghiar thma kynsan ia ka kynhun ki snar nongtuh bike nongtuh kali ha ka jylla, ki pulit ka West Garo Hills ki la ioh ban kem haduh 17ngut ki briew ryngkat bad 45 tylli ki kali kiba shah tuh na kylleng ki jaka ha Meghalaya bad wat na Assam ruh.
Halor kane, na ka liang u Myntri Rangbah ka jylla, Conrad K Sangma u la ai khublei ruh ia ka tnad pulit da kaba ong, “Ki runar na kylleng ki jaka ki pyrshang ban leh ia ki kam bymman ban pynthut ia ka shongsuk shongsaiñ ha Meghalaya.
"Na ka liang u SP ka West Garo Hills, u VS Rathore u la iathuh ba la thaw ia ka Special Investigation Team ha ka taiew ba la dep hadien ka jingshah tuh jong bun ki kali bad kumta ha ka jingtohkit halor ka jingshah tuh ki kali ha kine ki san snem ba la dep, la ioh ban kem haduh 17 ngut na ki bad ruh ryngkat ban ioh kurup haduh 45 tylli ki kali ba kynthup ia ki 11 tylli na Rajabala, 12 tylli na Jengjal, 2 tylli na Tura, 13 tylli na Dadenggre bad 7 tylli na Bongaigaon na Assam.
Hadien kane, kumba 10 tylli ki jingjia shah tuh kali, 6 tylli ki dei na Assam bad saw tylli na Meghalaya.
Na ka liang u SP u la maham ruh ia ki nongshong shnong ba kim dei satia ban thied ia ki kali rim khlem da pynshisha lane wad bniah bha bad ong ruh ba ki khmih lynti ba ha ki por ban dang wan kin ioh ban kurup kham bun.
Baghmara, Naitung 07 : Uwei u rangbah ba tip kyrteng kum u Bichang T Sangma na Kongkona, South Garo Hills u la jah naduh ka 8tarik Jylliew, 2022 bad la ong haduh mynta ym don ba tip satia shaei u don naduh ba u mih ban leit trei sha Chennai bad ki paralok, ong ka kurim jong utie u rangbah.
Hadien katei ka jingjah jong u, ka kurim ka ka ujor ruh sha ki pulit jong ka Shibbari Police Station ha ka 05tarik u Naitung da kaba kdew ba uwei u Jipsin Ch Momin bad u Silnang R Marak na Baigonkona, South Garo Hills, District ki la wan sha ïing jong ka bad wer lang ïa u kurim jong ka ban leit trei sha Chennai ha kawei ka kompeni.
La ong ruh ba ha katei ka por u Bichang u la kyntait ban leit da kaba ong ba um don pisa hynrei ki paralok jong ki la kular ban wad lad lem na ka byntaq jong u khnang ba un ïoh leit lang bad ki shatei.
La ong ruh ba dei ha ka 08tarik Jylliew ki la mih ban leit sha Chennai.
Shuh shuh la ong ruh ba naduh katei ka por, utei u kurim jong ka u la jah khlem wan mih shuh bad dei na kane ka daw ba ka la ujor sha ki pulit, ong ka Karistina R Sangma kaba dei ka kurim jong u.
Shillong, Naitung 07: U Bah Jambor War uba dei u EM ba peit ïa ka tnad Elaka jong ka Khasi Hills Autonomous District Council (KHADC) ha ka Sngipalei u la ïathuh ba ka KHADC ka dang ap ïa ki san hima ba kin wan mih sha ka KHADC ha kaba ïadei bad ka jingthmu ban leit ujor sha ïingkashari ïa ka MoU kaba la ïasoi da ka sorkar Meghalaya bad ka Assam.
U Bah Jambor haba pynshai ïa ka mat ïatai kaba la wanrah da u Bah Gabriel Wahlang ba na ka liang u CEM jong ka konsil u la khot da ka jingïalang ïa ki khlieh nongsynshar jong ka Hima Mylliem, Hima Nongspung, Hima Jirang, Hima Nonglang and Hima Jyrngam Sirdarship ban ïakren bad ki halor ka jingmut ïasoi MoU ka sorkar ha ka 15 tarik Lber 2022.
“Kum ka konsil ngi pyrshah ïa ka MoU namar ka sorkar kam kynjoh ktien shuwa ïa ngi hashuwa ba kan soi ïa ka MoU namar ka konsil ka dei ka nongpeit ïa ka jaka puta" ong u Bah Jambor.
Shuh shuh u la ïathuh ba na ka liang ka KHADC ruh ka la ai jingthoh sha u Myntri Rangbah ba kan peit biang ïa ki kyndon ba la ïasoi ha ka MoU bad u kla ïathuh ba kat haduh mynta ka sorkar kam ai satia kino kino ki jubab, hynrei la shu ioh ha ki lad pathai khubor ba ka sorkar ka ong kam lah shuh ban pynbeit biang ïa ka MoU.U Bah Jambor u la ïathuh ruh ba ka Border Committee ba la thung da ka EC ki la shong jingïalang biang bad kitei ki san Hima ha ka 18 bad 22 Ïaiong 2022.
“Dei ha ka 22 Ïaiong ba ngi a rai ban thaw da ka Cordination Committee(CC) ha kaba ki khlieh Nongsynshar kin long lang ki dkhot nalor ki MDC ka liang synshar bad ka liang pyrshah bad la ai bor ïa ki Hima ba kin leit sha Ïingbishar na bynta kane ka MoU.Kino kino ki Hima kiba kynduh jingeh ki lah ban wan sha ka CC hynrei kat haduh mynta ym pat don satia kawei ruh kaba wan mih" ong u Bah Jambor“Nga kwah ban ong da kaba shai ba ha ka kam don stia kano kano ka jingïapher jingmut hapdeng ka liang pyrshah bad ka liangsynshar bad la don ka jingkren kaba na ki dkhot ka EC kaba long pyrshah ïa ka rai ka CC ka dei tang ka jingbtuid u thylliej" pynshai u Bah JamborHaba kren halor kane ka mat une u MDC ka Nongstoin u la ther tyngeh ïa ka jingïaid lait jong ka sorkar ïa ka konsil, ki Hima, ki Raid, ki shnong bad ruh ïa ki paidbah ha kaba kam shym la don satia kano kano ka jingpan jingmut na ki bad ka jingai kopi hashuwa ba kin soi ïa kane ka MoU.U Bah Gabriel u la buh jingkylli ruh ïa ka jingleh klet ka sorkar ban pynbeit ïa u pud u sam kaba don ha ki thain Langpih ka jaka ba la ju don ki jingshah thombor bad ka jingduh ei ki mynsiem briew katba ïa ki jaka ba ym ju jia ka sorkar ka leh kyrkieh ïa kine ki jaka.
Shuh shuh u Bah Gabriel u la kyntu ïa ki para MDC ban buh shadien ïa ka party da kaba buh ïa ka jaidbynriew ha khmat namar ka jaidbynriew ka im dei namar ka jingdon ki jaka kiba longtrai da ma ka.
Haba shim bynta lang ha kane ka mat ïatai u MDC ka Mawhati ubah Charles Marngar la takrain tyngeh ïa ka jingkylla ktien jong ka NPP ha kaba ïadei bad ka jingthmu ujor sha ïingbishar ïa ka jingsoi MoU.“Ngi iohi ha ki lad pathai khubor ha kaba u Bah Banjop Pyngrope u MDC jong kaNPP u la ai ka jingïaroh bad ka jingkyrshan ïa kaei kaba ka sorkar ka leh da kaba kop ruh ïa kito kiba pyrshah ba kin mih sha madan bad nga kwah ban ïathuh hangne ba ki paidbah ka Ribhoi ki long kiba la kloi ban mih madan"ong u Bah CharlesHaba ïadei bad ka jingthmu ban leit ujor sha ïingbishar ïa ka MoU, u bah Charles u la kylli la ka dang don ne em ka jingthmu namar ki 11 ngut ki MDC ka NPP ki kyrshan ïa ka MoU.U Bah Charles u la ong ruh ba kiba bun hi ki paidbah jong ka Pilangkata wat haduh mynta kim pat hun satia ïa ka jingaiei ïa kane ka pung dohkha sha ka Assam.
Shuh shuh u Bah Charles u la kynthoh ruh ïa ka jingong jong ka sorkar bad u MDC ka NPP, ba ki jaka kiba ka jylla Meghalaya namar ba ki jaka ha Meghalaya la longtrai da ki riewshimet katba ka Assam pat ki jaka ki dei ki jong ka sorkar.
U Bah Charles u la ong ruh ba ïa ki jaka ha Block I ki ophisar ka sorkar jylla Meghalaya kim ju don kanokano ka jingpynthud ïa ka jingpyntrei ïa ki skhim katba ka sorkar Assam kam ju ai lad ïa ki skhim na ka sorkar jylla Meghalaya ba kin pyntrei ïa ki skhim.
‘Nga kyntu ïa ki para MDC ba kin ym shu ïashah sorkar katba ka leh bad ban klet ïa ka jaidbynriew’ ong shuh shuh u Bah Charles.
Haba kren pat ban kyrshan ïa ka jingfsoi MoU u Bah Bajop Pyngrope MDC ka Rambrai u la ong ba dei tang kane ka sorkar kaba pyni da ki kam ban weng syndon ïa ki jingeh na ki kam khappud kaba la sahkut da ki 50 snem.
“Dei hadien ba la dep soi ïa ka MoU ba ka DC jong jong ka Kamrup ka la ai jingbit ruh ban shna ïa ka surok PMGSY" ong u Bah BajopU Bah Bajop u la ai jingïaroh ruh ïa ka sorkar kaba la lah ban pynkohnguh ïa u CM ka Assam u Himanta uba la hap wan dalade sha Secretariat ban ïakren ïa kanbe kam bad u la takrain tyngeh ïa ka sorkar Congress kaba ym lah ban leh eiei ïa kane ka kam ha kine ki 50 snem.
“Mynnin, mynta bad lashai ngan kyrshan ïa kane ka MoU namar dei tang kane ka sorkar kaba lah ban leh haduh katne" ong u Bah Bajop.
“Ha Constetuency jong nga ngim duh kawei ruh ka jaka dei na kata ka daw ba nga kyrshan pura ïa ka MoU bad nga kyrppad ba i bah Charles in pule shuwa ïa ka MoU" bynrap shuh shuh u bah BajopNa ka liang pat u MDC shu sieh u la kyrpad ba kane ka mat ym dei ban sh sting khnang ba kan ym don ka jingduh ei ki jaka puta sha ka Assam.
Jowai, Naitung 08 : U Hony.General Secretary ka West Jaiñtia District Sports Association (WJDSA) Jowai u ma Lammat-oo Laloo ula pyntip ba kan don ka jingpeitbniah (Screening) ïa ki player na ka bynta ka lympung ïalehkai phutbol jong ka ‘Independence Day Cup U-17 Football League cum Knockout Tournament’.
Ïa kane ka jingpeitbniah ïa ki player la pynbeit ban pynlong haka 16.07.2022 naduh ka por 9 baje mynstep ha ophis ka Association ha Kiang Nangbah Indoor Hall Ladthalaboh Dongmihsngi Jowai.
Ha kaba ïadei bad kane la kyrpad ïa baroh ki kynhun (Teams) kiba la dep siew ïaka bairung, ba kin wan biang por ha katei ka sngi ba la kdew ha ryngkat ki syrnot ban pynshisha ïa ka rta jong ka sngi kha jong ki player, la pyntip shai lada don kiba wan palat ïa ka 2 baje nohphai sngi ym lah ban pdiang shuh ïa ki.
Shillong, Naitung 07: Ka Seng UDP ka la pynpaw ka jingbitar ïa ka jingleh ibeiñ u Bah Sanbor Shullai, MMLA ka Seng BJP bad Myntri ka sorkar jylla bad ka la dawa ba dei ban pynshitom ïa u.
Ha ka jingïalang kaba kyrkieh kaba la pynlong mynta ka sngi ha kaba la ïadonlang ki MLA, ki MDC bad ki heh jong ka Seng, ka Party ka la rai ban dawa na ka Seng BJP bad kumjuh ruh na u nongïalam ka MDA, u Conrad Sangma ba dei ban pynshitom ïa u Bah Shullai.
Ha kajuh ka por ka Seng ka la pynrem jur ruh ïa u Bah Sanbor kaba ka ong kadei ka jingleh khlem akor bad ka jingleh ibeiñ ïa u nongïalam ka UDP hakhmat ka kyrtong President jong ka ri India, ka Draupadi Murmu ha ka jingïalang kaba la long ha Orchid Hotel ha Umïam.
“Kane ka jingleh u Bah Sanbor kadei kaba ngim lah ban pdiang bad kadei ka jingthad burom kum u nongmihkhmat bad ka jingleh ibeiñ ïa u nongïalam jong ngi", la ong u Dr.Jemino Mawthoh, General Secretary ka Seng haba ïakren bad ki nongthoh khubor hadien ba la wai ka jingïalang.
Haba batai khambha halor kane ka jingleh u Bah Sanbor, u Dr.Jemino Mawthoh, u la ïathuh ba hynnin ka sngi ha ka jingïalang ba ka khot hi da ka BJP ban ïakynduh ïa Murmu bad ban pan jingkyrshan ïa ka elekshon President jong ka ri India, katba u Bah Metbah u dang ai jingkren bad batai ïa ki jingdonkam ka jylla kum ka jingpyntreikam ïa ka ILP, ka jingpynrung ïa ka ktien Khasi ha ka Khyrnit ba phra, ka jingshah thombor ki riewlum, ki Khristan, u Bah Sanbor u la pynthut ha shiteng ka jingkren jong u Bah Metbah da kaba wohdong ïa ka jingkren jong u.
“Kane ka jingleh ka pynlehraiñ ïa ki nongmihkhmat ka jylla bad kadei kaba une u MLA un ngat ha ka jingpynshitom", la ong u Dr.Jemino.
Haba la kylli kiei ki jingpynshitom ba ka UDP ka kwah, na ka liang u Dr.Jemino u la ong ba ka shong ha ka BJP bad u nongïalam ka MDA, namar ka UDP ka leit sha kane ka jingïalang ruh dei bala khot da ka BJP.“Haba phi khot sngewbha ïa ngi kumno phin leh ibeiñ kylla ïangi", la ong u nongïalam ka UDP.Jowai, Naitung 08 : Ka jingïalehkai phutbol ‘5th Debo Shullai Memorial Trophy’ 2nd Division Football League Cum Knockout Tournament-2022 bala pynïaid da ka West Jaiñtia District Sports Association (WJDSA) kaba la long mynta ka sngi ha madan Kiang Nangbah Stadium Jowai.
Haba phai sha ka jingïakhun hapdeng ka Mynsngad pyrshah ïa ka Phramer, na ka liang ka kynhun ïalehkai jong ka Phramer kala lah ban pynliem ïa ka Mynsngad da 3-1 kol.
Ïa kitei ki lai kol na ka Phramer la thep da u Elias Saioo ha ka minit ba 48 & 74 min bad u Monjurlang Suchiang ula thep ha ka minit ba 52.
Katba ïa ka shikol na ka Mynsngad la thep da u Banker Muksor ha ka minit ba 80+1.
Lashai ka sngi 9 tarik ka jingïakhun kan long hapdeng ka Mooknor Thadmuthlong pyrshah ïa ka Lumpyrtuh Mihmyntdu ha ka por 3 baje nongphai sngi.
Ka Vitamin-C ka long kawei napdeng ki vitamin kaba kynsai ha ka koit ka khiah.
Kam lah satia ban pynkoit na ka jingshitom kum ka jingpang king baïongkhlieh bad jingshietmet lane ka flu, hynrei ka dei kaba lah pat ban pynjanai bad aibor ïa ka met ban ïaleh pyrshah kine ki jingpang.
Ki katto katne napdeng kiba bun ki jingmyntoi ba ngi lah ban ïoh na ka Vitamin-C ki kynthup ka jinglah ban aibor ïa ka bor met.
Ka ïada na ka jingpang kaba ktah ïa ki khmat, ka jingransti ka sniehdoh bad kiwei.
Ki jingbam ba riewspah ka Vitamin-C ki kynthup ki soh bad ki jhur ki dei kiba lah ban pynbiang halor ka jingdonkam ka met ïa kane ka vitamin.
Bad lada biang ka jingbam kine ki soh lane ki jhur, hynrei ka rukom im ba jur than ka shongsuk, ka jingdih sikret bad jur ka lyer jaboh ki lah ban long ka daw halor ka jinghap ban dih ki dawai nutrient na ka bynta ka vitamin C bad D napdeng kiwei de.
Ki dawai vitamin bad mineral kim lah satia ban bujli na ka jingjied ki jingbam ba tei, ka jingkilan met bad ka jingdon ka jingmut kaba bha.
Hynrei lada don bynta ha ka jingjied ki jingbam ba tei, ka jingkilan met manla ka sngi bad ka jingshimkhia na ka bynta ïalade, ka dei kaba lah ban treikam borbah ha kane ka jingpynrung kine ki vitamin bad mineral.
Ki jingmyntoi ha ka liang ka koit ka khiah na ka Vitamin C : Ka long kaba donkam ban khmih janai halor ki nutrient na ka bynta ka jingtei ka bor met, ka koit ka khiah bad ka jingpynbiang ki jingdonkam ha ka met.
Kane ym tang ba ka ai jingmyntoi halor ka bha ka miat ka bor met hynrei ka dei kaba lah ruh ban ïarap ban ïakhun pyrshah kiba bun ki jingpang kum ka baïongkhlieh, ka flu bad lah ban koit kloi na ki jingpang.
Ka Vitamin C ka long kawei napdeng ki nutrient kaba lah ban ïarap ha kane ka liang.
Ka jingsuhkhriat : Ka jingpynthikna halorka jingdon ka vitamin C kam dei kaba lah ban pynkoit na ka suhkhriat, hynrei ka dei kaba lah ban pynduna ki jingshah ktah na kane ka jingshitom.
Kumta lada phi mad kane ka jingshitom phi lah ban jied ban bam da u sohmylleng, sohjew bad ka ngap, bad ki soh citrus kum u soh ñiamtra.
U sohkynphor, sohsaw, broccoli bad u kubri ki long napdeng kiwei pat ki thymmei halor ka jinglah ban shalan ka vitamin C.Ka jingransti ka sniehdoh : Lada phi sakhi halor ka jingransti kloi ka sniehdoh, ka long kaba donkam ban pynjur ka jingpynrung ka vitamin C.kane ka vitamin ka dei kaba lah ban pynduna ka jinglong thoh lain bad ransti jong ka sniehdoh bad ka pynduna ruh ka jinglong tyrkhong.
phi lah ruh ban kynthup da ka vitamin c ha ki jingtah khmat jongphi.
Ka jingheh jingsan jong ki tissue ha ka met : Ka Vitamin C ka dei kaba la ju tip ruh kum ka ascorbic acid bad ka dei kaba donkam halor ka jingheh jingsan ka jingmaramot na ka bynta baroh ki tissue ha ka met.
Ka dei kaba don bynta ha kiba bun ki rukom treikam hapoh ka met kynthup ka jingthaw bad pynlong ki collagen, ka jingkjit ka iron, ka jingpynkoit ki jingmong, ka jingpynneh ka koit ka khiah jong ki khyrkhoit, ki shyieng bad ki bniat.
Ki Antioxidants : Ka jingpynrung ka Vitamin C ka dei kaba lah ban shalan hapoh ka met ki antioxidant kiba lah ban ai jingïada ïa ka met na ka jingshah ktah ha ki phlia jakhlia.
Nongstoiñ, Naitung 8: Ki Nonghikai SSA ki la long kiba la pynkhreh mynta ban ïakhih pyrshah ïa ka sorkar.
Halor kane ki nonghikai SSA na ki lai District kata na West, Eastern West bad South West, kin shong ïa ka jingïalang ba kyrkieh jong ki ha 11 tarik mynta u bnai ka por 11 baje mynstep, ha Bethel Presbyterian Secondary School, Nongstoiñ shilliang surok bad ka Ophis Block Nongstoiñ.
Ïa kane ka jingïalang la pynbeit da ka AMSSASTA, WKHD.Ki nongïalam ka synjuk ki khot ki wer ïa iwei pa iwei ki paralok Nonghikai SSA jong kine ki 3 tylli ki District, ban sngewbha wan ban ïashim bynta khnang khnang sha katei ka jingïalang, ban ïa pyrkhat kyrpang ïa ki kam ha kaba ïadei kham tam eh ha kaba ïa dei bad ka jingïakhih, ïa kaba la pynbeit ban pynlong ha ka 15 tarik mynta u bnai, na ka daw ka jingleh mynthi bym pyllait shuh ka Sorkar ïa ka Tulop 5 Bnai jong ki, nalor kiwei kiwei de ki mat jingïakren ba kongsan.
“Ngi donkam ban ïatylli para Nonghikai SSA baroh khoit, ym ban dang ïa sngew Seng.
Ngi la donkam eh ïa ka jingïatylli ban pynurlong ïa ki jingdawa jong ngi, ym ïa ki Seng.
Ki Seng kin nym ai ei ei ïa ngi", ong ka kyrwoh na u Babu P Shangpliang General Secretary AMSSASTA, West Khasi Hills District.
Ka elekshon MLA ha baroh ki 60 tylli ki constituency ka sah sa tang hynnniew bnai tam ei ei bad kane hi kadei ka por ïa ki nongthep vote ban phai dien aiu ki la ïoh na u ne ka nongmihkhmat jong ki ha kine ki saw snem tam bad kaei kaba u ne ka la wanrah ha ki shnong ki thaw jong ki ha kine ki snem baroh.
Dei ruh ha kum kane ka por ba ki nongthep vote ki pynap shibun ki jingkylli na bynta u/ka MLA ha shwa ba kin leit biang ban jied ïa u/ka MLA ba thymmai ha u 2023.
Dei ruh ha kum kane ka samoi ba ki paidbah ki ïoh ban pyrkhat bad bishar bniah namar bun kiwei pat ki kyrtong kin wan ban pynshai ne ban kular ha khmat jong ki ïa ka thong kaba ki kwah ban trei lada ki jop kum u ne ka MLA jong ki.
Bunsien hi ka jingrem noh jong ki MLA tang hadien shi samoi ba ki jop kadei namar ka jingkular jong ki bad ka kam kaba ki trei kam ïahap satia.
Don ruh ki MLA kiba la mad noh ïa ka jingshah rem tang namar ba ynda ki la jop ki la kiar wat ban kynduh ïa ki nongthep vote khamtam eh ïa ki nongkyrshan la jong.
Ka daw kaba hakhmat kaba ju long ka daw rem ïa ki kadei ba kaei kaba ki kular ha shwa ka elekshon kam ïahap wat tang shi pawa na kaba ki pyndep.
Ka jingmih jong ki nongïalam ban leit kyrshan sha kiwei pat ki kyrtong ba thymmai ynda la jan ka elekshon ruh kadei ka dawbah kaba pynrem ïa ki.
Hynrei ha kawei pat ka liang, don ki nongmihkhmat kiba trei shisha na ka bynta ki paidbah nongthep vote hynrei tang namar ki klet noh ban burom ïa ki nongïalam, ynda la dei ka por ban jied biang ïa ki nongmihkhmat, bun ki shah pynbiej noh ha kiwei ki kyrtong.
Ym lah ban len ba ki don ki nongïalam kiba lah ban pynkohnguh ïa ki spah ngut ki nongkyrshan ruh ha ka por elekshon bad kane hi kadei kaba ktah bha ïa ki kyrtong lada jia ba kim lah ban pynhun ne pynbiang ïa kum kitei ki nongïalam.
Ka saiñpyrthei hi ha Meghalaya ka pher bha bad la ju ïohi ruh ba man ka san snem kumba 20 haduh 30 ngut ki MLA ki ju shah rem bad mih bujli da kiba thymmai.
Katkum ka jingïohi kane ka lah ban dei ruh na ka rukom sam ne pynpoi ïa ki skim kam pynroi sha ki shnong ki thaw ne ki ïing ki sem.
Ki nongïalam jong ki unit bapher bapher kim dei satia ban shaniah tylli tang ha iwei ne ar tylli ki nongïalam hynrei ban da don ki briew kiba peit pyrman man la ki unit khnang ba ki kam pynroi kin ym poi tang ha ki ba haïing jong ki nongkitkam jong ki unit.
Kane ka ju jia beit ha man la ki constituency bad kane hi kadei ka daw kaba hakhmat eh kaba u ne ka MLA kim ju tip ei ei ïa kaei kaba ki nongkitkam ki leh hynrei ha kaba khatduh dei ma ki ba mad ïa ka jingshah rem.
Ka por mynta ka la ih bha ruh na ka bynta ki kynhun kiba ju wad jingtip lyngba ka RTI ban tih ïa ki kam pynroi kiba poi ha ki shnong ki thaw.
Kito ki kynhun kiba smat ban wad ïa kum kitei ki jingtip ki dei ruh ban da wad bniah hato kiba ïoh ïa kitei ki skim kam pynroi na ki nongmihkhmat ki dei kiba dei hok shisha ban ïoh ne dei pynban da ki ba haïing suda jong ki nongkitkam ha ki shnong ki thaw.
Lada ki lap ba kadei pynban ka skim tang na ka bynta ki ba haïing ki dei ban pynshai paidbah khnang ba kiba bun balang kin tip bad kin ïoh ruh ban rai ha ka por thep vote.
Ki paidbah ki dei ruh ban husiar ba ha ka por thep vote kim dei satia ban shah pynngop noh shi khyllipmat tang ha ki tyngka pliah hynrei ban ïeng beit ha ka nongrim.
Lada ki don tang kumba mar shiteng na ki nongshong shnong kiba sngewthuh ïa kane, ka jingshah thied ha ka por elekshon kan ym treikam shuh bad ka constituency hi kan sa ïoh da u ne ka nongmihkhmat kiba paka.
Nongstoiñ, Naitung 8: Katba nang mih ki sngi ki kam thok kam shukor ki nang jyllei ha kylleng ki jaka.
Dang ha ka hynñiew tarik Naitung ki pulit ka Nongstoiñ ki la ïoh jingtip ba ki don ar ngut ki briew kiba donkti ha kaba leit kylleng kylleng ki jaka da kawei ka kali Eco Van ban tyrwa ïa ki smart television, kiba dei na ka Kompeni Sony TV Bravia sha ki nongshong shnong, ha kaba ki la wan poi ruh sha ki thaiñ Nongstoiñ ban leh ïa katei ka kam thok.
Kumta hadien ba la ïoh ïa ka jingtip ba thikna u Sub Inspector Bah E.Sungoh u la mudui da ka Suo motto FIR, ha kaba ki pulit ki la pynlong ïa ka jingbuddien kaba bniah bha bad ki la pyntip ruh sha Mairang police station ba kin peitngor ban buddien lang ïa kitei ki runar.
Ha ka jingthwet bad buddien bniah, la lap ïa katei ka kali bad la ïoh kem ruh ïa kitei ki runar kiba la suba jur ba ki lah ban dei kiba donkti ha katei ka kam bad la wanrah ïa ki sha Nongstoiñ police station bad ïa ka mokotduma, la register pyrshah ïa ki bad ka jingtohkit mynta ka dang ïaid shakhmat.
Mawkyrwat, Naitung 08: U MLA bad MDC jong ka Ranikor Constituency, bah Pius Marweiñ, South West Khasi Hills District ha ka 4 bad 5 tarik u Naitung, 2022 da lade u la leit jngoh ïa ki katto katne ki shnong kiba don ha ka thaiñ Maheshkola kaba hap hapoh ka Ranikor C&RD Block kiba la shah ktah ha ki bor jong ka mariang ha une u bnai Jylliew.
Ka jingleit jngoh markhmat bad leit ai ka jingiarap jong u bah Pius lyngba ka song pisa ka long sha ki 12 tylli ki shnong kiba la shah ktah ha ki bor jong ka mariang ha une u bnai ba la dep na ka daw ka jing jur u slap kaba la wanrah ïa ka jingshlei um bad twa ki surok kali ha kaba ka la ktah shibun ïa ki nongshong shnong.
Haba kren bad u bah Pius Marweiñ, MLA/ MDC ka Ranikor Constituency u la ïathuh ba ka jingleit noh jingïarap ka long ïa ki 12 tylli ki shnong kiba kynthup haduh 300 ngut ei ei ki briew ki la ïoh ka jingïarap lyngba da ki song pisa bad ki shnong ki kynthup ïa ka shnong Maheshkola, Sohmylleng, Chitokgre,Dambaggre, Rongdiggri, Ganganagar A bad B, Goraibari, Upper Goraibari, Upper Gillagora, Rongdangngai bad kiwei de.
La ong ruh ba dang ha u bnai Jylliew ha kitei ki thaiñ Maheskola ki shnong kiba hap markhap bad ka South Garo Hills ki la shah ktah shi katdei eh na ka daw ka jingjur u slap ha kaba haduh ba ki briew ki hap ban sah kut noh tang hapoh shnong jong ki.
Kumta na ka liang ka sorkar jylla ha ryngkat bad ka jingïatreilang bad u MLA/MDC ka Ranikor Constituency, bah Pius Marweiñ ki la ïoh ban lei ai jingïarap da ki marbam lyngba ki helicopter jong ki Air Forces kiba pynpoi marbam ha kine ki thaiñ Maheskola.
Ha kaba ïa dei bad ki lynti ki surok kali na ka liang u bah Pius Marweiñ u la ïarap ban maramot ïa ki katto katne ki surok bad ki jaka ba la shah pynjulor ha ki bor jong ka mariang ha kitei ki thaiñ bad mynta ki lynti ki synkien ki la long kiba ïaid beit ïaid ryntieh ha kaba ki kali bad ki briew ki la lah ban ïaid ban ïeng lyngba ki surok.
Namarkata, ki paidbah jong katei ka thaiñ ki la pynpaw ka jingsngewnguh kaba khraw ïa u Nongmihkhmat uba la trei shitom bad long ba la kloi ban ai ka jingïarap ha kaba kum kane ka por ba ki paidbah ki la ïoh mat ïa kine ki jingjia bad ki jingeh na ka daw jong ka jingshah lyngshop ha ki bor ka mariang.
Ha ka juh ka por ki da kitbok kitrwiang ïa u ba un nang lah ban trei shitom shuh na ka bynta ki jingdonkam jong ki paidbah jong ka thaiñ bad ka Ranikor Constituency baroh kawei.
Nongstoiñ, Naitung 8: Ki katto katne ngut ki samla jong ka shnong Langshongthiang, kaba dei kawei na ki shnong kaba don ha ka thaiñ Jaïaw Shallang jong ka West Khasi Hills District, ki la pynpaw ïa ka jingbynñiaw namar kat haduh mynta, ka sorkar kam pat tei satia ïa ka Sub Centre ha katei ka shnong, wat haba ka la kular naduh mynshwa bad la pynïoh ruh ïa ka jaka.
La ong ba ka kur Mawsor ryngkat ka jingïasngewthuh jingmut lang bad ka shnong Langshongthiang, ka la dep ban ai sngewbha ïa ka jaka kaba heh kumba 3 akar ei ei, da ka jingangud bad khmih lynti ba kan long ka jingkyrkhu kaba khraw ïa ka shnong, lem bad ïa kiwei pat ki shnong kiba marjan kiba don kumba 5 ne 6 tylli ei ei bad ki khmih lynti ruh ban urlong ka jingtei ïa ka sub centre ha katei ka shnong.
Hynrei kat haduh mynta mynne ym pat pyni dak ei ei ruh em ba la sdang ban leh ei ei ïa katei ka jaka sumar nongpang, hynrei la shu ieh shrah beit kumto kumba ka long haduh mynta la kumba 10 snem ei ei.
U bah Daliwell Mawsor uwei na ki samla rangbah jong katei ka shnong, u la ïathuh ba katei ka shnong ka la don kumba 160 ei ei ki tnum ïing bad baroh kiba donkam haba ïadei bad ki dawai dashin, ki hap ban leit shaduh ka shnong Umdang ha ka jingjngai kaba kumba 10 km ei ei.
Kumta ka long kaba shem shitom shibun khamtam ïa ki longkmie kiba armet bad kiba dang ïoh khunlung ba kin leit ban phah ai injek, khamtam eh ïa u duk u suk, u kum shilliang sem shilliang u bym don kali lajong.
Kumta na ka liang ka Kur Mawsor ka sngew ban kyntu sha ka sorkar Jylla bad sha u local MLA, ban shimkhia halor kane ka bynta kaba donkam ha ka jingïadei bad ka koit ka khiah bad ki lad jingsumar na ka bynta ki paidbah nongkyndong.
Nongstoiñ, Naitung 8: Ka jingdih duma, sikret ha ki jaka paitbah kum ha ki jaka ïew, ki dukan sha, Restaurant, Hotel, ha ki kali ba kit ïa ki nongleit nongwan, ka long kaba la kheiñ beaiñ la kham slem.
Hynrei haduh mynta ki paitbah nongshong shnong kim pat shym la bud ryntih lait noh tang ha ki kali ha ka por ba ki nongleit nongwan ki don.
Kumta na ka bynta ban khanglad ïa katei ka jingdih duma ha ki jaka paitbah, u Pramod Kumar Project Manager SAMBANDH Health Foundation, mynta ka sngi 8 traik Naitung haba hiar sha Nongstoiñ, u la ïakynduh ïa ki heh pulit ka District bad la pynlong ïa ka jingïatai bniah halor ka jingktah jong u duma ïa ka koit ka khiah lyngba ka video conference ha ka hall jong ka ophis u Superintendent of Police West Khasi Hills.
Ha katei ka conference baroh ki heh pulit na baroh ki police station jong ka District ki la ïa don ryngkat.
Ha katei ka video conference la wan ban ïa shim bynta lang da ki VDP jong ka shnong New Nongstoiñ bad CNA.Hadien ka conference ki heh pulit ba la ïalam da u bah O.Massar DSP Crime ba la synran lang da u Project Manager ka Health Fondation, ki VDP jong ka New Nongstoiñ, CNA bad kiwei kiwei ki riew rangbah, ki la leit ban pynshai sha baroh ki dukan sha, ha ki jaka paitbah ba ïaid ba ïeng ha surok bad ki la lum lang ruh ïa baroh ki nongñiah kali kamai sor, ban pynshai halor katei ka jingthmu ban pyntreikam pura ïa katei ka aiñ naduh la shai ka sngi saitjaiñ ka 9 tarik Naitung ha baroh kawei ka West Khasi Hills.
Ha kane ka sngi ïa ka jingpynshai sha ki nongshong dukan kiba die duma kyllaiñ, sikret bad ki jait duma ba la shna na ka bynta ban tynsat shyntur ki kynthei kum ki raja, khaini bad kiwei kiwei, la shim da u bah T.S.Mawdoh Officer Incharge jong ka Langpih Border Out Post.
U bah Mawdoh u la pynshai ruh ha ki nongshong dukan kiba die ïa ki duma ba naduh la shai ka sngi, ki dei ban kynmaw ba kin da tah da ki jingthoh kiba pyni ba la khang pyrshah ban dih duma ha ki jaka paitbah bad ïa baroh ki jait duma ki dei ban buh shapoh ha ki jaka bym ïohi paitbah.
Ha kajuh ka por u la pynshai ba ki nongdie dukan kim bit ban die ïa ki kynja duma ha ki khynnah kiba dang hapoh khatphra snem ka karta namar ka long kaba beaiñ.
Ha kaba ïadei bad ki jait sikret u la pynshai ba ïa kino kino ki jait sikret ki bym don ïa ki jingthoh kiba la pyni ba ka jingdih sikret ka ktah ïa ka jingkoit jingkhiah yn ym shah shuh ban die.
Ha kaba ïadei bad u duma kyllaiñ pat u bah Mawdoh, u la ong ba haduh mynta ka aiñ kam pat kynthup satia ha katei ka kyndon.
Nalor kata u la pynshai ruh ba kino kino kiba kwah dih duma, ki hap ban dih ha ki jaka kiba lait na ki jaka ba la mana bad lada lap ïa kino kino kiba ïaleh pyrshah, kin hap ha ka kuna kaba ar spah tyngka.
Jowai, Naitung 07: Ka Jaiñtia Student Union (JSU) mynta ka sngi ka lah ïoh ban pynthymmai ïaki nongkit kam ka Ummulong Unit bad hashwa ka jingpynrung dkhot bad pynskhem ïaki la don ka jingïalang ba lyngkot ba la pynïaid da u samla rangbah ka seng u Heibor Pariat.
Ha kane ka sngi la ïoh ïaka jingkren kyntu bad ai mynsiem ïaki dkhot thymmai jong ka Ummulong Unit na ki katto katne ngut ki dkhot ka JSU seng kmie, ha ryngkat ka jingdon lang u President seng kmie u samla Jersom bad u General Secretary seng kmie u samla Treibor R Suchen la ïoh ruh ka jingkren ai khublei na u Assistant Education Secretary seng kmie u samla Dewan C Bareh katba ïaki dkhot la pynbam smai da u President ka seng.
Ki nongkitkam jong ka Ummulong Unit ki long u Wompher Passah kum u President, Determination Kynjin-Vice President, Sanjoy suting -General Secretary, Edelson Dkhar- Finance Secretary, Heisniaw Laloo- Asst Finance Secretary, Heisakie Kharkongor- Chief Organising Secretary, Fullman Pala- Education Secretary, Alford Kharpran -Publicity Secretary, Teimi Laloo -Sports Secretary, Pynshailang Shylla- Asst Sports Secretary, Kamvi Passah -Office Secretary, Dalamiki Nongrum- Environment Secretary lem bad ki lai ngut ki Executive member.
Jowai, Naitung 08: Ka Don Bosco Higher Secondary School, Umswai, West Karbi Anglong District, Assam ka la pynlong ïa ka prokram ba kyrpang na ka bynta ki khynnah klass XI and XII jong katei ka skul kaba la long ha kane ka 6 bad 7 tarik jong u bnai Naitung 2022.
La wan ban ai jinghikai kyrpang ha kitei ki ar sngi da u Convenor jong ka All India Education Forum jong ka jylla Meghalaya, bah Bisharlang Pyngrope.
Shibun ki mat jinghikai kiba ula ai jingtip sha ki khynnah skul.
Ha baroh ar sngi, u bah Bisharlang Pyngrope ula batai bad pynshai ïa ki khynnah jong katei ka skul shaphang ka jingdonkam ban don ïa ka thong (goal setting), ka jingmlien ban pule kot (study habit), kumno ban pyndonkam hok ïa ka por (time management) bad ki khynnah skul jong ka spah snem ba arphew wei (students of the 21st Century).
Shuh shuh I bah Bisharlang ula batai shai ïa ki khynnah shaphang ka jingdonkam ban don ïa ka thong.
Ka thong ba ki don ka dei ban long kaba thikna, kaba lah ban thew, kaba lah ban long, kaba trei kam bad kaba don ka por kaba biang ban poi sha ka thong.
Kum ki khynnah ki dei ban don ka jingmlien ban pule ïa ki kot ki dei ruh ban sngewthuh ïa ki bor bad ki jingkhlaiñ ba ki don, ki jingtlot bad jingduna ba ki don, ki lad ba ki ïoh bad ki jingeh ba ki hap ban ïa kynduh kum ki khynnah skul.
Ula batai shai ïa ki khynnah shaphang ka jingdonkam jong ka por, ka jingdonkam ban bud ryntih ïa ka por khreh kot bad kiwei kiwei pat kiba donkam kumno ban pyndonkam hok ïa ka por.
Ula ban shaphang kita ki buit ba ki khynnah jong ka spah snem ba arphew wei ki dei ban don kum ki buit ban pyrkhat jylliew bad ban wad ki lad ban weng ïa ki jingeh ba ki ïa kynduh, ki buit ban shim bynta ne ai bynta ïa kiwei, ki buit ban ïa trei lang kum ka kynhun bad ki buit ban thaw thymmai ne leh thymmai ha kino ki kam ba ki dei ban leh.
Na ka liang u Principal jong katei ka skul Phadar Nicodim Aind SDB, ula ai ka jingïaroh ïa u nongai jinghikai kiba ula lah ban pynsngew bad pynkhih win ïa ka jingmut jong ki khynnah skul shaphang kaei kaba ki donkam kum ki khynnah skul jong ka juk kaba mynta.
Ula kyntu bad kynpham ïa ki khynnah skul ba ki dei ban bud bad ban pyntreikam ïa ki jinghikai ba ki la ïoh ha baroh ar sngi khnang ba kin lah ban kham shemphang bad sngewthuh nangne shakhmat kaei ba ki dei ban leh ban kumno ba ki dei ban leh kum ki khynnah skul.
Nalor kine u bah Bisharlang ula ai ruh ïa ki kam ban leh ha ki kynhun kynhun bad kumjuh ruh marwei marwei ïa ki khynnah skul khnang ba kin lah ban sngewthuh shuh shuh shaphang ka jinghikai bad jingbatai.
Khliehriat naitung 8: Ka Khasi Students Union Narpuh Circle, lyngba u General Secretary u samla Sanatomba Bamon, ka pynpaw ka jingsngew khia halor ka jingbym shim khia kloi ka sorkar bad ki nongmih khmat ka thaiñ ban phah maramot kloi ïa ka jingkieng ïaid kali ha khappud ha shnong Lahaleiñ kaba la pra bad jingjulor noh ploiñ ha ka jingshah rong noh ha ka u, ka jingjulor kane ka jingkieng shisha ka la buh jingeh haduh katta katta ïa ki nongleit nongwan kiba na ki thaiñ khappud.
Na ka liang ka seng ka kyntu jur ruh ïa u MLA ka thaiñ u bah Shitlang Pale bad u MDC u bah Emlangki Lamare ba ki dei ban leit ban jurip ïa katei ka jingkieng ha ka wah Ïakang kaba don ha shnong Lahaleiñ khnang ba kin dup ïohi da ka jong ka khmat ïa ka jingjulor bad jing pra ka jingkieng bad kum ka seng ka kwah ruh ba kum ki nongmihkhmat ki dei ruh ban da sngewthuh lem ïa ka eh ka shon jong ki paidbah jong katei ka thaiñ kiba ïakynduh jingeh ha ka leit ka wan.
Ha kajuh ka por ka seng ka kyntu ïa ka sorkar ba ka dei ban bthah ïa ka tnat CPWD ba kan shim khia ban maramot noh mardor ïa ka jingkieng kaba long katkum ka shithih ba la dep phah da u Deputy Commissioner ka East Jaiñtia Hills District, u Abhilash Banarwal, IAS.Kum ban shu pynkynmaw, katei ka jingkieng ïaid kali kaba don ha shnong ha khappud ha Lahaleiñ myn ha ka 6 tarik ka la dkhut bad pra bad shah rong noh ha ka um kaba heh bad kaba tuid lat lat, ki kali kiba dang wan na ki jaka ïew kiba kit ïa ki briew bad ki jingkit ki la sahkut ha katei ka bynta bad kim lait shuh ban ïaid sha shiliang, ki briew ki la shu shna jingkieng hi da ki dieng tylli na kawei ka jaka tang ban lait ban jam sha shiliang, ki paidbah kiba dang wan jingwan kiba kynthup naduh ki rangbah, ki kynthei ki khynnah hapdeng ka jingther u slap bad hapdeng ka jingma ki la shu ïa par bad ïaid suki suki da ka kjat na kitei ki dieng tylli ba la pun na shiliang sha shiliang, ha ryngkat ka jingsyier mynsiem ki la iaid tang ban lait sha shiliang ban poi sha shnong.
Ha kaba ïadei bad kane, na ka liang u Deputy Commissioner ka East Jaiñtia Hills District, u Abhilash Banarwal, IAS mar mar hi u la shim khia bad u la phah da ka jingthoh sha u Chief Engineer jong ka tnat Central Public Works Department (CPWD), Shillong bad u la bthah bad ban jur ba ka tnat ka dei ban shim khia noh ban maramot noh mardor ïa katei ka jingkieng kaba don ha ka wah Ïakang hajan Lahaleiñ kaba la jot bad pra na ka daw ka jinglynshop ka um ha ka por ba jur palat u slap, u la bthah ruh ïa u Chief Engineer ba u dei ruh ban pynpoi ïa ki kaiphot halor ki kam ba ki leh ban ba kin sa leh ha kaba ïadei bad ka jingmaramot ïa katei ka jingkieng ha khappud.
La ong ba na ka liang ka seng ka kwah ba na ka liang ki nongmihkhmat ruh ba kin shim khia ïa kane.
Nongpoh, Naitung 08: Tang hadien ba la dep ban pynbna ïa u kyrtong ban ïa aireng ha kane ka election 2023 na Umsning Constituency bad kumjuh ruh ban dang pynkhlaiñ ïa ka party, ka Party HSPDP ha ka jingïalam u Bah Primson Makdoh kum u kyrtong ka party ka la lah ban dang pynkhlaiñ ïa ka party da ki nongïalam hapoh ki Primary Unit.
Ha ka jingïalam u kyrtong bad ki nongïalam ka party HSPDP, ka party HSPDP ha ka 6 tarik u Naitung 2022 ka la lah ban pynkha ïa ka tnad treikam ha Umtrew ba la tip kum ka HSPDP Umtrew Primary Unit bad ha kumjuh ha kane ka sngi la lah ban pynkha ïa ka tnad treikam ba la tip kum ka Lumkya Primary Unit ha ka shnoing Nongkya.
Ki nongïalam ka Umtrew Primary Unit ki kynthup ïa ka President ba la jied ïa ka Kong Dayota Nongrang, Vice president, Bah Weinsman Makdoh, General Secretary, Kong Tilinda Kharshiing, Organizing Secretary, Kong Kenneth Lyngdoh Nongpyiur, bad kynthup da ki spah ngut ki dkhot.
Ki nongïalam ka Lumkya Primary Unit pat ki kynthup ïa u President ba la jied ïa u Bah Theophilos Sohtun, Vice president, Samuel Syngkli, General Secretary, Donboklang Sohtun, Finance Secretary, Phansing Lamare, bad kynthup kiwei ki nongïalam bad ki spah ngut ki dkhot.
Kumba la ïathuh da u Bah Primson Makdoh kum u kyrtong ka HSPDP na Umsning Constituency, u la ong ba ka party HSPDP ha Umsning ka la dang suhthied bad bun ki paidbah ki la wan ban ai ka jingkyrshan halor ka nongrim jong ka party ban ai ka jingshakri lada ka wan ha ka bor hadien ka election 2023.
Shuh shuh, u la ïathuh ruh nalor ka jingdon lypa ki noingïalam ha ka Constituency bad ha ka District, ka party HSPDP na ka bynta ban dang pynkhlaiñ ïa ka party ka la ïaid shakhmat ban pynkha da ki tnad treikam ba la tip kum ki primary unit ha ki shnong bapher bapher ha Umsning.
Nongpoh, Naitung 08: Kum kawei naki skul kaba la don kumba 48 snem bala seng naduh u snem 1974 da ki riew rangbah jong ka Raid Mathan, ki bor pynïaid skul jong ka Umshaken Christian Upper Primary School, mynta ka sngi kila pan jingïarap na u MLA ka Nongpoh u Bah Mayral Born Syiem naka bynta ban pynioh skul building ba paka bad kiwei kiwei ki jingdonkam shuwa ka jingrakhe dap 50 snem jong ka skul haka jingleit iuh kjat jong u MLA mynta sngi sha katei ka thaiñ.
Ha katei ka jingleit iuhkjat jong u MLA ha katei ka shnong, haka jingdonlang ki nongïalam shnong, ki bor pynïaid skul bad ki kmie ki kpa la ioh ruh ban ïathir ïatai halor kumno ban dang wanrah ïaka roi ka par ha katei ka shnong khamtam ban dang kyntiew ïaka pule puthi naka bynta ka jingmyntoi jong ki khynnah pule ba kim donkam ban leit sha ki jaka pule ba sha jngai nala shnong.
Naka liang ki bor pynïaid skul kila pynpaw ruh ba ïa katei ka skul la seng da ki riew rangbah jong ka Raid Mathan naduh u snem 1974 bad kaba sngewsih ka long ba haduh mynta katei ka skul kam pat ioh ka iingskul building kaba paka watla naka liang u MLA u la dep pynmang skhim ban pynbha bad maramot ïa katei ka skul, hynrei kum ki bor pynïaid skul kila pynpaw bala donkam ban ioh da ka building kaba thymmai ha shuwa ka jingrakhe dap 50 snem kaban sa rakhe sa kumba 2 snem eiei.
U Bah Mayral Born Syiem haba kren ha katei ka sngi u la pynpaw baka pule puthi ka long kaba kongsan ha kane ka juk kaba mynta bad kum u MLA u la ïakhun ban wanrah shibun ki kam pynroi ha kine ki 4 snem bala leit noh naka bynta ka jingmyntoi ki paidbah, hynrei ka long kaba donkam ban dang kyntiew ïaka pule ka puthi jong ka thaiñ khamtam haki thaiñ nongkyndong ba katei ka skul kala donkam ban ioh ruh ka building kaba paka katkum ka juk kaba mynta khnang ba kan long ka jingkyrkhu ïaki khynnah pule ka thaiñ.
Kum u MLA u la kular ruh ban shimkhia ïa katei ka jingkyrpad jong ka skul bad ha katei ka sngi kum ka jingnoh synñiang u la aiti ruh ïaki kor pynsawa sha katei ka skul ba kin ioh ban pyndonkam naka bynta ka jingdonkam jong ka skul.
Jowai, Naitung 08: Ka Federation of Khasi Jaiñtia & Garo People (FKJGP) War Jaiñtia Circle hapoh ka jingïalam President bah Shlur Mukhim lem bad ki dkhot ka seng hadien ka jingïalang paidbah kaba la dep pynlong ha ka sngi saitjaiñ ha shnong Padubah Amalarem Sub-Division.
Na ka liang ka seng mynta ka sngi ki la leit ïakynduh ïa u Deputy Commissioner ka West Jaiñtia Hills District, Jowai u bah Garod L.N.S.Dykes ha kamra treikam jong u ban pynsngew ha u ïa ka jingduh bording ka shnong Padubah la jan dap 2 bnai pura eiei.
Haba ïakren bad u DC ula kular ban shimkhia mardor ïa kane ka kam hapoh kine ki khyndiat sngi ban wan namar ka la ktah eh haduh katta katta ïa ki paidbah nong pyndonkam bording ha katei ka shnong.
Shuh shuh u la ong ba un thoh sha ka MeECL ban pynïoh bording mardor ïa kane ka shnong, ka Seng ha ka jingïakren bad u ka la byrngem ban shim da kiwei pat ki lad ki lynti lada kane ka kam kam urlong hapoh 1 tïew.
Ha kajuh ka sngi ka seng kala leit ai kopi ruh sha u Executive Engineer MePDCL Jowai Distribution Division u ma M.Rymbai, ha kaba utei u EE ula kular ba shimkhia ban leh ïa kaba donkam ban pynïoh Tranformer, ula kular ruh ban ïakren ïa kane ka kam tang shu leit Shillong hapoh kine ki khyndiat sngi.
Ha ka juh ka sngi ka seng ka la leit ïa kynduh ruh ïa u SE ka J.H.A.D.C u ma Patlong ha kamra treikam jong u.
Nongpoh, Naitung 08: Na ka bynta ban tehlakam ne ban pynduna ïa ka jingpyndonkam plastic ne pynmih plastic kaba la buh jingma ïa ka mariang, u Deputy Commissioner ka Ri Bhoi u la pyntip sha baroh ki paidbah ka Ri Bhoi ba katkum ka Plastic Waste Management (Amendment) Rules, 2021 bad kumba la pynkup bor ha ka Section 5 ka Environment (Protection) Act 1986 (Act 29 of 1986) la btah ba kin don ki kyndon kiba tehlakam naduh ka jingpyndonkam ïa ki plastic bad ruh ban pynmih ne shna ïa ki plastic.
Na ka liang u Deputy Commissioner ka Ri Bhoi, u la pyntip ne bthah naduh ki nongshna plastic, kiba shalan plastic, kiba pynlang plastic, kiba pyndonkam ïa ki pastic ba shuh rah ki dei ban pyndonkam noh da kita ki kynja plastic ba ka jingrben ka dei ban don 120 microns.
Kane ka kyndon kan treikam noh ka 31 tarik u Nohprah 2022 hapoh Ri Bhoi District.
Shuh shuh la pyntip ruh ba katkum kitei ki kyndon aiñ ba la pynjari, la khang ruh ban pyndonkam klumar ïa ki plastic bad baroh ki kynja plastic kim dei ban duna kata ka jingrben na kata kaba 100 micron bad kane ka jingtehlakam ka kyntup naduh ka jingpyndonkam plastrict, kum ki ballon, ki shamoit plastic, ki synduk cigarette, ki pela plastic bad kiwei kiwei kiba long kynja plastic bad kane ka jingkhang ne mana kan treikam naduh ka 1 tarik u Naitung 2022 hapoh Ri Bhoi District.
Khliehriat naitung 8: Ka Jaiñtia students Movement Eastern Region, ka kyntu jur ïa ka tnat Public Works Department (Roads) N.E.C Khliehriat ba kan sngewbha ban maramot noh ïa ka surok Ladrymbai-Jalyiah By Pass kaba pyniasoh bad ka shnong Mookhep, namar kane ka surok mynta kaba la jot rathai na ka daw ba ka tnat PWD ka khlem maramot shuh mynta la bun snem naduh ba sdang ban shna ïa kane ka surok.
Ha kaba ïadei bad kane ka seng myn ha ka 27 tarik u jylliew ka la phah da ka jingthoh sha u Executive Engineer jong ka tnat P.W.D (Roads) N.E.C Khliehriat bad katkum katei ka shithi ba la soi da u President JSM-ER, u samla Wellson.
R.D.Siangshai, ka seng ka la pynpaw ka jingsngew khia halor ka jingsniew palat kane ka surok By pass kaba la bun sa tang ki thliew ki syar kiba dap da ka um ktieh hapdeng surok bad ong ruh ba ka tnat ba dei peit ka la shu leh klet ïa kane ka surok namar naduh ba shna ïa kane ka surok ym shym la don shuh kano kano ka jingmaramot na ka liang ka tnat.
La ong ruh ba kane ka surok ka long kaba donkam bha namar ki paidbah ka thaiñ ki ïaid na kane ka surok haba ki donkam ban leit shim dawai na ka PHC Pamrapaithlu, kumjuh ruh kali heh ruh ki ju ïaid na kane ka by pass namar kane ka surok ka pynïasoh bad ka national highway ha Mookhep bad ha shi lynter kane ka surok ki don ruh ki shnong bad ki dong bapher bapher kiba ju ïaid na kane ka surok.
Ïa ka shithi ba la phah sha u Executive Engineer ka P.W.D (Roads) Khliehriat, ka seng ka la phah copy ruh sha u Deputy Commissioner ka East Jaiñtia Hills District, u Abhilsah Banarwal, IAS bad na ka liang u Abhilash Banarwal ruh khlem da pynslem, myn ha ka 29 tarik u jylliew u la phah da ka jingthoh sha u Executive Engineer ka tnat P.W.D.Roads Khliehriat bad bthah ïa ka tnat ba kan leh ïa kaba donkam kata ban maramot noh ïa katei ka surok Ladrymbai-Jalyiah By pass kaba la jot rathai kumba la pynpaw da ka seng JSM-ER.Jowai, Naitung 08: Ka Sub-Divisional Officer (Civil), Amlarem Sub-Division kala pyntip katkum ka Notification ba la pynbna naduh ka 12.08.2021 da ka Ministry of Environment Forest and Climate Change bad kumjuh na ka ophis jong u Deputy Commissioner ka WJHD ha ka 15.06.2022 shi bynta ban pynsangeh ka jingpyndonkam pla plasttic katkum ka kyndon Plastic Waste Management (Amendment) Rules, 2021.
Na ka liang ka SDO Amlarem kala pynmih syndon da ka hukum ban leit jurip ïa baroh ki dukan bad ki ïew ki hat hapoh ka thaiñ Amlarem da ki briew sorkar ba kin sangeh noh ka jingpyndonkam ïa ki pla plastic ba tang shisien pyndonkam.
Kane ka jingleit jurip kan sdang naduh lashai ka sngi 8 tarik u Naitung na ka bynta ka shnong Bakur bad Dawki ha kaba yn peit da ka kong Zaryne Kharkongor Sub Inspector Supply Amlarem ryngkat Supervisor ma G.L.Chyne Mylliem MCS EAC.Ha Amlarem, Jaraiñ bad Shkentalang yn leh ha ka 11 tarik u Naitung ba yn peit da u Rudolf E.Laloo Sub-Inspector Supply Amlarem.
Katba ha ka shnong Muktapur yn leit jurip haka 12.
Tarik u Naitung ha kaba yn peit da u Nangkyntiewbor Jungai Sub Inspector Supply Amlarem.
Nongpoh, Naitung 08: Hadien baka samoi treikam jong ki nongkitkam ba rim kala kut noh, ka Ri-Bhoi Youth Federation (RBYF) mynta ka sngi kala pynthymmai biang ïaki nongkitkam ka Umsning Circle, ban jied thymmai ïaki nongïalam lyngba ka jingthep vote kaba la long ha Umsning bala wan ruh ban shim bynta da ki nongïalam bad ki dkhot jong ki Unit bapher bapher ba hap ha katei ka circle bala pynïaid da ka election Committee jong ka seng.
Ha katei ka jingjied ïaki nongïalam ba thymmai u Samla Balakmen Nongbri u la shah jied kum u President, u Samla Breggie Sun Secretary, Shining star Thangkhiew Vice President, Gershom Lymphuid Organizing Secretary, Henry Marngar Publicity Secretary, Iai Kyrsian Office Secretary bad kiwei kiwei bala pynskhem syndon ha katei ka sngi da u Bah RB Shadap uwei naki nongïalam barim ka seng bala don bynta ruh ban seng ïaka RBYF.La sakhi ruh ha katei ka sngi da ka jingdonlang u Bah Rocky Kylla Chairman ka Umsning Town Dorbar, Bah Rocky Marweiñ Rangbah Shnong ka Umsning Proper B, ka kong Mardilet Kharnaior President ka Seng Kynthei Umsning Pyllun, u Bah Bipul Thangkhiew President ba rangbah jong ka seng RBYF, ki nongïalam ka Central Body bad kiwei kiwei.
Haba kren ha katei ka sngi naka liang u Bah RB Shadap bad kitei ki riew rangbah kila ai ka jingïaroh ïaka seng RBYF kum kawei naki seng trai ri ba mih na Ri-Bhoi District ka dei ka seng kaba ki paidbah ki dang don ka jingshaniah khaamtam ban peit ïaka eh ka shon jong ki paidbah haka district bad ban rat diengkhong ïaki kam sniew kam smeh bad ki jingdih buaid ha kane ka juk ba mynta ba bun naki khun samla kila ngop khamtam u drok.
Kila ai ruh ka jingkyntu kynpham ïa kitei ki dkhot bad ki nongïalam ba thymmai ba kin trei hok ïaka kam kumba la bynshet haki, ym ban shim kabu ha kyrteng jong ka seng, ba kin long ruh ki nuksa sha kiwei pat ki khun samla ban ïalam naka bynta ka ri bad ka jaitbynriew.
Shillong, Naitung : U Jt.
Director Health Services (SS) da kane u pyntip ba ym pat shym la don ba wan kam ïa kawei ka metïap jong ka longkmie ba la tip kyrteng kum ka Durga Sunar 45 snem rta ka ba shong ba sah ha Rilbong, Shillong.
Kane ka briew ka la wan shah sumar hapoh kane ka hospital ha ka 18.06.2022 bad khlad noh ha ka 28.06.2022 ha ka por 6 baje mynstep.
Kumta la kyntu ïa ki ba haïing hasem bad kiwei pat ki ba don jingïadei bad kane ka longkmie ba kin wan shimti noh ïa ka met ïap ka ba don mynta hapoh ka jaka buh met ïap jong ka Civil Hospital, Shillong, kata hapoh ka lai sngi naduh ba la pynmih ïa kane ka jingpynbna shwa ban aiti noh ïa kane ka met sha ka tnat Shillong Municipal Board ban leh ïa ka ba donkam.
Shillong, Naitung : U MLA ka Mawlai u Bah PT Sawkmie hynne ka sngi u la pynpaw ba un hap ban pynkhreh skhim na ka bynta ki lai tylli ki shnong ha Mawlai, kaba kynthup ïa ka Mawroh, Nongkohlew bad Mawsiatkhnam na ka bynta ban shna ïa ki surok bad kiwei ki jingdonkam.
U bah PT Sawkmie u la hap ban pynkhreh ïa kitei ki skhim hadien ka jingjurip jong u ïa ka surok dong ryngkat bad u EE PWD bah C.Kharmudai, u rangbah shnong ka Mawlai Mawroh u bah Peter Lamare bad ki nongkitkam shnong ha ka sngi Palei ka 08 tarik u Naitung na ka bynta ban shna ïa ka surok kiba don hapoh shnong Mawlai Mawroh.
Na ka liang u rangbah shnong bah Peter Lamare, hadien ba la dep jurip ïa ka surok ka ba donkam ban shna thymmai ka ba rung na Kyntonlieh bad mih sha Mawlyndop u la pynpaw ba kane ka surok ka long kaba kyrpang bha bad ka ban ïarap ban pyllait ïa ka jingdheng kali kaba ju don khah khah ha lai lad kaba leit sha skulbah North Eastern Hills University.
Katba hynne ka sngi Thohdieng u MLA ryngkat bad u EE ka PWD Umsning ki la jurip sa ïa ka kynroh ha Nongkohlew kaba dang shna shaid shaid, ïa ka surok bad ka kynroh jong ka balang All Saint (CNI) ka ba don ha Mawsiatkhnam ka ba dang shna, ka ba long kum shi bynta jong ka jingbuddien jong u ïa ka jingpyntrei ïa ka kam.
Ha kane ka jingleitjurip la ïohi ruh ïa ka jingmaramot ïa ka surok na Mawtawar, ter ter sha Nongkohlew haduh Mawsiatkhnam.
Shillong, Naitung, 08: Ka jingïajia pud hapdeng ki Sirdarship, Elaka bad ki Shnong kiba don ha kylleng ka ri Khasi ka dang ïai bteng haduh kine ki sngi watla ka Khasi Hills Autonomous District Council (KHADC) ka la pyrshang ban wanrah ïa ka jingïasuk hapdeng ki arliang mamla da kaba thung ïa ka miej bishar khnang ban pynstet ïa kane ka kam.
U Executive Member i/c Elaka u Bah Jambor War haba jubab ïa ka jingkylli ba la wanrah da u Nongïalam jong ka Liang Pyrshah u Bah PN Syiem ha ka sngi kut jong ka Dorbar Lyuir jong ka Ïingdorbar Thawain ka Council ha ka sngi Thohdieng u la ïathuh ba ki don haduh 29 tylli ki jingïakajia pud hapdeng ki Sirdarship, Elaka bad ki Shnong kiba hap hapoh ka jingsynshar jong ka KHADC bad haduh mynta tang 6 tylli ki Hima kiba la lah ban pynkut noh ïa ka jingïakajia pud.
“Kiwei kiwei pat ki dang don hapdeng ka jingbishar jong ka Tribunal ba la thung da ka KHADC," ong u Bah JamborWar.
“Na ka liang jong ka KHADC ka la shim ïa ki lad ki lynti kumno ban peit ba yn dup lah ban pyndep noh kham kloi ïa ka jingïakajia hapdeng ki Sirdarship, Elaka bad ki Shnong.
Lada don leilei kiba lah ban ïapynbeit da ka jingïasngewthuh jingmut ruh kan biang," ong une u EM ka tnat Elaka ka KHADC.Shillong, Naitung 08 : U Bah Banteidor Lyngdoh, MLA ka Mawkynrew bad Myntri ba dei khmih ïa ka tnad kam rep ka Sorkar Jylla ha ka 07 tarik u Naitung, 2022 u la aiti da ka wheel chair sha kawei ka khynnah skul jong ka Raid Lynshiang SSA bad RMSA School, Mawsna kaba don jingduna ha ki dkhot met kata kaba bym lah ban ïaid.
Une u MLA u la noh synñiang ruh shi lak tyngka sha ka skul na ka bynta ban shna ïa ka lynti ïaid kjat sha katei ka skul na ka bynta ban pynsuk ïa ki khynnah kiba don jingduna ha ki dkhot met bad kiwei pat ki khynnah skul.
Ha kane ka sngi, u la noh synñiang ruh da ki tiar ïalehkai kum ki bol, ki carrom board bad kiwei pat.
U la pynpaw ruh ba un ai ar tylli ki computer, kawei ka printer bad kawei ka projector sha kane ka skul.
Haba kren ha ka jingïalang, u Bah Banteidor u la ong ba ka jingangnud jong u ka long ban kyntiew ïa ka Constituency ha ka liang ka pule puthi bad ka jingwanrah ïa ki surok.
“Haba nga la long u MLA kane ka Constituency nga la ïohi ïa ka rukom jinglong jingman ki skul ha ka rukom kaba i sangsot.
Ki kamra klas ki long khapngiah bad kiba la mang mar 20 ngut hap shong 60 ngut “, u la ong.
U la pyntip ba ka surok na Lad Mawkhoh sha Nohron shen yn pyntrei noh ïa ka lyngba ka skhim PMGSY.U la ong ba u kwah ba ki surok ha Constituency jong u kin long kiba bit ba biang.
Da kaba kyntu ïa ki nongshong shnong ban ïatreilang, u la ong ba dei tang lyngba ka jingïatreilang bad ka jingïasnoh-kti lang kaba lah ban pynkiew sha khmat ïa ka Constituency hi baroh kawei.
La ia donlang ha kane ka sngi da ki nongïalam shnong, ki bor pynïaid skul, ki khynnah pule lem ki nonghikai nalor kiwei pat.
Shillong, Naitung, 08: Ka Executive Committee jong ka Khasi Hills Autonomous District Council (KHADC) ka la rai ban phah tohkit halor ka jingbym don ka dulir ba la thied ïa ka jaka jong ka Council ha ka shnong Mawkyrwat, South West Khasi Hills District ha u snem 2014.
U Chief Executive Member (CEM) jong ka Khasi Hills Autonomous District Council (KHADC) u Bah Titosstarwell Chyne haba jubab ïa ka jingkylli ba la warah da u MDC ka Mawkyrwat Constituency u Bah Carnes Sohshang ha kaba ïadei bad ka jingthied jaka ha Mawkyrwat, u la ong ha u snem 2014 ka Council ka la thied ïa ka jaka hynrei ki Dulir kim don satia ha ophis.
U Bah Chyne u la pynsngew ruh hapoh ka Dorbar Lyiur jong ka Ïingdorbar Thawaiñ ka KHADC kaba la long ha ka sngi Thohdieng ba ïa ka Dulir ba la shu Xerox la wan ai sha ophis ha u snem 2015 ha ka por ba dang long CEM u Bah PN Syiem bad kane ka jingthoh la lap ba ka KHADC ka ladep ban thied ïa ka jaka ha Mawkyrwat.
U la ïathuh ba ïa kane ka jaka ba la thied ha u snem 2014 ka dei ha ka por ba dang long CEM u Bah Ardent Miller Basaïawmoit ha kaba u la soi ha ka Dulir ïa thied khyndew hynrei kane ka Dulir kam don satia ha ka opohis treikam jong ka KHADC.Halor kane, u la ong ba ka EC kan sa thung da ka jingtohkit.
U la ïathuh ba ka Dulir kaba la ïoh Xerox ka paw ba ka KHADC ka ladep ban siew ïa ka pisa T.35,25,039 bad ka jingheh jong kane ka jaka ka long 11,750.13 phut sawdong.
“Ha u snem 2015, ka KHADC ka la shim ïa ka jaka ha Rangmaw ba la ai ei da ka jingkular ba ka KHADC kan thung kam ïa ar ngut na ka longiing kaba la ai ïa kane ka jaka bad ka KHADC ka ladep ban leh ïa kane katkum ka jingïateh kular.
Hynrei ha kaba ïadei bad pat bad ka jaka ha Mawkyrwat, ophis kan sa thung ïa ka kynhun tohkit ban lap ïa ka jingshisha baroh bad ka Council kan sa pynkhreh ban shimti ïa ka jaka," la pynshai u CEM hapoh ka Ïingdorbar.
Shillong, Naitung 08: Ka AssistantCommissioner jong ka Food Safety and Standard Authority of India(FSSAI) ha ka sngi Palei jong ka 7 tarik Naitung ka la lap ia ka jingbym khuid bym suba ki basa die doh bad ka rukom buh ia ki ha Iew Polo ba la pyniaid da ka Shillong Municipal Board.
Haba hiar da lade ban leit jurip da lasde ka Assistant Commissioner jong ka FSSAI ka la iathuh ba kiba bun ki dukan ha kane ka iew kim bud ruh ia ki kyndon ha kaba iadei bad ka rukom buh doh, namar ka Meghala High Court ka la maham ban wah ia ki doh ha ki jaka kiba ki skain ki lah ban boi kaba lah ban buh jingma ia ka koit ka khiah ki nongbam.
Haba kren sha ki lad pathai khubor ka Assistan Commissioner ka la iathuh ba na ka liang jongh ki ki la wan jurip ia kane ka iew kum shibynta ruh ban ia jinghikai ia ki nongdie hadien ba ka Meghala High Court ka la pynmih ba ym shah shuh ban wah ia ka doh ha ki dukan.
Shuh shuh ka la iathuh ba kaei kaba ka lap ka long kaba i ma ia ki nongbam namar ka jingjakhlia ki dukan.
Ka la ong ruh ba ka la lap ba kiba bun ki dukan kiba tei hangne kim long satia kiba paka nnamr tang ka um ruh kam tuid ha ki thliew um kiba kla buh bad ka la iathuh ruh ba ki don ki nongshong dukan kiba iathuh ba bun sien ka um pynban kaba na poh kaba kyrsoi sha saha ki dukan.
Shillong, Naitung 08: Ka Union Christian College (UCC) ryngkat ka jingïatreilang ka Meghalaya College Teachers’ Association (MCTA) ha ka 7 tarik mynta u bnai ka la pynlong ïa ka Seminar halor ka phang “Governance and Development in Meghalaya" lane ka jingsynshar bad ka roi ka par ha Meghalaya.
Ha kane ka Seminar kaba la pynlong ha UCC, Umiam Khwan, u Prof B.Panda, Honorary Director jong ka Indian Council of Social Science Research, North Eastern Regional Centre (ICSSR-NERC) ka la long ka kongsan bad u Dr.V.Bijukumar, Associate Professor, Centre for Political Studies, Jawaharlal Nehru University (JNU), New Delhi u la ai ïa ka jingbatai kaba donkam bha.
Ha kane ka Seminar 11 tylli ki Paper ne ki jingbatai la ai da ki riewshemphang kiba na ki College bad University na ka jylla bad nabar jylla ruh.
Kine ki jingthoh ne ki paper ki la batai bha halor ka jingsynshar bad ka roi ka par, kynthup ïa ka jingtih marpoh khyndew, ki khlaw ki btap bad ka mariang, ka ïoh kam ïoh jam ka umbam umdih, ka pule puthi, ki surok ki lynti ki syngkien,a koit ka khiah bad kiwei kiwei.
Ïa kane ka Seminar la pynlong kum shi bynta na ka jingdap sanphew snem ka MCTA bad ka jingdap hynñiew phew snem ka UCC.Shillong, Naitung 8 : Ki san ngut ki MLA ka Congress kiba shah sospon kin sa shim rai ïano kin kyrshan ha kane ka election president ban long ha ka 18 tarik namar ba ki khlem shah khot satia sha ka jingïalang ha Orchid Lake Resort, Umiam ha ka 6 tarik mynta u bnai ka sngi ba ka kyrtong ka NDA ka Draupadi Murmu ka wan pan jingkyrshan na ki MLA bad MP kane ka jylla.
“ Ngi ki san ngut kin sa ïashong bad shim ïa ka rai" ong i nongïalam jong ki san ngut i Dr Ampareen Lyngdoh.
I la ïathuh ba ki sangut ki MLA ba la shah sospon na ka Congress ba kynthup ïa i bah P.T Sawkmie,PT Sawkmie, bah Mayralborn Syiem, bah Mohendro Rapsang bad bah Kimfa S Marbaniang ki sngewdiaw halor kane ka jingbym shah khot sha katei ka jingïalang ba la pynlong da ka BJP ha katei ka jaka.
Haba la kylli hato ki lah ban ym leit thep vote ruh? I Dr Ampareen i la ong “ Ngin sa shim rai ha ka por ba biang eh lada ym lah ban pynbeit kloi ïa kane ka kam lane lada kim donkam ïa ki vote jong ngi kata ruh ka long da kumwei.
Lehse san vote ki dang duna eh kumta ngim tip hynrei te kan long kaba sngewtynnad eh lada ïadon lang namar ngi ïatrei lang bad ka MDA.Hynrei ngin sa rai bad ngin sa pyntip paidbah hi ruh".
Kane ka pynpaw shai kdar ba ki MLA ka Congress ki khlem ïatrei lang bad ka BJP.“ Kaei kaba ki nongïalam ka Congress ki ïa bunktien baroh shi katta haba tang sha katei ka jingïalang ruh ngi khlem shah khot namar ngi dang dei ki MLA ka Congress ka long kaba sngewsih" ong biang i Dr Ampareen.
Halor ka jingpynïakhun da ka kyrtong riewlum ia la ong ka long kaei kaei kaba itynnad ba ka BJP sa shisien ka pynlyngngoh ïa ka ri bad ka jaidbynriew ba kal a sei da ka kyrtong na ka jaidbynriew riewlum.
Hynrei mynta pat ba ka la jia kumne te yn sa ïa pyrkhat bad ïashim ka rai halor kane.
Shillong, Naitung 8 : Hynniew ngut ki briew ki la mynsaw jur haba kawei ka night supper bus kaba don u number AS 01 NC 2524 ka la kylla khongpong ha ka shnong Gomaijira, West Garo Hills na ka daw ka jingpynher sted palat u nongñiah.
Kane ka jingjia ka la jia ha ka por 2.30 baje mynne dang step phyngap.
Kane ka bus ka la mih na Guwahati ban leit sha Mankachar lyngba ka Tikrikilla.
ïa kitei kiba mynsaw la pynkit mar mar sha hospital.
U nongñiah jongkane ka bus u la phet rieh bad ki pulit ki dang thwet ban kem ïa u.
Shillong, Naitung 08: Ka MLA ba shah beh seng shipor jong ka Congress ka Kong Ampareen Lyngdoh ha ka sngi Thoh dieng ka la ong ba ka don ka jingïapait hapdeng ka BJP Meghalaya lada bishar na kaei ka paw shabar mynta.
“Ka paw ba kane ka jingïapait jong ka BJP la ïakren ïa khana wat da u paidbah ruh.
Lada nga dei kaba la slem ne kaba dang shu rung ha ka party ruh ngan ym khot ïa ki lad pathai khubor ban pathai khubor la ka jong ka jaka.
Nganym thad hi ruh wat ïa ka jingbakla jong u paralok jong nga," ong ka Kong Ampareen.
Kane ka jingkren ka Kong Ampareen ka long hadien ba u Bah AL Hek uba dei ruh u MLA jong ka BJP u la takraiñ bad pynrem jur ïa la u para MLA na ka ka seng BJP u Bah Sanbor Shullai hadien ba u la knieh ktien kynsan katba u Lamphang jong ka Iingdorbar Thawaiñ ka Jylla u Bah Metbah Lyngdoh u dang ai jingkren ha ka jingwan pan jingkyrsshan jong ka kyrtong President jong ka NDA ka Draupadi Murmu ha ka sngi Balang mynta ka taiew.
Shillong, Naitung 08: Ka kynhun ki khlur mattithaw na kylleng ka pyrthei ki la wan iuhkjat ha nongbah Shillong na ka bynta ka lympung thohdur satlak pyrthei ba la jer ‘Cross-Cultural Identities- A Dialogue through Art’ na ka bynta san sngi naduh 4tarik haduh 8tarik Naitung, 2022 ba la pynlong ha dulan jong ka ICSSR-NERC, North Eastern Hill University.
La plie ïa kane ka lympung thohdur da u Commisioner and Secetary ka ka tnat Arts and Culture ka sorkar jylla u Bah F.R Kharkongor.
Ha ka jingkren plie ïa kane ka lympung u kongsan u la kynthoh sani halor ka san ka mer jong ka shai pyrthei jong ka mattithaw.
U kongsan Bah F R Kharkongor u la kren mardor “Ka Juk Karkhana ka la pynsuk ïa ka longbriew manbriew da ki kor ki bor ki ba khraw, nangta ka juk jong ka pathai jingtip ka la thaw ïa ka lynti ban byrshem ki kam jong ka imlang sahlang bad ka deiriti ha satlak pyrthei bad ka long ka ba pyrshi ha man la ki kam ba kongsan ha ka imlang sahlang; hynrei u la ban jur ba mynta ka dei ka juk jong ka mutdur lyngba ka jabieng baproh ka ba la bsa ban pynsnoh salonsar ïa ki paidbynriew ha pyrthei lyngba ka mattithaw’.
Ha ikaba ïadei bad ki barikor ki ba wan na kylleng ka pyrthei u la ong, ‘Ka mattithaw ka dei ka kor pynsnoh ka ba byrshem ïa ki paidbynriew bad ka pyndam noh ïa ka phrah ba kah ha ki deiriti bapher jong ka pyrthei, bad ka la kynshew ha ka thiar mattithaw jong ki barikor bad ki myllung ba kin san kin mer ha ka imlang sahlang’.
Ïa kane ka lympung mattithaw la kyrshan da ka ICSSR- NERC ha ryngkat ki jingkren ba la shim bynta da ki kynrem lyndan jong ka thohdur thohdar na ki ri Thailand, South Korea, South Africa, Sri Lanka, bad India.
Na ka thaiñ shatei lammihngi ka Ri India la mihkhmat da ka Dr Moushumi Kandali na Tezpur University, Dr.Nabajit Deka, Principal Government College of Arts & Crafts, Assam, Bah Benedict Skhemlang Hynñiewta na Centre for Cultural & Creative Studies, North Eastern Hill University, bad u Bah Raphael Warjri, Chief Creative Director Riti Academy of Visual Arts.
Napdeng ki ba wan na kylleng ka pyrthei, u Dr.Nawat Lertsawaengkit na Silpakorn University u la kren halor ki dur ba la ohdur bad sburrong shaphang jong u seiñryngkew (mythical serpent) ba la jer da u Nantopanantthasut Kamluang ha ka ktien Thailand.
U Dr.Khan Payungphan of Phuket Rajabhat University, Thailand, u la tai sani halor ki dak ki shin ba la thohdur ha ki lieng halor ki wahbah jong ka thaiñ ba shathie jong ka Ri Thailand.
Na ki barikor na jylla, u Bah Benedict S Hynñiewta u la kren bniah halor ka thohdur katkum ba ka phalang lyngba ki snap jong ka deiriti tynrai ki ba dang shynna bad ki ba dang dei ban thwet ïa ka snap tynrai Khasi.
U bah Raphael Warjri u la kren sani halor ka jingngeit Khasi ba sang ban thohdur bad ka jinglong synlar jong ki mar ba shynna ki ba khlem ohshrong ohshrup.
Ka Dr Moushumi Kandali na Assam ka la sam ki jingtip ba kongsan jong ka thohdur thohdar jong ki ba bun ki paidbynriew ha ka dong shatei lammihngi jong ka Ri India.
Ha kiwei kiwei ki bynta ba dei banthohdur ki barikor baroh lang ki la shim bynta ban sborrong da ki snap jong ka deiriti katkum ba ka phalang ha ka imlang sahlang.
Kiwei pat ki barikor ki la thawdur da ki snap ki ba phalang shaphang ka jingjulor jong ka pyrthei mariang na ka daw ba la mushlia than ki paidbynriew ha kylleng ka pyrthei; bad ki don pat ki ba la byrshem ïa ka deiriti tynrai Khasi bad ka jingsngewthuh ha ka parin jong ka satlak pyrthei.
Kiba kham pawkhmat na kine ki barikor ki long u Dr.Ajay Kumar Sharma na Chitkara University, Punjab, Dr.Sukumala Nithipattaraahnan na Silpakorn University, Thailand, Dr.Keawtrakan Kunlabon na Thailand, Yihwa Kim na South Korea, Pittawan Suwapab na Thailand bad Hyoji Park na South Korea.
Ha ka sngi khatduh jong ka lympung ka la don ka jingkren na u kongsan Prof Bhagirathi Panda, Honorary Director ICSSR- NERC, bad symbud kongsan Bah Munish N Singh, Director, Indian Council for Cultural Relations, Shillong.
U Bah Raphael Warjri u la kynthoh kyllum halor ka lympung ki barikor ki ba la thohdur ha kine ki san sngi bad u la pynkynmaw ïa ki snem ba la leit ha ka ba la pynlong ïa ka lympung satlak pyrthei ban pyninam ïa ka mattithaw lyngba ka thohdur ka ba la long ha u snem 1999 halor ka phang jong u Hynïiew bad u Khyndai, nagta ha ka 2006 la pynlong ka lympung Thohdur ba la jer ka Thoh Shun ka ba la pawnam bha ha jylla.
Hynrei u la kubur tyngeh ïa kane ka khep mynta ha ka ba ka synjuk Positive Energy Art Foundation ka la mait lynti ban pynkhreh ïa ki barikor na ka thaiñ bad khamtam na ka jylla ba kin ïohlad ban pyninam ïa ka sap ka phong ha ka mattithaw ha ki parin bad rynsan jong ka pyrthei.
Ka jingthmu jong kane ka lympung ka long ban kyntiew ïa ka thohdur ha jylla bad ban rahnam sha kylleng ka pyrthei, lyngba ka jinglam lynti jong u Dr.Prakash Kishore u ba la buh jingmut ban ïai bteng ïa kum kane ka lympung ha ki snem ki ban dan wan.
La pynïaid ïa kane ka lympung bad la pynbit pynbiang da ka Umeshwari Dkhar, ryngkat ka jingkyrshan bad sam bynta jong ki kynrem lyndan bad simpah simsong ba kynsai jong ka jylla.
Ha ka ba wai artat la sam ruh ïa ki khusnam sha ki barikor baroh bad la pynlong ïa ka thup pyninam ba la pyrto da baroh ki ba la wan ban sakhi ïa kane ka lympung ba kynsai.
Shillong, Naitung, 08: U Executive Engineer PWD (Building) ba la shongthait dang shen u Bah Ransom Sutnga ha ka sngi Thohdieng u la kyntait war ïa ka jingkynnoh jong ka Hynñiewtrep Youths Council (HYC) Central Executive Council ba ka ophis jong u EE PWD (B) ka la pynkiew be-aiñ ïa ka dor jong ka Tender ban shna ïa ka Assembly ba thymmai ha Mawdiangdiang, New Shillong.
Dang shen ka seng ka la ujor da ka jingthoh ha u Lamphang jong ka Ïingdorbar Thawaiñ ka Jylla u Bah Metbah Lyngdoh uba dei ruh u Chairman jong ka High Power Committee ka Meghalaya Legislative Assembly da kaba dawa ban un tuklar halor ka jingkynnoh ba ka ophis jong u EE PWD (B) ka la pynkiew dor jong ka Tender ban shna ïa ka Assembly ba thymmai ha Mawdiangdiang, New Shillong khlem ka jingtip bad ka jingmynjur jong ka HPC.Ha ka jingïakren bad ki lad pathai khubor ha ka sngi Thohdieng u Bah Ransom Sutnga u la ong, “ka ophis u Executive Engineer PWD (B) kam dei ka bor bad kam lah hi ruh ban pynkylla ïa ka Tender Cost namarba ka Financial Power jong u EE ka dei tang T.6 lak katkum ka Financial Rules.
"“Na ka bynta ka Estimate ban pynthymmai ïa ka dor jong ka projek ka don da ka Official bad ka Technical Procedures," u la ong.
“Halor kane ka Official bad Technical Procedures ka ophis jong u EE ka pynkhreh ïa ka Revise Estimate bad ka phah pat sha ka ophis jong u Chief Engineer PWD (B) ban mynjur ïa ka Revise Estimate bad nangto la phah pat sha ka User Department.
Ka User Department ka phah pat sha ka Parliametary Affair jong ka Assembly bad ka ka Parliametary Affair hadien ba la ïoh jingmynjur ka shong ïa ka Departmental Sanctioning Committee.
Ha ka Departmental Sanctioning Committee ki don ki dkhot jong ka Parliamentary Affairs, ka tnat PWD (B), na ka Meghalaya Legislative Assembly Secretariat bad na ka Finance Deparment ka Sorkar Jylla.
Hadien ba la shong ïa ka Departmental Committee ka ai ïa ka Adminitive Approval bad ka Parliamentary Affairs ka phah ïa kane sha ka Planning Department bad ka buh hakhmat eh ïa kane ka projek bad ynda ladep na ka Planning Department ka leit sa sha ka Finance Department ban ïoh ïa ka jingmang pisa," la pynshai u Bah Sutnga.
“Hadien ba ladep mynjur ïa ka jingmang pisa jong ka Revise Estimate, ka Finance Department ka phah sha ka Planning Department bad kumjuh ruh ka phah ban leh ïa kaba donkam bad ha kajuh ka por ka ai ïa ka kopi sha u Chief Engineer PWD (B) na ka bynta ban leh ïa kaba donkam.
Dei hadien ba la ïoh ïa kane, ka Ophis jong u Executive Engineer PWD (B) ka lah ïa kaba donkam.
"Ha kaba ïadei bad ka jingkynnoh ba la pynheh ïa ka dor khlem da ïoh ïa ka jingmynjur na ka High Power Committee, u Bah Sutnga u la ong, “ha ka jingshisha, nga kwah ban shu ïathuh halor ka jingmynjur na ka High Power Commitee, ka Ophis jong u EE kam dei ka bor ban wad ïa ka mynjur na ka HPC bad nga kwah ban batai ba katkum ka jingïohi ha ka RTI ba ki (HYC) kwah ban don da ka kynhun tohkit.
"“Na ka liang jong nga, naduh ka por ba ka la don kato ka jingjia (ka jinghap jong u Dome ka Assembly, nga kubur ba kan don ka kynhun tohkit khnang ban lap ïa ki jingshisha halor kane ka kam," u la ong.
“Ka RTI ka long kaba donkam bad ka dei ruh ka hok jong ngi ban ïoh ïa ki jingiip hynrei ban shu batai khlem sngewthuh ïa ki jingtip ba ngi ïoh kam long kaba dei hynrei dei ban da sngewthuh bha namarba kine ki jingtip ba ngi ïoh lada ngim nang ban batai ngin ïalam bakla," la pynpaw u Bah Sutnga.
“Ki jingkynthoh na ki riewshimet bad ha ki Social Media ba ki briew ki kynnoh ba nga peit ïa ka Inter State Bus Terminus, Mawiongrim bad ïa ka Assembly Building ngan pynshai hangne ha kaba ïadei bad ka jingpeit ïa ka ISBT kam dei na ka tnat PWD (B) bad um dei u Executive Engineer hynrei dei da kawei pat ka Division," la pynshai shuh shuh u Bah Sutnga.
“Kat ïa ka Assembly ban peit ïa kane ka projek ka don da ka Supervising Team.
Na ka liang jong ka tnat PWD (B) ngi don ka kynhun jong ki Engineer, ki Architech, ki Design Associate na Delhi kiba don la ki jong ki Architech bad ki Engineer bad ka Company kaba pyntrei ïa kane projek.
Ki don ki Supervising Engineer bad ki Project Manager kiba peit ïa kane ka projek baroh shi sngi.
Nga kwah ban ong, ha kaba ïadei bad ka jingpeit ïa kane ka projek ym dei eh tang ma nga hynrei ngi don da ka kynhun jong ki Engineer bad ki Architech," la pynshai u Bah Sutnga.
Haba maham ïa kito kiba dang pynmih ïa ki jingkynnoh bad ki jingkynthoh pyrshah ïa u shimet, u Bah Sutnga u la ong, “nga kwah ban ong ba ki jingkynnoh ki long kum ka jingïalam bakla ïa kiba bun balang bad nangne shakhmat kum kine ki jingkynoh kim dei shuh ban don bad lada ki dang don ngam banse ban shim da kawei pat ka lynti jong ka aiñ.
".
Shillong, Naitung 09: Ka Chairperson jong ka State Commission for Women, ka Kong Phidalia Toi, mynta ka sngi ka la pynkyndit thret haba ka la phla ba uwei u heh Pulit u la byrngem ïa kawei ka ophisar jong ka Commission hadien ka jingïalang ba la khot da ka Assembly Committee on Women Empowerment kaba la long ha ka 20 tarik u bnai baladep.
Ka Kong Phidalia kala phla ïa kane hakhmat ka jingïalang ba la khot da ka tnad Pulit ha Police Headquarter ban ïaphylliew jingmut halor ki lad jingïada ïa ki kynthei.
Ha kane ka jingïalang la don lang u DGP, u Dr.LR Bishnoi, ki IGP, ki SP bad kumjuh ruh ka Chairperson jong ka Meghalaya State Commission for the Protection of Child Rights (MSCPCR) Kong Ïamonlang Syiem bad kiwei kiwei de ki ophisar bad nongtrei na ka bynta ka jingïada ïa ki Kynthei.
“Shuwa ba ngan kren, nga kwah ban pynpaw ka jingpyrshah ïa kawei ka jingjia kaba la jia ha ka 20 tarik u Jylliew 2022 bad kata kadei hadien ba la wai ka jingïalang ba la khot da ka Assembly Committee, ha kaba uwei u heh Pulit u la byrngem ïa ka ophisar jong ka Commission", la ong i Kong Phidalia hapdeng ka jingkyndit bad jingsaw kyrang ki heh Pulit ba don ha kane ka jingïalang.
Da kaba pynpaw ba im kwah ban ïathuh ïa ka kyrteng jong une u heh Pulit, i Kong Phidalia, i la ong ba kane kadei ban long ka sien kaba nyngkong bad kaba khatduh bad kam dei ban jia shuh hadien habud.
“Lada kat ïa ka ophisar jong ka State Commission u dang nud ban byrngem kumne, katno tam lei ïa ki paidbah paidkar’, i la ong.
Ha kajuh ka por, i la ong ba kin klet noh ïa kane ka jingjia bad nym dawa panmap na une u heh Pulit,hynrei kin ïatreilang na ka bynta ka jingbha bad ka jingïada ïa ki kynthei ha ka jylla.
Katei ka jingïalang ba la khot da ka Committee ba la khlieh da ka Kong Ampareen Lyngdoh, MLA kadei hadien ka jingshah pynïap ki arngut ki khun ha u kpa kaba la jia ha ka shnong Nongrah.
Na ka liang ka Committee kala khot hajir ïa ki Pulit, ki ophisar jong ka State Commission for Women, ki ophiar jong ka Meghalaya State Commission for the Protection of Child Rights bad kiwei kiwei ki tnad sorkar ban wad jingtip halor ka jinglong ka jingtohkit halor kane ka jingjia kaba la pynsuh jer ïa ka jylla.
Shillong, Naitung 08: Da ki phew ngut ki samla shynrang bad kynthei kiba kynthup ïa ki Khasi, Jaintia bad Garo ha ka sngi Thohdieng ka 8 tarik u Naitung, 2022 ki ïalum paidbah ha khmat u Motdur jong u Kiang Nangbah uba don hajan ka Shillong Civil Hospital, ban dawa ïa ka tnat ka Kam Pohïing ka Sorkar Jylla ba kan pynbna paidbah noh ïa ka result kaba ladep pynlong ïa ka jingthoh eksamin naduh u snem 2019 na bynta ban iohrung ka kam ha ka tnat pulit ka jylla.
Haba kren sha ki lad pathai khubor kine ki samla ki la buh jingkylli ruh ïa ka Sorkar Jylla halor kaei ka nongrim ba ka tnat Pulit ka la pynslem jin haduh lai snem kynthih tang ban pynmih ïa ka result.
Ngi dawa na ka sorkar ba ka dei ban pynbna noh ïa ka result namar kane ka jingpynlem kan buh jingeh khmatam ïa kito kiba la kham heh ka rta ioh kloi ba poi sha ka overage.
Kine ki samla ki la dawa ruh na u Myntri Rangbah ka jylla bad ïa u Bah Lahkmen Rymbui, myntri ba peit ïa ka tnat Pohïing ba ki dei ban shim khia ïa kane ka kam ym ban shu ai daw bad kynnoh ha ka Roster System.
Shuh shuh kine ki samla ki la ai por ïa ka sorkar ba ka dei ban pyndep noh ïa kane ka kam tang hapoh ar taiew.
Shuh shuh kine samla ki la thmu ban leit tur sha Secretariat hynrei ki la shah khang khang ha ki majistor namar ka jingpynjari ïa ka kyndon 144 Cr.
PC.Shillong, Naitung 8 : U Myntri Rangbah ka jylla u Conrad K Sangma mynta ka Sngi Thohdieng u la kular ban shim khia bad leh ia kaba donkam halor ka jingleh khlem akor jong u Myntri jongu u bah Sanbor Shullai ha ka por ba u Lamphang ka jylla u dang ai jingkren ha Orchid ha ka 6 tarik Naitung 2022 ka sngi ba wan ka kyrtong jongka NDA sha kane ka jylla ka Draupadi Murmu ban pan jingkyrshan na ki MLA bad MP ka jylla.
ïa kane ka rai u la shim shisngi hadien ba ka United Democratic Party (UDP) ka la ïa kynduh bad shim rai ban dawa na ka BJP bad u Myntri Rangbah ka jylla u Conrad K Sangma ban pynsaja ïa u bah Sanbor kat kum kat kum ka bor bad iktiar jongu kum u myntri rangbah namar kane ka jingleh jongu ka la ktah ïa ka iktiar jong u bah Metbah Lygndoh kum u Lamphang ka ïing dorbar ka jylla bad kumjuh ruh kum u President ka UDP.U Myntri Rangbah u la ïathuh ba ula ïa kynduh ïa u Lamphang uba la ïathuh ruh ha u ïa ki rai ba la shim da ka UDP ha ka jingïalang ki MLA hynnin ka sngi.
“ Nga la ïathuh ba nga la shim khia bha ïa kane ka kam bad ngan sa leh ïa kaba donkam ha ka por bad ka ïa kaba biang tam.
Nga la kular ba ngan leh ei ei halor kane" ong u Myntri Rangbah.
U Myntri Rangbah ula ïathuh ba u ruh u don lang ha katei ka jingïalang ha ka por ba u Lamphang u ai jingkren bad pynpawïia kiba bun ki jingeh ba ki jaidbynriew riewlum ki ïa kynduh ym tang ha ka jylla hynrei ha kylleng ka ri India.
“ Ka long kaba dei eh ban pynpaw ïa kine ki mat hakhmat jong ka kyrtong President namar kan sa shong ha ka shuki shen khnang ba kan ïoh ban bud dien bad peit ïa kine ki mat ba la wanrah da u Lamphang bad dei ha ka por ba u dang kren halor kine kiei kiei ba u myntri sorkar na ka BJP u bah Sanbor Shullai u la ïeng bad pynthut ïa ka jingkren.
Ha ka jingshisha ha kum katei ka jingïalang ba ki pynlong ban khot ïa ka jingkyrshan ki MLA ym dei satia ban pynpaw ïa kum katei ka jingleh kaba ngi la ïohi ha katei ka sngi.
Ka i long khlem akor bha bad kam dei hi ruh ban kren ne pynpaw ha khmat jongka kyrtong President namar kam long kaba itynnad satia" ong u Conrad.
Haba la kylli kaei kaba u Myntri Rangbah un leh ïa une u myntri jongu uba leh kumne, u la ïathuh “ Ngin lum shwa ïa ka jingïalang ka MDA ban ïakren shwa halor ka jingjied President ha ka 18 tarik nalor nga lah ban wanrah ïa kane ka mat jingïakren ruh tangba ïa ka rai ngan sa shim ha ka por kaba biang".
U la ong ka BJP ka la khot ïa ka jingïalang ban pan jingkyrshan na ka bynta ka kyrtong President ka NDA bad nga la leit ruh kum u National President ka NPP.U la ïathuh ba ïa ki MLA ka UDP ruh la khot sngewbha hi da ka BJP kumta kam dei kaba leit kum ka MDA bad mynta ba dei ka por election man la ka party ki don ka hok ban pynpaw ei ei.
Ym don jingpher satia ban rah ïa kino kino ki mat jingkren halor ki riewlum namar kan sa shong ha ka shuki kaba ha khlieh tam ha ka ri bad ka dei ka kabu ïa ki nongthep vote ban pynpaw ïa ki mat kiba ktah ïa ki riewlum bad ka dei kata ruh kaba u Lamphang u kren kum u President ka UDP bad kumta ka jingleh jong u myntri kam long kaba dei.
Hato kane ka jingjia ka pynpaw ba kam don ka jingïasngewthuh jingmut haka MDA u myntri rangbah ula jubab “Tang uwei uba ïeng bad leh ha ka por ba kren u Lamphang bad kumba nga ong ka por, ka jaka bad ka jingïadon lang ki briew na bar kam long kaba itynnad ban jia kum kane ka jingjia bad kam dei hi ruh ka jaka ban pynpaw ïa kum kato ka rukom leh"Hynrei te ki don bun ki jingïakren, jingïatai bad jingïathir kiba ngim ju ïabeit jingmut ruh bad kane ka ju jia barobor ha ka sorkar synrop lang hynrei wat la katta ruh ngi ia long kawei bad ym don ka jingïapher jingmut".
Haba la kylli hato ka dei ka jingshisha ba u bah Sanbor ul a tied miej ha kamra ophis jong u myntri rangbah, u la ong “Ki don ki khep ba ki myntri kim sngew ïahap bad ki rai jong nga hynrei kaei kaba ïakren hapdeng jong nga bad no badno la ka dei bad ki myntri, ki MLA, ki nongïalam party ne badno badno ruh kata ka sah beit tang hapdeng jong ki bad nga.
Kam dei ka rukom ïa nga ban leit thad shawei ne ban ïathuh hawei namar ym shym la leh hakhmat ki briew ne paidbah kumba la leh ha kato ka sngi kata ruh hakhmat ka kyrtong President".
Shillong, Naitung, 08: Ka tnat Building jong ka Khasi Hills Autonomous District Council (KHADC) haduh mynta ka la ïoh pdiang 400 tylli ki aplikeshon ba la pan jingbit ban shna ïing.
Ïa kane la pyntip da u Executive Member i/c Building u Bah Paul Lyngdoh haba jubab ïa ka jingkylli ba la wanrah da u Nongïalam ka Liang Pyrshah u Bah PN Syiem ha ka sngi khatduh jong ka dorbar lyiur jong ka Ïingdorbar Thawaiñ ka KHADC kaba la long ha ka sngi Thohdieng.
U Bah Paul u la ïathuh ba ka Executive Committee jong ka KHADC ka la thaw ïa ka Khasi Hills Building and Structure Regulatory Authority (KHBSRA) na ka bynta ban pyntreikam ïa ka Meghalaya Building Bye-Laws hapoh u pud u sam jong ka Council hynrei lait noh ïa ki shnong kiba hap hapoh ka Shillong Normal Areas.
Ha kaba ïadei bad kito kiba shim ram na ki Bank ban shna iing, u Bah Paul u la ong ba la ai ïa ka jingthoh ban pynthikna ba kin sa ïoh ïa ka syrnot pan jingbit ban shna iing ynda ki Bank ki la mynjur ïa ka aplikeshon jong ki bad ka KHADC ka la pyntreikam ïa ka Meghalaya Building Laws 2021 katba ka Council kam pat don ïa la ka jong ka aiñ shna ïing.
U la pyntip ruh namar ka jingduna jong ki nongtrei khamtam ki Engineers, ka KHADC ka ladep mynjur ban buh da ki Technical Officer jong ka MUDA hapoh ka ophis jong ka Council.
Katkum ka jingong jong u, ka Council kan ym lah ban don ïa ka aiñ shna iing ka ban ïatakhuh bad ka National Building Code ïa kaba la pyntreikam hapoh ka ri baroh kawei.
U la pynshai ruh ba ïa mynta ka jingpan jingbit kaba ki paidbah ki hap ban shim na ka District Council kan long ha kito ki jaka ba hap hapoh ka jngpeit jong ka KHADC, katba ha ki jaka Sorkar ki hap ban shim na ka Sorkar bad na ka bynta kito kiba shu shna ing tang shi mala bad ki ing dieng kin hap ban pan jingbit na ki Dorbar Shnong.
U la ïathuh ba ka Council ka la peitngor bha haba pyntreikam ïa kane ka aiñ shna iing na ka daw ba mynta ki la sdang mih ki Home Stay, ki Guest House, ki Hotel bad kiwei kiwei.
Shillong, Naitung 09: U Bah Sanbor Shullai, MLA ka BJP, mynta ka sngi,u la khyrwit sa ïa u Bah AL Hek,u para MLA na ka Seng BJP, da kaba pynrem jur ïa ka jingkren jong u ha ki lad pathai khubor halor ka jingjia ha ka sngi ba wan ka kyrtong President ha Orchid Hotel ha ka 6 tarik mynta u bnai.
Ha ka jingpyllait khubor na ka jingleit donkam jong u sha Kolakata, u Bah Sanbor u la dawa ba u President ka BJP Meghalaya ban pynshitom ïa u, namar i kumba u kyrshan ïa ka jingkren pyrshah ïa ka Seng BJP.“Lada u Bah AL Hek, bad kiwei ki sngew ba ka BJP ka dei ka seng pyrshah Khristan, balei pat ki don bad ïatreilang bad ka BJP", la ong u Bah Sanbor.
Halor ka jingjia ha ka 6 tarik ha ka por ba wan ka kyrtong President ka Draupadi Murmu, u MLA ka South Shillong, u la ong ba kadei ka jingjia kaba um shym poi pyrkhat, hynrei kadei pat kaba la shu pynheh da u Bah Hek.
“Ngan sa ïakren markhmat bad u Myntri Rangbah, u Conrad Sangma bad kumjuh ruh ïa u Speaker, u Bah Metbah Lyngdoh, ynda nga la wan phai na Kolkata", u la ong, da kaba ong ba un sa panmap ruh lada kane ka jingleh jong u, ka la ktah ïa kito kiba don ha kane ka jingïalang.
Shuh shuh u la ong ruh halor ka jingpynpaw u Bah Metbah Lyngdoh hakhmat ka Murmu ïa ka jingshah thombor ki Khristan, ym dei ban kynnoh tang ïa ka BJP bad ba kam dei ka jaka ruh ban rah ïa kane ka mat ha kum katei ka jingïalang.
Ka kyrtong President ka wan shane ban wan pan jingkyrshan na ka bynta ka elekshon President bad ban rah ïa kine ki mat hakhmat jong ka, ka long ka bym ïahap satia.
Ha kajuh ka por une u Myntri ka sorkar jylla, u la kam ruh ba u ju ïeng pyrshah ïa kino kino ki jingthombor ïa ki Khristan kum ka jingshah kem u Fr.Stan Swammy bad kiwei kiwei.
U la ong ruh ba u don ka jingïadei kaba jan bad ka NPP naduh ka por ba dang don u (L) Purno A.Sangma.
Shillong, Naitung 09: Ka jingsdang ïa ka jingrah pateng ïa ka sharak Chess Olympiad Torch Relay ka la long na ka I.G.Stadium, New Delhi ha ka 19 tarik u Jylliew 2022 ba la plie da u Myntri Rangbah Duh ka ri, u Narendra Modi bad kane ka sharak ka la poi bad sangeh shipor ha Shillong ha ka 9 tarik u Naitung, 2022.
Ka jingai pateng ïa ka sharak da u Mitrba Guha, Grand Master sha u kongsan kan long ha Indoor Stadium SAI, STC, NEHU Campus, Mawkynroh, Shillong ha ka 10 tarik u Naitung ha ka por 8 baje mynstep.
Lah ban shu kdew hangne ba ïa ka bynta kaba 44 jong ka Chess Olympiad la ai da ka World Chess Federation (FIDE) sha ka All India Chess Federation bad kane kan long ha Mahabalipuram, Tamil Nadu naduh ka 28 tarik u Naitung haduh ka 9 tarik u Nailar, 2022.
Ha kane ka bynta, ka FIDE ka la pynlong ïa ka Chess Olympiad Torch Relay kaba nyngkong kum ka dak jong kane ka jingïalehkai ban long ha India, ka ri kaba la kha ïa ka jingïalehkai chess.
Yn rah ïa kane ka sharak sha baroh ki bynta jong ka ri bad khamtam sha ki 75 tylli ki jaka ba kongsan jong ka ri kum shi bynta ka jingrakhe ïa ka “Azadi Ka Amrit Mahotsav".
U president ka FIDE, Arkady Dvorkovich u la ai ka kane ka sharak sha u Myntri Rangbah Duh, uba la ai pateng pat ïa kane sha u nonglehkai chess uba la pawnam bha, u Viswanathan Anand.
Hadien kane, ka sharak ka la poi sha ki jaka bapher bapher jong ka ri kum ka Red Fort ha ka nongbah jong ka ri, ka Attari Border ha Amritsar, ka Taj Mahal ha Agra bad ka Vidhan Sabha ha Lucknow ryngkat kiwei kiwei ki jaka.
Kane ka dei ka sien kaba nyngkong ha kane ka jingïalehkai ba yn pynlong ïa ka bynta kaba 44 jong ka FIDE Chess Olympiad ha India kaba long ruh ka ri kaba nyngkong ban sdang ïa kane ka jingrah pateng ïa ka sharak ïa kaba la sdang da ka FIDE ha kane ka sien kaba nyngkong naduh ba la sdang pynlong ïa kane ka jingïalehkai ha u snem 1927.
Namar ka jingïalehkai kan long ha India, ka ri kan phah 20 ngut ki nongïalehkai kaba long ka kynhun nongïalehkai kaba heh tam ban ïashim bynta ha kane ka lympung ïalehkai.
Ka India ka don hok ba phah mar ar kynhun na ka bynta ka thup Open bad ka thup jong ki nongïalehkai kynthei.
Yn wan ïashim bynta kumba 2000 ngut ki nongïalehkai na 188 tylli ki ri, kaba long kaba bun tam ha ka histori jong ka Chess Olympiad.
Ka bynta kaba 44 jong ka FIDE Chess Olympiad kan long ha Chennai naduh ka 28 tarik u Naitung haduh ka 10 tarik u Nailar, 2022.
Kham bun ki tip ba ka jingkhmih palat ha ki screen – la ka long ki kor kompiwtor lane ki mobile phone – ki dei kiba lah ban wallam ka jingthut ka thah ka dem.
Kane ka wanjia hapdeng ba ki cell kiba don ha ki khmat jongngi lada ki jur palat ka jingpynshah ha ki jingthaba ka jingshai ka kylla long ka daw jingpynkylla ka por treikam ba la tip kum circadian rhythm ka hapoh ka met jongngi.
Ka jingtreikam katkum ka por ha ka met jongngi ka dei kaba la tip circadian rhythm.
Lada kine ki cell ki jur ka jingpynshah ha kine ki jingthaba jong ki jingshai ki light ha ka por mynmiet ka por treikam hapoh ka met jongngi ka kulmar, bad kylla long ka daw ba buh jingthut ha ka liang ka koit ka khiah.
Ki bynta ba shadien ki khmat jongngi ki don ki kynja membrane kiba la tip kum ki retina, bad hapoh jong ki ki don ki kynja phlia kiba rit hapoh ki cell kiba pynshah halor jingshai kiba treikam kum ki pixel ha ki camera.
Lada kine ki cell ki bteng ban pynshah ha ki jingthaba jong ka light, ka protein ba la tip kum ka melanopsin ka bteng ban treikam lang bad ki, kaba ju don bynta ha ka jingai dak sha ka jabieng ba ïadei bad ka jinglong peitmat, thiah ne ka jinglong husiar.
Ka Melanopsin ka dei kaba treikam borbah halor ka jingpynkylla ka por treikam hapoh ka met jongngi hadien shiphew minit ba pynshah ha ka jingthaba jingshai, bad hapoh ka jingshai kaba thaba ka don ka jingbanbor halor ki hormone melatonin, kiba don bynta bad ka jingïohthiah.
Haba ïanujor bad kiwei pat ki cell kiba don bynta halor ka jingpynshah ha ka jingthaba jingshai ha ki khmat, ki melanopsin cell ki kham nehslem katba dang neh ka jingshai, ne wat hadien katto katne second ba la sangeh ka jingshai jong ka light.
Kane ka jingshem ka dei kaba lah ban plielad thymmai halor ka jingshim ki lad jingsumar na ka bynta ka migraine, ka jingthut thiah bad ka jingthut ka por treikam hapoh ka met-kiba paw ba don jingïadei bad ka jingthut treikam ha ka liang ka bor jabieng, ka jingngat ha ka jingpang bampong, ka jingjur ka jingsngaid, ka jingkyntait ka met ban pyndonkam ka insulin, ki jingshitom ba mih na ka jingtlot ka bor met bad kwiei de.
Kane ki jingdih harum ka dei kiba lah ban ïarap halor ka jingïohthiah bha: Ka Dud ba la khleh lang bad u Shynrai : Katkum ka jingpynpaw ki nongsumar la kam b aka jingdih shiklat ka dud bad la khleh lang bad u shynrai ka dei kaba lah ban ai jingmyntoi halor ka jingïohthiah bha.
Kane ka jingpynpaw ka dei kaba la kyrshan ruh katkum ka jingstad science mynta hapdeng ka jingkdew ba ka dud ka don ka tryptophan, ka amino acid kaba lah ban kylla sha ka serotonin, ba la tip ba ki dei kiba lah ban wallam ka jinglong aram ha ka jabieng bad ïarap halor ka jinglah ban ïohthiah bha.
Khleh tang khyndiat u shynrai ha ka dud syaid bad sa dih pat ha shuwa ban thiah.
U Shynrai u dei uba don ka bor ba lah ban ai jingïarap ha kiba bun ki liang.
Kumjuh ruh u don ki antioxidant, ka bor ba lah ban ïakhun pyrshah ïa ki bacteria bad virus bad ka jinglah ban pynduna ka jingkiew ka jinglong tyrha.
Ha ka imlang sahlang ki don lai tylli ki mat kiba kongsan eh kata, ka imlang sahlang (Social) ka ïoh ka kot (Economics) bad ka synshar khadar (Politics).
Ha kaba nyngkong u khun bynriew um pat donkam ïa kata ka synshar khadar, hynrei namar jong ka jingïaid shaphrang jong ka jingbun briew la donkam ban don ïa ka synshar ka khadar ne ka Politics kumba long ha kine ki sngi kiba mynta.
Nyngkong eh ki briew kim donkam wat ïa ka pisa hynrei ki shu ïa kylliang ia ki jingbam bad kiwei pat ki tiar ba ki donkam (Bartar system).
Hynrei katba nangmih ka por la donkam ban don ia kata ka bynta ne ka medium kaba lah ban long lang ka nongkylliang ïa baroh kii jingdonkam bad kata ka dei ka pisa.
Namar kata ha kine ki sngi ngi donkam ban don ia ka bor treikam bad ia kane la peit da kata ka bor synshar ne ka Politics.
Ki paidbah ha kine ki sngi kim dei ban sngewthuh bakla ba ka Politics ka dei ka pisa.
Hynrei ym lah ban len ba ka pisa ka dei pynban ka POLITIK.Haba baroh ki kwah bor kumno keiñ ki dang lait pat na kata ka bamsap?Yn nai da ïakren eh ïa kata ka bamsap hapoh ka ri India, hynrei hangne ha ka jylla Meghalaya ruh bun ki paidbah ki la ïakylla bam sap lut.
Ka jingbamsap ka la kiew haduh ki riew madan ne “grassroot".
Ki paidbah ki sngew ba ka long ka kam kaba shitom ïa ki ban ïashimbynta ha ka jingjied ia ki nongmihkhmat jong ki, hynrei ynda ha ba la pynbamsap ïa ki da ki nongmihkhmat kiba theh da ka pisa puk puk, ki paidbah khamtam ha ki thaiñ nongkyndong ki peit khmat khliaw lano ba kata ka por election kan wan biang khnang ba kin ïoh bynta ha ka kam bamsap.
Hato lah mo ban ïoh pat ïa ki nongmihkhmat kiba khuid ba suba haba ki paidbah hi kim sngewthuh ïa kata.
Ka jingïakhih pyrshah bamsap jong u Anna ha ki snem kiba la leit ka la saphriang ha baroh kawei ka ri India, hato kane kala kut noh tang katto.
Kane ka jingïakhih bamsap ka dei ban long ka jingiakhih kaba jur bha khamtam lei ha la por shuwa jong ka Election bad ha ka por Election khnang baki paidbah kin sngewthuh kaei kata ka bamsap.
Ka jingbatai halor ka Politik, la ong ba “ka dei ka bor ban pynlong ïa kiwei ban leh ïa kaei kaba kita kiba don ha ka bor ki donkam".
Ym lah ban len ba ka politik ka dei shisha ka bor bad kumjuh ruh ka pisa ka dei shisha ka politik, da ka pisa la pynlong ïa ki paidbah ban jied ia ki nongmihkhmat jong ki, ha ka bor jong ka pisa ki nongmihkhmat kiba don ia ka ki shah jied bad ïoh ban bat ïa ka shuki jong ka bor.
Ka long kaba sngewsih bad kaba ktah haduh katta Ki kyrtong MLA/MDC haman la ka Election ki la Investment ne theh baiseng ishyrkhei bha da ka bor jong ka pisa.
Ki heh saipan ki la pynkylla long Business ne mar khaiï ïa ka Election.
Naduh ka Election MLA, MDC bad ha ka Elction MP ruh la ïohi ïa ka jingtreikam borbah jong ka tyngka.
Lada don ka tyngka wat kito kiba ym don jingshemphang ei ei shaphang ka shynshar khadar ruh kim salia ban mih ban ai aireng.
Hooid baroh kim lah ban lait na ka pisa hynrei ym pat haduh u pud ban pynlong kam Khaïi ne Business ïa ka kam shynshar khadar.
Ka jingtheh pisa jong ki heh saipan na ka bynta ban jop ha ka Election ka long beit ba kin kurup ïa ka bor synshar bad hadien hane ynda la wan ha ka bor synshar sa shna ki aiñ kiba lai phew jait ban pynmih ne khyllie ia ka jingduh baroh.
Hato lada kano kan dang ïai bteng lah mo ban ïaleh pyrshah ïa ka jingbamsap?Namar kata ban wanrah ïa ka jingïakhun pyrshah bamsap kaba jop donkam ban pynsngewthuh ïa ki paidbah ban tip kaei ka bamsap.
Ka jingbamsap ka wanrah ïa ka jingdkoh jong ka jingïaid beit jong ka synshar khadar namar ba ki nongmihkhmat kiba bamsap ki hap ban khyllie jinglut ïa baroh ka pisa pisa kaba ki la pynlut ha ka por election.
Ngi ïohi ïa ka jingkiew dor jong ka bam ka dih hapoh ka ri bad khamtam ha ka jylla jong ngi kane ka dei ka jingmih na ka jingbsamsap kaba ki paidbah ki ïadonbynta lang.
Nongstoiñ, Naitung, 9: Ka long ka bym lah ban ngeit hynrei ka long pat ka jingshisha, ba ka sorkar pdeng ka la ithuh kyrpang ïa ka shnong Langdongdai kaba don ha West Khasi Hills bad kaba hap hapoh ka Mawshynrut C&RD Block kum ka Aspirational village.
U bah Birbor Riangtem sordar jong katei ka shnong haba pyntip ha u nongthoh khubor, u la ïathuh ba hadien ba ka sorkar pdeng ka la ithuh kyrpang ïa katei ka shngong kum ka Aspirational village, ki tnad treikam bapher bapher jong ka sorkar ki ju wan na ka por sha ka por ban ai jinghikai ba bun jait ïa ki paitbah nongshong shnong kum ha ka rep ka riang, thaiñ jingthaiñ bad kiwei kiwei, ki bynta na ka bynta ban kyntiew ïa ka ïoh ka kot jong ki nongshong shnong.
Nalor kata u la ïathuh ruh ba dang shen eh, ki heh jong ka ICAR Umïam ba kynthup ïa u Dr.V.L.Verma Director, ka Dr.M.Bilashini Devi kaba dei ka saïantis, Dr.Vanlalruati bad Dr H.D.Talang, ki la wan ban pynlong ïa ka jingai jinghikai kumno ban rep ban riang ïa ki jait jingthung bapher bapher kum ki syntiew ki skud bad kiwei kiwei ki jingthung.
U bah Riangtem u la ïathuh ruh ba hadien ba la kut ka jingai jinghikai, kitei ki heh jong ka ICAR ki la sam ruh da ki tiar kum ki symbai ba bun jait kum ki symbai jhur, ki symbai syntiew bad kiwei kiwei.
Nalor kata ki la sam ruh da ki khiew ban ai um syntiew ki pump ban synreit dawai bad kiwei kiwei ki jait tiar sha ki paitbah kiba la wan ïashim bynta ha katei ka training.
U la ong ruh ba ha katei ka shnong ki la don kumba shisphah hynñiew tylli ki longïing bad ki paitbah nongshong shnong mynta ki ap khmihlynti bad angnud, ba ka sorkar kan pynkloi ban pynïoh sa ïa kiwei pat ki jingdonkam na ka bynta ki paitbah kum ka jaka sumar, ka umbam umdih bad kiwei kiwei.
Hynrei u la ong ba ka jingdonkam kaba hakhmat eh ka dei ka surok, namar lada ym don ka surok kaba biang wat lada ki jingmih na ka thaiñ ki bun katno katno ruh kam don jingmut, namar ki shu sahkut tang ha poh shnong hynrei ban shalan sha ki ïew ki hap ym lah namar ka jingbym don ka surok.
Nongstoiñ, Naitung, 9: Ki paidbah jong ki shnong khappud bad ka Assam ki angnud ba ka sorkar, kan phah ïa ki ophisar jong ki tnad treikam ba kynthup ïa ki Officer jong ka District Horticulture bad District Agriculture Department jong ka West Khasi Hills District ki la leit ban iuh kjat ha ki shnong kiba don ha khappud bad ka Assam ba kynthup ïa ka Nongma, Nongmawlong, Langpih, Sohmarang, Mawdiangsnam, Nongmawleiñ bad bun kiwei kiwei ki shnong ha katei ka thaiñ.
Ki Sordar jong kitei ki shnong haba ïakren bad u Nongthoh khubor ha Langpih, ki la ïathuh ba ha ki snem ba la dep ki ophisar sorkar kiba peit ïa ka rep ka riang, ki la wan jurip ïa kitei ki shnong ha kaba ki paidbah ki la sngewkmen bad kyrmen ruh ba kin sa ïoh jingïarap na ka sorkar ha kaba ïadei bad ka rep ka riang, hynrei haduh mynta kim pat ïoh satia kino kino ki jingïarap.
Ki la ong ruh ba baroh ki nongshong shnong katei ka thaiñ, ki im da ka rep ka riang bad ka jaka ruh ka dei kaba sei soh haduh katta katta ha kaba baroh ki jait Diengsoh, ki kwai, Tympew, Kait, Sohtrun, bad kiwei kiwei ki dei ki mar rep kiba kongsan tam ha katei ka thaiñ.
Kumta ki la kyntu ruh ïa ka sorkar ba kan thaw lad ha ka ban wan ai ïa ki kynja ai jinghikai ïa ki paidbah ha kaba ïadei bad ka jingthung ïa ki dieng jri (Rubber Plantation), shna Umsoh bad kiwei kiwei na ka bynta ban kyntiew ïa ka ïoh ka kot ka kamai kajih jong ki paitbah.
Ki la ong ba ki paidbah ki da kwah eh ba ka sorkar kan phah ruh ïa kiwei kiwei ki Officer jong ki tnad treikam, ba kin wan ban jurip ïa katei ka thaiñ ba kin tip kiei ki jingdonkam jong ki paidbah bad ba kin pynlong ruh ïa ki prokram ai jinghikai khnang ba kin nang kumno ban pyntrei kam.
Ki rangbah nongïalam shnong, ki la kyntu ïa ki Officer jong ki ar tylli ki tnad treikam kiba la wan jurip ïa katei ka thaiñ, ba kin pynkynmaw biang ïa ka sorkar halor ka jingwan jurip jong ki ïa katei ka thaiñ, khnang ba kan ïaleh ban thaw ki lad ki lynti na ka bynta ban kyntiew ïa ka ïoh ka kot bad ka kamai kajih jong ki paidbah.
Nongstoiñ, Naitung, 9: Ka surok ba la shna da ka tnad PWD na porla sha Tynhiang lyngba ka shnong Rimardon, ka dei kaba kaba donkam bha hynrei la bun bun snem naduh ba la shna ïa ka, ka sorkar kam shym pat la pynbha ne siang rong ïa katei ka surok.
Kumta ka la buh ïa ki paidbah nongshong shnong ha ka jingeh kaba khraw.
Dei tad hadien ba u bah H.L.Nongsiang MLA barim u ba dei ruh u nongaibuit jong ka NPP Mawshynrut, u la ai jinghmut ïa u Bah Gigur Myrthong MLA ba mynta jong ka Mawshynrut ba un pynsngew sha ka sorkar, ba ki paidbah ka thaiñ Tynhiang ki donkam palat ban don ïa ka surok kaba bha.
Kumta utei u Nongmihkhmat u la pynsngew sha ka sorkar bad u la lah ruh ban pynkohnguh ba kan mang pisa na ka bynta ban pynbha bad siang rong ïa katei ka surok.
U bah B.Lyngkhoi Secretary ka shnong Tynhiang haba ïakren bad u nongthoh khubor mynta ka sngi, u la ong ba ka surok ka dei u budlum na ka bynta ban kyntiew ïa ka ïoh ka kot bad ban pynsuk ïa ki paitbah ha ka leit ka wan, ka kit ka bah bad ka kamai kajih.
Kumta ka jingmang pisa jong ka sorkar ban pynbha bad siang rong ïa katei ka surok ka la long ka jingkyrkhu kaba khraw ïa ki paidbah.
U bah Lyngkhoi u la ong ruh ba ka jingpyntrei ïa katei ka surok ka la ïaid shait shait naduh u snem ba la dep bad ka la pynsuk shibun ïa ki paitbah ha ka leit ka wan.
U la ong ba na ka liang ki paitbah nongshong shnong jong ka Rimardon,Tynhiang, Proiñ bad kiwei kiwei ki shnong kiba don ha katei ka thaiñ, kim lah khlem da ai khublei ïa u bah G.Myrthong MLA ba mynta bad ïa u bah H.L.Nongsiang MLA barim ba ki la shimkhia na ka bynta ka jingdonkam jong ki paitbah.
Shillong: Ka TECNO, kaba long ka kompany shna phone ha ka pyrthei mynta ka sngi ka la pynmih biang sa ïa kawei ka phone kaba la pynkhih win shisha kata ka TECNO SPARK 8P hapoh ka thup jong ki phone SPARK 8 series.
Kane ka smartphone ka don ïa ki bor treikam kibba bha tam kum ka jingdon jong lai tylli ki camera shadien kiba 50MP ba don bad ka AI, ki long ruh kiba khlain na ka bynta ban shon dur mynmiet ne Super Night mode ïa kaba la nang kham pynbha shuh shuh ïa kane ka jingtreikam da kaba don ïa ka F1.6 Aperture kaba lah ban shon ïa ki dur kiba itynnad bha wat lada ka jingshai ka duna.
Ka don ruh ïa ka 6.6" Full HD+ display kaba nang kham pynitynnad shuh shuh haba peit ïa ki dur bad kadon ruh ïa ka RAM kaba 7GB kaba lah ban pynheh da kaba leh ïa ka Memory Fusion.
Kane ka smartphone ka don ruh ïa ka Mediatek Helio kaba sted bha bad ka don ïa ka processor kaba long G85 khnang ba kane ka phone kan ym don ka jingthut bad khlem kano kano ka jingthut haba lehkai.
Da ka jingïoh mynsiem ïa ka jingjop ïa ka jingpynmih ïa ki phone hapoh ka thup jong ka SPARK series bad ba ka aiom lehkmen ka la jan wan.
Kumta, ka TECNO Mobile sa shisien ka la ieng ban pynmih ïa ki mobile kiba kham bha shuh shuh, bad kane ka long ban khring ïa ki nongthied kiba kwah ban thied ïa ki phone kiba sted.
Ka TECNO SPARK 8P ka la rung bad sdang ïa ka kam ban pynïaid iew ïa kine ki phone ha ki iew ha ri India da kaba pynthut ïa ka sub-11K segment da ka jingbuh ïa u battery uba khlain haduh 5000mAh bad u flash charger uba 18W.Ka jingïadonlang jong kine ki ar tylli ka nang pynkhlain shuh shuh ïa ka jingtreikam u battery bad nang pynkloi ïa ka jing charge ïa ka phone, bad ka pynlong ba ki nongthied kim donkam ban charge haduh 25 sngi lada ym pyndonkam ïa ka.
Kane ka smartphone kaba dang shu pynmih ka long ka bym don jingthut wat lada ka kti ka bit ïa ka kynja umphniang ne khlein ha ka por ba leh ïa ka Fineger print ne Anti-oil Side Fingerprint bad ka shim por tang 0.24Sec ban plie ïa ka phone, ka long ruh kaba stang bad kyntiak bha ha ka dur ka dar bad ka jingpynwandur ïa ka, ka long kaba la shna ha ka rukom kaba beit lain ne linear texture bad vertical axis bad kane ka nang pyni stang shuh shuh.
Kane ka smartphone ka wan ha ki saw jait ki rong kata – Turquoise Cyan, Iris Purple, Tahiti Gold bad Atlantic Blue.
Haba kren ha ka sngi pyllait paidbah, U Arijeet Talapatra, CEO jong ka TRANSSION India, u ong, “Mynta ka, TECNO Mobile kadei ka kompany kaba wan ba 4 ha ka jingheh ha ka liang ka jingpynmih ïa ki smartphone ha ka sub-10k segment katkum ka kaiphod jong ka Counterpoint Market Share Report, Jymmang 2022.
Nongstoiñ, Naitung, 9: Ka jingdonkam dohkha ha West Khasi Hills ka jur bha, hynrei haduh mynta ha man la ki ïew ki hat haduh ki dukan ha ki nongkyndong, dang hap ban pyndap da ki dohkha kiba la shalan na shabar jylla.
Haba phai ha ka kam ri dohkha bad ka jingdon jong ki pung ha poh ka distrik, ym lah ban len ba lada baroh kiba don ïa ki pung ri dohkha, ki dei kiba la pyntbit bad kiba la shemphang ha ka kamai kajih, ka West Khasi Hills ka lah ban dei kawei na ki distrik, kaba lah ban pynmih bun ki dohkha ban die ha ki ïew ki hat.
Haba phai ha ka kam ri dohkha ka Fisheries Department tnad treikam jong ka sorkar ka peit ïa kane ka bynta, imat ka tlot haduh katta katta bad kam don ruh ïa ki nongtrei kiba tbit ban peit ïa katei ka kam.
Nalor kata ha ka jinglum jingtip jong u nongthoh khubor, la lap ba kito ki nongshong shnong kiba la ïoh jingïarap na ka sorkar ban shna ïa ki pung ri dohkha, ki ïoh jingmyntoi tang ha ka por ba ki don ki briew kiba wan shim wai ïa ki pung jong ki, na ka bynta ban pynglong ïa ka jingïakop khwai bad don ruh katto katne ki trai pung, kiba ïoh jingmyntoi da kaba shah ïa ki briew ba kin wan khwai bad ki shim ha ka dor shispah haduh arspah tyngka shi sngi uwei u rawon.
Haba phai ha ka jingdon ki pung hapoh ka distrik ym lah ban ong ba baroh ki dei kiba ïoh jingïarap na ka Fisheries Department, hynrei ki don ki pung kiba la shna da ka jingbei pisa jong ka NABARD bad ba la pyntrei da sorkar lynba ka ka Soil Conservation, DRDA bad kiwei kiwei.
Nalor kitei ki pung ba la pyntrei da ka sorkar bad kiba la ïoh jingïarap na ka Fisheries, ki don ruh ki pung ba ki riew shimet kiba don ïa ki jaka kiba biang ki tyllong um ki shna hi, na ka bynta ban pynneh ïa ka um bad ban ri dohkha ha kajuh ka por.
Haba phai pat ha ka jingdon jong ki wah, ka West Khasi Hills ka distrik kaba don bun eh ki wah, kiba lada ki paitbah nongshong shnong ki ñiewkor bad sumar, da kaba khanglad bad pyrkhing ban pynïap pathar ïa ki doh kha doh pnat kum ka khang jar, wieh dawai bih, siat bom bad kiwei kiwei, ki ïew ki hat kin bun da ki dohkha ba la pynmih hi na ki pung bad ki wah kiba don hapoh ka distrik.
Kumta ka don kam ïa ka sorkar ba kan peit bniah ba ki nongtrei ha ka Fisheries Department, ki dei ban long ki briew kiba la tbit bha ha ka kam ri dohkha bad kumno ban ai jinghikai ïa ki nongshong shnong, kiba ka la ai jingïarap ha ka ban shna ïa ki pung.
Nalor kata ba katei ka tnad treikam kan shim khia ha kaban ai jingïarap ïa ki shnong ki thaw, kiba shim khia ha ka ban sumar ïa ki um ki wah na ka bynta ban pynneh pynsah ïa ki dohkha doh pnat bad baroh ki jingthaw kiba im ha poh um, khnang ba ki paitbah kin trei shitom bad shimkhia ha katei ka bynta.
Watla ka sorkar jylla ka la wanrah da ka Aqua Mission hynrei ka jingpyndap dohkha hapoh ka jylla ka dang duna haduh katta katta.
Ka tnat Fisheries ka la iarap ban kyntiew ia ka kam ri dohkha da kaba iarap ia ki symbai dohkha khnang ba ki nongrep kin im kamai jakpoh.
Hadien katto katne sngi na ka jingjur slap hapoh ka jylla hi baroh kawei kaba la wanrah ïa ka jingshlei ki um ki wah, ka jingtwa khyndew bad ka jingkyrhuh ka mei mariang kaba la wanrah ïa ka jingduh ba jur ymtang ïa ki jingdon jingem hynrei khamtam ka jingduh ïa ki mynsiem briew ba kordor.
Ki thwei bad ki wah kila kylla umsaw bad dap da ka um smam.
Phewse, ka tnad bording jong ka jylla kala pynmih syndon hi da ka Load shedding lane ka jing pynjari ïa ka por sam bording hapoh ka jylla baroh kawei.
Kaei kaba nga kum u nongshong shnong ngam lah ban pei phang ka dei ba : Haba duna ka jingdon ka um, hana yn pynjari ïa ka rukom sam bor ding namar ka jingduna ha ka jingpynmih ïa ka, katba mynta pat haba ki Thwei bad ki um ki wah ki kylla umsaw bad dap hi smam, hana la pynjari syndon hi ïa ka por sam bording sha u paid nongshong shnong ha ka jylla namar jong ka jing bun palat ka um.
Kine ki ei kiei nga sngew kila kylla long pynban kum ki khana puri-skam jong ki khynnah.
Hynrei hadien ka jingtih bniah bad lum jingtip ïa ki jingshisha.
Tyngkreiñ ka paw pyrthei ba ka kor pynmih bording Generator Stage IV Power Station kaba don ha Nongkhyllem kaba don ïa ka bor pynmih haduh 30MW kala sniew naduh u snem 2019, Shuh shuh ka 30MW Generator Stage III Power Station ha Kyrdemkulai kam shym la treikam shuh naduh u snem 2021.
Ban shuh shuh ïa ka jingduna ka jing pynmih bording la ioh jingtip ba ka 42MW Power Generator ba don ha Leshka Power Station kala sniew dang ha u bnai June eiei.
Hynrei ka long kaei kaei pat ka bymlah ban tip bad pei phang ba ka sorkar kam shym la shim ïa ki lad ki lynti ban shna ne ban pynbha ïa kine ki lai tylli ki Generator bad kane ka jing leh kuman ka sorkar kala wanrah ïa ka jingduna ban pynmih bording kat haduh 102MW hapoh ka jylla.
Haba kumne ïano yn kynnoh ? U Myntri ka tnad bording u tip hi ïa kane ne u shu kwah ban sngap jar ïa ka? Ko Myntri Rangbha ka jylla, dang don shuh shuh ki project thymmai kiba phin pynbna haba tang kine kiba donkam ïa ka jingpeit jong phi ruh phim lah eiei ban leh na ka bynta ka jingsuk u nongshong shnong?Lada mynta ngin ïa khyllie pat ïa ka Resol HSSLC bad ka Resol SSLC ba dang shu dep pynbna ha une u bnai bala dep.
Ngim lah ban iohi ïa kano kano ka skul sorkar kaba lah ban pynmih ïa ki khynnah ha ka Top 20 list lane ka thup ki 20 ngut ba hakhmat tam, baroh na kiba ngi iohi ba leh bha dei ki khynnah ba wan na ki skur private ne ki skul ki ‘riew shimet.
Balei ka jia kumne ïa ka pule ka puthi hapoh ka jylla?U Myntri ka tnad pule dangle u dei ban ai ka jubab ba biang ïa u paid nong shnong shnong ïa ka jingran dien ka pule ka puthi ha ki skul sorkar hapoh ka jylla.
Ym lah ban len ïa ka rukom thung ïa ki nongpyniaid ïa ka tnad pule ne ki skul kiba bunsien bunsien la iohi bala thung da kiba shu sieh (Officiating) naduh ki District office haduh ki Sub division ne ki nongpyniaid ïa ki skul sorkar.
Kaba ki nonghikai bala tbit ha ka kam bad kiba la dei shisha ne dei hok ban ioh ïa ka promotion la shu leh klet ïa ki bad la shu ïuhroit ïa ka hok jong ki.
Imat hakhmat kane ka sorkar, kim pat biang ne ba kim lah ban kylla long ‘ñiang kohnguh kumba kito kiba bat ïa ka bor ki kwah.
Mynta pat to ngin ïa peit sa ïa ka tnad surok ka jylla.
Ka jingther une u slap ha kine ki taiew bala dep kala wanrah shisha ïa ki jingjulor ha ki surok ha baroh ka jylla.
Hynrei kaei kaba i shrai pat ka dei ka jingsniew wat ki surok ba dang shu dep shna ne ki surok ba dang shu dep pynbha.
Imat kane ka tnad pat ka shu ailad ïa ki contractor jong ka ba kin leh kat kaba ki mon ha ki por ba pynbha ne maramot ïa ki surok khlem da don ka jingpeit jingkhmih ba bniah bha da ki Engineer ka tnad.
Haba kumne, ïano pat yn kynnoh ? ïa u slap ne ïa u briew? Ko Myntri ba peit Surok, phi ïa leh aiu ban pynbha ïa ki surok bad ki lynti ha ki shnong ki thaw? Kumban shim nuksa, u surok Shillong- Jowai uba la da ym dei ba tangon tyng-eh da ka ïingbishar ba don burom ka Jylla, ngi da iatip shai ba phim pat leh ei ei hi em.
Kaei kaba sngewsat shuh shuh ka long ba wat une u surok ba dang shu dep shna shen ruh ula sniew lut.
Kane ka Sorkar ka dei ka sorkar kaba stad shisha ban pan na ka sorkar kmie ïa ka song pisa baheh baheh, Hynrei pat ha ka liang ka Development bad ka roi ka par u duk u suk, kane ka sorkar ka ioh hakhmat eh da u nod.
Mynta ka Jylla jong ngi kala kynjoh ïa ka rta rangbah ba 50 snem, hynrei haba peit pat ïa ka jylla i kum kato kaba dang 10 snem eiei ba dap tang ki jingduna ha baroh ki liang ïa u paid nongshong shnong.
Lada kiwei ki jylla kiba dang 10 ne 15 snem eiei kida ïa kiew arted ha baroh ki bynta, Balei kane ka jylla jong ngi?Mynta to ngin iapeit ïa ka Jaiñtia Hills kaba dei ka thaiñ ba pynmih ki jingmyntoi ba bun ïa ka sorkar ha ka jylla.
Kane ka sorkar ka la kjit lut ïa ka ngap jong kane ka thaiñ hynrei ha ka liang ka development pat, ka Jaiñtia Hills ka duna lut ha baroh ki liang.
Naduh ki surok, ki umbam umdih, ka bording, ka pule ka puthi, ki jaka sumar sukher bad kiwei kiwei kiba ki nongshong shnong ki dei hok ban ioh (basic necessities) ki long kiba duna shaba palat.
Ka jing-ibeiñ ïa ka thaiñ da ka sorkar kala poi shaduh u pud ba kiei kiei ki project thymmai ba ka Sorkar ka thmu ban shna hapoh ka jylla, phewse ka thaiñ kam juh ioh eiei – bun na kine ki development ki iaid beit beit sha ki thaiñ Garo bad katto katne sha ki thaiñ Khasi.
Katba ha Jaiñtia hills pat da u nod man ka por.
Kine ki Hynñiewtrep (7) jaiñspong kiba la jied kynsai da u nongshong shnong ha ka por 2018 ki long pat kum ki ‘Niang kohnguh.
Katba rai katba ong u Myntri rangbah, kin ngeit beit naphang tang ban biang ka kamai ka kajih ka ioh ka kot jong ïalade.
Ymdon uwei ruh u ban nud ban ieng ïa-nia ne ban ïa thalaiñ na ka bynta ban roi ban par ka thaiñ bad ban suk u paidbah.
Hynrei ki shu sngap jar na ka bynta u paitbah ynda ïa lade la ioh phoida pat.
Ka la kylla long ka jingiam rem ïa u paid nongshong shnong ka thaiñ ha baroh ki liang.
Ha ka ban pynkut, hangne nga da kyntu ïa baroh ki paid ka Ri Jaiñtia bad ka Jylla hi ba ngin long kiba da husiar bha ha shwa ba ngin jied ïa ki Nongmih khmat jong ngi ha une u snem 2023.
Wat ai ba ka pisa jong ki heh spah kan thied ïa ka mon bad ka rai jong phi.
To da ïa pyrkhat bha na ka bynta ka lawei jong ki khun ki kti bad ka pateng jong ngi hadien.
