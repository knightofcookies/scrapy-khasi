Ym dei ba ki thied pateng na ki nongkhaïi.
Bun bah ki stad thaw dur bad dro dur (artists) ki la pyni ïa ka sap ka phong jong ki hakhmat ki nongwan jngoh kai kiba bun.
Ki nong-oh dur har rukom na ki tnad dieng, kiba wan na Garo Hills ki ong ba kim ju ïoh lad satia ban leit pyni lem ïa ki jingshna jong ki shabar jylla.
Lada dei ba kine kiba duriap ïa kane ka kam ki ïoh ïa la lad ban die ïa ki ha ki dukan hangne ha sor Shillong kan jin da la ïarap eh ïa ki.
Ki artist kiba pawnam kum U Rangbah Benedict Hynniewta, Raphael Warjri, Careen Langstieh bad bun kiwei pat kiba ngam lah kynmaw kyrteng ki la buh ïa ki jingdro jong ki ha kylleng ka Nan Polok ha kine ki lai sngi haduh 14-16 tarik u Nohprah.
Ki don shibun bah ki samla kiba tbit ban shna ïa ki jingdih kiba har rukom kiba ka shna na ki kynja soh kiba mih na kane ka ri jongngi hi.
Ki paidbah ki ïa ïohlad ban mad ïa kine ki jingdih har rukom.
Ki paidbah ki ïoh lad ruh ban mad ïa ki kynja jingbam har rukom bad ban ïoh ïakynduh ïa kito kiba shet ïa kine ki jingbam, naduh ka ja ka doh, ka dohkha har rukom haduh ki jingbam phareng kiba la shet da ki samla kiba la ïoh ka jinghikai na shabar.
Shuh shuh ki nongtem kiba na Pynter kiba long ki nongtem ïa ki sur Khasi paka ki la pynjahthait ïa ngi ki nongsngap.
Ym dei tang mangi kiba sngewthuh ktien kiba sngewtynnad ïa kine ki jingrwai hynrei wat kiba wan nabar jylla bad na nabar ri ruh ki da sngewhun shisha ban sngap ïa ki jingput jingtem kiba na kane ka ri.
Kawei kaba sngewtynnad eh shaphang kane ka prokram Ki Khanatang Ka Aiom Tlang ka long ba ki bun bah kiei kiei kiba pynbyrngia ïa ki hep barit jongngi.
Mynsngi Saitjaiñ ka la don ka jingïathuh khana shaphang ka krem pubon ha Mawmluh kaba long ruh ka krem kaba ïohnam namar ba dei na ki mawshun hapoh ka krem ba la tip ïa ka snem jong kane ka pyrthei jong ngi kaba la don haduh 500 lak snem.
Na kane ka jingïathuh khana ki heprit ki la lah ban tip kham bha shaphang kiei kiei kiba don hapoh kata ka krem bad kane hi kan pynpyrkhat ïa ki shaphang ka spah ka phew jong ka mei ramew jong kane ka jylla jongngi.
Ki heprit ki ïoh lum jingtip ruh ba hapoh ka krem ki don ki dohkha bad ki shymprong kiba lieh bad kiba khlem khmat namar ba kim donkam ïa ki khmat hapoh krem ba ki im.
Ki don ki lymbit ruh kiba sah hapoh krem kiba mih shabar krem por mynsngi ban leit wad bam bad por janmiet pat ki wan her biang shapoh krem ban thiah da kaba sdien da khongpong halor ki maw.
ïa ka Krem Mawmluh ki stad saians ki la lap ba ka dei kawei ka lad ban tip ïa ka snem jong ka pyrthei bad ki la ai kyrteng ïa kane ka Krem ka Meghalayan Age lane Ki Snem Jong Ka Pyrthei Katkum Ki Jinglap na ka Krem Pubon ha Mawmluh.
Ka kot jingïathuhkana shaphang ka krem Mawmluh kaba la ai kyrteng, “Ka Krem Pubon Ba Phylla," ïa kaba la thoh ha ka ktien phareng da U Rangbah Glenn Kharkongor U heh-duh ka skul bah Martin Luther Christian University (MLCU) bad pynkylla Khasi pat da manga.
Kaba kham itynnad shuh shuh shaphang kane ka kot ka long ba ki don bun bah ki dur kiba la dro da I Kong Careen Langstieh iwei na ki artist ba pawnam jong ka jylla.
Ki heprit ki la sngewtynnad eh haduh katta katta ban ïoh bat ïa kane ka kot bad ki kmie ki kpa ruh ki la pynthied ïa kane ka kot na ka bynta ki khun jong ki.
Don sa kawei ka kot kaba dei shaphang ki sim har rukom ha kane ka jylla Meghalaya kiba la thoh bad buh de bad ki dur ïa kaba la pyllait myn Sngi Saitjaiñ.
ïa kane ka kot ruh bun bah kiba la sngew shoh mynsiem namar ki ïoh ban tip ïa ka kyrteng jong ki jait sim baroh.
Ym don da kawei pat ka tamasa tlang kaba da pyrkhat sani haduh katne na ka bynta ki khynnah rit.
Bunsien la shu pynleit jingmut tang ha ka rwai ka siaw hynrei Ki Khanatang Ka Aiom Tlang ka pyrkhat ban pynsngewtynnad lem ïa baroh bad kiba wan hangto ki kmen ban ïoh wan ïalam ïa ki khun ki ksiew jong ki.
Nalor kata ki don ki jingbatai na ki nongshna khiew khyndew na ka shnong Nyrnai, na ri Jaintia kiba la wanrah ïa ki khiew jong ki bad ki da batai lem ruh ïa kiba kwah sngap, kumno ba ki shna ïa kine ki khiew ranei.
Ngi ïoh shibun ki jinghikai na kane ka jingleh tamasa, ym tang ka put ka tem.
ïa kane ka prokram Ki Khanatang Ka Aiom Tlang la pynïaid da ka kynhun Da-Kti kaba la ïalam khmat da I Kong Rida Gatphoh lem bad ka kynhun jongi kiba la trei shitom kat lah kat ïai ban pynkmen ïangi ki paidbah.
Don shibun ki tiar kiba nylla ïa kiba ngin ym lah ban ïoh na ki dukan hynrei kiba ngi ïoh ban thied na kane ka Tamasa Tlang.
Hooid ka don ka jingïarap na ka liang ka Meghalaya Age Ltd kaba dei ka kompeni ba pynïaid da ka sorkar jylla hynrei ka jingmut dur bad ring dur ïa kane ka prokram ka dei ka kam jong ka Da-Kti bad ngi dei ban sngewnguh ïa katei ka kynhun kaba la lah ban wanrah jingkmen na ka bynta ki khunlung, khynnah, ki samla, riew rangbah bad wat kiba la tymmen ruh.
Namarkata ban shu ïa woh dong ba kine ki jingleh tamasa kum ha kine ki por ki long kum ba pynbijai ei ïa ka pisa sorkar kim shnongnia da lei lei ruh.
Ka shong ha ki nongpynïaid kumno ki lah ban pyrkhat da kaba ïar jingmut haba ki pynlong ïa kum kine ki prokram.
Nongpoh, Nohprah 18: Ha kawei na ka prokram ba la pynlong da ka Socio Economic and Education Life Development Committee (SEELDC) kaba dei ka Committee na hap ha ka jingpeit jingkhmih ka Umsong District hapoh ka KJP Sepngi kum shi bynta ban pynmih pisa na ka bynta ban tei ïa ka ophis jong ka District Umsong, u President ka HYC sengkmie, u Bah Roykupar Synrem nalor ba u la kular ban ïa kner lem ïa ki lad jingïarap ha kaba tei ïa katei ka ophis treikam ka Distric, u la ban khia ruh halor lai tylli ki bynta ba ngi dei ban kiar khnang ba ka dong bad ka thaiñ kan dang kiew shaphrang ha baroh ki liang.
Kane ka dei ka prokram ba kyrpang ba la pynlong da ka District Umsong ha ka sngi Saitjaiñ ha ka Shnong Umsong ha Ri Bhoi District ba ka District Umsong ka la trei borbah na ka bynta ban pynmih pisa ban pyndep noh ïa katei ka ophis kaba ki la mang ha ka jinglut kaba T.50 lak.
Haba kren ha katei ka sngi kum u nongïalam ba rangbah ka HYC sengkmie, u Bah Roykupar Synrem u la ai ka jingïaroh ïa ka District Umsong kiba la don kata ka jingiohi jngai ban tei ïa katei ka ophis ba pura ha Umsong bad kane ka jingdon ka ophis kan long ka jingmyntoi ym tang ïa ka District, hynrei kan ai jingmyntoi ruh ha kiba bun ki bynta ba shisien ba la don ka ophis treikam ba pura kin ioh ban ïathir ne ïa mir jingmut ym tang ha ka kam ka jong u Blei bad kin ioh lad ruh ban pyrkhat ne ïa tai na kabynta ka bha jong ka imlang ka sahlang.
Ha katei ka sngi, nalor ba u la kular ban ïa kner ka kti ka diang ka kti kamon katkum ka jingkotbor ka seng ban ïa syniang na ka bynta ban pyndep ïa katei ka ophis ka District Umsong, u Bah Roykupar u la kren ruh halor lai tylli ki bynta ba kam dei ban rung ha ka imlang ka sahlang khnang ba ka jaid bynriew jongngi kan dang kiew shaphrang lada ngi lah ban kiar na kitei ki lai tylli ki nongshun ha kajingim jongngi hapoh ka imlang ka sahlang.
U la pynpaw ruh ba kitei ki lai tylli ki bynta kiba ngi hap ban kiar ka long ban nym ailad ba u drok un rung sha katei ka dong bad ka thaiñ khnang ba ki khun samla kin lait na kajingshah pynjot ha u drok, kaba ar ka long ban kiar na ka shongkha khynnah bad kaba lai ban kiar na ki kam bamsam.
“Lada ngi lah ban kiar tang na kitei ki 3 tylli ki jingshah ktah ha ka jaid bynriew kiba kynthup naduh u Drok, ka shongkha khynnah bad ka jingbam sap, kan wan ka jingkylla ha ka imlang ka sahlang bad kan kyntiew ïa ka ri bad ka jaid byrniew" ong u Bah Roykupar Synrem kum u nongïalam ka HYC Sengkmie.
Namarkata, u la ban khia ruh ba kum ki paradoh ki parasnam ki dei ban don lang ïa kata ka jingkitkhlieh na ka bynta ka imlang ka sahlang bad haba don lang kata ka jingkitkhlieh ne ka jingïatrei lang kan lah shisha ban kyntiew ïa ka ri bad ka jaid bynriew jongngi ha baroh ki liang, u la bynrap shuh shuh.
Shillong, Nohprah 18 : Ban khring ïa ki nongwan kai khamtam eh ïa kito kiba wan shiing shisem bad ruh kiba wan shi paralok, ki nongpynïaid jong ka Dwet Singh Rymbai Green Resort (DSRGR) ha ka sngi Saitjaiñ ki la plie paidbah ïa katei ka jaka shangkai pyngad ha ka shnong Laitdiengwah, Smit.
Ïa kane ka resort la plie da u Syiem ka Hima Mylliem, Paiem Ainam Manik Syiem ryngkat ka jingdonlang kiwei pat ki Myntri ka Hima Mylliem ryngkat u trai jong katei ka resort Bah Kordor Marbaniang bad ruh u Bah SS Sohtun nalor u Sordar ka thain, ki nongïalam shnong bad ki bahaiing hasem.
Ha katei ka jaka jngohkai, la buh lut ïa ki jaka pynbyrngia na bynta ki khynnah, nangta ka madan phutbol rit ïa ki samla, ka jaka khwai ïa ki rangbah nalor ki iing sah ba la shna ha ki ranab diengksehKaba kham khring eh ïa ki nongwan ha katei ka sngi dei ka jingbuh ïa u kulai ha kaba ki khynnah rit ki ïa lum ban peit bad ïalehkai bad u.
U Bah SS Sohtun uba peit ïa katei ka jaka, u la ïathuh ba ka jingai kyrteng Dwet Sing Rymbai ka dei ban kynmaw ieit bad pynneh pynsah ïa ka kyrteng jong u Paieid uba la khlad noh uba thrang ban ïohi ba ha katei ka jaka ba heh 300 akar kan ieng ka jaka shangkai pyngad.
U Bah SS Sohtun u la ïathuh ruh ba ki la buh ruh ïa ka dukan kaban pynbiang ïa ka bam ka dih na ka bynta ki nongwan kai.
Katkum ka jingïathuh jong u, ki bam ba shet hangtei kin dei beit tang kiba mih na katei ka thain hi ym kiba wanrah na shabar.
Na ka liang u trai pat, Bah Kordor u la ïathuh ba mynta ki la pynkhreh ban pyndep sa ïa ka nan ban jngi kaba ki buh ban sdang ban pyndep noh ha u snem ban wan.
U la ïathuh ruh ba katei ka jingpynkhreh jong ki kadei kaba la ïaid da ki phew snem kumno ban pynwandur ïa ka nan ban ïoh buh ïa ki lieng na bynta kito kiba kwah ban shongkai hapdeng um, nangta ban shna ïa ka pung khwai bad ruh ïa ki iing sah pyngad.
Shillong, Nohprah 18 : U Myntri Rangbah ka jylla ha ka sngi Nyngkong u la pynbna ba ka sorkar kan sa mang sa kumba 100 tylli ki Processing Plant na ka bynta ban pynsuk shuh shuh ïa ki nongrep ba kin lah ban pynïaid iew ïa ki mar rep jong ki hadien ba la dep ban pynbit pynbiang.
Ïa kane u la kren ha ka jingrakhe ïa ka sngi kyrpang ki nongrep kaba long ha Resubelpara, North Garo Hills.
“Khnang ba ngin poi sha ka thong, ngi donkam ïa ki nongrep ba kin die ïa ki mar rep kiba la dep pynkhuid bad song bha khnang ba kin kham ïoh nong kham bun.
Na ka liang ka sorkar ruh ka buh thong ban kyrshan ïa ki lyngba ki skim kum ka Focus bad Focus+ ban pyntikna ba kan don ka jingkyrshan pisa," u la ong.
Nalorkata, u ong ruh ba ka sorkar ka kyrshan pisa ruh na ka bynta ban pynneh pynsah ïa ka mei mariang da kaba ïarap pisa ïa ki shnong ki thaw kiba pynneh ïa ki khlaw ki btap.
Ha kajuh ka por u la pyntip ba ki prokram kum ka YESS Meghalaya ki ai ka jingkyrshan kaba kham hakhmat ïa ki samla bad ruh ha kum kane ka por ba kynrei u drok, ka sorkar ka pan ka jingïatrei lang ban btin lynti ïa ki samla ba la bakla lynti.
La donlang ruh ha kane ka sngi naduh u Myntri ka tnad PHE, u Marcuise N Marak, nangta u Deputy Speaker u Timothy D Shira,ki heh sorkar bad kiwei kiwei.
Baroh shisngi ki la don bun bha ki prokram ban pynshai ïa ki nongrep nangta ka jingpyni nam ïa ki jaka rep ba la rim bha ha ka thain, ka jingpyni ïa ki phlim lyngkot halor ka rep ka riang bad kiwei kiwei kynthup halor ka jingtrei borbah ka skim PES bad kiwei kiwei.
Na ka liang u Myntri Rangbah u la sam ruh ïa ki cheque na ka bynta bun ki kam kiba ka sorkar ka plie lad ïa ki nongrep.
La ïathuh ruh ba la sam kumba 7.95lak tyngka ka jingkyrshan pisa sha ki 14 tylli ki Producer Groups lyngba ka FOCUS Scheme, 8.10 lak sha ki 21 tylli ki kynhun jong ki samla lyngba ka YESS, 70 lak tyngka kum ka ram sha ka Farmers Collective lyngba ka Working Capital Loans bad 2.61 klur la phah sha ki 60 ngut ki nongïoh jingmyntoi lyngba ka PES.Kum ka jingsdang ïa ka jingïaid lynti kaba thymmai na bynta ki nongrep, la plie ruh haduh 17 tylli ki kor ki bor na ka bynta ban pynkhuid bad song bha ïa ki mar rep.
Shillong, Nohprah 18 : Ka Khasi Student Union (KSU) hynne ka sngi ka la kynmaw burom ïa u Khrawpyrkhat ka Jaidbynriew, u Myllum Soso Tham da kaba leit buh syntiew ha ka shnong Saitsohpen kaba dei ka jaka ba la kha ïa u.
Ha kane kajuh ka sngi, ka Seng ka la pynlong ruh da ka prokram ba lyngkot ha phyllaw jong ka skulbah NEHU ban kynmaw burom ïa ka lyngkhuh sngi ïap ba 83 jong utei u Myllung ka Jaidbynriew.
Haba kren ha katei ka jingïalang, u Vice President ka KSU, samla Biangbor Paliar u la ong ba watla u Soso Tham u la kynduh bun ki jingeh ha ka jingim hynrei um ju randien pynban u la lah ban noh synniang shibun bha ïa ka imlang sahlang lyngba ka thoh ka tar.
U la ong ruh ba u Soso Tham lyngba ki jingthoh jong u, u la dep maham lpa ïa ka imlang sahlang ïa bun ki jingma kiba ap khamtam haba ïadei bad ka jingrung kyrthlep ki mynder bad ïa ki polisi bapher bapher jong ka sorkar bad mynta ka shong sa ha iwei pa iwei ban bud ïa kai dienjat jong u ban ïada ïa ka lawei jong ka Jaidbynriew.
Shuh shuh u la ong haba ïadei bad ka jingdawa ban ithuh noh ïa ka ktien Khasi ha ka Khyrnit kaba Phra, ka sorkar kam shym la shimkhia ban pynbor ïa ka sorkar pdeng.
“Ngi la ïohi ïa ka Resolution ba la mynjur ha ka Iing Dorbar hynrei haduh mynta kam don kano kano kaba thymmai haba ïadei bad ka jingdawa ithuh noh ïa ka Ktien Khasi ha ka Khyrnit kaba Phra jong ka Riti Synshar jong ka Ri.
Ngi kwah ban kylli ïa ka sorkar jylla kaei kaba la jia mynta ïa katei ka Resolution," u la ong.
U Paliar u la ong ruh ba ka Union kan ïai bteng ban buddien ban kyntu ïa ka sorkar jylla ba kan ïai tynruh ïa ka sorkar pdeng ba kan pynurlong bad ai jingithuh noh ïa ka Ktien Khasi ha ka Khyrnit kaba Phra jong ka Riti Synshar jong ka Ri.
Shillong, Nohprah 18 : U Nongïalam ka Congress uba dei ruh u MP na ka Shillong Parliamentary Constituency mynta ka Lah Sngi u Blei u la ong ba ka sorkar ka dei ban pynthikna ba ka seng Hynniewtrep National Liberation Council (HNLC) ka dei ban pynsangeh noh mar mar ïa ka jingpynrung dkhot jongka.
U la ong ka sorkar pdeng, ka sorkar jylla bad ka seng HNLC ki dei ban shim khia bha halor kane ka soskular kren ïasuk khnang ban poi sha ka thong.
U la ai jingmut ba ka sorkar ka la dei ban pyndonkam ruh da u Chairman ba rim ka seng HNLC u bah Julius Dorphang uba dei ruh u MLA ba rim ka Mawhati ban don bynta ha kane ka jingkren ïasuk.
ïa u bah Dorphang la kem bad set phatok halor ka jingkynnoh ba u leh beijot ïa kawei ka khynnah.
“ Ka sorkar ka dei ban shim khia bha ïa ka jingkren ïasuk bad ka dei ban don ruh ka jingbud dien ba khlaiñ ba ka seng HNLC ka dei ban pynsangeh noh ïa ka jingpynrung dkhot bad kito ki dkhot kiba don shabar ri ruh ki dei ban wanphai noh sha ka jylla.
Kam dei ban long ba phi kren ïa u General Secretary bad phi khlem kren bad u Chairman jongka seng" ong u ma Pala.
U la ong “ U Chairman ba rim ka seng HNLC uba dei u MLA ba rim ka Mawhati uba don ha phatok mynta ha ka jingshisha ka sorkar ka la dei ban pyndonkam ïa u ha kane ka jingkren ïasuk"U ma Pala u pynpaw ka jingbynniaw halor ka jingbym shim khia jongka sorkar ban pynïaid shakhmat ïa ka jingïakren ban poi sha ka jingïasuk.
“ Ha nga shimet nga sngew ba ka sorkar ka shu pyrshang hynrei kam shym la shim khia ïa ka kam" ong u ma Pala.
Haba ai nuksa ïa kiwei ki jylla kum ka Nagaland bad Assam bad kiwei kiwei ki jylla kane ka thaiñ u ma Pala u la ong ba ka sorkar pdeng ka khlem shim khia satia da lei lei ruh ban wanrah ïa ka jingsuk ha kane ka thaiñ.
U la ong ka sorkar pdeng ka dei ban wad ïa ki daw tynrai kiei kiba pynlong ban mih kine ki kynhun kieng atiar namar wat hadien ba la ïasoi soskular bad kiba bun ki kynhun kiba rim hynrei dang ïai mih beit kiba thymmai.
Halor ka jingdawa jongka seng HNLC ban map lut ïa baroh ki jingshah pynngat kyndon, u ma Pala u la ong “Ha kaba kut hi ka aiñ ha India ka shai kdar.
Mynta u nongïalam ka ULFA u la dei u MP la arsien arwat mynta, u nongïalam ka HNLC u la dei u Myntri sorkar, u Chairmanjongka u la dei u MLA ba rim kumta nga sngew na ka liang ka sorkar lada ka ïohi ba ka seng HNLC ka lah ban tehlakam ïa ki dkhot jongka kam don jingeh ban leh ïa kane.
Kaba kongsan eh ka long ba donkam ban ïashim khia na baroh ki liang wat na ka liang ka sorkar pdeng ruh namar ki lah ban leit wat shabar ri ruh kumba ki la dep ïasoi bun ki soskular bad ka sorkar Bangladesh ruh".
Shillong, Nohprah 18: Kawei ka ïing kaba la shu shna malu mala da ka lytang snep bad ka tin kaba don hajrong jong ka Meghalaya Rural Bank, Lum Shatsngi, Kenches Trace, ka la shah bam duh ha ka ding kaba la klang bha mynta ka Lah Sngi U Blei.
Haba ïakren bad ki bor pynïaid shnong ki la ïathuh, ba kane ka jingjia ka la jia ha ka por kumba 11 baje bad ka dei kaba la longtrai da u Munna Ahmed bad la suba jur ba ka jingsdang jong ka jingpluh ka dei namar ka jingklet ban pynlip ïa ka Gas.
Ki la iathuh, ba ïa kane ka ïing sah ka dei kaba la shu shna malu mala ban sah shipor bun ngut ki nongbylla sngi kiba wan ban trei bylla ha kane ka jylla bad ha katei ka ka jingjia ym shym la don ba mynsaw.
Ki pulit pynlip ding ki la wan poi mardor bad ki la ïoh ban tem noh ïa kane ka ding shwa ba kan pur sha ki bynta jong katei ka ïing building kaba don ïa ka Bank bad ka jinglah ban poi kloi ki kali pynlip ding ka dei ruh ba ka surok ha kane ka shnong ka kylluid bha namar ka jingduna ban ïaid ki kali ba ka dang don ka jingpynkhuid shnong ha Lum Shatsngi.
Halor kane ka jingjia, na ka liang u MLA ka South Shillong Constituency u Bah Sanbor Shullai ryngkat bad ki nongïalam shnong ki la leit ban jngoh ïa kane ka jaka kaba la shah bam duh ha ka ding.
Ki bor pyniaid shnong kiba la leit ban jurip ïa kane ka jaka, ki la kyndit ban ïohi ba kane ka jaka kaba la pluh ka dei kaba la shna kyrpang ban buhai shnong da ki nongbylla kiba wan na ki jylla bapher bapher.
Shillong, Nohprah 18 : Ka Hynniewtrep Youth Council (HYC), lyngba u President jong ka, Bah Roykupar Synrem ha ka sngi Nyngkong u la ong ba ka long kaba donkam haduh katta ban wanrah noh da ka polisi ban peit kyrpang na ka bynta kiba bun ki jingeh kiba ïadei bad ki nonghikai ha ka jylla.
Haba kren ha ka jingïalang ban kynmaw burom ïa ka lyngkhuh sngi ïap ba 83 jong u Myllung Soso Tham, u Bah Roykupar u la ong ruh ba utei u Myllung um dei shuh tang u Myllung ba khraw hynrei u la dei ruh u nonghikai uba shemphang haduh katta katta.
Kumta, u la kyntu ruh ïa ka sorkar jylla ba kan wanrah da ki lad ki lynti kyrpang na ka bynta ka bha ka miat jong ki nonghikai ha ka jylla khnang ba kin lah ban ïoh ïa ka jingim kaba kham bit kham biang hadien ba ki la shongthait.
Katkum ka jingong jong u, u la ong ba ka long kaba sngewsih haduh katta katta ban ïohi ba ki don ki nonghikai kiba la shakri lyngba ka kam hikai na ka bynta 30 snem hynrei don na ki pat ki bym ïoh ïa ka baibam tymmen lane ka penshon.
“Watla ki la aiti lut ïa ka jingim la palat 30 snem ha ka kam hikai hynrei kitei ki nonghikai ki la shah knieh noh ïa ka hok ban ïoh ïa ka baibam tymmen kaba la wanrah ïa u dak jingkylli uba heh kumno kin leh hadien ba ki la shongthait," la bynrap shuh shuh u Bah Roykupar Synrem.
Haba kren pat halor ka rai jong ka sorkar ban pdiang noh da ki kot NCERT ha ki skul, u President ka HYC u la buh jingkylli halor ka jingleh kyrkieh ban pyntreikam ïa katei ka rai khlem da peit thuh shwa la kane kan don jingktah neem ïa ki samla pule.
Katkum ka jingong jong u, u la ong ba ka sorkar jylla ha ka jingshisha ka la dei ban pynlong ka jingwad bniah ha shwa ban pyntreikam ïa kitei ki kot jong ka NCERT.“Kitei ki kot kim dei ruh ban ïaid lait ïa ka histori lane ka khana pateng bad ka jingnoh synñiang jong ki paid ka Meghalaya kumta, ka sorkar jylla kadei ban pynlong ka jingpeit bniah ha shwa ba kan pyntreikam ïa kitei ki kot NCERT."Hadien ba la dep ban buh syntiew ha u mot jong u Soso Tham, ka HYC ka la pynkup burom ruh ïa ki nongjop ha ki lympung ïakob bapher bapherkynthup ha ka jingïatai lyngkot bad ruh ka jingïakob thoh essay ba la pynlong da ka Socio Cultural Cell jong ka Council.
Delhi, Nohprah 18: Haduh 45 ngut ki MP jong ka Rabya Sabha ki la shah sospon ha kane ka dorbar tlang ba mynta, ïathuh ki lad pathai khubor na Delhi.
Ka daw ba kine ki 45 ngut ki la shah sospon kadei namar ba ki la pynthut palat ïa ka jingïashong dorbar.
Na kine ki 45 ngut, 34 ngut ki la shah sospon na ka bynta ka jingïashong dorbar kaba dang sah, 11 ngut kiwei pat ki la shah sospon bad ki dang ap ïa ka report jong ka Privileges Committee, ha kaba ka jingshah sospon jong ki kan btang tad haduh ba ka Committee kan da ai ïa ka report jong ka.
Napdeng kine kiba shah sospon ki kynthup ïa ki MP kiba dei ki nongïalam ba kham hakhmat jong ka Seng Congress bad kine ki long u Jairam Ramesh, u Randep Surjewala, u KC Venugopal.
Haba ai jingkren ha kane ka ïingdorbar, u Shongknor jong ka Dorbar, u Jagdeep Dhankar, u la ong, “Nga kyrpad ïa ki dkhot ba kin leh don akor bad bud beit bud ryntih ïa ki kyndon pynïaid kam jong ka ïingdorbar.
Wat leh kum ki nongpynkulmar shnong".
Na ka liang kiba shah sospon, ki la pynpaw ka jingsngewdom ïa kane ka jingleh jong ka Shongknor ka ïingdorbar, da kaba ong ba ka jingthmu jong kane ka ïingdorbar ka long ban set ïa ka shyntur ne ban khanglad ïa kaei kaba ki kwah ban pynpaw na ka bynta u paidbah.
“Ka jingthmu jong kane ka ïingdorbar ka long beit ban khang ïa ka sur jong ki liang pyrshah bad ban khanglad ïa ki ba kin rah hakhmat ka ïingdorbar ïa ki jingeh jong ki paidbah", la ong u KC Venugopal.
Hynrei na ka liang u nongïalam jong ka ïingdorbar, u Piyush Goyal, u la kynnoh ba ki Liang Pyrshah ki la ibeiñ bad kren kum bym suidñiew ïa u Shongknor jong ka ïingdorbar.
Shillong, Nohprah 18 : U Bah Bindo M Lanong MDC ba la shu sieh da u Lat ha KHADC u la pyntip ba la shai ka sngi un ai da ka jingthoh sha u CEM jong ka KHADC u bah Pyniaid Sing Syiem na ka bynta ban ai ïa ka jingkyrshan ba pura ia kane ka EC jong ka NPP hapoh ka jingïalam jongu namar u la ngiah shoiñ ïa ka jingshah leh bym suidñiew ha ki nongïalam ka UDP.U Bah Bindo u la kren shai ba ïa ka kyrteng jong u la phah sha u Lat ka jylla ban thung kum u MDC shuh sieh ha KHADC ha ka por jong u Dr.Donkupar Roy (bam kwai ha dwar U Blei) bad ba pynneh ïa u ha kane ka shuki MDC kam dei ka UDP.U la pynkynmaw ba ha kane ka MLA kaba la dep u la ïa khun na Nongkrem kum u kyrtong shimet ka daw ka long ba ka party ka ai tiket ïa u briew bym dei jong ka party, ka party UDP ka la kyntait ban ai tiket ïa u kum u briew jong ka party dei na kane ka daw ba u hap ban ïa khun kum u kyrtong shimet.
Mar ïadep ka elekhson u la ïathuh ba u la thoh sha ka party ban ïa klet noh ïa kaei kaba la jia bad u la thoh ïa ka shithi ban pan tiket MP hynrei ka party kam shym la jubab haduh ba un da toh hi da lade ba un weng noh ïa kane ka jingpan tiket.
La ong ba wat ha ka General Council Meeting ruh ka party UDP ka khlem pyntip shuh sha u bad u khlem leit hi, ruh la kynthoh ba ka jingtlot ki seng riewlum dei ka jingbym burom ïa ki nongïalam barim jong ka party.
U la ong ba naduh u snem 1972 haduh mymta u khlem kylla jutang ïa ka nongrim kaba u don, ka jingkylla dei tang ka kyrteng jong ki party, ha u snem 1972 ka don ka APHLC, hadien ka mih ka HPU bad mynta UDP, ka mynsiem ka don bad ki seng riewlum hynrei mynta u la laitluid un ai ka jingkyrshan ïa ka EC jong ka NPP ha KHADC.Shillong, Nohprah 19: Ka long kaba ym sngewlah ngeit ba ki dang don ki shnong ha Meghalaya kiba haduh mynta ki dang shaniah ha ka ri Bangladesh na ka bynta ka koit ka khiah jong ki.
Kine ki shnong wat lada ki don ha khappud bad ka Bangladeshm hynrei kidei pat kiba ym da don jngai eh na ka National Highway.
Ki katto katne ki shnong kiba dang shaniah tylli ha ka Bangladesh na ka bynta ka koit ka khiah ki long ka Huroim, ka Hingaria, Lahaleiñ, Leijri bad kiwei kiwei ki shnong ba marjan.
U nongaikhubor dang shen u la poi sha kitei ki shnong bad ïaid na ka surok kaba ïaid na Sonapur, East Jaiñtia Hills District sha Huroi, kaba ka jingjngai na Sonapur sha Huroi kam don wat tang 20 Kilometer ruh.
Ki nongshongshnong kitei ki Shnong ki ïathuh ba haba ki pang ki shitom ki kham suk ban leit sha Banladesh.
Ka daw ka long ba ka surok kaba kin na Sopnapur sha Huroi ka sniew palat bad wat ha ka por tlang ruh ka surok ka ktieh twa bad ki kali rit kim lait ban ïaid, lait noh ki Bolero Pick Up bad ki kali kiba don Four Wheel.
Ki la ïathuh ba lada ki wan shaduh Khliehriat kaba don ka CHC bad kiwei ki jaka sumar ki hap lut palat 5000 tyngka tang ka bai kali bad sa ka bai dawai bad bai bai peit Doktor ym tip shuh katno kan poi.
Hynrei lada leit sha Bangladesh pat, tang 3000 tyngka la dap lut bad bai dawai bad bai kali.
Nalorkata kine ki Shnong haduh mynta kim pat don satia wat tang ka bor ding elektrik bad ki shu pyndonkam da ki Solar kiba ïarap ïa ki khyndiat khynsoit.
Nalorkata ka Mobile Networok ruh ym don satia.
Ki briew hangne ki im ha ka rep kwai bad rep tynpew bad kidei ki briew kiba ïashong lang bad kiwei pat ki para Khasi Khara kiba wan na ki thaiñ Pynursla, Amlarem bad kiwei kiwei de ki jaka.
Ban kit ïa u kwai ki hap wai da ki trok rit ne da ki pick up trok namar ba kali barit kim lait satia.
Khliehriat, Nohprah 19: Ka Rumshnong Youth Club Bataw kaba la pynlong ïa ka lympung ïalehkai phutbol bala tip kum ka 2nd RYC Bataw Knockout Football Tournament 2023-24 kaba la poi sha ka Quarter Final Round.
Ïa kane ka lympung ialehkai football la pynlong ha madan Lacheh Playground Bataw bad ki team ba la ïalehkai Quarter Final kaba la long hynnin ka sngi 18 tarik ka long hapdeng ka Nongshiliang Pdengshakap pyrshah ïa ka Umsyiem FC Bataw bad ka jingïalehkai ka long kaba ïakhaid da 2-2 kol bad la pynlong da ka Tie Penalty ar sien kynthih bad ha kaba kut ka Umsyiem FC Bataw kala jop ïa ka Nongshiliang Pdengshakap da 7-6 kol.
Kumjuh ruh haba phai sha ka jingïalehkai hapdeng ka JR FC pyrshah ïa ka Lever Union FC ka long kaba itynnad bad ym shym la don mano mano ruh ba ïoh ka kabu ban pynkhih jar.
Na ka liang u Referee ula hap ban pynlong da ka Tie Penalty bad la don ka jingïakhaid namar ki rangap kol na baroh arliang ki la leh bha bad ym shym don ba jop te la pynlong biang ka Tie Penalty ha ka wat ba ar bad ka kynhun Lever Union FC ka la jop ïa ka JR FC da 4-3 kol.
Kum ka jingpyntip ïa ki paidbah nongkyrshan ba ka jingïalehkai Semi Final hapdeng ka Umsyiem FC Bataw pyrshah ïa ka Lever Union FC kan long ha ka 22/12/2023 ha ka por 2 shiteng nohphai sngi.
Jowai, Nohprah 19: Ka Hynñiewtrep Youth Council (HYC) Jaiñtia Hill District hadien bala ïoh ka jing ujor na ki paidbah halor ka jingbym wan biang por ki nongtrei jong kawei ka tnad sorkar kaba hap hapoh ka PWD Road (South Jowai Division),Ka seng mynta ka sngi 19 tarik u Nohprah hapoh ka jingïalam u Samla Phaitki Suna Organising Secretary bad Vice President Samla Yoodahunki shylla kala leit jurip dalade hi ban lap ïa ka jingbym wan biang por ki nongtrei jong katei ka ophis.
Ki dkhot ka seng kila lap ruh kat haduh 11 baje eiei ruh ym pat don nongtrei lane Staff kiba wan sha ophis treikam la lap tang ar ngut ngut eiei kiba don haki kamra treikam jong ki bad kumjuh la lap ba u Executive Engineer South Jowai Division u khlieh jong katei ka ophis wat ma u ruh u khlem shem la don ha kane ka por.
Na ka liang ka seng ka pynpaw ka jingsngew sih bad ka jingpynrem halor kane ka jingwan slem jong kine ki nongtrei ha kane ka ophis ba ki khlem burom shuh ïa ka por ba kordor jong ki.
Na kane daw ba pynlong ïa u paidbah ba un kynduh shibun ki jingeh namar bym don nongtrei haka por ba ki wan sha ka office.
Na ka liang ka seng ka pynpaw ka jingbynñiaw khamtam eh ïaki briew bapli kiba wan na ki thaiñ nong kyndong kiba jngai na ki shnong jong ki, kiba la hap ban ïabeh ïa ka por khnang ba kin ïoh pyndep kam haka por ba biang, hynrei phew se ki shu leit phai thylli noh, namar ba hap ïabeh kali ha ka por kaba biang namar tang ki shu slem kin ym ïoh kali shuh nala ki shnong jong ki.
Ka seng ka buh jingkylli baroh ki briew ki ïabeh la ki jong ki jong ki kam hynrei ki burom pat ïa ka por? hato lada kane ophis kan nang bteng nangnge shakhmat ban wan trei khlem biang por?.
K a jingim jong ki paid nongshong shnong ha ki thain nongkyndong kan jin da la long kaba isangsot haduh katta katta lymda don sa ki seng treimonsngewbha na kino kino ki sengnïam bad ki kynhun Balang kiba aiti la ka mon sngewbha ban shakri bad ïalam lynti na ka bynta ka imlang ka sahlang bad ban kyntiew ïa ka ïoh ka kot jong ki paidbah ha ki thain nongkyndong.
Ki Self Help Group (SHG) ki dei kiwei kiba la ai jingkyrshan ïa ki hajar bad phew hajar ngut ki longkmie ha kane ka jylla ba kin ieng ha la ki jong ki kjat.
Ka jingdon jong kine ki sengtreimon sngewbha ka wanrah ym tang ïa u soh uba thïang, hynrei ka pynkylla dur ruh ïa ka jingim jong ki paidbah nongshong shnong ha ki shnong nongkyndong.
Kumba paw mynta, ha manla ki District ka jingdon jong ki Seng treimon sngewbha la ka long na kano kano ka Balang ka la ai jingmyntoi shikatdei eh ïa ki paidbah nongkyndong kiba dang don sah ka jingbiej jingbym tip ïa ka thoh ka pule bad ki seng treimonsngewbha jong ki riewpaidbah kiba phaikhmat ban kyntiew ïa ka roi ka par ha ki shnong nongkyndong.
Ym lah ban len ka jingdon jong kine ki kynhun, ban shakri ïa ki paidbah ha ka lïang ban tip ïa ka sengkam sengjam ka la pynkylla dur shikatdei eh ïa ka jingim jong ki.
Lada phai hi sha ka jingim ba shisur jong ki paidbah nongkyndong ka long kaba isangsot haduh katta katta, kiba shu tip beit ïa ka jingim kaba dang sahdien kiba tip beit tang ïa ka rep ka rïang.
Hynrei ka jingdon jong kine ki kynhun, ka la long kumba plie ïa ki khhmat jong ki paidbah ban ïohi pat ïa ka lawei kaba phyrnai da ka jingwan iuhkjat jong ki seng trei mon sngewbha kiba wanrah da ki lad kamai jakpoh kiba kham thymmai kiba ka pyrthei hi ka ïabeh.
Ka jingdon jong ki Self Help Group ka la ïarap shikatdei ïa ki paidbah ban sngewthuh kumno ban ieng ha la ki jong ki kjat ban sengkam sengjam khnang ban tih ïa ka spah bah kaba ka marïang ka la ai.
Kine ki SHG ha kiba bun ki lïang, ki la long ka kti ka mon ka kti ka dïang na ka bynta kito kiba sngewthuh ïa ka jingmyntoi jong ka kam kamai jakpoh da kaba ïasynrop lang kawei.
Da ka jingdon jong kine ki SHG, ka Sorkar Jylla ka pynshlur haduh katta katta ïa ki ban mih shakhmat ban kyntiew ïa ka ïoh ka kot bad bad rat dyngkhong ïa ka jingduk jingkyrduh.
Nalor kane ka jingdon jong ki Co-Operative Society ka la ïarap shikatdei eh ban bei pisa na ka bynta kine ki Self Help Group kiba ïatreilang da ka sngewthuh jingmut kumno ban kamai ïa ka hok da kaba jaw la ka um syep.
Ha kiwei kiwei ki jylla ka Sorkar Kmie ka pynshlur bha ïa ka jingdon jong ki Self Help Group namar ka angnud ban rat dyngkhong ïa ka jingduk jingkyrduh ha kane ka ri Indïa baroh kawei.
Dei halor kane ka nongrim ba ka Sorkar Pdeng ka wanrah ïa ki skhim kiba laiphew jait ban kyntiew ïa ki shnong nongkyndong.
Kum ka nuksa ka jingwanrah ïa ka skhim MGNREGS ka la pynsuk shikatdei eh ïa ki paidbah ban ap ïa ka kabu ka jingwan hi ka kam ha la ing khlem da donkam ban leit wad jingtrei sha kiwei kiwei ki shnong.
Kane ka skhim jong ka Sorkar Pdeng ka la long ka jingmyntoi ïa kiba bun balang ban rat dyngkhong ïa ka jingduk jingkyrduh bad ban kyntiew ïa ka ïoh ka kot haka jylla hi baroh kawei.
Lyngba ka jingpule bathymmai ba ka tnat pule puthi ka Sorkar Jylla ka la wanrah ha ki Kolej ban pynrung ïa ka jingpule Socïal Work la long ha ka Degree ne Post Graduate Level ka la long kum ka jingkieng kaba pun ïa ka jingïadei hadpeng ki nongshong shnong na ki thain nongkyndong bad na Sor.
Balei ka long kumta, ka daw ka long, dei lyngba kine ki khynnah pule khlempep ha kawei ka sngi, kin wanrah beit ïa ka jingkylla ha ki shnong nongkyndong.
Watla ka Jylla ka la ïoh ïa ka jylla ba pura la 51 snem hynrei ka jingdon jong kine ki khynnah pule kiba lehse ha kawei ka sngi kin sa long pat ki nongsaindur ïa ka lawei jong ki thain nongkyndong kumba long lem ha kiwei kiwei ki jylla jong kane ka ri Indïa.
Kawei na ki nuksa kaba shai halor ka jingwanrah ïa ka roi ka par ka long ka jingdon jong ki kynhun kiba trei radbah ban pynsngewthuh ïa ki paidbah ha ki thain nongkyndong kumno ban tip ïa ki lad ki lynti bad ki skhim pynroi kiba wan lyngba ka Sorkar Pdeng bad ka Sorkar Jylla.
Ki kam radbah ba kine ki kynhun ki la phaikhmat ban prat lynti ban pynphyrnai ïa ka lawei jong ki paidbah ka long ruh ban pyntip paidbah ïa ki skhim pynroi kiba ki nongkyndong kiba dang sahdien kin ïoh jingmyntoi ym tang ban kiew ha ka roi ka par hynrei wat ha ka jingmyntoi ha ki lad sengkam sengjam ki ban long pat ki jingmyntoi ym tang ïa ki riewshimet hynrei ïa ka shnong ka thaw bad ki nong shong shnong.
Mynta ym lah ban len la jan man la ki shnong ki thaw ki longkmie ki la lah ban ieng ha la ki kjat lyngba ki SHG namar da ka jingïatrei lang ki ïoh jingmyntoi ruh na ki skhim bapher bapher jongka sorkar jylla bad sorkar pdeng.
Mawkyrwat, Nohprah 19: U MLA ka Mawkyrwat Constituency, u bah Renikton Lyngdoh Tongkhar u la plie ïa ka Ïingdorbar jong ka shnong Nongbrei-Nongdom, kaba jngai kumba 20 KMs ei ei na Mawkyrwat, South West Khasi Hills District ha ka jingïadonlang ki ophisar jong ka ophis Block Development Office, Mawkyrwat C&RD Block, ki Myntri Shnong lem bad kiwei.
Lah ban kdew ba ïa kane Ïingdorbar la tei ha ka jinglut kaba T.35.50 lak, na ka skhim MGNREGS ba la ïoh na ka Block ophis, Mawkyrwat T.33 lakh bad T.2.50 lakh na ka skhim MLA.U bah Renikton Lyngdoh Tongkhar haba ai jingkren kum u kongsan ha kane ka sngi u la kyntu ïa ka Block Mawkyrwat ba ka dei ban phai khmat kham bun sha kine ki thaiñ Shiliang Um Rilang namar ba kin kham kiew ha ka ïoh ka kot namar ki paidbah jong kane ka dong ka thaiñ ki im ha ka rep ka riang bad ki kham pynleit jingmut ruh ha ka rep ka riang bad kadei ruh ka thaiñ kaba don jingkyrmen ïa ka rep ka riang.
Shuh shuh u la kyntu ïa ki paidbah nongshong shnong ba kim dei ban buh ka mynsiem tharai sniew ïa ki nongïalam shnong namar kan wanrah shibun ki kynrum kynram hapoh shnong kan ktah ruh ïa ki jingmyntoi ba dei ban ïoh na ka sorkar.
Ka kong Madonna Nongsiej ka Additional Project Officer jong ka Mawkyrwat Block ka kyntu ïa ki paidbah jong ka dong ka thaiñ ba ki dei ban leh khnang ïa u Aadhar namar lada ym don Aadhar shibun ki jingmyntoi na ka sorkar kin sa duh noh.
Nongpoh, Nohprah 19: Ban dang ïalap sha ki paidbah halor ka thong jong ka Vikasit Bharat Sankalp Yatra kaba dei kaba la wan rah da ka sorkar kmie lyngba u Myntri rangbah duh ka ri, u Narendra Modi, ka Central Bureau of Communication and Broadcasting mynta ka sngi ka la bteng ban pynlong ïa ka prokram pynshai paidbah halor ka jingthmu jong katei ka thong ka sorkar na ka bynta ban wan rah ïa ka jingkylla kaba la buh thong haduh u snem 2047, ba ka ri India kan kynjoh shispah snem ba ka la ioh la ka jong ka jinglaitluid na ka jingsynshar ka ri Nongwei.
Ïa kane ka prorkam ai jinghika halor ka Vikasit Bharat Sankalp Yatra la pynlong da ka ophis jong ka Central Bureau of Communication and Broadcasting, Shillong bad ba la ïa trei lang da ki tnad treikam sorkar bapher bapher na Ri Bhoi district, ba la pynlong ha phylla ka Nongpoh Town Shopping Complex ha Nongpoh.
Ha kane ka sngi nalor ki riew paidbah bad ki nongioh jingmyntoi na ki skhim bapher bapher na ka thaiñ sor Nongpoh kiba la wan ban shim bynta, kiwei kiwei kiba la ïa don lang ha kane ka sngi ki kynthup ïa ka Nodal Officer, ka Kong Sofia Dkhar, u Urban Officer ka Nongpoh, u Bah L.Langstieh, ka Capacity Building Specialist ka Nongpoh Town, ka Kong Wansalan Passah bad kiwei kiwei ki ophisar nalor ki doctor kiba la pynlong ïa ka jingeksamin ei ïa ki paidbah kum kawei ruh na ka thong ban pynduhjaid ïa ka jingpang Tuberculosis lyngba ka Pradhan Mantri TB Mukt Bharat Abhiyan.
Nongpoh, Nohprah 19: Shuwa ban jam sha ka jinglehkmen ban rakhe ka Christmas kaba dei kata ka sngi ba ngi ngeit ïa ka jingwan longbriew u khun u U Blei, ka Dorbar shnong Saiden ha Ri Bhoi District ka la pynlong da ka jingrakhe ïa kata ka Pre-Christmas kum shi bynta ban pdiang burom ïa kane ka Christmas ban sa rakhe ne sakhi ha satlak jongka pyrthei.
Ïa kane ka jingrakhe Pre-Christmas ka Dorbar shnong Saiden la pynlong ha hynnin ka sngi ha ïing Dorbar ka shnong Saiden bad ba la ïa trei lang ruh da ka CMYC Saiden ba la wan ban shim bynta naduh ki heprit, ki khun samla, ki longkmie longkpa ryngkat ki nongïalam shnong.
U Rangbah Shnong ka Saiden, u Bah E.K Lapang u la shim bynta ruh kum u kongsan kane ka jingrakhe ïa ka Pre-Christmas ha ryngkat ka jingdon lang ka President ka Seng Longkmie, ka Kong B.M Lyngdoh, u President ka Seng Samla Shnong Saiden, u Samla Habamut Lyngdoh ryngkat kiwei kiwei ki riew rangbah na ka shnong Saiden.
Ha kane ka jingrakhe la pynphuh pynphieng ruh da ka jingrwai Christmas ba la rwai da ka Samla Daphinia Kharshanlor ryngkat ki Khynnah pule na ka Chief Minister Youth Centre, Saiden.
Kum ka jingpdiang burom ïa ka Christmad bad u snem thymmai, ka Dorbar Shnong Saiden ka la pynlong ruh da ka jingot Cake ba la shim bynta lang da baroh kum ka jinglehkmen ïa ka Christmas.
Haba ai jingkren ha kane ka sngi, u Rangbah shnong ka Saiden, u Bah E.K Lapang, u la pynpaw ïa ka mynsiem jong ka jingkmen ba la lah ban pynlong ïa kane ka jingrakhe ïa ka pre-Christmas hapoh katei ka shnong bad ka thong jong kane ka jingrakhe ka long ba kum ki nongshong shnong ki dei ban pdiang da ka jingkmen ïa ka jinglehkmen Christmas bad ruh na ka bynta u snem thymmai.
U la ong ruh kane ka jingrakhe ïa ka Pre-Christmas kam dei tang ba ki nongshong shnong kin rakhe ïa ka Christmas bad snem thymmai da ka jingsuk ka jingkmen, hynrei ka don ruh ka thong ba kum ka Shnong ka angnud ban wan rah ïa ka jingïatylli na ka bynta ban pdiang burom ïa kane ka jinglehkmen ban sa rakhe ïa ka Christmas bad ruh na ka bynta u snem ba thymmai.
Shuh shuh, u la bynrap ruh da kaba ong ba ka Dorbar Shnong Saiden ka ai khublei kyrpang sha baroh ki nongshong shnong bad khamtam ruh ki samla pule ka CMYC Saiden kiba la ïatrei lang ban pynlong ïa kane ka jingrakhe Pre-Christmas, da ka jingthmu ba kin ïa don lang kawei ka mynsiem ban pdiang burom ïa ka Christmas bad snem thymmai da ka mynsiem jong ka jingsuk jingkmen bad khamtam ba ki nongshong shnong kin dang bit dang biang bad kin dan kiew shaphrang ha baroh ki liang lyngba ka jingkyrkhu kyrduh jong u Blei Nongbuh Nongthaw, u la bynrap.
Nongstoiñ, Nohprah 19: Uwei u khunlung uba dang khyndai snem, ka karta uba la tip kyrteng kum u Durmur Thappa uba dei na ka shnong Songsak kaba don ha Shahlang u la jah na la ïng naduh ka 4 tarik mynta u bnai.
Ha u kyrwohkhubor ba la pyllait da u Supritendent of Police West Khasi Hill la ong ba hadien ba utei u khunlung u la jah u kpa jong u u Min Bahadur Thapa u la leit buh da ka ejhar ha Shahlang Police Station bad ha katei ka ejhar u la kdew ba ïa utei u khunlung la ïihi khatduh da ki nongshong shnong ha Joplang Higher Secondary Sxchool hynrei haduh mynta ka sngi ym pat tip shaei u don.
La ong ruh ba utei u khunlung u don ïa ka jingjrong kaba 48 inchies , u phong da ka jacket rong grey ,ka patlun lyngkot kaba ïong bad u phong da ki slipar ba rongïong thohlieh ha ka por ba u jah.
Shillong, Risaw, 30: Ka Meghalaya Asha Workers Unions (MAWU) ka la rai ban sangeh treikam da kaba shong sngi ha ing naduh mynta ka Lah Sngi u Blei tad haduh ka 6 tarik, Naiwieng hadien ba ka Myntri ka Koit ka Khiah jong ka Sorkar Jylla ka Dr.Ampareen Lyngdoh ka la rai ban rah ïa ki mat jingdawa jong ki ASHA hakhmat u Myntri Rangbah ka Jylla u Conrad Kongkal Sangma.
“Naduh mynta ka sngi, ki ASHA kin shongthait shwa (na ka kam ba ki trei) ban ap haduh ka 6 tarik, Naiwieng.
Lada ngim ïoh ïa ka jubab ha ka 6 tarik lane 7 tarik, Naiwieng, ngim banse ban ïaid noh shakhmat da kaba shong ha surok ha ap ïa ka jubab haduh ba kan da pynhun ïa ka jingpynsngew jong ki ASHA," la ong ka President jong ka MAWU ka Kong Mira June Myrsing ha ka jingïakren bad ki lad pathai khubor.
Shwa kane, ka nongaibuit jong ka MAWU ka Kong Soni Kharjana ka la ïathuh ba ka jingïakynduh ïa ka Myntri ka Koit ka Khiah ka long halor ka jingdawa ban kyntiew ïa ka jingsiew bainong ïa ki ASHA.“Ka Myntri ka Koit ka Khiah ka la pyntip ba ka la buh sngi ban sa ïakynduh ïa u Myntri Rangbah ha ka Lah Sngi u Blei jong ka taiew ban sa wan ban ïathir ïatai halor ka jingdawa ki ASHA ban kyntiew ïa ka jingsiew bainong," ka la ong bad ïathuh ba ka Dr.Ampareen ka la pyntip ba ha ka jingïalang ka ban sa long, yn sa ïadonlang u Principal Secretary jong ka tnat ka Koit ka Khiah bad u Mission Director jong ka National Health Mission (NHM) u Ram Kumar.
“Hynrei kam pat ai ïa ka jingkular hynrei ka shu ong ban sa shong jingïalang bad u Myntri Rangbah," la bynrap ka Kong Kharjana.
Kawei pat ka mat kaba ar, kaba ka MAWU ka la dawa ïa ka Sorkar Jylla ka long, lada ki ASHA ki shah sumar ha kino kino ki Hopsital ka Sorkar hi ka dei ban bei ïa ka jinglut jingsep lyngba ka MHIS kaba long shispah na ka shispah.
Ka la ïathuh ba ka Myntri ka la bthah ïa ki ASHA ban pynpoi ïa ki jingtip kiba bniah jong ki ASHA ha baroh kawei ka jylla khnang ba yn dup lah ban pynrung kyrteng ban shah kynthup ha ka MHIS.“Ka Myntri ka la kular ba ki ASHA (lait noh ki bahaing bahasem) kim donkam ban siew pisa wat shi naïa ruh lada ki thiah Hospital," ka la ongKi nongïalam ka MAWU ki la pan jingpynshai ruh na ka Myntri ka Koit ka Khiah ha kaba ïadei bad ka jingshah wengkam khlem nongrim jong ki ASHA.“Ha kaba ïadei bad kane, ngi la pyrshang ban pan da ka aiñ, hynrei ka Myntri ka la ong ba kan sa ai da ka Guideline kaba thymmai ïa kaba yn sa phah sha baroh ki Deputy Commissioner bad sha ki Rangbah Shnong," ka la ong.
Ka la ïathuh ruh ba kum ka kynhun ki la ujor hakhmat ka Myntri ka Koit ka Khiah halor ka jingpan jong kiwei ki tnat treikam jong ka Sorkar ïa ki jingtip kiba bniah ba ki ladep leh sorjamin ha ki shnong ba ki trei.
“Haba ki ASHA ki ladep pynbiang ïa ki jingleh sorjamin lajong, kiwei pat ki tnat treikam ki pan na ki ASHA.Ha ka jingshisha kiwei kiwei ki tnat treikam haba ki leit ban sorjamin ki ïoh ïa ki jingsiew hynrei haba ki ASHA kim ai ki ujor pynban sha ki Rangbah Shnong.
Ka ASHA ka da pynshitom ïalade ban rung ha manla ki thliew iing ban ïoh ïa ki jingtip kiba bniah katba kiwei pat ki tnat treikam ki shu wan pan da kaba suk.
Na ka liang jong ki tnat Sorkar ki la ai da ka jingpynshai kaba biang ba kim lah ban pan ïa ki jinglum jingtip ba ki ASHA ki leh," la ïathuh ka Kong Kharjana.
“Ka Myntri ka Koit ka Khiah ka la ai da ka Guideline kaba biang kaba bthah ïa ki Rangbah Shnong ba ki dei ban sngewthuh halor kane bad kim (ASHA) lah ban shu ïasam kumto ïa ki jinglum jingtip ba ki la trei shitom namarba ki hap ban pynlut ïa ka por bad ka sngi.
Lada ki (tnat sorkar) donkam eiei na ki ASHA hi, ki hap ban siew da ka dor.
".
Shillong, Risaw 30 : Ka Sorkar Jylla lyngba ka Tnad Animal Husbandry & Veterinary, ka la weng noh ïa ki jingpyrkhing kyndon na ka jinglyngshop ka jingpang African Swine Fever (ASF) ha ki lai tylli ki jaka ri sniang ba don ha ka Jylla.
Kine ki jaka ri sniang ki kynthup kawei ha Nongkasen, West Khasi Hills, ka Medium Farm ha Dalu, West Garo Hills bad ka Mawtneng, Nongthymmai Kyrdem, Ri-Bhoi District.
Kane ka jingweng ïa ka jingpyrkhing ka long hadien ba kine ki jaka ki la pyndep ïa ka jingpeit thuh ba 45 sngi naduh ka jingïohpang/iap khatduh ki sniang.
Hynrei khnang ban khang ïa ka jingsaphriang kane ka jingpang, kine ki shnong kin hap ban bud ïa ka bio-containment, bio-security bad kiwei kiwei ki lad jingïada.
Shillong, Risaw 30 : Ka ïing Bishar High Court jongka jylla mynta ka Lah Sngi U Blei ka la ai ka jingmynjur ban pynïar ïa ka jingtohkit halor ka jingsuba ïa donkti sopsop hapdeng ka Sorkar jylla bad ki karkhana dewbilat kiba don ha East Jaintia Hills District.
ïa kane ka hukum la pynmih hadien ba u nongmudui jong ka PIL Shailendra Kumar Sharma, uba kam ïalade kum ki riew ieit paidbah bad uba la kren ïa shibun ki kam ba ïadei bad ka mariang, ula wanrah ïa ki jingshisha kiba buh jingma haba ïadei bad ka jingtreikam jong ki karkhana dewbilat ha East Jaintia Hills District.
“U Nongmudui ula kyrpad ban pynïar ïa ka jingtohkit, kynthup ïa ka jingsuba donkti hapdeng ka Sorkar Jylla bad ki 7 tylli ki kompani dewbilat kiba long mamla, yn sa mynjur ha ka sien shong bishar ban wan.
Buh ïa kane ka mukotduma ban bishar biang ha ka 7 tarik Naiwieng, 2023" ong ka ïing bishar ba kynthup ïa u Chief Justice Sanjib Banerjee bad Justice B Bhattacharjee ha ka hukum.
Kat kum ka jingong une u nongmudui, ki 7 tylli ki kompani ki la ïoh ïa ka jingbit na ka Sorkar Jylla ban pyntreikam ïa ki karkhana dewbilat ha ryngkat bad ka power plant ba 10 mw hynrei kine ki karkhana ki la pynmih kham palat ïa ka dewbilat ban ïa kaei kaba la buh da ka Sorkar ha ka shithi ai jingmynjur ba 13 tarik Naiwieng, 2008.
Une u Nongmudui ula kam ba ki kam tih marpoh khyndew haba ïadei bad u mawshun ka dei kaba la leh da kine ki 7 tylli ki kompani khlem da ïoh ïa kano kano ka licence ne ka jingbit.
Ka hukum ka ong ba halor kane ka mat, u nongmudui ula pynsngew ïa ki jingkylli kiba la buh da ka Ministry of Mines ha ka 2 tarik Lber, 2022 bad kam ba ka jubab jong ki 7 tylli ki kompani ïa kine ki jingkylli kim shym la pynpaw satia ba ki la ïoh ïa kano kano ka licence ban tih mawshun.
Ka Iingkashari kala bthah ban pyntip ïa baroh ki nongshah mudui kynthup ki 7 tylli ki kompani ba kane ka mukotduma kan sa don biang hadien shitaiew na ka bynta ban jubab ïa ki jingkylli ba la rah da une u nongmudui.
Shillong Risaw 30: Ka United Democratic Party (UDP) bad ka Hills State People’s Democratic Party (HSPDP) ki la rai ban ïatreilang kum ka kynhun synrop Regional Democratic Alliance (RDA) ban pynïeng ïa u kyrtong ba ïamonlang na ka bynta ka elekshon MP Lok Sabha 2024.
Tangba kine ki party kim pat rai satia ïa ka kyrteng jong u Kyrtong ïamonlang ne Common Candidate.
Hooid 3 tylli ki kyrteng kiba la paw bha ba ki kwah ban ïakhun ïa ka elekshon na ka kynhun ki kynthup ïa u President ka Khasi Author Society (KAS) Dr DRL Nonglait, u Nongïalam barim ka HYC Bah Robertjune Kharjahrin bad MLA barim ka UDP Bah Process T Sawkmie.
U nongialam ka UDP u Dr.Jemino Mawthoh, haba ïakren bad ki nongthoh khubor hynne ka sngi, ula kyntu ïa kiwei pat ki seng riewlum ba kin ïawan ban ïa snohkti lang ha ka ban lah pynmih tang ïa kawei ka sur jong ka Jaidbynriew.
“Lada ki don kiwei pat ki seng riewlum kiba kwah ban ïasnohkti lang bad ngi, ngi long kiba kloi ban ïatreilang bad ki da ka jingïatylli.
Ngi thrang ban ïohi ban don ïa ka jingïatylli jong ka jaidbynriew bad ka jingïatylli jong baroh ki seng riewlum" ong u Bah Mawthoh.
Ula banjur ba ka UDP bad ka HSPDP, ki dei ki artylli ki seng riewlum kiba la rim tam bad ki dei ruh ki seng kiba don ïa ka jingïatreilang kaba la slem bha bad kin ïatreilang kum ka kynhun ki seng riewlum na ka bynta ka bha ka miat jong ki paidbah.
Haba kylli la ki la ïakren bad ka seng Voice of the People’s Party (VPP) ha kaba ïadei bad u kyrtong ïamonlang, u Bah Mawthoh ula pynshai ba ka seng kam pat ïakren eiei bad ka VPP haduh mynta.
“Lada jia ba ngi hap ban ïakren bad ki (VPP), Nga tharai kam dei ka jingthmu kaba sniew.
Ngi dei ki seng riewlum kiba don ïa ki juh hi ki nongrim, ka jingïohi jngai, ki jingsngewkhia kiba kumjuh bad ki mat ruh kiba kumjuh.
Nga shimet hi nga sngew ba ngi dei ban long kiba ïatylli lang" ong u Bah Mawthoh.
U Bah Jemino Mawthoh, ha ka elekshon MP Lok Sabha 2019 kaba la dep ula long u Kyrtong ïamonlang jong ka kynhun Meghalaya Democratic Alliance (MDA) bad ula ïakhun na ka shap jong ka seng UDP bad ula ïoh ïa ka jingkyrshan na baroh ki seng riewlum kynthup na ka seng National Peoples Party (NPP) kaba ïalam ïa ka sorkar jylla, hynrei mynta ka kynti kin ym ïatreilang bad ka NPP ha ka elekshon MP Lok Sabha bad ki la kyntu ïa baroh ki seng riewlum ban ïatylli lang kawei ban thaw ïa ka kynhun kaba khlaiñ jong ki seng riewlum.
Ha kawei pat ka liang naka liang jong ka seng VPP kala dep ban pynbna ban pynïeng da u Dr.Ricky Syngkon ïa ka elekshon MP Lok Sabha.
Shillong, Risaw 31: Ka jingïakhun semi final ba nyngkong jong ka SSA 4th Division Football League 2023 kaba la long hynne ka Sngi Hat Majai ha madan 1st Ground SSA Stadium ka la jam kaba kut ha kaba ka Kharang SC ka la khur namjop.
Ïa kane ka jingïakhun kaba la sdang ha ka por 1:45 mynsngi ka la long hapdeng ka Lamlynti FC pyrshah ïa ka Kharang SC.Haba bishar ïa ka jingïalehkai, ka jingïakhun ka la long kaba itynnat bad kaba ïakhaid ha kaba ka kylla step ka kut khlem don nongthep.
Dei hadien katto katne por ba la ïaid jong ka kylla miet, ba ka Kharang SC lyngba ka kol u Alan Marwein ha ka 77minit ka la ïoh ban lamkhmat ïa ka jingïalehkai.
Katei ka shi kol ka la ïeng skhem haduh kaba kut jong ka por kaba la pynlong ïa ka Kharang SC ban kylla long ka kynhun ba nyngkong ban jam sha ka final ha ka 4th Division mynta ka samoi.
Ka jingïakhun semi final mynta ka sngi kan sdang ha ka por 2 baje nohphaisngi ha madan 1st Ground SSA Stadium hapdeng ka Iatyllilang SC pyrshah ïa ka Mawkriah West SC.Jowai, Risaw 31: Ka jingïalehkai phutbol haka kyrdan Super Division Football Tournament 2023 ba la ai kyrteng ‘U Kiang Nangbah Memorial Trophy 2023’ ïa kaba la pynïaid da ka West Jaiñtia District Sports Association, (WJDSA) Jowai mynta ka sngi ha madan Kiang Nangbah Stadium, Dongmihsngi Jowai.
Ha ka jingïakhun na ka liang ka Sailung Ialong kala jop da 4-1 kol ïaka Nangbah Mulang, ïa ki kol na ka Sailung Ialong la thep da u Arwan Rymbai haka minit ba 16, u Bachan Pale haka minit ba 50 & 69 bad u Casper Lhuid haka minit ba 90+4.
Katba na ka liang ka Nangbah Mulang la thep da u Albert Lyngdoh haka minit ba 77.
La pyntip ba ka jingïakhun lashai ka sngi 01.11.2023 kan long hapdeng ka Mynthong pyrshah ïa ka Ladthadlaboh haka por 2 baje nohphai sngi.
Ha ka 1st Divsion : Ka lympung ïalehkai phutbol kaba la tip kum ka “Chatister Kharkongor Memorial Trophy 1st Division Football Tournament – 2023 bala pynïaid da ka West Jaiñtia District Sports Association, (WJDSA) Jowai kaba la long mynta ka sngi ha madan Kiang Nangbah Stadium, Dongmihsngi Jowai.
Haba phai sha ka jingïakhun na ka liang ka kynhun ïalehkai jong ka Sabahmuswang kala lah ban pynliem haduh 6-1 kol ïa ka Moosyiem Shangpung, ïa kitei ki kol na ka Sabahmuswang la thep da u Needful Shylla haka minit ba 74, u Wanmiki Lyngdoh ar kol haka minit ba 79 & 81 bad u Chare Mulieh lai kol haka minit ba 85, 89 & 90+2.
Katba ïa ka shikol na ka Moosyiem Shangpung la thep da u Shickel Langbang.
Ka jingïakhun lashai ka sngi 01.11.2023 kan long hapdeng ka Mookyndur pyrshah ïa ka Demthring haka por 12 baje shiteng sngi.
H a ki 20 bad 30 snem mynshwa ban ïoh ïa ka Laisen ñiah kali ka long kaba jynjar haduh katta katta namar ki ophisar kiba dei peit ïa ka District Transport Office (DTO) ki long kiba pyrkhing bad kim ju ailad satia da lei lei ruh ba ki paidbah kin ïoh ïa ka laisen lada kito ki nongwan pan kim pat lah bha ïa ki kyndon ñiah kali lane kim pass bha ïa ka interview.
Nalorkata, wat hadien ba kito kiba wan pan laisen ki la nang ban ñiah ïa ka kali hynrei lada kim pat tip pat ïa ki jingkdew (signal) bapher bapher kin hap shwa ban lah lyndet bad hadien ba la pyntikna ba ki la lah shisha, kin sa ïoh ïa ka laisen, kata ruh khlem da donkam BAISHA.Hynrei ka long kaba sngewsih ba ha kane ka pateng ba mynta, don ruh kiba ïoh laisen kiba tang ka kali ruh kim pat nang ñiah bha.
Hato balei kine baroh ki jia?.
Lehse dei namar la suk palat ban ïoh ïa ka laisen tang namar ba biang ka BAISHA (kaba ki ju ong hynrei kaba palat pat wat ïa ka bai bam shibnai) kaba ki ju pynkham ha kito ki ‘dalal’ kiba ju don ha ki phyllaw jong ki DTO.Kaba kham i ma eh ka dei ba bun ki draibar kim ithuh ïa ki zebra crossing lane ki jaka ba la ruid bha ha pdeng surok bah na ka bynta ki paidbah ba kin kam sha shilliang.
Kane kam jia tang ha nongkyndong hynrei ka khamjur pynban ha nongbah Shillong.
Man ka sngi naduh ki riew paidbah haduh ki nongtrei ophis kiba don ha ki bynta jong ka Additional secretariat bad ruh ha Main Secretariat ki hap ban ap slem slem ban ïoh kam sha shilliang tang na ka daw ba ki draibar kim ithuh ïa u zebra crossing.
Ki don ruh ki khep ba ki paidbah ki la thmu ban kam sha shilliang hynrei ka jingbym ithuh jong ki draibar ïa kitei ki jingkdew, ki paidbah ba pli ki la hap ban kynthih biang shadien da ka jingtieng ïoh mynsaw ei khamakha.
Ka jingbym teh pyrkhing ha ka rukom ai laisen kadei ruh ka dawbah ba ka tnad pulit ka kynduh jingeh bha bad kane kadei ruh ka dawbah kaba pynlong ïa ka jingdheng kali ha kiba bun ki jaka namar bun kim pat tip satia wat tang ïa ki kyndon ba hap ban burom ne ailad ïa ki nongïaid lynti lyngba kitei ki Zebra Crossing.
Hato haduh katno kein ki pulit pynïaid kali kin don por ban hikai naduh A-Z ïa ki nongñiah kali ba kin tip ïa ki kyndon ñiah kali baroh.
Katei hi ka pawshai ba na ki DTO ki shu ai pathai ïa ki laisen kaba poi haduh u pud ba ki nongñiah kali kim tip shuh wat ïa kaei ka bym dei ban leh bad kaei kaba kidei ban leh haba ki don ha kali.
Lah ban ong ruh ba dei na ka dawe ka jingai laisen pathar ba ki pulit ka nongbah dang ha ki snem ba la lah ki la buddien ïa ka bamsap ha ka ophis District Transport Office bad pynpaw pyrthei syndon ïa ka jigdonkti lang ki nongtrei jong ka bad kito ki dalal ban pynïoh laisen, permit bad kiwei kiwei.
Ka la dei ruh ka por ba ki heh pulit ka Jylla kin treilang bad ka Transport Department khnang ban teh lakam ïa ka rukom ai laisen khnang ba kito kiba pan kin hap ban da pynbiang tikna thik pa thik ïa ki jingdonkam baroh shwa ba kin ïoh.
Namar la ju ïohi ruh na ka por sha ka por bad lah ban ong ba ka jia ruh jan man ka sngi ki pulit ki ju ïoh dain kuna ïa ki kali.
Lada dei ba ki tip aiñ lehse katei kan ym jia.
Ka tnad pulit kumjuh ka ophis Transport lyngba ki ophis DTO ki la dei ban tohkit ruh la ka jingbun ki jingjia aksiden kiba jia kylleng kylleng ïoh ki lah ban dei na ka daw ba kito ki draibar ki dei ki bym pat biang ka jingtbit ban ñiah kali.
Paris, Risaw 31 : U khlur thep kol ka Argentina bad ruh jong ka Inter Miami u Lionell Messi u la ïoh ban khur ïa ka khusnam rangïalehkai ba kynsai ha ka pyrthei ne ka Ballon d’Or ha ka sien kaba phra.
Katei ka nam ba utei u rangïalehkai u ïoh kadei ruh hadien ba u la lah ban ïalam ïa ka Ri ban khur ïa ka nam lahduh ha ka World Cup kaba long ha Qatar ha u snem ba la dep.
U Messi u la ïoh ïa katei ka nam da kaba tam ïa u rangïalehkai ba paw bha ka Manchester City u Erling Haaland.
Ha kajuh ka por u rangïalehkai pdeng madan jong ka England bad Real Madrid u Jude Bellingham u la ïoh ban khur ïa ka khusnam Kopa Trophy ne ka nam rangïalehkai ba kynsai ha ka thup kiba hapoh 21 snem.
U rangïalehkai khmat ka France u Kylian Mbappe uba kylla long u rangïalehkai ba ar ban thep hat-trick ha ka final World Cup u la wan ha ka kyrdan ba lai.
“Nga dap da ka jingkmen kaba khraw ban ïoh ïeng biang sa shisien hangne," ong u Messi da kaba bynrap ba ka long ka burom kaba khraw ban ïoh rah ïa ka nam lahduh ha ka World Cup bad pynurlong ïa ka jingphohsniew.
Une u rangïalehkai shakhmat barim ka Barcelona bad Paris St-Germain u la ong ruh, “Ngam lah ban mutdur ba nalor kiei kiei kiba nga la ïoh ha ka lynti ïaid ha ka jingim kum u nongïalehkai nga ïoh ruh ïa ka lad ban don bynta bad ka kynhun kaba paka tam eh.
Nalorkata u ong ruh ba baroh na kitei ki khusnam Ballon d’Or kidei kiba kyrpang bad kynsai ha ki rukom rukom.
Ha kajuh ka por ka thei ïalehkai pdeng ka Spain bad Barcelona ka Aitana Bonmati ka la khur ïa ka Ballon d’Or ha ka liang ki kynthei ha ka sien kaba nyngkong eh.
Katei ka thei ïalehkai ba dang 25 snem ka la ïoh ban don bynta bun bha bad ka kynhun bad ïarap ruh ïa ka klob ban khur ïa ka nam ba nyngkong ha ka Spanish bad Champions Legaue nalor ba ka ïarap ïa ka Ri ban khur ïa ka nam lahduh ha ka World Cup ba dang shu lah shen.
Nalorkata ka la shah jied ruh ban khur ïa ka khusnam ‘Uefa player of the year’ ha u Nailar.
Khliehriat, Risaw, 31: U Deputy commissioner East Jaiñtia Hills District, ha ka jingpyllait khubor mynta ka sngi u la pynshlur ïa ki khynnah pule jong ka district kiba dei ruh ki nongshong shnong ba pura jong a jylla Meghalaya ban pule ïa ki laiñ Technical Education ba ki lah ban aplai ïa ka skim kaba dei ruh ka scholarship, ka AICTE-Pragati Scholarship Scheme kaba na ka bynta ki khynnah kynthei (Degree & Diploma), AICTE- Saksham Scholarship Scheme.
Na ka bynta kito kiba dei ki nongshong shnong ba kyrpang (Specially- Abled Students – Degree & Diploma) ki lah ban aplai ïa ka AICTE- Swanath Scholarship Scheme (Degree & Diploma).
Na ka bynta ki khynnah kynthei kiba aplai ïa ka skim AICTE-Pragati Scholarship Scheme kin dei kito kiba leit ban pule ïa ka First Year Degree lane kiba pule ïa ka kyrdan Diploma lane ka Second year Degree lane Diploma Course ha kino kino ki shlem ba la ithuh da ka AICTE bad yn pdiang tang ar ngut ki khynnah kynthei na kawei ka long ïing bad ka jingioh jing kot ha ïing ha sem kam dei ban palat ïa ka T 8 lak tyngka shi snem bad halor kane dei ruh ban ïoh ïa ka syrnot na ki bor ba dei peit, ki syrnot kiba dang biang ka tarik ban pynshisha ïa ka jingioh ha ïing ha sem, ïa kane ka syrnot dei ban bsut lang bad ka application form, ïa kane ka scholarship lah ban pynthymmai ha u snem ban wan ruh lynga ka Receipt of Renewal Application kaba hap leh lyngba ka National Scholarship Portal da kaba pynpoi ruh ïa ka syrnot Promotion Certificate na ki bor ba pyniaid ïa ki shlem ai jingpule lane na ki Head of Institution bad ki khynnah kiba fail kin nym lah ba ioh ïa kane ka scholarship.
Na ka bynta kito ki khynnah pule, kiba dei ki nongshong shnong ba kyrpang (Specially Abled Students) kiba aplai ïa ka AICTE- Saksham Scholarship Scheme kiba aplai ki dei kiba pule ïa ka First Year Degree lane ka kyrdan Diploma lane ka Second Year Degree lane Diploma Course ha kino kino ki shlem jingpule ba la ithuh da ka AICTE, kine ki nongshong shnong ba kyrpang kiba don jingduna ha ki dkhot met bym palat ïa ka 40% ka jingduna dkhot met ki lah ban aplai ïa kane ka skim, ki dei ruh na ka bymta kito kiba wan na ka long ïing kaba ka jingioh kam dei ban palt ia ka T 8 lak tyngka shi snem, halor kane dei ruh ban ïoh ïa ka syrnot na ki bor ba dei peit, ki syrnot kiba dang biang ka tarik ban pynshisha ïa ka jingioh ha ïing ha sem, ïa kane ka syrnot dei ban suh lang bad ka application form, ïa kane ka scholarship lah ban pynthymmai ha u snem ban wan ruh lynga ka Receipt of Renewal Application kaba hap leh lyngba ka National Scholarship Portal da kaba pynpoi ruh ïa ka syrnot Promotion Certificate na ki bor ba pynïaid ïa ki shlem ai jingpule lane na ki Head of Institution bad ki khynnah kiba fail kin nym lah ba ïoh ïa kane ka scholarship.
Nongstoiñ, Risaw 31: Ka jingbym lah jong ka sorkar ban shna ïa ka surok na Mawkynbat sha Nongrangoi kaba tang kumba shiteng kilomitar tam ei ei, ka la buh ïa ki paitbah ha ka jingeh ha ka leit ka wan, ka kit ka bah bad kiwei kiwei ki jingdonkam.
Kum ban pynkynmaw ba ïa ka surok kaba la pynkhlad na Mawbroi la dep siang rong ha kine ki snem ba la dep lyngba ka skhim Pradhan Mantri Gramsadak Yojana haduh Mawkynbat.
Kumjuh ruh ïa ka surok na Nongstoiñ Mawkawah, Khliehmawlieh haduh Nongrangoi la dep siang rong da ka juh ka skhim bad ka bynta kaba sah ka dei satang ha pddeng namar ba ka don ka wah bad ki pynthor kba.
Ka jingbym lah jong ka sorkar ban pynïasoh ïa katei ka surok imat ka dei namar ba ïa ki jaka rep ka shu pan ei ban shna surok, hynrei lada ka sorkar ka lah ban siew da ka dor kaba bit ki trrai pynthor kiba ka surok ka dei ban ïaid kin ym kyrngah ban ai jaka.
Haba phai ha ka leit ka wan na ki shnong kum na Mawïawet, Nongdom, Mawkynbat, Mawsngapwir bad kiwei kiwei ki shnong lada ïa katei ka surok la lah ban pynïasoh ka la pynsuk shibun namar ka jan bha ban pou sha Nongstoiñ.
Ha ka leit ka wan ki paitbah na kitei ki shnong ha kine ki sngi haba ki leit donkam sha Nongstoiñ, ki hap ban ïaid na ka lynti ïaid kjat kaba la shna na ka skhim MNREGS kata ruh tang ki kali rit hynrei ka shem shitom haduh katta katta namar ba katei ka lynti ïaid kjat ka la pra lut.
Ha kaba ïadei bad ka jingdonkam jong katei ka surok u bah Yesparly Lyngdoh na ka shnong Lumpyngngad, u la ong ba na ka liang ki paitbah jong baroh ki shnong ka thaiñ Umyiap ki la kwah bad angnud haduh katta katta ba ka sorkar kan mang pisa kyrpang na ka bynta ban pynïasoh ïa katei ka surok, namar ba sha shilliang ka pyntha Umyiap ki don ar tylli ki skul ka Hynñiew sordar Upper Primary School Mawkynbat bad ka ka Umyiap District Higher Secondary School ha Nongdom.
Jowai, Risaw 31: Mynta ka sngi ka ophis u District Sports Officer, West Jaiñtia Hills ha ryngkat ka ophis u Deputy Commissioner ka District kila pynlong ïa ka Fit India Freedom Run 4.0 bad ka National Unity Day Run, ha kane ka jingïakop mareh la kaweh ïaka lama da u ma Khroobok Passah, District Sports Officer, WJHD ha ryngkat ka jingdonlang ki dkhot ka West Jaiñtia District Sports Association.
Ïa kane ka jingïakop mareh la pynlong shi bynta na ka thong jong ka Rashtriya Ekta Diwas kaba mut shaphang ka jingai jingtip sha ki paidbah ban don ka jingïatylli lang kawei bad shi bynta na ka jingleh burom ïa ka lyngkhooh snem sngikha u Sardar Vallabhai Patel u riew pyrkhat bad u nongsaiñdur jong ka ri India.
La sdang ïa kane ka jingïakop mareh na madan Kiang Nangbah Stadium bad ïaid lyngba u surok Ladthadlaboh na Memory Colony, Salaroh, Dulong, Panaliar, Loomïongkjam, Iongpiah, Mission Compound, Chutwakhut, Iawmusiang, Loom Soo Iung Newhill, Ladthadlaboh bad pynkut ha Indoor Stadium.
Ïa ka nam jop jong kane ka Fit India Freedom Run 4.0 and National Unity Day Run 2023 ha ka liang ki Shynrang la ïoh nyngkong da u Teiboklang Biam uba la pyndep 32 minit 21 sekhon, bud sa u Dasaman Kyndait hapoh 32 minit 45 sekhon bad u Daemiryntih Pakma uwa hapoh 32 minit 50 sekhon.
Katwa ha ka liang jong ki kynthei la wan ba nyngkong da ka Happiness Phawa kaba la pyndep hapoh I por 46 minit 26 sekhon, bud sa ka Monlangki Kyndait hapoh 50 minit 27 sekhon bad ka Mini Kyndait hapoh 54 minit 36 sekhon.
Ïa ki khusnam sha ki nongjop la sam da u L.Nartiang, Branch Manager Meghalaya Cooperative Bank Ltd, u ma Patrick Lamare, Vice-President, West Jaiñtia District Sports Association kiba la ïoh ïa ki Memento ryngkat ka song poisa kaba 4 hajar, 3 hajar bad 2 hajar tyngka.
Jowai, Risaw, 31: Ka CSC Bal Vidyalaya Mukhla (Play School with Digital Learning) ha kane ka 30 atrik u Risaw kila pynlong ïa ka sien ba nyngkong na ka bynta ka jingai jingsumar ei ne ka ‘free check up’ ïaki khynnah skul kiba hapoh 10 snem ka rta.
Ka jingmut jong kane ka camp ka long ban ïoh jingtip bnaih shaphang ki khynnah lada ki don ha ka met bakoit bakhiah lane kiba don jingpang.
Halor kane ka camp la pynlong da ka CSC Bal Vidyalayaba la pynïaid da ka VLE Smt Rosemi Sari kaba don hapoh ka shnong Mukhla hapoh ka jingpeit jong ka Common Service Centre Bal Vidyalaya (CSCBV) Academy.
Na ka liang ka School Director kala ai khublei kyrpang ïa ka tnat ka koit ka khiah kaba la kloi ban wan check-up ïa ki khynnah skul bad ïa ka Ionni English School.
La bynrap ruh ba ka CSCBV, Mukhla ka khot admission 2023-24 ia kino kino kiba kwah ban pynrung ha kane ka school, ka rta jong ki khynnah ki long 3-7 snem ka rta ba ki jingtip bakham bniah lah ban contact ïa kine ki no 9863148567/8794889810.
Ïaka form lah ban ïoh na ka skul kaba don ha Mukhla Shohshrieh West Jaiñtia Hills District.
Nongpoh, Risaw, 31: Kum kawei na ka thong ban pynurlong ïa ka thong jong ka Fit India Run na ka bynta ka jingkoit jingkhiah bad ruh ban ïalap halor ka jingdonkam ban ioh ïa ka met kaba khoit ba khiah, ka Ophis u District Sport Officer ka Ri Bhoi ryngkat ka jingïatrei lang bad ka ophis u Deputy Commissioner ka la pynlong ïa ka jingïamareh thong ba la tip kum ka ‘Fit India Run’ ha Ri Bhoi District.
Ïa kane ka Fit India Run la wan ban plie paidbah da u President ka Ri Bhoi Dorbar, u Bah R.B Shadap kum u kongsan bad la sakhi lang ruh da ka jingdon lang u District Sport Officer, u Bah Bobby Nongbet, kiwei ki ophisar bad ki nongtrei na ka tnad sport jong ka Ri Bhoi.
Kane ka jingïamareh thong ba la tip kum ka Fit India run ka la sdang naduh ka por 7 baje mynstep na Saiden Indoor Stadium bad pynkut pat ha NSCA Indoor Stadium, Umlyngkdait Nongpoh.
Ha kane ka jingïamareh thong la wan ruh ban shim bynta naduh ki samla kynthei bad shynrang na ki shnong bapher bapher bad kynthup ruh ki heprit bad ki longkmie bad longka kiba la heh ha ka rta.
Ha kane ka sngi shuwa ba ki samla kin shim bynta ha kane ka jingïamareh thong la ai jingkren ruh da u Bah R.B Shadap kum u President ka Ri Bhoi Dorbar, uba la ai ka jingïaroh ïa ka ophis u District Transport Officer bad ka ophis u Deputy Commissioner kiba la pynlong ïa kane ka jingïamareh thong bad ka thong hi ka long ban pynshlur ïa ki samla ba kin phai khmat sha ki kam sport bad ruh ban ioh ïa ka met kaba koit ba ka khiah katkum ka thong jong ka Fit India Run.
Kum u nongïalam ba rangbah ka Ri Bhoi Dorbar, u la kyntu ruh ïa ki khun samla ba kin ïa trei lang halor ka thong jong ka sorkar India lyngba ka Fit India run bad kum ki samla ki hap ban pyni ïa ka nuksa sha kiwei ba kin tip ïa ka jingkordor jong ka khoit ka khiah bad ban ioh ïa ka jingkoit jingkhiah ka jingdonkam ba hakhmat eh ka dei tang ka jingkyllanmet kaba man ka por da kaba kin pynlut por ha ki kam ïalehkai sport.
Ka ophis u DSO, Nongpoh ki la pynkhreh ruh ïaka trophy bad ka song pisa sha ki nongjop ha kaba ki ba wan ba nyngkong kin ïoh ïaka song pisa kaba 5 hajar, baar 4 hajar bad balai 3 hajar tyngka.
Bad kiba wan ban shim bynta haka kyrdan kiba rit tam haka rta bad kiba heh tam haka rta kin ïoh rah ïaka song pisa kaba mar 1 hajar tyngka.
Lyngba jong kane ka jingïamareh thong haka thup jong ki shynrang, u samla Monas Bongrung u la wan haka kyrdan kaba nyngkong, u Samla Erisstar Sohshang u la wan baar bad u samla Lapynkhraw Thabah u la wan balai.
Haka thup jong ki kynthei ka samla Barisha Khymdeit ka la wan ba nyngkong, samla Sildaris Makri ka la wan baar bad samla Barilin Sylliang ka la wan balai.
Bad ïa ka nam kiba la San haka rta naka liang ki shynrang u la ïoh da u bah Ibansuklang Warlyngah bad naki kynthei la ïoh da i kong Snora Rani.
Bad ïa ka nam kiba rit tam ha ka rta naka thup ki shynrang la ïoh rah da u Leonard W Narlong bad naki kynthei la ïoh da i Phibanrai Khongngai.
Khliehriat, Risaw, 31: U District Magistrate, East Jaiñtia Hills District ha ka hukum ba la pyllait ha ka sngi Baar u la pynbna ïa ka jingpynjari ïa ki kyndon aiñ 144CrPC ha East Jaiñtia Hills District, kane ka long ka jingmana ban shna ïa kino kino ki jingshna ne jingtei (commercial establishments) ba hapoh ka jingjngai kaba 50 mitar na kino kino ki jaka kiba don ki um ki wah.
Kane ka jingpynjari ïa kane ka kyndon aiñ (144CrPC) ka long ban ïada ïa ki um ki wah ban lait na kano kano ka jingshah pynjulor ne kino kino ki jimgma ba lah ban pynsniew ïa ki um ki wah kiba don ha East Jaiñtia Hills District, namar kiba kum kine ki jingsniew donkam ban long phikir ban peitngor bha.
La ong ruh ba lada don kiba donkam ban shna ïa kino kino ki jait jingtei ne jingshna (commercial establishments) harud ki um ki wah ki dei ban da ïoh jingbit na ka ophis jong u District Magistrate jong ka East Jaiñtia Hills District.
Mawkyrwat, Risaw 31: Namar ka jingdonkam ban pynneh pynsah ïa ka jingkhuid jingsuba bad ka jingitynnad jong ki wah duid hapoh ka South West Khasi Hills District, bad kumjuh ruh ban pyntikna ka umbam umdih kaba khuid, u District Magistrate jong ka South West Khasi Hills District, Mawkyrwat, u bah T.Lyngwa, IAS, u la pynjari da ka hukum hapoh ka kyndon kaba 144 CrPC.Kane ka jingpynban ka long ban khang ïa ka jingplie ïa ki kharkhana kali, ki Hotels, ki Restaurant bad kiwei kiwei de kiba lah ban ktah ïa ki wah duid bad ki jaka tuid um namar ka jingpyllait ïa ki jaboh na kine ki jaka.
Ïa kane ne ka hukum yn pyntreikam noh mardor tad haduh ban da pynbna da kumwei pat.
Nongpoh Risaw, 31: Haba leit ban buh ïa uwei u Mawnongrim dang shen na ka bynta ban tei ïa ka Block Integrated Development Complex kaba don ha jan ka ophis u Block Development Officer ka Jirang C&RD Block, u MLA ka Jirang Constituency, u Bah Sosthenes Sohtun u la shim kabu ruh ban kyntu ïa ki nongtrei sorkar hapoh katei ka ophis u BDO bad ruh kiwei kiwei ki ophisar sorkar kiba hap hapoh ka Patharkhmah Civil Sub Division ba ki dei ban poi sha ki ophis treikam ha ka por ba biang bad ruh ban mih trei na ki ophis sorkar katkum ka por ba la buh da ka sorkar.
Haba kren halor kane ka bynta, na ka liang utei u MLA ka Jirang u la kren ruh halor shaphang kane ka subjek, ka lah ruh ban dei ba ka la don ka jingleh mon da ki nongtrei sorkar kiba ym burom ïa ka por ban wan trei bad kiba ju mih kloi ruh na ki jingtrei bad kane la sakhi ruh ba wat kawei ka kynhun ki riew rangbah ba la tip kum ka Western Ri Bhoi Dorbar and Social Welfare Organization ki la pynpaw ruh ha ka dorkhas kaba ki la ai sha u MLA ban kyntu ba ka Patharkhmah Civil Sub Division ka dei ban treikam bha bad ruh ba ki nongtrei sorkar ha ki tnad bapher bapher ruh kim dei ban leh mon ha ka jingwan trei ne mih trei bad ki hap ban burom ïa ka por ba la buh da ka sorkar.
Ha katei ka sngi, shuwa ban ai jingkren u MLA ka Jirang halor katei ka jingïalang ba la buh ïa u mawnongrim, la ioh ruh ka jingkren na u Project Director ka DRDA, Ri Bhoi, u Raja Brahma bad na ka liang une u heh ophisar ka Ri Bhoi ruh u la ban khia ha kajuh ka phang da kaba ong, ba ki nongtrei sorkar kumba la bynshet kam da ka sorkar ki dei ban shim ïa ka jingkitkhlieh bad u la ong ruh ban wan ki kam pynroi pynpar kiba ai jingmyntoi ïa ki paidbah kam shong eh tang ha ki nongmihkhmat bad kum ki nongtrei sorkar ruh ki don ïa ka bynta kaba khraw ba ki hap ban don ïa ka jingkitkhlieh ban trei na ka bynta ban kyntiew ïa ka roi ka par ki paidbah.
U la kyntu ruh ïa ki nongtrei sorkar ha ki tnad bapher bapher ba ki hap ban don ïa kata ka mynsiem jong ka jingkitkhlieh ban pyndep hok ïa ki kamram ba la bynshet da ka sorkar bad ym ban shu lehmon khlem da burom ïa ka por ba la buh da ka sorkar la ka dei ban wan biang por sha ki ophis treikam ne ban mih na ki ophis treikam ba ki hap ban burom ïa ka por ba la buh da ka sorkar khnang ba lada ki nongtrei sorkar ne ki ophisar ki don shisha ïa kata ka jingkitkhlieh kin wan shibun ki jingkylla kiba ai jingmyntoi sha ki paidbah.
Haba shim kyllum halor ki jingkren jong une u MLA ka Jirang, u Bah Sosthenes Sohtun bad u PD ka DRDA, Ri Bhoi, u Raja Brahma, ki la pynpaw ba ki shnong ba hap ha ka Patharkhmah Civil Sub Division, kiba bun ki dei ki shnong kiba dang sahdien ha ki kam pynroi bad dei namar kane ka daw ba la wan rah ïa ka Civil Sub Division khang ban kham wan shibun ki kam pynroi, hynrei lada kita ki nongtrei sorkar ne ki ophisar pat kim shim khia ban kit ïa ka lyngkor ba la bynshet da ka sorkar ka long kaba eh ban wan rah ïa ki jingkylla ha ka liang ka roi ka par bad ka bha ka miat jong ki paidbah ha katei ka thain, ki la bynrap.
Shuh shuh, haba kren ha kawei pat ka bynta ban wan ka roi ka par bad ban dang kiew ha baroh ki liang jong ki kam pynroi, u MLA bad u PD ki la kren ym tang ïa kata ka jingkitklieh ki nongtrei sorkar, hynrei ki la kyntu ruh ïa ki nongïalam shnong bad ki paidbah ka thain Western Ri Bhoi ba ma ki ruh ki dei ban ai ïa kata ka jingïatrei lang bad ka sorkar, namar dei tang ka mynsiem jong ka jingïatrei lang ngi lah ban kyntiew ïa ki shnong ki thaw bad katei ka thaiñ ha baroh ki liang jong ki kam pynroi kumba la angnud da ka sorkar lyngba ka jingdon kane ka Civil Sub Divsiion, ki la bynrap shuh shuh.
Shillong, Risaw 31 : Ka Deputy Commissioner ka East Khasi Hills Kong RM Kurbah ka la byrngem ban leh da kaba tyngeh pyrshah ïa ka jingpynïeng ïa ki check gate/toll gate ba khlem ïoh jingbit bad ban lum pisa be-aiñ na ki kali kiba ïaid ha ki surok National Highway, State Highway bad ki surok heh ba don hapoh ka District.
“Kano kano ka jingïaleh pyrshah/pynkheiñ, yn leh da kaba tyngeh kat kum ki kyndon Aiñ" ong ka kyrwoh na ka Deputy Commissioner.
Kane ka hukum ka la mih ruh tang shisngi hadien ba ki Pulit ka Laitumkhrah Police Station, ki la kem ïa uwei u Nongïalam ka seng Hynniewtrep National Youth Front (HNYF), uba donkti ban lum pisa be-aiñ na ki trok kit mar, ba kin ïoh ïaid na ka jingkieng Damsite, Umiam.
Une u Nongialam ka HNYF u dei u Bless Dkhar uba bat kum u President ka HNYF ka East Khasi Hills District.
Kat kum ka kyrwoh ka DC ka la ong “ Ka Ophis kala ïoh ïa ki jingujor, khubor bad ki jingud jingnam pyrshah ïa ka jingpynïeng ïïa ki khyrdop beaiñ ha ki surok National Highway, State Highway bad surok heh jong ka District".
Ka la pyntip ba ka Sorkar Jylla ka la ïeng ha ka nongrim kaba skhem ba kan ym nym map satia (zero tolerance) halor ka jingmih ki khyrdop be-aiñ lane ka jinglum pisa beaiñ na ki kali kiba ïaid ha ki surok ba don ha East Khasi Hills.
Ka la ong ba ka jingpynïeng ïa kine ki khyrdop be-aiñ bad ki jingker ban lum pisa jubor na ki kali, ka la pynthut ïa ka jingïaid beit jong ki kali bad pynthut ruh ïa ka ïaid ka ïeng jong ki riew paidbah nalor ka jingbuh ïa ka jingma ba lah ban mih ki jingjia takhuh kali.
Namar kiei kiei, ka ong ba ka Ophis ka khang pyrshah ban pynïeng ïa kine ki khyrdop ba khlem ïoh jingbit lane kano kano ka jinglum pisa jubor na ki kali ba ïaid ha ki surok hapoh ka District.
Shillong, Risaw, 31: Ka Synjuk Ki Rangbah Shnong Ri-Bhoi district ha ka sngi Baar ki la ïakynduh ïa ki Myntri Sorkar ban ïakren halor kiba bun ki mat na ka bynta ka jingbit jingbiang jong ki paidbah bad ki shnong kiba don hapoh ka Ri-bhoi district.
Ha ka jingïakren bad ki lad pathai khubor, hadien ka jingïakynduh ïa u Myntri ka tnat Social Welfare Bah Paul Lyngdoh u General Secretary jong ka Synjuk Ki Rangbah Shnong Ri-Bhoi District Bah P.B Sylliang u la ïathuh ba ha ka jingïalang ka Synjuk ka la kyntu ïa u Myntri ban kyntiew kyrdan ïa ka Mini-Anganwadi sha ka Main Anganwadi Center.
U Bah Sylliang u la ong ba ki don bun tylli ki shnong hapoh Ri-Bhoi district kiba la dei hok ban kyntiew kyrdan sha ka Aganwadi bapura katkum ka kyndon jingbun briew jong ka Integrated Child Development Service (ICDS) hynrei haduh mynta kim pat treikam satia kum ka Mini Anganwadi.
“Ngi la kyntu ïa u Myntri ban shimkhia ïa kane ka kam khamtam namarba ïa ka Ri-bhoi district la tip ruh kum ka Aspirational District bad u Myntri u la kular ïa ngi ba un sa shimkhia ïa kane ka kam na ka bynta ka jingmyntoi jong ki paidbah," ong u Bah Sylliang.
Ha kaba ïadei bad ka jingïakynduh ïa u Myntri ka tnat Revenue Bah Kyrmen Shylla, ka Synjuk ka la kyntu ïa u Myntri ban bthah ïa ka tnat ba dei peit ba kan pynduna ïa ka dor bai rejistar khyndew ha ka ophis jong u Deputy cmmissioner (DC) Ri-bhoi district.
U Bah P.B Sylliang u la kam haba ki nongshong shnong ki donkam ban shim ram shna iing, ram phah pule ne haba ki seng ki kam ki jam, ki hap ban ai ïa ki dulir ba la rejistar ban pynshisha ïa ka jinglong trai halor ka jaka ka puta.
“Hynrei na ka daw ka jingrem shaba palat ka dor bai rejister jaka ha Meghalaya, ki paidbah khamtam kito kiba sah ha ki shnong khappud ki kham kwah ban rejister ïa ka jaka sha ka Sorkar Assam namarba ka bai rejister ïa ka khyndew ka kham duna bun shah haba ïanujor bad ka dor ba la buh da ka Sorkar Meghalaya," ong u Bah Sylliang.
U Bah Sylliang u la ïathuh ba u Myntri u la kular sha ka Synjuk ba un sa rah ïa kane ka kam hapoh ka jingïalang jong ka Kynhun Myntri ka ban sa long shen bad ban ai jingmut kumno ban pynduna ïa ka bai rejistar khyndew ha ka ophis Deputy Commissioner.
Ha ka jingïakynduh ïa u Myntri ka tnat C&RD Block u AT Mondal, ka Synjuk ka la kyntu ba un shimkhia ban pyllait noh ïa ka Bill badang sah jong ka MNREGA Scheme.
U Bah Sylliang u la ong ba ha ki 2-3 snem, ïa ki bai tiar la phah da ka Village Employment Council (VEC) hynrei haduh mynta ka Sorkar kam pat pyllait satia ïa ka pisa bai thied tiar.
U la ong ka jingbym pyllait ïa ka pisa bai thied tiar ka la pynsangeh lut ïa ki kam pynroi ha baroh kawei ka Ri-Bhoi district.
“Ka bainong jong ki nongtrei bylla sngi haduh mynta ym pat shym la pyllait satia naduh u bnai Naitung 2023, bad ki paidbah nongshong shnong ki ïakynduh jingeh namarba kim don lad ban ïoh bainong.
Namarba ki dei tang nongtrei Job Card ki bym ïoh bainong ha ka shitaiew, ki la kyntait wat ban trei ïa ka kam bad kane ka la pyndkoh lut ïa ka kam," u la ong.
Shillong, Risaw 31: Ka Hynñiewtrep Association hapoh ka jingïalam jong u Bah Gabriel T Mawlong kan pynlong biang ïa ka Hynniewtrep Idol season 4 kaba dei ka jingïakop rwai Khasi.
Ka Audition ka lah sdang naduh ka 28 tarik u bnai Nailur bad kan kut haduh ka 28 tarik u bnai Naiwieng 2023 bad yn leh da ka online ïa ka audition ïa kaba yn kheiñ 70 points na ki nongbishar bad 30 points na ka views bad likes.
U Bah Gabriel, u la ïathuh ba ka semi final kan sdang naduh ka 30 tarik u bnai November 2023 bad kan kut haduh ka 30 tarik u bnai Nohprah 2023 ïa kane ka semi final ruh yn leh da ka online ïa kaba yn kheiñ 70 points na ki nongbishar bad 30 points na ki views bad likes.
Ka audition ym donkam ban siew eiei kan dei free bad hap ban siew tang lada Shah jied sha ka semi final round kaba long 1000 tyngka na bynta kiba rwai marwei bad 2000 tyngka na bynta kiba rwai ar ngut bad ba rwai group.
Ka grand finale kan dei beit live ha stage ïa kaba kin pynlong ha Khasi National Dorbar Hall,Mawkhar Shillong ha ka 9 tarik u bnai Lber 2024.
Ki nongbishar ha kane ka sngi Kin long u Wanjop Sohkhlet nangta u Amit Paul uba dei u nongrwai uba lah paw jong ka Indian Idol bad u bah Donbok Marbañiang uba dei u nongrwai jong ki film khasi…Ki khusnam na bynta ki nongjop ki long, 1st prize 50 hajar tyngka bad ki syrnod, 2nd Prize 35 hajar tyngka bad ki syrnod, 3rd Prize 25 hajar tyngka bad ki syrnod bad10 tylli ki Consolation prizeKiba jop ha kane ka Competition kin ïoh lad ban record kawei ka jingrwai ha ka Mar Local Recording Studio.
Shillong, Risaw 31: Ka Joint Action Committee (JAC) jong ki Seng bapher bapher ha North Eastern Hill University (NEHU) kaba kynthup ïa ka Seng ki Nonghikai (NEHUTA), ka Seng ki Samla pule, ka NEHUSU bad ka Seng ki nongtrei, ka NEHUNSA, mynta ka sngi, ki la pynjur ïa ka jingïakhih da kaba tur sha ka kamra ba la pynlong ïa ka jingïalang jong ka Academic Council, namar ka jingïashim bynta jong uwei u dkhot ha ka Council.
Ka JAC ha kine ki sngi baladep, ka la dep ban shim ïa ka rai ban nym ïatreilang bad u VC, u Prof.Prabha Shankar Shukla namar ka jingthung beaiñ jong u ïa uwei u bar jylla, u Rohit Prasad kum u Technical Officer/Senior Consultant, ha kaba ka JAC ka la aipor ban weng noh hapoh ka 26 tarik mynta u bnai.
Hynrei u VC um shym la weng satia.
Ka JAC ka la rai ban nym ïashim bynta shuh bad kino kino ki kam ba pynlong da u VC ne kata ka Non Cooperation Movement.
Kiba bun ki dkhot jong ka Academic Council ki la pdiang ïa ka jingbthah ka JAC bad ki la mih noh na ka jingïalang jong ka JAC, hynrei la don uwei u Professor u bym shym la mih na ka jingïalang, kaba la pynlong ïa ki dkhot ka JAC ban rung shapoh ba pynlong ïa ka jingïalang ban pynrem jur ïa ka jingleh jong u.
Ha shuwa jong kane, ka JAC ka la ïalum lang ha ka Multi used Conventional Hall ha kaba la thmu ban pynlong ïa ka jingïalang jong ka Academic Council, hynrei hadien ki la ïoh jingtip ba ka jingïalang ka la long noh ha Conference Hall ka ophis u VC.Kumta ki la tur sha katei ka hall ban pyrta shla pyrshah ïa u VC bad khamtam eh ïaki kam beaiñ jong u.
Hadien ba ki la mih na ka jaka ba tur sha ka jingïalang ka Academic Council, ka JAC ka la pynlong ïa ka jingïalang ban ïakren ïa ki kam beaiñ ba la leh da u VC.Ha kane ka jingïalang ka JAC, ka la shim ïa ka rai ban pynneh bad pynskhem ïaka jingdawa ban thung noh ïaki Statutory Officer, nangta ïa u Engineer ka University bad u Director jong ka CDC.Shillong, Risaw 31 : Ka Sorkar Jylla kan sa thungkam noh shen ïa palat 1,500 ngut ki briew ban pyndap ïa ki jaka ba thylli hapoh ka Tnad Pulit.
Haba pyntip ïa kane hadien ka jingialang ka Kynhun Myntri mynta ka sngi Ba-ar, u Myntri Sorkar Marcuise N Marak ula ong “Ngi la mynjur ïa ka revised uniform guidelines ban thungkam ïa ki Pulit hapoh ka Tnad Meghalaya Police".
U Principal Secretary ka Tnad Personnel Bah CVD Diengdoh ula ong ba kane ka dei ka jingthungkam ha baroh ki kyrdan jong ki Pulit naduh ki Sub Inspector, armed branch constable bad unarmed branch constable kynthup ki fireman bad MPRO operator.
Ka Central Recruitment Board (CRB) ka la pynïaid ïa ka eksamin thungkam ïa ki Pulit kat kum ki Rules.
“Ngi la ïohi ha ki snem bala leit ba kine ki jingthungkam ki shimpor bha ban dep namar kiba bun ki rule.
Na kata ka daw ngi la pyrshang ban pynbeit ryntih ïa ki rule khnang ba ngin lah pynthikna ba ka jingthungkam kan dei kaba pyndep ha ka rukom kaba janai, kaba shai bad kaba kloi" ula ong.
Halor ka jingkylli, u Bah Diengdoh ula ong ba ki don haduh 1500 tylli ki kam kiba lait hapoh ka Tnad Pulit.
“Hadien bala dep ban pynkylla ïa ki Rules, ngin sa pynmih jingpynbna bad hadien ngin sa pynbna laitkam ïa kine ki kam kiba lait bad ka CRB kan sa pynthikna ba kan pynlong bad pyndep noh kloi ïa ka eksamin rungkam" ula ong.
Ha kajuh ka por, ka Kynhun Myntri kala mynjur ruh ïa ka Rules ban pynlong ïa ka Departmental Examination, 2023 ïa ki Ophisar jong ka Indian Police Services (IPS).
“Ha ka jingshisha ïa ka Departmental Examination ïa ki Ophisar IPS la ju pynlong da ka UPSC ban pynkiew kyrdan, hynrei mynta yn sa pynlong noh da ka MPSC hangne hapoh ka Jylla" ong u Marcuise.
Shillong, Risaw 31 : Ka Hima Khyrim ka la maham jur ïa ki YouTube Channels shimet (youtubers) bad ki nongshna Documentary ne ki nongpynsaphriang khubor ha ki Social Media, ba kim bit ban pynmih ïa kano kano ka video ne khubor jong ka Shad Nongkrem khlem da ïoh jingbit na ka Dorbar jong ka Hima.
Kane ka jingmaham ka la mih namar ki jingjia ha ki snem bala leit noh ha kaba la pynsaphriang ïa ki jingtip ki bym ïahap halor ka Shad Nongkrem, kaba lam pynban sha ka jingïalam bakla ne pynsngewthuh bakla ïa kito ki briew ki bym da tip ïa ka jinglong kongsan jong kane ka jinglehniam.
Ka Shad Nongkrem ba ju tip ruh kum ka Shad Pomblang , ka dei kawei na ki jinglehniam tynrai jong ka Jaidbynriew Khasi ha Jylla.
Kane ka jinglehniam ka neh haduh san sngi bad ju pynlong ïa ka ha u bnai Naiwieng ha Smit, ka Nongbah jong ka Hima Khyrim.
Ka Pomblang ka dei ka jinglehniam ban ainguh ïa ka Lei Synshar, kum ka jinglehkmen halor ka jingseisoh ka rep ka riang bad ka jingkiew shaphrang jong ki khun ki hajar.
Ka Hima Khyrim ka la pynkhreh pynkhrum bha ban pynthikna ba kane ka jinglehniam Pomblang lane Shad Nongkrem 2023, ka ban long ha ka 1 tarik bad 2 tarik Naiwieng kan long kaba jop.
U Myntri ka Hima u bah Valentine Sohtun ula ban jur ïa ka jinglong kyrpang kane ka jinglehniam kaba la ïaid da ki pateng la pateng.
Ula kyntu ïa ki YouTube Channel shimet bad ki nongleh Social Media ba ki dei ban da pan jingbit na ka Dorbar hashuwa ban pynsaphriang ïa ki khubor, video bad documentary jong ka Shad Nongkrem khnang ba kin lah pynsaphriang ïa ka khubor kaba long thik kumba ka long, la ka dei hapoh ka Jylla ne shabar ka Jylla ruh kumjuh.
Kane ka sienjam, kat kum ka jingong u Myntri Sohtun, kam dei satia kaba jied briew ïano ïano ruh, hynrei ula ong ba baroh ki lah ban wan ïashimbynta ha kane ka jinglehniam bad ring video ïa kane ka kolshor ka Jaidbynriew.
Hynrei ïa kito kiba shna documentary ne pyllait khubor, ki dei ban ïasyllok shuwa ba ka Dorbar la ka dei bad u Syiem Khynnah ne u Syiem Rangbah ka Hima Khyrim.
Kane ka dei tang ka sienjam ban khanglad ïa ka jingbatai bakla ïa ka jingmut ba shisha jong kane ka jinglehniam.
Shillong, Risaw 31 : Ka Kynhun Myntri ka Sorkar Jylla ha ka sngi Ba-ar, ka la ai jingmynjur ïa ka jingpynkylla thymmai ïa ki kyndon ka Meghalaya Fisheries Service Rules, 2017.
Haba ïakren bad ki nongthoh khubor, u Myntri Sorkar u Marcuise N Marak ula ong ba ka jingpynkylla ba la mynjur ka long ban kynthup lang noh ïa ka MSc ha ka Fisheries Science bad M.Sc Aquaculture ha ka thup bala pyllait noh ïa ki na ka jinghap leit pule pyntbit ha ryngkat ki BF.Sc, ka course graduate ba saw snem kumba pruid dak hapoh ka rule 1 bad rule 3 jong ka MFSR, 2017.
Jowai, Risaw, 31: Ka Hynñiewtrep Border Disputed Redressal Forum (HBDRF) ha ka sngi Baar ryngkat ki nongïalam shnong ki la ujor ha u Deputy Commissioner jong ka West Jaiñtia Hills District u Bah BS Sohliya halor ka jingshah pyndik jong ki paid nongshong shnong ka Elaka Labang Nangphyllut & Pangam Raliang kaba juh tip kum ka Block-1.
Ha ka shithi ujor ba la aiti ha ka Additional Deputy Commissioner ka Kong B.Blah, ka Forum ka la pyntip halor ka jingshah pyntieng pynsmiej jong ki Khasi-Pnar halor ka jingthmu jong ka Sorkar Meghalaya bad ka Sorkar Assam ban ïa pynbeit pud hadien ba ka Sorkar ka la rai ban pynbeit ïa u pud u sam katkum ka mon jong u paitbah nalor kiwei kiwei de ki mat.
“Hynrei kaba sngewsih ka long ba ki Karbi ki pyrshang ban leh da ka buit thok ban khroh ban kjor bad da ka bor ban pyntieng pynsmiej ïa ki Pnar/Khasi ba shong ha khappud khnang ba kin ym nud ban pynpaw ïa ka hok lane ïa ka jingkwah jingthrang jong ki ban don shapoh Meghalaya bad la kyntu ïa ki bor District bad ka sorkar Meghalaya ban shim khia ïa kane," la ong ka Forum.
“Sa kawei ka long ïa ki Khasi-Pnar kiba sah ha Block-1 la khanglad ban pynlong ïa ki jingïalang paitbah bad kane ka jingkhang pyrshah da ki Karbi ïa ki Khasi-Pnar kiba shong basah ha kine ki thaiñ ban pynlong kino kino ki jingïalang paitbah kiba wat lada ki long ha kano kano ka rukom bad khamtam eh ha ka jingïadei bad u pud u sam," la pynpaw ka Forum.
“Kumba long mynta, la ïathuh ba ka jingpakhang lynti ban leit ban wan sha Meghalaya naduh ba ki Myntri Sorkar bad ki Chairman jong ki Regional Committees jong ka Sorkar Assam bad Meghalaya, ki DC bad SP jong ka West Jaiñtia bad West Karbi Anglong bunsien ki la kyntu ïala ki jong ki briew ban don noh ka jingïashong suk shong saiñ bad ban ïoh laitluid ha ka leit ka wan bad ba ki briew na Assam ki dei ban ïoh ïaid laitluid sha Meghalaya bad ki briew na Meghalaya ruh ki dei ban ïoh ïaid laitluid sha Assam hynrei kaba sngewsih ka long ba haduh mynta mynne khamtam eh na ka liang ki Karbi ki dang khang ïa ki briew jong ngi ban leit ban wan sha Meghalaya," la ong ka Forum.
“Kane ka jingjia khamtam eh ka jia mynta sha ki thaiñ Khanduli Lapangap ha kaba ki briew jong ngi kiba shong basah ha ka Raid Nongjrong bad Raid Labang kim ïoh ban leit suk wan suk sha Meghalaya khamtam eh lada ki tip ba dei ki kynja jingïalang lada kino kino ki jingïalang ruh.
Wat ha ka pang ka shitom ruh kim shah ban leit wad dawai dashin da kaba suk.
Hooid, ki don ki Health Center, ki Hospital sha Karbi Anglong Assam hynrei ki briew jong ngi pat kim sngewthuh bad kim nang ban kren ïa ka ktien Karbi-Assamese bad kane ka la buh jingeh bha ïa ki," la ong shuh shuh ka Forum.
Ka Forum ka la pyntip shuh shuh ba ka jingkhang ban die ïa ki mar ki mata ka la ktah jur bha ha ki thaiñ Khanduli bad Lapangap bad ki Khasi-Pnar kiba shong basah ha Raid Nongjrong Raid Labang kim ïoh ban leit die ïa ki mar rep sha ki ïew kiba don shapoh Meghalaya kum sha Khanduli Namdong, Wahïajer bad kidei kiwei de.
“La ong ruh ba ki Khasi Pnar kiba im da ka rep ka riang, ki pynmih ïa ki mar rep kum u khaw, ki jhur bad bunjait, u nei lieh, nei ïong, khniang ryndia, ki syiar, ki sniang ki blang, ki muid, u sying, u synsar ka dieng Chinnamon bad kiwei kiwei de," la ong ka Forum bad bynrap, “kiba bun na kine ki marrep khamtam ki jhur bad u ñiang Ryndia ki jingri kum ki syiar, ki sniang, ki blang kim ïaid ïew sha poh Assam.
Kumta da ka jingpakhang ki Karbi ka ktah bha ïa ka jingim jong ki briew kiba don ha kane ka thaiñ.
"“Naduh hyndai hynthai kulong kumah kane ka dei ka ri jong ngi , ym dei ba ngi ba shong shapoh Karbi, hynrei dei ki Karbi kiba wan shong wan sah sha ka ri jong ngi.
Ngi hap shapoh Karbi Anglong Assam ym da ka mon jong ngi hynrei dei da ka jingleh bor jong ka Sorkar Assam ha ka por ba thaw ïa ki District Council bad pynhap jubor ïa ngi sha ka United Cachar & Mikirs Hills ha ka jaka ban don hapoh United Khasi & Jaiñtia Hills District Councils," ong ka HBDRF.“Hadien kane, ka Sorkar Assam ka la kubur ba ka don ka jingbakla ha kaba pynhap jubor ïa kane ka jaka sha Mikir Hills lyngba ki Notification ha ka snem 1957-1958.
Ka la bthah ruh ïa ki ar tylli ki District Councils, kata, ka United Cachar bad ka United Khasi Hills ban leh ïa ka re-examine lane Joint Enquiry.
Kine ki artylli ki District Council ki ladep sorjamin bad ki la ai ruh ïa ki kaiphod jong ki, kiba dei ban pynphai biang sha Meghalaya.
Kumta lyngba kine ki nongrim bad jingshisha ki ïeng skhem ba ka Block,-1 kam dei shuh ka jaka kaba la hap pura shapoh Karbi Anglong, Assam hynrei ka dei ka jaka kaba ladei ban wanrah biang sha Meghalaya," la ong shuh shuh ka Forum.
Ka Forum ka la ong ba ka Sorkar Meghalaya, ka Jaiñtia Hills Autonomous District Councils bad ki bor synshar jong ka West Jaiñtia Hills District lem bad ki paid nongshong shnong jong ka Ri Khasi Jaiñtia kim dei ban ailad ïa ki Karbi ba kin leh trai khlieh bad ban leh donbor nadong shading ïa ki Khasi-Pnar.
Ka Forum ka la dawa ïa ka Sorkar Meghalaya, ïa ka JHADC ba kin pynrung kyrteng noh kloi kloi katba lah ïa ki shnong baroh kiba don hapoh Block-1 bad ban pynpoi ïa ki lad jingïarap ban ai jiingïada sha ki Khasi-Pnar.
Shillong, Risaw 31: U Myntri Rangbah ka jylla u Conrad K Sangma, mynta ka sngi ula ïashimbynta ha ka jingïalang pynhap pyrda ïa ka jingrakhe ïa ka Taiew ki Mrad Khlaw ne Wild Life Week 2023.
Haba kren ha ka jingïalang, u Conrad K Sangma, ula ong, ba ka tnad Forest ka dei kawei na kiba kongsan kaba ka sorkar ka pynleit jingmut bha.
“Ngi la ïaid mynta ha ka lynti ban ïada ïa ki khlaw ki btap bad ka mariang bad ngin trei ha ka dur jong ka mishon da kaba pynleit jingmut ha ki mat kiba kongsan ban pynthikna ba ka tnad kan ïaid shakhmat bad ngin pynthikna ruh ba ngin ai ïa ka jingkyrshan, ka jingbei tyngka bad jingbtin lynti ïa ka tnad Forest" ula ong.
Ula ong ruh ba ka Meghalaya ka dei kaba la kyrkhu bad kaba don kyrpang ïa ki mrad ki mreng hynrei haduh mynta ym shim la lah pat ban ïaid shaphrang ha ka lynti kaba la pynwandur bha bad ha ka jingstad saian.
U Myntri Rangbah ula banjur ruh ïa ka jingkongsan ban ïatreilang hapdeng ka sorkar bad ki paidbah.
Ula banjur ruh ïa ka jingdonkam ban don ïa ka Elephant Corridor ne ka lynti ïaid ki hati hapdeng ka jylla Assam, Meghalaya bad ka ri Bangladesh.
“Nga kloi ban ïatreilang bad ka sorkar Assam bad ki kynhun bar ri ban pynwandur ïa ka elephant corridor ka ban long ka jingïada bad ban plie ïa ka lynti ïaid ki hati ba kin ïaid da kaba suk" ula ong.
Ula ïathuh ruh ba survey halor ka jingdon ki Hati bad kiwei pat ki mrad ha ka jylla ka dei ka mat jong kane ka tnad sorkar.
“Kadei tang lyngba ka survey bad lyngba ki jingtip kiba don kaba ngin lah ban shna ïa ki polisi treikam kiba biang ki ban ïarap ban ïa imlang hapdeng ki briew bad ki mrad," ula pyntip.
Hashwa kane u Myntri Rangbah bad ki heh ophisar ki la ai khusnam sha ki nongtrei jong ka Wildlife halor ka jingtrei shitom ka jongki bad la sam ruh ïa ki khusnam sha ki nongjop ha ki jingïakob bapher bapher kiba la pynlong shi bynta jong ka jingrakhe ïa ka Wild Life Week.
Shillong, Risaw 31 : Ka Sorkar Jylla ha ka sngi Ba-ar, ka la mynjur ban pynkylla thymmai ïa ki kyndon ka Meghalaya Execise Amendment Rules, 2021 ha ka ban pynïabynta thymmai biang (re-classified) ïa ki Brand jong ki kyiad khnang ban pynthikna ba ka Tnad Excise kan ïoh lum khajna bynrap (additional) sa T.50 klur na ka Kyiad.
ïa kane ka rai la shim ha ka jingialang jong ka Kynhun Myntri kaba la pynïaid da u Myntri Rangbah ka Jylla u Conrad K sangma.
Haba iakren bad ki nongthoh khubor, u Myntri Sorkar Marcuise N Marak ula ong “Ki don bun jait ki brand jong ka kyiad hapoh ka Jylla jong ngi bad ngi hap ban pynïabynta biang ïa ki ban ïoh lum khajna kham bun.
Mynta, ngin don noh tang 5 jait ha ka jaka hynriew jait".
Ula ong ba ka khajna excise duty la khmih lynti ba kan kiew da 15% bad ba ka Jylla kan ïoh shuh shuh ïa ka khajna sa T.50 klur ha ka shisnem.
ïa mynta,ka jingïoh lum khajna na ka kyiad ka long T.350 klur shisnem.
U Commissioner & Secretary ka Tnad Excise Sanjay Goyal ula ong ba ka jingïoh lum khajna jong ka Tnad ha kine ki san snem bala leit noh, kala kot ïa ka T.1200 klur.
Shillong, Risaw 31 : U Symbud Myntri Rangbah bad National Vice President ka NPP u Bah Prestone Tynsong, u la shimti mynta ka sngi kum u President ba thymmai ka NPP-Meghalaya hadien ka jingiehnoh kam u President barim Dr.WR Kharlukhi.
Kat kum ka jingpynbna (Notification), u National President ka party bad Myntri Rangbah ka Jylla Conrad K Sangma ula thung ïa u Bah Prestone Tynsong kum u President ba thymmai ka NPP-Meghalaya kat kum ka kyndon ba 7 (ii) jong ka National People’s Party (NPP).
U Conrad ula pyntip ruh ba da kane ka jingthung kum u State President, la pyllait noh ïa u Bah Prestone na ka jingbat kam ha ka National Committee.
Na ka liang u Bah Prestone ruh ula pdiang ïa kane ka jingthungkam bad ula shimti syndon ïa ka kam.
Ka NPP-Meghalaya ka la pynithuh ïa la u State President ba thymmai ha ka jingïalang ba long mynta ka sngi Ba-ar, hapoh ka Ophis ka Party ha Shillong, Ha kane ka jingpynbna, la ïadonlang ruh u Myntri Rangbah ka Jylla Conrad K Sangma.
U MP ka Rajya Sabha Dr WR Kharlukhi ula iehnoh ïa ka kam State President ka NPP namar ka rta, ong ka khubor ba ïoh lum.
Haba thoh hapoh ka X, u Myntri Rangbah ka Jylla ula pyntip ba u Bah Prestone ula shimti ïa ka shuki President, ka Meghalaya State Unit ong ka NPP na u Dr Kharlukhi.
U Conrad ula kren ruh halor ki jingshakri jong u Dr Kharlukhi kum u President ka NPP.“U Dr Kharlukhi ula shakri kum u President la 16 snem bad ka por jong u bad ka NPP ka la kham slem kum u briew ba shaniah bad u paralok jong u Nongïalam jong ngi (L) Purno A Sangma.
Ngi ai khublei ïa u halor kine ki snem ba ula aiti ha ka kam bad ka jingnoh synniang ka bym lah thew shuh sha ka NPP" ula ong.
U Conrad ula kitbok ruh ïa u Bah Prestone haba pynpaw ïa ka jingshaniah skhem ha ka jinglong nongïalam jong u.
“U Bah Prestone da ka jingshemphang ba la bun snem ha ka kam saiñ pyrthei ka Jylla, un shim ïa ka jingkitkhlieh na u Dr Kharlukhi bad nang pynsuhthied ïa ka NPP ha Meghalaya bad ha ka thaiñ Shatei Lam Mihngi.
Ngi don ïa ka jingshaniah kaba skhem ha ka jinglong nongïalam jong u bad ngi kitbok ruh ïa kaba bha tam" ula bynrap.
Shillong, Risaw 31: Ki Pulit jong ka East Khasi Hills ha ka Lah Sngi u Blei ki la kem ïa u President jong ka Hynñiewtrep National Youth Front (HNYF) East Khasi Hills District u Bah Bles Dkhar halor ka jingkynnoh ba u donkti ban dawa pisa na ki trok kit mar.
Ki Pulit ki la ïathuh ba ka jingkem ïa une u nongïalam ka HNYF, uba la mih khubor ha kine ki sngi baladep namar ki kam kiba bun ba u la leh kum u nongïalam jong ka Seng, kum ka jingkhynra ïa ki dukan thoh tim, ka jingpyrshah ïa ka jingpynduh ïa ka jaka Parking hajan Bimola bad kiwei kiwei.
Nalor kata, la jingpynshisha ruh ïa ka jingïakren jong u Bah Bless Dkhar bad uwei u briew halor ka khubor bad ka Audio Recording ba la saphriang ha ka rynsan jong ka Social Media, kiba pynshisha ïa ka jinglum pisa jong une u nongïalam ka HNYF na ki trok kit mar ba un ïarap ban pyllait ba kin ïaid na ka Jingkieng Damsite.
Ïa kane ka jingïakren u Bah Bles bad uwei u briew uba ym shym la pynithuh la pynmih lyngba ka Audio ha ka lad pathai khubor jong u Shillong Mail.
Ha ka sngi Baar, ki Pulit ki la tian bishar ïa u Bah Bless Dkhar ha Kashari jong u District and Session Judge ka East Khasi Hills District hadien ba la kem ïa u na ka shnong Pohkseh, Shillong bad ka Kashari ka la aibor lai sngi kynthih ïa ki Pulit ban set ha Police Custody na ka bynta ban pynlong ïa ki jingtohkit kiba bniah.
Shillong, Risaw 31 : Ka Synjuk ki Rangbah Shnong ka Ri-Bhoi, ki la pynshai ba kim don satia ïa kano kano ka jingpyrshah ne don ka jingsngew ban pyrshah ïa ka rai jong ka Sorkar ban pynkut ïa ka tamasa Cherry Blossom ha ka Sngi U Blei.
ïa katei la pynsngew da ki nongïalam jong ka Synjuk ha ka jingïalang bad u Myntri ka tnad Jngohkai u Bah Paul Lyngdoh kaba la long ha Conference Hall jong ka Secretariat.
U General Secretary ka Synjuk Bah PB Sylliang haba ïakren bad ki nongthoh khubor ha ka sngi Ba-ar, ula pyntip ba ka Synjuk kam don jingpyrshah satia ïa ka sngi ba la jied ban pynkut ïa ka tamasa Cherry Blossom.
Ula batai ruh ba wat ka Dorbar Shnong ka Lumdaitkhla ka la dep ai ïa ka jingbit na ka bynta kane ka tamasa.
Hynrei ula ong pat, ka Synjuk ka la shu ai jingmut ba ha ki snem ban wan, kan bha shibun ban nym pynlong shuh ïa kane ka tamasa ha ka Sngi U Blei khnang ban burom lang ïa ka jingsngew jong ki riew ngeit Khristan hapoh ka Jylla.
Wat hapdeng kane, ka Sorkar Jylla ka la dep rai ha ka ban bthah ïa ki nongpynïaid jong ka tamsa ba kin pynsdang noh ïa ka tamasa ha ka por janmiet hadien ba la wai lut ki Jingïaseng.
Ka tamasa Cherry Blossom 2023 ka dei kaba la buh ban pynlong ha ka 17-19 tarik Naiwieng ha Lumdaitkhla, Bhoirymbong, Ri-Bhoi District.
Hynrei ka rai ban pynkut ïa ka tamasa ha ka sngi U Blei ka la pynmih pynban ïa ki jingpyrshah na ki katto katne ki kynhun, kiba ïasaid ba ka Sngi U Blei ka dei ka sngi kyntang jong ki paid Khristan kiba don bun paid hapoh ka Jylla.
Shillong, Risaw 31 : Ka KHADC hynne ka sngi Ba-ar ka la pynbna ba kin don haduh 40 kynhun ki riewshemphang ban wad bniah ïa ka Jaidbynriew Khasi bad ka riti dustur tynrai jong ka Jaidbynriew.
Haba kren bad ki lad pathai khubor, u Executive Member ka tnad Education ba dei ruh u Chairman ka Research and Development Committee jong ka Council, Bah Carnes Sohshang u la pynpaw ïa ka jingkmen ban ïohi ba kin don palat spah kynhun ki riewstad bad kdep ïa kdep ïa knriew kiba la mih shakhmat na bynta ban tyrwa ba ki long kiba kloi ban wad bniah ïa ka tynrai jong ka Jaidbynriew.
Tangba, u la ong pat ba na kitei ki kynhun la jied tang kumba 38 – 40 kynhun ban pyndep ïa katei ka jingwad bniah kaba la buh por ban pyndep hapoh saw bnai.
Haba bynrap lang, u dkhot jong ka komiti ba phra ngut, Dr.DRL Nonglait u la pyntip ba katei ka jingwad bniah kan sdang noh naduh ka sngi kaba bud ha kaba na ka liang ka Council kin ai ïa ka shithi aiti kam bad lada kito ki kynhun ki la mynjur yn pyllait noh ïa ka song kyrshan pisa ba 25persen na ka 1lak tyngka kaba la mang.
Shwa kane, u Dr.Nonglait u la pynkynmaw biang ba katei ka jingwad bniah kan long naduh ïa ki riti dustur, ki phang ba ïadei ba ka niam ka rukom, ka shongkha shongman, ka ktien ka thylliej, ki kur ki jait, ki rukom synshar ki Hima ki Elaka, ki hok ki riti, ka akor ka burom ba hikai ki longshwa, ki jingngeit, ki rukom bat khyndew, ka put ka tem, ki jingtei sahnam, ki mawbyna, ka jingshna da ka kti, ka bam ka dih, ka rukom sumar tynrai, kumjuh ruh shaphang ki riewkhraw ka Jaidbynriew kum ki Syiem Khasi, u Rev JJM Nichols Roy bad bun kiwei kiwei.
“Baroh kiba wad bniah ki dei ban bud katkum ka jingpynbeit kiba ïadei bad ka jylli wad bniah bad ka rukom pynbeit ïa ki jingshem ruh kidei ban long kiba biang bha na ka bynta ka jingmyntoi ïa ki nongpule.
Hadien kane, ka KHADC kan sa pynshong nongrim bad wat ban pynlong aiñ ban saiñdur pat ïa ki polisi treikam jong ka Council," u la bynrap biang.
Shuh shuh u ong ruh ba lyngba katei ka jingwad bniah, ka Council kan sa don noh la ka jongka jinglum jingtip da ki briew lajong khlem da donkam shuh ban shu shaniah ha ka kaiphod ki nongwei ban tip ïa la ka jong ka tynrai.
Shwa kane, u Bah Carnes u la ong ba kane ka sienjam kan long ka jingmyntoi kaba khraw ym tang ïa ka Council hynrei wat ïa kiba pule ïa ka.
La ïathuh ruh ba ki kynhun ki la dep jied ïa la ki jong ki jong ki phang na ka bynta ban wad bniah.
U la ong ruh ba hadien kane, ka Council ka lah wat ban don noh la ka jong ka Research Centre ban pynïar ia ka jingtreikam jong ka Committee.
Na ka liang ka Committee ki la ïathuh ba la kyntu ia baroh ki nongwad bniah ba ki dei ban pynbïang ïa ki jingwad bniah jong ki ha ka ktien Khasi khnang ba kiba bun ki nongpule kin ïoh lut ban pule.
Guwahati, Risaw, 31: U Myntri ka Sorkar Pdeng uba peit ïa ka tnat Road Transport and Highways u Nitin Gadkari ha ka sngi Baar u la pyntip ba ka Sorkar Pdeng ka la theh pisa kumba T.3 lak klur ha kine ki 10 snem ba la leit noh na ka bynta ban shna ïa ki surokbah National Highway hapoh ki jylla jong ka thaiñ Shatei Lammihngi.
U Gadkari, u la maham ba ki bor pynïaid ki la ïakynduh mawsiang ha kaba ïadei bad ka jingshim jaka ha ki katto katne ki jylla jong ka thaiñ Shatei Lammihngi kum ka Jylla Meghalaya bad Nagaland bad ki projek ki lah ban shu pynsangeh noh lada ym lah ban weng noh mardor ïa kine ki jingeh.
Haba kren ha ka jingïalang bad ki lad pathai khubor hadien ba la wai ka jingïalang pyrkhat kam halor ka jingpyntrei ïa ki surokbah National Highways ha Assam u Gadkari u la ong, “ki projek kiba shongdor T.2,89,425 lak klur la theh sha ki Jylla ka thaiñ Shatei Lammihngi ha kine ki 10 snem.
Kine ki long na ka bynta ki projek kiba dang wan, kiba dang pyntrei bad ki projek kiba ladep pyntrei.
"U la ong ba ka jingjrong jong ki surokbah National Highway ha kane ka thaiñ ka la nang ïar kumba 10,800 km ha u snem 2014 sha ka 15,740 km haduh mynta.
U Myntri u la pynbna ruh ban mang pisa T.800 klur hapoh ki ar tylli ki skhim na ka bynta ka Jylla Assam.
Shillong, Naiwieng 01: Ka Meghalaya Cricket Association ka la pynbna ïa ka thup kyrteng jong ki 15-ngut ki dkhot nongïalehkai na bynta ka BCCI’s Women’s U-15 One Day Trophy, ka ban sa sdang shen mynta u bnai.
Ha kane ka lympung ka kynhun ban mihkhmat ïa ka Meghalaya kin hap ban ïakhun san tylli ki jingïakhun, bad baroh kine yn pynlong ha Kolkata, pyrshah ïa ka Assam, Jammu & Kashmir, Nagaland, Delhi nangta ka Karnataka.
Ka jingkilanmet ban pynkhreh ïa kane yn pynlong ha Guwahati ka ban sdang naduh 3 tarik Naiwieng bad yn pynkut ha ka 13 Ntarik Naiwieng.
Nangta ki nongïalehkai bad ki dkhot nongkitkam, lait noh lai ngut ki player standby, kin sa mih napoh jylla ban leit shapoh Kolkata ha ka sngi ba bud.
Ka thup kyrteng ki player ka Meghalaya ki long: Anastesia Shullai, Anjana Kumari, Awesaina S Marak, Carieyoka Lyngdoh, Dejianna M Sangma, Diya Biswa, Habandarisha Shangpliang, Jennyfer Fancon, Joannah Pyngrope, Lini Mandakini Ksoo, Mania Sangma, Mendy Adrena Mawlong, Ronjoli Basumatary, Steffenie Sohshang, Zoya TasneemStandbys: Evanrihun Sohshang, Bijimme Ch Momin, Lawanjanai Synnah.
Support staff: Rupashree Sharma (head coach), Bhakupar Mylliemngap (assistant coach), Sweetie Marboh (trainer), Jakrimbal D Arengh (physio), manager to be decidedKa prokram ïakhun jong ka Meghalaya ki long:vs Assam, 17 tarik Naiwiengvs Jammu & Kashmir, 19 tarik Naiwiengvs Nagaland, 21 tarik Naiwiengvs Delhi, 23 tarik Naiwiengvs Karnataka, 25 tarik Naiwieng.
Jowai, Naiwieng 01: Ka lympung ïalehkai phutbol kaba la tip kum ka “Chatister Kharkongor Memorial Trophy 1st Division Football Tournament – 2023 bala pynïaid da ka West Jaiñtia District Sports Association, (WJDSA) Jowai kaba la long mynta ka sngi ha madan Kiang Nangbah Stadium, Dongmihsngi Jowai.
Haba phai sha ka jingïakhun ka Demthring kala lah ban pynliem da 4-0 kol ïa ka Mookyndur, ïa ki kol na ka Demthring la thep da u Babitlang Dkhar haka minit ba 1 & 5, kawei ka kol la kum thep bakla da u Consider Suting (own goal) haka minit ba 45 bad u Maidong Mukhim haka minit ba 45+1.
Ka jingïakhun mynta ka sngi kan long hapdeng ka Mukhla Evergreen pyrshah ïaka Nangbah Iawmusiang haka por 12 baje shiteng sngi.
Shillong, Naiwieng 01: Ka jingïakhun semi final jong ka lympung SSA 4th DIVISION Football League 2023 kaba la long hynne ka sngi Hat Majai ka la jam sha kaba kut ha kaba ka Iatyllilang SC ka la kylla long ka kynhun ba ar hadien ka Kharang SC ban jam sha ka final mynta ka samoi.
Kane ka jingïakhun kaba la sdang ha ka por 2 baje nohphaisngi ha madan 1st Ground SSA Stadium hapdeng ka Iatyllilang SC pyrshah ïa ka Mawkriah West SC.Haba bishar ïa ka jingïakhun ka la long kaba itynnat bad kaba ïakhaid, ka kylla step ka la kut khlem don nongthep.
Baroh ar kynhun ki la ïa pyrshang katba lah ban pynkhihjar hynrei ym shym la don ba lah ban pynïakhlad bad kane ka la bteng shi slem dei tad ynda la jam sha ka 85 minit ba u Melawantei Kharmuti u la ïoh ban thep ïa ka shi kol na bynta ka Iatyllilang SC.Lyngba kane ka namjop, ka Iatyllilang SC ka la ïoh ban rung sha ka final jong ka SSA 4th DIVISION Football League 2023 bad kan sa aireng pyrshah ïa ka Kharang SC ban ïaknieh namlahduh ha ka 04 tarik Naiwieng.
Mynta ka sngi yn bteng biang ïa ka jingïalehkai SSA 2nd DIVISION Football League 2023 ha madan 1st Ground SSA Stadium, ka jingïakhun kaba nyngkong kan sdang ha ka por 11:30 mynsngi hapdeng ka Nongrah SC pyrshah ïa ka Pohkseh SC, nangta bud sa ka jingïalehkai ha ka por 2 baje nohphaisngi hapdeng ka Lumshyiap SC pyrshah ïa ka Imson SC.Jowai, Naiwieng 01: Ka jingïalehkai phutbol haka kyrdan Super Division Football Tournament 2023 ba la ai kyrteng ‘U Kiang Nangbah Memorial Trophy 2023’ ïa kaba la pynïaid da ka West Jaiñtia District Sports Association, (WJDSA) Jowai hynne ka sngi Balang ha madan Kiang Nangbah Stadium, Dongmihsngi Jowai.
Haba phai sha ka jingïakhun, ka kynhun lehkai jong ka Ladthadlaboh ka la khur namjop kaba suk hadien ba kala pynliem da 4-1 kol ïa ka Mynthong.
Ka namtam ha kane ka jingïakhun ka long sha u Buromlangki Salahe jong ka Ladthadlaboh u ba la ïoh ban thep hat trick na bynta ka kynhun lyngba ki kol haka minit ba 2, 65 & 70.
Bad ka shi kol ka la wan na u Kindness Mukhim haka minit ba 68.
Ka Mynthong ka la ïoh ban pynphai shi kol lyngba u Samewan Rymbai haka minit ba 85 hynrei ka por ka la lyngkot ïa ka kynhun ban pynphai baroh 4 kol.
La pyntip ba ka jingïakhun ha ka 6 tarik Naiwieng kan long hapdeng ka 7 Wasa United pyrshah ïa ka Nangbah Mulang por 2 baje nohphai sngi.
Nongpoh, Naiwieng 01: Hadien ka jingïaid shaphrang jong ka lympung ïalehkai phutbol Sunfeast Cup 2023 haka jylla, ka Lynti Jam Football Centre haka jingïatreilang bad ka SPT Sports Bangalore, mynta ka sngi kala pynhap pyrda noh ïa katei ka lympung hadien ka jingïakhun phainal bala pynlong ha madan ïalehkai ka shnong Mawleiñ Mawkhan ha Ri-Bhoi District.
Ha katei ka lympung ka kynhun jong ka Lynti Jam Football Center kala long ka lahduh ha baroh ki kyrdan ïakhun naduh ka U-13 ki shynrang bad U-16 ki kynthei bad shynrang ki ban sa leit mihkhmat pat ïaka jylla kum ki Meghalaya Masters sha ka NorthEast Sunfeast Cup 2023 ka ban sa long shen ha nongbah Guwahati naka bynta ban aireng pat bad kiwei kiwei ki kynhun naki jylla bapher bapher jong ka thaiñ Shatei Lam Mihngi.
Kum ban shu kdew hangne ka kynhun Lynti Jam Football Center haka jingïatreilang bad ka SPT Sports Bangalore kala pynlong kum katei ka lympung man u snem naka bynta ban kyntiew ïa ka kam ïalehkai phutbol bad ban sei madan ïaka sap ka phong ki samla bad khynnah ba don sap ha kaba 50 tylli ki kynhun na kylleng ka jylla kila wan ban ïa shim bynta shitrhem kynthei bad shynrang bala phiah haka kyrdan U-13 naka bynta ki shynrang bad U-16 naka bynta ki kynthei bad shynrang.
Ïa katei ka Sunfeast Cup 2023 la wan ban pynhap pyrda noh da u Dr.Ricky AJ Syngkon kum u kongsan haka jingïadonlang u Dr.David Lyngdoh, Sumarlang Swer President Lynti Jam Football Center, Samla Jester Mawlong President RBYF Mawleiñ Mawkhan, Samla Pynsngaiñlang Kurbah Vice President Mawleiñ Youth Sports Club, Bah T Makri Rangbah Shnong Mawleiñ bad kiwei kiwei.
Haba phai sha ka jingïakhun phainal jong ki U-13 boys ka Lynti Jam ka la lah ban pynliem noh ïaka Mawïong rim da 2 kol la 0, ha ka Under 16 Girls ka “Play For Right" PFR ka la shah liem noh haka Lyntijam Football Center da 1-0 kol bad haka jingïalehkai jong ki khynnah shynrang Under-16 ka Lyntijam Football Centre ka la pynliem noh ïaka Umsning lyngba ka tie-break.
Kum ka jing pynshlur bad ai mynsiem ïaki samla ïalehkai, naka liang ka Lynti Jam Football Center bad ka SPT Sports Bangalore kila sam ruh ïaki khunsam sha ki kynhun lahduh bad kumjuh ruh kiba rem.
Khliehriat, Naiwieng 01: Ka lympung ïalehkai jong ka kyrdan Super Division Football Tournament 2023 kaba la sdang hynne ka sngi ha madan Deinchynrum, EJHD bala pynïaid da ka East Jaiñtia Hills District Football Association (EJHDFA).
Haba phai sha ka jingïakhun mynta ka sngi sdang na ka liang ka kynhun Sutnga SSCC kala jop da 3-1 kol pyrshah ïa ka R.Iawpynsing SC, ïa ki kol naka Sutnga SSCC la thep da u Neesta Feeco Bamon haka minit ba 3, u Sumarbha Bareh haka minit ba 11, bad u Ioanis Suchen haka minit ba 90+4.
Katba ïa ka shikol na ka R.Iawpynsing SC la thep da u Sixkiru Lyngdoh haka minit ba 32.
Ha ka jingïakhun kaba ar ka R.Shkenshynriah SC kala jop da 5-1 kol ïa ka R.Wahshnong SC, ïa ki kol na ka R.Shkenshynriah SC la thep da u Ribiang Dkhar haka minit ba 15, 58, & 86 (hattrick), u Hikaidame Bareh haka minit ba 69 bad u Roiboklang Bareh haka minit ba 90+2.
Katba ka shikol na ka R.Wahshnong la thep da u Silas Lyngdoh haka minit ba 81.
Ïa kane ka lympung Super Division la wan ban plie pyrda ïa ka da u ma Shitmon Pdang LLB Public Prosecutor District Session Court East Jaiñtia ha ryngkat ka jingdonlang ki Waheh Shnong, ki riew pawkhmat jong ka District bad ki dkhot ka Association.
Ka jingïakhun haka 3 tarik u Naiwieng (Friday) ka Moolamanoh SC pyrshah ïa ka Thangskai Tiger SC, katba ka Dhana SC pyrshah ïa ka Khliehriat West YWSC.Nongstoiñ, Naiwieng 1 Ka Hynñiewtrep Youths’ Council West Khasi Hills District hapoh ka jingïalam u Samla Lumlang Kharsyiemlieh President bad Samla Wanteibok Lyngdoh Secertary, ha ka 1 tarik Naiwieng 2023, ka la leit kyrpad ïa u DC ka West Khasi Hills District, kum u khlieh ka District halor ki mat halor ka kam thungkam thungjam lyngba ka District Selection Committee.
Ha ka jingïakynduh bad u DC ka seng ka la kyntu ban pynbeit noh ïa ki exam ba ki samla wad kam ki la ap slem.
Hooid lehse ka jingslem kawei ka dei na ka jingpynbeit ïa ka Roster System, hynrei mynta ka la dei ka por ïa ka DSC ban sdang noh, namar lada pynslem eh ka pynduh mynsiem ïa ki samla wadlam, khamtam kiba lajan kut ka karta ban wad kam.
Ka DSC ka dei ban khuid ha ka jingpynïaid ban shngaiñ ki samla wad kam, namar kumba la ïathuh ki samla wad kam ha kine ki snem ba la dep, la plie lypa ïa ki seal ki jingkylli.
Lada ka long kumta ki samla wad kam kin duh jingshaniah ïa ka DSC.Ha ka por thoh exam ba la pynbeit da ka DSC, ym dei ban shah ban rah mobile kumba long ha ki por ba la dep.
Namar la ïathuh ki don kiba rah mobile ha ka por thoh exam, kane kam ai jingshaniah ïa ki samla wad kam.
Ïa ki Post Grade IV dei ban set jingkylli da ka ktien Khasi, namar ka DSC ka pan kyrdan Klass VIII ter ter lada ai da ki jingkylli ha ka ktien phareng long kumba leh shilliang ïa kiba hapoh Klass X.Kumjuh ruh ban buh CCTV Camera ha ka por pynlong exam bapher bapher hapoh ka jingpeit ka DSC.Na ka ka liang u DC u la kular ban shimkhia ïa ki jingdawa ka seng.
U la ong ka la dei ka por ka ki briew kiba stad kin ïoh kam ban kiew ka District.
Ka Sorkar kan kham pyrkhing bha, kan buh ki Zonal Officers ban peit bniah.
U la ong ruh ba un pynbiang ki SOP bad shuwa ka jingthoh exam DSC, un pynbna paitbah bad ha ki khubor ruh khang kin tip.
U kular ruh ban shimkhia ïa ka jingdawa ka seng, namar u kwah ban ka DSC kan khuid kan suba bad ban ïoh ïa ki samla ba stad ban kyntiew ïa ka dong ka thaiñ haba trei ha ki office sorkar.
K a Meghalaya kadei kawei na ki jylla kaba  duk ha ri India.
Ka Repport jong ka NITI Aayog, dang shen ka la buh ïa ka Meghalaya kum ka jylla kaba ar ha ka jingduk tam ha ri India.
Kaba duk tam kadei ka Bihar.
Ha ka thaiñ Shatei lammihngi pat kadei ka jylla kaba duk tam.
Hynrei da peit ka jingleh ka sorkar pat i kumba ka Meghalaya kadei ka jylla kaba riewspah shibun, haba ka jingthungkam ïa ki heh ki haiñ kiba khlem da pass Interview ne ka Political Appointment pat ka lobgf kaba shyrkhei haduh katta katta.
Kata kadei ka jingthung kam Chairman, Co- Chairman, Vice Chairman, Deputy Chairman bad kumta ter ter.
Ñiuma, ki Sorkar jong ka jylla Meghalaya naduh ka snem 1972 lehse ki don ki Post jong ki Chairman, ki Co Chairman, ki Deputy Chairman bad kumta ter ter ha ki Board, ki Corporation bad kiwei kiwei de ki bor treikam jong ka sorkar.
Ka daw ka long ban don ki briew ki bym dei ki briew ki bym dei ki Minister ban long kum ki khlieh jong kine ki bor treikam.
Tangba ka jingïapher ka long ba ki kam Chairman ki don tang khyndiat eh bad kata ruh dei tang kiba shah jied kum ki MLA, kum u Chairman Planning Board bad kiwei kiwei.
Hynrei katba nang mih ki sngi bad ha kine ki sorkar kiba hadien lei lei te ka shuki Chairman, Co Chairman, Deputy Chairman, Vice Chairman ka lah long tang kum ka jaka riehtngen ne ka rehabilitation centre ïa kito kiba lah rem ha ka elekshon, kata kiba dei na ki Political Party kiba don ha ka sorkar.
Kaba jur eh ka jingthung Chairman kadei naduh ka por jong u Dr.Mukul Sangma, nangta bud sa ka sorkar u Conrad ha ka MDA-1 bad mynta ha ka MDA-2 lei lei, ka jingbun kiba shah thung kam Chairman kaba ym ithuh i thaw shuh.
Ha ka jylla kaba bun ki Samla ki dang don hapdeng ka jingkyrduh kam, imat na ka bynta ki Politician te ym don satia ka jingkyrduh kam.
Hynrei ka jingkylli kaba mih ka long hato donkam ban don haduh katne katne ki Chairman ha ka jylla? Kaei ka kam jong ki bad ka jingkyli kaba kham khraw ka long kaei ka Contribution jong ki sha ka roi ka par jong ka jylla.
Nangta ruh hato ka sorkar ka ju shim ïa ki jingai jingmut jong kine ki Board, ki Corporation ha ka jingtreikam jong ka?.
Ne ka shu dei beit tang ka lad aikam aijam ïa ki briew jong ki Party ha kine ki bor treikam.
Uba bun balang hi um sngewtynnad bad um ïahap satia ïa kane ka jingthung kam Chairman kaba khlem pud jong kane ka sorkar bad jong ki sorkar kiba la leit, namar ka dei tang ka jingpynsyrwa kai ïa ka pisa jong u paidbah bad la ïohi ruh ba kine ki bor treikam kim don contribution eiei sha ka roi ka par ne ka ïoh ka kot jong ka jylla.
Ym ju kham ïohi ba kine ki Corporation,ki Board kin shong jingïalang bad lada ki shong ruh imat ki shu shong tang ban ïoh ka sitting allowance lada ki don.
Ka jinglut na ka bynta ban siew ïa kine ki shuki Chairman kan long beit da ki klur tyngka ha ka shi snem tang ka jingsiew kum ka tulop ne kum ka honorarium ïa ki, katba u luk u lak pat u hap trud ïa ka maw ka dieng.
Ki nonghikai da ki bnai kim ïoh tulop.
Kaba kham i komik na kane ka jingthung kam Chairman ka long ba ki politician kiba u paidbah u la kyntait ha ka elekshon ruh ki dang ïoh jaka ha ka sorkar kum ki Chairman.
Nangta ki don lei lei kiba shah thung kum u Nongaibuit syndon jong u Myntri Rangbah ka jylla.
Kumno u Politician uba la shah kyntait ha ki paidbah por elekshon un dang long u nongaibuit jong ka u Myntri Rangbah.
Kane ka jingleh jong ka sorkar imat kam kheiñ snep ïa u paidbah uba man la ka sngi u hap ban trei shitom wat tang ban ïoh ka bam kaba thikna, uba shah ïa u slap ïa ka lyer, uba shah ïa ka jingshit jong ka sngi.
Kaei eh kata ka Privilege ba kine ki Politician ki don.
Kaei ka contribution jong ki sha ka imlang sahlang ne sha ka jylla baroh kawei.
Kane kadei kaba ki paidbah kin hap ban buh jingkylli ïa ka sorkar.
Nongpoh, Naiwieng 01: Kumba la ioh lum jingtip halor ka jingwan shna surok ka sorkar Assam ïa ka surok sha u pud u sam ka jylla Meghalaya ba hap ha ka Shnong Bakhlapara hapoh ka Hima Nongspung ka dei kaba la pyrshah jur da ka Hima Nongpsung bad kynthup ruh wat ki seng bhalang, hynrei kumba long haduh mynta ka sorkar Assam lyngba u Contractor wat lada ka don ka jingpyrshah bad u Contractor u pyntreikam beit shaid shaid ban shna ïa katei ka surok ha kaba la jan dei sa tang ban siang rong noh ïa ka surok.
Kum ban pynkymmaw dang shen ka Hima Nongspung ryngkat ki seng bhalang ki la leit ban jurip ïa katei ka surok ban pyrshah halor ka jingwan tih ïa katei ka surok ba la hap sha u pud u sam ka jylla Meghalaya bad ruh ba ka Hima Nongspung ka la rai ban ujor sha ka KHADC bad ruh ban ujor da ka ejehar, hynrei haba phai pat halor ka jingpyntreikam ïa katei ka surok u Contractor um shem la sngap bad u la pyntrei beit ïa katei ka surok kaba wan na ki kam pynroi jong ka sorkar Assam lyngba ka tnad PWD.Kane ka jingioh lum jingtip ba u Contractor na Assam u dang pynïaid shaid ban pyntrei ïa katei ka surok, ka dei ruh halor ka jingioh lum jingtip na u President ka KSU Western Border Area, u Samla Receive Pator bad kumba la pynpaw da utei u nongïalam la ong ba u Contractor u dang ïaid shaphrang beit ban pyntrei ïa katei ka surok bad mynta lei lei sa tang ban poi ka bynta ba un siang rong noh ïa katei ka surok.
Haba kren halor kane ka jingkynnoh ba wan shna surok jubor da ka Assam ïa katei ka surok ba hap ha ka Shnong Bakhlapara hapoh ka Hima Nongspung, u Syiem ka Hima Nongspung, u Paiem Patrick Syiemiong dang shen haba wan ban jurip ïa katei ka surok u la pynpaw ba ka Hima kan sa ujor sha ka KHADC bad ruh ban ujor da ka ejehar pyrshah ïa ka jingpyntrei ïa katei ka surok, hynrei kumba long haduh mynta pat u Contractor u dang pyntrei beit ïa katei ka surok kaba la dei ka por sa ba un siang rong ïa katei ka surok.
Halor kane ka jingbteng u Contractor ban pyntrei shaid shaid ïa katei ka surok, u Nongïalam ka KSU, u Samla Receive Pator, u la ong ba ka seng ka kwah ban tip ka la dep neem ban ujor da ka ejehar ne ka la dep neem ban ujor sha ka KHADC ban tuklar halor kane ka jingwan shna surok jubor sha u pud u sam ka Meghalaya bad kumba long mynta ka seng ka sngewkhia namar ba u Contractor u la pyntrei shaid shaid ïa ka kam kaba dang sah mynta sa tang ba un siang rong noh ïa katei ka surok.
Shuh shuh, u la pynpaw ruh da kaba ong, kumba ka Hima Nongspung lyngba u Syiem ka la pynpaw ba kan ujor ejehar pyrshah halor kane ka jingwan shna surok beain ka Assam bad ruh ban ujor sha ka KHADC ba kan tuklar halor kane ka jingwan shna surok ka Assam bad na ka liang ka seng ruh ka angnud ba ka Hima kan shim khia noh kham kloi namar kum ka seng ruh kam kwah ba katei ka jaka ba la wan siang rong da ka Assam kan leit sha ka jylla Assam katba ha ka jingshisha katei ka jaka ka hap ha ka Shnong Bakhlapara hapoh ka Hima Nongspung ha ka jylla Meghalaya, u la bynrap.
Khliehriat,Naiwieng 01: Ka Khliehriat Higher Secondary School, kawei na ki skul ba paw bha ha East Jaiñtia Hills District, mynta ka sngi ka la sdang ïa ka jingrakhe jubili ksiar ha kaba kum ka skul kaba dei ka shlem ai jingnang jingstad ka la iaid lyngba ïa ki san phew tylli ki mawmer jong ki san phew tylli ki snem ha ka jingshakri ban ai ïa ka stad ka tip ha ka thaiñ.
U kongsan, u bah Kyrmen Shylla u la kyntiew ïa ka lama jubili bad ka SDSEO East Jaiñtia Hills District, ka kong Perina Dkhar, ka la pyllait bad pyn her ïa ki baloon jubili.
U myntri ka sorkar jylla, uba dei ruh u MLA ka thaiñ, u bah Kyrmen Shylla, u la long kum u kongsan ha kane ka sngi u la ai ka jingkhublei kitbok kitrwiang bad u la ai sngewbha ruh T 1.00 lak tyngka kum ka jingnoh syniang sha kane ka skul.
Haba kren kum u kongsan, u bah Kyrmen Shylla, u la pynpaw ka jingsngew kmen, u ai ka jingkhublei kitbok kitrwiang bad sngew burom ïa ka Khliehriat Higher Secondary School bad ha ka jingkren jong u, u la kyrtiang dien ruh sha ka mynnor ba la leit ha kito ki por ba u dang long kum u khynnah skul uba pule ha kane ka skul bad ong ruh ba ka mynnor ba la leit ka dei kaba sah jingkynmaw shi junom ha ka jingim jong u.
Ki Bishop, ki Rev Father bad baroh kiba la ai jingkren ki la ka khublei jubili ïa ka Khliehriat Higher Secondary School ryngkat ki kyntien kitbok kitrwiang bad ruh ki kyntien sneng kyntu ki ban lam sha ka bha ka miat bad sha ka nam ka burom.
Khyndiat shaphang ka Khliehriat Higher Secondary School, ïa kane ka skul la seng nongrim naduh u snem 1974 bad dei ruh ha u snem 1979 ba u Fr Rev Henry Fantin u la wan sha kane ka skul ha Khliehriat bad long kum u Head Master, da ka jingtrei shitom bad jinglen lade jong u la lah ban kyntiew ïa kane ka skul sha ka kyrdan M.E School bad ha u snem 1986 la kyntiew shuh shuh sha ka Khliehriat High School kaba naduh ka klas ba 7 haduh ka klas ba 8, ha ka jingpeit jong u Fr Henry Fantin kum u Head Master lem bad u para jong u, u Fr Rev Joseph Fantin, u ba la long kum u Fr Priest ha kitei ki snem namar ka jingtrei shitom jong ki la kyntiew kyrdan shuh shuh ïa ka skul sha ka High School ha u snem 1995 bad katba nang iaid ki por ki snem ïa kane ka skul la kyntiew shuh shuh sha ka kyrdan Higher Secondary School ha kaba la ioh ruh ban pynrung ïa ka jingpule ha ka Arts, Science bad Commerce bad ki khynnah kiba pule mynta tang ïa kane ka kyrdan XI bad XII ki don mynta 400 ngut.
Ki khynnah kiba pule ha kane ka skul ki ju leit ban ïa shim bynta ha kiba bun ki jait jingiakop kiba ha ki kyrdan (level) bapher bapher ba kynthup ha ka jingialeh kai sport, ha ki Sceience Exhibiton, ki Quiz, jingiakop thoh Essay, ki jingiatai nia (debate) bad kiwei kiwei.
La sakhi lang ïa kane ka jingrakhe jubili ksiar ha kane ka sngi da u Most Rev Ferdinand Dkhar DD, uba dei ruh u Bishop Jowai Diocese, u Rev Fr Paul Olphindro Lyngdoh, SDB jong ka Provincial jong ka Shillong Province, ki Principal ba rim kum u Fr Josh, ki nonghikai kiba la shongthait ba kynthup u babu Louis Swer, i kong Christina Sympli bad kiwei kiwei, kumjuh ruh la ïa don ryngkat lang u MLA ba rim ka Khliehriat, u bah Justine Dkhar, ar ngut ki MDC ka thaiñ, u bah Lasky Rymbai bad u bah Fineliness Bareh, ki khynnah skul , ki kmie ki kpa jong ki khynnah skul, bad ruh ki khynnah skul ba rim kiba pass na kane ka skul lem bad kiwei kwiei ki riew rangbah.
La pynbyrngia bad pynwandur ïa kane ka sngi ba kyrpang da ka jingrwai kyrpang (gospel Song) na u Rev.Brother Solomon Swer, uba dei u Principal jong ka Khliehriat Higher Secondary School, ki jingrwai ïa ka School Anthem bad jingshad tynrai na ki khynnah skul.
Nongstoiñ, Naiwieng 1: Ka ophis jong u Block Development Officer (BDO) Nongstoiñ, ka pyntip paidbah ba lyngba ka Meghalaya State Rural Livelihood Society, kaba dei ka tnad kaba pyntreikam ïa ka National Rural Livelihood Mission jong ka Sorkar kmie, ka khot application na ka bynta ka jingpyntreikam ha ka kyrdan Block Resource Person (BRP), ka ban peit ban khmih ïa ka jingshakri ha ka jingpyntreikam lyngba ka Social Inclusion bad Social Development, ha ki shnong kiba hapoh ka Nongstoiñ Block.
Ka post ba lait ka long tang kawei, ki dei ban pass ïa ka class XII bad yn kham ai lad ïa ki CGHA lane kiwei pat ki cadres ba la trei lypa bad ka MSRLS palat ïa ka shi snem ka karta hapoh ïa ka 45 snem.
La ai lad sa 5 snem tang na ka bynta ki CGHA lane CRP kiba don bynta bad ka MSRLS, ki dei ban long ki nongshong shnong jong ka Nongstoiñ Block bad ki BRP kim dei ki nongtrei (Staff) ka MSRLS.Kumta kino kino kiba kwah ban trei ïa katei ka kam, kin sngewbha ban pynpoi ïa ki application sha katei ka Block Office ha lane shwa ka 17 tarik Naiwieng 2023 bad ïa ki jingtip ba kham bnïah lah ban ïoh na katei hi ka ophis C&RD Block, Nongstoiñ.
Mawkyrwat, ‘Naiwieng 01: Ka Hynñiewtrep Youth’s Council (HYC) jong ka Mawkyrwat Circle ha ka jingleit ban jurip ïa ka jaka sumar ha Civil Hospital, Mawkyrwat ka la lap shibun ban ki jingduna bad ki jingbymbiang na ka bynta ki donkam jong ki paidbah kiba wan shah sumar ne kiba wan wad ki lad jingsumar.
Kumta ka Hynñiewtrep Youth’s Council (HYC) jong ka Mawkyrwat Circle hapoh ka jingïalam jong u Wallambor Nongsiej, President hadien ba ki la ïoh jingujor na ki paidbah ha kaba ïa dei bad ka jingbym biang ki doktor bad ka jingbym kheiñ snep jong kiba don ha Emergency Room ïa ki nongwan thiah pang, ha ka 31 tarik u Risaw, 2023 ki la hiar ban leit ïa kynduh ïa u Medical Superintendent jong ka Civil Hospital Mawkyrwat, u Dr.W.Sutnga ban ïa kren halor ki mat ba donkam.
Ha kane ka jingleit ban ïa kynduh ïa u Medical Superintendent, ka HYC ka la ïoh ban ïa phylliew jingmut ïa shibun bah ki kam bad ki jingduna jong kane ka jaka sumar kata kaba long naduh ki doktor, ki ki staff nurse, ki nongtrei jong kane ka jaka namar kim pat da biang lut.
U bah Wallambor Nongsiej, President ka Hynñiewtrep Youths’ Council (HYC) jong ka Mawkyrwat Circle hadien ka jingïakynduh ïa u Medical Superintendent haba kren ha ki lad pathai khubor u la ong ka leit ïa kynduh ïa u, ka dei hadien ba ka la ïoh shibun ki jingujor na kiba bun ki paidbah kiba wan shim dawai napoh ka Civil Hospital, Mawkyrwat ha kaba ïa dei bad ka jingduna ïa ki jingtreikam hapoh kane ka jaka sumar.
Shuh shuh u la ong ruh ba ha ka jingleit ban ïa kynduh ïa u Medical Superintendent (MS) u la ïathuh ba ki dang don shibun ki jingduna ha kane ka jaka sumar kata ba katkum ka jingdon ki doktor la kumno kumno ki dei ban don haduh 33 ngut hynrei haduh mynta pat ki dang duna ïa kata tang 8 ngut.
U la ïathuh shuh shuh ba ha kaba ïa dei bad kawei na ki jaka sumar ka Pediatrics Ward kaba la dep ban buh ha u Ïaïong, 2023 hynrei haduh mynta kane ka jaka sumar kam shym pat la treikam ha ka rukom kaba dei, kumta u la buh ka jingkyrpad ïa u MS ba kum khliehduh jong kane ka Civil Hospital u dei thaw ki lad ki lynti ban pyntreikam noh khnang ba kan lah ban ai shibun ki jingmyntoi ïa kiba donkam ka jingïarap.
Ha kawei pat ka liang, u la ong ruh ba katkum ka jingpeit jong ka HYC, ka jingtreikam ha kane ka Civil Hospital haduh mynta ka dang long tang 30% na ka 100%.
Namarkata, ki la buh ka jingkyrpad ïa ki Nongmihkhmat jong ka South West Khasi Hills District ba naduh ba la plie ïa kane ka jaka sumar la lap ba shibun bah ki jingduna ki don ha ka bad la shu plie khlem da don ïa kita ki jingdonkam kiba katkum ka jingdon ïa ka jaka sumar, kham kyrpang eh ban pynbiang ïa ki doktor bad ba kin shimkhia ruh ïa kane ka kam namar ka dei ka jaka ai jingsumar ïa ki paid nongshong shnong jong ka South West Khasi Hills District bad ka ban lah ban ai ka jingshakri kaba bha.
U la ong ruh ba ym tang kata, kum ka seng ka don ruh ka jingthmu ba halor ki jingduna ïa kaba kum ka seng ka la lap, kin sa leit ban rah ruh hakhmat ka Myntri ba dei peit ïa ka tnad ka koit ka khiah, ka kong Ampareen Lyngdoh khnang ba ma ka ruh ka sa shimkhia.
Ha kane ka sngi la donlang ruh u Education Secretary jong ka HYC, South West Khasi Hills District, u Pynskhem Nongsiej lem bad kiwei de ki para dkhot jong ka seng.
Nongstoiñ, Naiwieng 1: Ka jylla Meghalaya ka la kynjoh sanphew snem tam naduh ba la ioh ia la ka jong ka jylla, lyngba ka jingialeh kaba la ialam da u (L) bah Hopingstone Lyngdoh bad hapoh ka jingialam jong u, ki la don haduh laispah ngut tam ki Volunteer kiba ba la iasnohkti lang bad kiba la shah kem ha ka por ba la pynlong ia ka jingiakhih bad kiba la shah set phatok.
U bah Ospear Lyngdoh haba pyntip ha u nongthoh khubor, u la ong ba shuwa ba ka jylla kan rakhe ia ka Jubilli ksiar jong ka jingdap sanphew snem, ka HSPDP ka la lum thup ia baroh ki kyrteng jong ki volunteer kiba la shah set phatok bad ki don katto katne ngut ki volunteer kiba la pyrshang ban lum thup ia ki kyrteng jong ki volunteer kiba dei tang na West Khasi Hills, ha kaba haduh mynta la ioh ban lum tang hynriew phew hynñiew ngut ki kyrteng jong ki volunteer kiba la shah set phatok ha ka por ba ki iakhih ban dawa ia ka jylla ba pura.
U la ong ruh ba katei ka kynhun jong ki hynriew phew hynñiew ngut ki volunteer kiba la shah set phatok ki la iakut ba baroh kiba dang im kin pynlong ka jingiakynduh lang ha shuwa ban kut une u snem hynrei ia ka tarik kin sa pyntip kham hadien.
U la ong ruh ba na pdeng ki hynriew phew hynñiew ngut ki volunteer ki lah ban don kiba la khlad noh, hynrei ka jingpyntip kan long kyllum lang ia baroh namar ki lah ban don kiba haiing ha sem kiba kwah ban iadon ryngkat.
Lada don kino kino ki rangbah na West Khasi Hills kiba ym shym la ioh ia ki kyrteng jong ki, hynrei kiba kynmaw ba ki la shah set phatok ha ka por ba ki iakhih dawa hill state, kin sngewbha ban pyntip ha u 8787412552, khnang ba yn ioh ban pynrung ia ki kyrteng jong ki ha katei ka thup kyrteng jong kiba la shah set phatok na ka daw jong ka jingdawa jylla ba pura.
Khlierhiat, Naiwieng 01: Ki pulit East Jaiñtia Hills District hynne ka step sngi Balang ki la ioh ban kem noh ïa uwei u nongkhaïi drok bad ioh ruh ban kurup haduh 2.771 kilo u drok Amphetamine table napoh Datsympeiñ, Ladrymbai, East Jaiñtia Hills District.
Une u briew ïa uba la tip kyrteng kum u Sanju Singh uba shong ba sah ha Harijan Colony, Shillong u la shah kem noh katba u dang wan da ka bus night super kaba don ïa u nombor (AR 20 9990) kaba mih na Silchar da ka jingthmu ban wan sha Shillong ha ryngkat kine ki jingdih pynbuaid ba beaiñ.
Na ka liang u Superintendent of Police ka EJHD, u Jagpal Singh Dhanoa u la ong ba ki bor pulit hadien ba ki la ioh ïa ka jingtip kaba bniah ki la pynlong ka jingpynap shrip ha Ladrymbai Datsympeiñ ha ka por 5 baje mynstep bad ki la bat noh ïa katei ka bus night super.
Hadien ka jingtalasi ïa ka pla kieng jong u Sanju, ki pulit ki la ioh ban kurup noh haduh 2.771 kilo u dawai kuli pynbuaid, Amphetamine tablet.
Hadien kane ki pulit ki la kem noh ïa u Sanju bad rejistar ïa ka ejahar hapoh Khliehriat police station.
Mynta ka jingtohkit ka la iaid shakhmat khnang ban lapdien shuh shuh ïa kiwei kiwei pat kiba donkti ha kine ki kam beaiñ, ong utei u heh pulit jong ka district.
Shillong, Naiwieng : Ka Mynriang Presbyterian LP&UP School kaba dei kawei na ki skul kaba hap hapoh Mawryngkneng Block ka la pynkut noh ïa ka taïew lehkmen ne ‘School Week 2023’’ kaba la sdang naduh ka 23 tarik haduh 30 tarik u Risaw 2023, ha ka jingiadon lang u CEM ka KHADC u Bah Pynïaid Sing Syiem kum u KongsanHa ka sngi sdang jong ka ‘School Week’ la wan plie da u Babu W R Kharkongor u ba dei ruh u President jong ka MSSASA East Khasi Hill District, bad hapoh kane ka taïew la ïoh ban pynlong shibun ki jingïalehkai bapher bapher, kata naduh ka long jump, three leg race Sponse, Race Tug of War Race, Relay Race Football Sag Race Singing Dancing Quiz Exterm pore speech, Arms wresting Corrom board bad kiwei kiwei.
Katba ha ka sngi ba kut jong kane ka taïew lehkmen la ioh ban pynlong da ka awareness program halor ki mat bapher bpher kata naduh ‘ka jingkordor ka jing stad’ ‘ka jing pep skul shiteng por’ ‘ka Shongkha Khynnah’ ‘ka jingkoit jingkhiah’ ‘ka synshar khadar’ ‘ka jingngeit biej’ kiwei kiwei ki bynta lyngba ki resource person ne ki nongai jinghikai bad pynshai halor kine ki mat bapher bapher.
Ha kane ka sngi la ïa don lang ruh naduh ki doktor napoh PHC Dienpasoh na ophis BDO Mawryngkneng Block, na ka tnat Social Welfare bad ki nonghikai skul na kiwei kiwei pat ki skul, u Sordar Shnong Bah Super Rngaid, ki riew rangbah jong ka thaiñ bad kiwei kiwei.
Baroh ki nongkren ki la kyntu ïa ki paidbah nong shong shnong kumjuh ïa ki kmie ki kpa ba kin ai ka jingïatreilang bad ki tnat bapher ba pher jong ka sorkar, bad ki la kyntu ruh ïa ki khynnah skul ba kin ïai minot ha ki jingpule ki jong ki khnang ba kin lah ban poi sha ka thong jong ka jingjop.
La pynïaid ïa kane ka prokram ha kane ka sngi da u babu J J Lyngkhoi bad la ïoh ruh ka jingkren pdiang na u Tbn Laitsing Nongrum President ka MC bad ruh ka jingkren ai khublei na u Babu G Marbaniang uba dei ruh u Head Master jong ka skul.
La pynshongkun shuh shuh ïa kane ka program lyngba ki jingrwai bad ki jingshad bapher bapher na ki khynnah skul.
Shillong, Naiwieng 01 : U Bah Process T Sawkmie MLA barim ka Mawlai Constituency u la pynpaw ba lada ka sorkar ka mon da kaba suk ka lah ban pynurlong ïa ki jingdawa ka Meghalaya Asha Workers Union (MAWU), kiba la dawa ban kyntiew pynheh ïa ki jingsiew incentive bad kiwei de ki jingdawa, kiba ki la buh hakhmat ka sorkar lyngba ka myntri ka koit ka kong Ampareen Lyngdoh ha kine ki khyndiat sngi.
U bah Sawkmie u la pynpaw ïa kane ka jingsngewkhia na ka bynta ka seng ki Asha ka MAWU haba kren sha ki lad pathai khubor ha ka sngi Balang ka 1 tarik u Naiwieng, 2023 ha ophis treikam jong u ha Mawlai Nongpdeng.
U la ong ba ka jingdawa jong ka MAWU ka long kaba dei ba ki donkam ka incentives kaba kham heh bad ba ka sorkar kam dei ban klet ïa ki Asha kiba la trei shitom bad kiba la aiti met bad mynsiem ban shakri ïa ki paidbah, khamtam ha ka por ba ka jylla ka mad ïa ka khlam covid 19, ha u snem 2019 bad 2020.
Kumta u bah Sawkmie u kyrpad ïa ka sorkar ba kan sngewthuh ïa ki jingeh ba ki Asha ki mad bad ban shimkhia ban pynurlong ïa ka jingdawa jong ki.
U kyntu ruh ïa ka sorkar ba kan pyrshang ban buh budget ne ban mang tyngka noh na ka bynta ki Asha ha ka dorbar ka ban wan, khnang ba kin lait ban dawa na ka por sha ka por.
U ong ruh, ha ka jingshisha ïa ki briew kiba trei shitom kum ki Asha ym donkam ba kin dawa, hynrei la dei ban ai khusnam pynkup burom ïa ki.
Shillong, Naiwieng 01: Namar ka jingsngew sohsat namar ka jingsahkut kali bad kumjuh ruh ka jingshah kheiñ beiñ ha ka tnad PWD, ki Pulit jong ka Lumdiengjri, kynthup ruh ïa kiba peit ïa ka traffic, mynta ka sngi ki la ïamih hi ban moramot ïa ka surok National Highway kaba don mar pyrshah bad kane ka thanad ha nongbah Shillong.
Kane ka surok kadei kawei napdeng ki surok kiba bun bha ki kali ba ïaid namar kadei kaban leit sha Guwahati bad kaba wan ruh na Guwahati.
Namar ka jingsniew palat kane ka surok ha kaba la shu don beit da ki thliew ki syar, ki kali ynda la poi ha kane ka jaka ki hap ban ïaid suki suki bad don ki por ruh ba ki sahkut hangne.
Kane ka la wanrah ka jingsahkut kali kaba jur bha na ka por sha ka por ha kane ka jaka.
Khnang ban ïarap ïa ki paidbah bad khamtam eh ban pynduna ïa ka jingsahkut kali, ki Pulit kane ka thanad ki la ïa mih ban pyndap khyndew ïa ki jaka ba long thliew bad kine kiba ïashim bynta ban pyndap khyndew kidei kiba don ha ka duty namar ki phong da ka uniform.
Haba la kylli balei na ka liang ki Pulit ki hap ba mih hi ban moramot ïa kane ka surok, na ka liang ki PUlit ki a ïathuh ba la bunsien ki la thoh sha ki bor ka tnad PWD ban moramot noh ïa kane ka surok, hynrei baroh ki jingkyrpad, ki jingkyntu jong ki, kim shym la longkam satia.
Kumta kim banse ban leh hi noh, haba ki la ïohi ba ka daw jong ka jingsahkut kali ha nongbah Shillong, kawei na ki daw kadei ka jingsniew palat kane ka surok, namar tang la sahkut kali ha kane ka bynta, ka la ktah lut ïa ka nongbah Shillong baroh kawei.
Shillong, Naiwieng 01: Ka sorkar jylla lyngba ka tnat kam jngohkai pyrthei ka don jingthmu ban wanrah da ka Polisi bad ka aiñ ban mana ne khang ban tei jingtei hajan ki katto katne ki jaka jngohkai ha kylleng ka jylla Meghalaya.
ïa kane la pynbna da u Myntri ka tnat kam jngohkai pyrthei Bah Paul Lyngdoh hadien ka Consultation Workshop bala pynlong ha Pine Wood Hotel.
Kat kum ka jingong jong u, kane ka jingthmu ban wanrah da ka Polisi ka dei na ka bynta ban pynneh pynsah ïa ki jaka ba itynnad hapoh ka jylla baroh kawei.
U Bah Paul ula ong ba naka liang ka tnat jngohkai pyrthei ka don ruh ïa ka jingthmu ban buh noh da ka Tourist Body na ka bynta ban peit ïa ka bha ka miat bad ïa ka jinglong shngaiñ ki nongwan shangkai pyrthei kiba wan ha Meghalaya.
Ula ïathuh ba kiwei jylla hapoh ka Ri India ki don da ki Tourism Police ban peit ïa ka bha ka miat bad ka jinglong shngaiñ ki nongwan shangkai hynrei ula pyntip ba ha Meghalaya ka dang ïahap ban don daka Tourist Body.
“Naka bynta ban pynneh pynsah ïa ki jaka ba itynnad ha Meghalaya, ka sorkar kan wanrah syndon daka Bill hapoh ka ïing dorbar thawaiñ bad ka policy, ki ban mana bad khang ban tei jingtei, ban tih marpoh khyndew lane ban tei ïa ki karkhana Coke ha kum kine ki jaka" ong u bah Paul.
U Bah Paul ula ong ba ka jingdon ïa ka Polisi bad ka aiñ kan ïarap ïa ka sorkar ban pynbna ïa ki katto katne ki jaka hapoh Meghalaya kum ki ‘Eco Sensitive Zone’ bad ha kum kine ki jaka, yn pyrkhing ruh ïa ka jingïarung ïa mih ki briew.
Shillong, Naiwieng 01: Ka Shad Nongkrem ne ka Pomblang Smit, kaba dei ka jinglehniam ban ainguh aidem bad ban pan ban kyrpad ïa u Lei Shyllong jong ka Hima Khyrim kala sdang mynta ka sngi ha phyllaw jong ka ïingsad ïing sunon.
Ha kane ka sngi ka la don ka shad ka kmen bad ka leh niam leh rukom, kaba kynthup ruh ïa ka jingpom blang ba la tip kum ka Pom blang ïewduh.
Hynnin ka sngi, ka la don ka jinglehniam leh rukom ha ka Raid Mawlieh, ha kaba ki 11 Raid, kiba kynthup ïa ka Raid Mawlieh bad ki shnat Raid pat ki kynthup ïa ka raid ri 6 kur, shnat Raid Sha- twiat, shnat Raid Pyrjat, shnat raid, Na Shaiñ, shnat raid Li-ting Nongsohphan, shnat raid Nongshken, Shnat Raid Nongkhlieng, Shnat Raid Wahkhen, Shnat Raid Mawja, Shnat Raid Mawlam bad na ka Liang u Basan pat u pynpoi pat sha tyngkong ka ïing sad ka ïing sunon ka Hima Khyrim.
Haba kren ha kane ka sngi na ka liang u Basan ka Raid Mawlieh u Dr Firmly Lyngdoh u la khot la wer ïa ki shnat raid ba kin bat kin ksoh la ka niam bad ki riti ba la hiar pateng naduh kulong kumah bad kito kiba ym ju don bynta shuh ha ka niam lyngba ka bujai blang ba kin pyrshang wad ïa ka lad ka lynti bad ka hukum Blei ban don bynta biang ha ka niam jong ka hima kumba la buh la seng da u ñi u kong bad ki long shuwa man shuwa.
Ha kane ka sngi la ïoh ïa ka jingkren na ki Sordar bad Secretary ki Raid kiba la pynpaw la ka jinglap jingshem ha la ki shnat Raid bad ruh ïa ki jingeh ba ki ïakynduh ha ka kam synshar khadar.
Ha kane ka sngi la wan ruh ban sakhi lang ïa kane ka jingshimti ïa u Balang u tylli bad u bhet da ki ophisar na KHADC kiba la ai ruh ka jingkren ban sneng bad kyntu ïa ki khun ki hajar ki raid ba hap hapoh ka Raid Mawlieh.
Shillong, Naiwieng 01: Ka sorkar MDA-I ha ka snem 2020, ka la wanrah ïa ki rule jong ka aiñ Meghalaya Indentification, Registration (Safety & Security) of Migrant Workers Act, 2020.
Ïa kine ki Rule la tip kum ka Meghalaya Indentification, Registration (Safety & Security) of Migrant Rules, 2020.
Kine ki rule ki long ban teh lakam ïa ki nongbylla na shabar jylla kiba wan trei bylla sha ka jylla Meghalaya.
Katkum ka Section 4 jong kane ka Rule, baroh ki nongbylla bar jylla ki hap ban rejistar ïalade kum ki nongbylla kiba wan bylla shane ha ka tnad Labour lyngba ki ophisar kiba la thung da ka tnad treikam jong ka Labour.
Ka dor jong ka bai registration ka long 50 tyngka bad hadien ba ladep ïa ka registration, ka Labour Department kan ai ïa ki Registration Card.
Kane ka Registration ne ka jingithuh ïa ki nongbylla bar jylla la ju por hynriew bnaiïa kaba ki lah ban pynthymmai ynda la kut ka hynriew bnai.
Kiba lah ban register kum ki nongbylla kidei tang kiba lah ban pynshisha ba kidei ki nongshongshnong ka ri India.
Lyngba kane ka rule, ki Pulit jong ka tnad Infiltration jong ka Eastern West Khasi Hills District ryngkat ka jingïatreilang ka tnad Labour, ki la hiar ba khynra ïa ki nongbylla bar jylla ha ki katto katne ki bynta jong ka District hadien ba ki la ïohi ba don ki nongbylla bar jylla kiba la wan bylla shane.
Ki Pulit bad ki ophisar ka Labour ki la hiar khynra sha Kynshi ha kaba la don ki bar jylla kiba wan bylla shna Pandal bad kiwei kiwei de ki jingtrei.
Na ka liang ki briew sorkar ki la lap ba don 23 ngut ki nongbylla bar jylla ha kawei ka jaka shna Pandal ki bym pat register satia bad ka Labour Department, hynrei ki don tang ka Adhaar Card.
Katkum ka Rule, kadei ka bynta jong ki Pulit ban peit ba kine ki nongbylla kidei ban pynshisha lyngba ki kot ki sla kum ki Adhaar Card ba kidei ki nong India.
Na ka liang ka Labour pat ka la bthah ïa kine ki nongbylla ba kidei ba register bad ka Labour Department, lym kumta kin nym lah ban wan bylla ha kane ka jylla.
Shillong, Naiwieng 01 : Ki Pulit ka East Jaintia Hills ki la ïoh kem ïa uwei u nongkhaïi droks bad ïoh kurup haduh 2 kilo u dawai kuli Amphetamine na Lad Rymbai Datsympein hynne ka step sngi Balang.
Une u Nongkhaïi droks u kyrteng u Sanju Singh uba dei u Nongshong shnong ka Them Metor, Shillong.
La ïathuh ba une u briew ula wan na Silchar da ka Night Super AS20-9990 sha Shillong lem bad kine ki droks, ong u Superintendent of Police ka East Jaintia Hills Jagpal Singh Dhanoa.
Une u Heh Pulit u ïathuh ba hadien ka jingïoh jingtip ba thikna, ki pulit kila pynïeng ïa ka khyrdop talasi ha Lad Rymbai Datsympein ha ka por 5 baje mynstep bad kila ïoh ban bat ïa kane ka bos.
Na ka met jong u Sanju la ïoh ban kurup ïa artylli ki pla kiba thep ïa 2.771 ki lo u dawai kuli Amphetamine.
Ia une u briew la register case ha Khliehriat Police Station hapoh ka kyndon NDPS Act bad ka jingtohkit mynta kala ïaid shakhmat.
Shillong, Naiwieng 1 : Kawei ka longkmie kaba kyrteng ka Poonam Singh ka la ujor da ka ejahar (FIR) sha ki pulit jongka Laban Police Station hadien ba ka la shah dung ha la u kurim u Suresh P SIngh na ki bynta ka kpoh da ka kynja tiar ba nep kat haduh ba kan da mynsaw jur bad hap ban pynkit ïa ka sha Civil Hosptal.
Kane ka jingjia kala jia tang namar ba la mih ki jingïania kiba jur hapdeng ka longkmie bad u kurim jongka tang namar ba ka phah thied tiar na ka bynta ka khun.
Ha ka FIR kane ka longkmie kala ïathuh ba “Mynta ka step ka la ong ïa u kurim jongka u Suresh Singh ban pynthied jingbam ïa ka khun na dukan hynrei um treh satia namar u ong ba um don pisa" Ka la ong biang ha katei ka por da ka jingbitar ka la ong “ Me don pisa ban pynlut na ka bynta ka Bala bad phah ai rong ïa ka ïing jongka hynrei mem don pisa na ka bynta jong ngi".
Kumta kane ka jingïania ka la nang khluit nang khluit bad u la shim da ka tari bad dung ïa ka na kpoh bad kynjat ruh ïa ka na skhep bad khyrwait ruh ïa ki shympriahti jongka.
“ Nga la lyniar bad la wan mih ka khun kaba la ïohi ïa nga hapdeng ka jingphlei snam.
Mar mar nga la pyntip sha ki pulit bad ki pulit ki la wan bad kit ïa nga sha Civil Hospital" pynpaw ka Poonam ha ka FIR.Shillong, Naiwieng 01 : U Symbud Myntri Rangbah ka Jylla ba khmih ïa ka Tnad kam Pohïing (Police) bah Prestone Tynsong ula pynthikna ba ka Tnad Pulit kan pyrshang kat kaba lah ban pynkut noh ne ban rat dyngkong naphang ïa ki kam dawa pisa jubor jong ki kynhun bapher bapher hapoh ka Jylla.
“Ngi la trei shaid shaid ïa ka kam bad ngin pynthikna nangne shakhmat ba kam dei ban don shuh ka jinglum pisa beaiñ ne ka jingdawa pisa" ong u Bah Prestone haba ïakren bad ki nongthoh khubor.
Kane ka jingkynthoh u Myntri ka la mih hadien arsngi ka jingshah kem u President ka Hynniewtrep National Youth Front (HNYF) East Khasi Hills District u Bless Dkhar halor ka jingkynnoh ba u donkti ban lum pisa na ki trok ba kit palat pud, ba kin ïoh ïaid na ka jingkieng Damsite, Umiam.
Haba pynpaw ba ym don mano mano ruh kiba long halor ka aiñ, u Bah Prestone ula ong “La ki dei ki shynrang ne kynthei ne ki Sengbhalang ne mano mano ruh, nga kyrpad ba kim dei ban leh ïa ki kam ba palat pud.
La phi ong ïa ka kam dawa pisa jubor ne kano kano ka kam beaiñ, ngi kyrpad ïa phi ban burom ïa ka aiñ".
Halor ka jingkylli, u Bah Prestone ula ong ba ki Pulit ki kem tang ïa ki riew runar kiba donkti ha ki kam bymman.
“Ka shong ha ki Sengbhalang lada ki don eiei, ai ba kin ai jingpynshai namar haba ngi kem ïa ki, ngi kem namar ki kam bymman.
Ngim lah ban ong eiei la ki dei jong kino kano ka kynhun hynrei ki briew ba ngi kem ki dei kiba donkti ha ki kam bymman" ula ong.
U Bless Dkhar uba shah kem na Pohskeh, la ïalam tian bishar ïa u hapoh ka ïing bishar District ha ka sngi Ba-ar, kaba la ai bor ïa ki Pulit ban pynlong ïa ka jingtohkit ba bniah haduh 3 sngi.
Shillong, Naiwieng 01 : Ka ïingka bishar Special Court (POCSO) ka East Khasi Hills, ka la hukum ban set phatok haduh 14 snem lem bad ka kuna kaba mar 50,000 tyngka ïa ki arngut ki runar kiba leh beijot ïa ka khynnah ba dang 12 snem ha ka shnong kaba hap hapoh ka Mawngap Police Station.
Kat kum ka jingïathuh u Superintendent of Police ka East Khasi Hills, kane ka khynnah ka dei kaba dang pule klas VII bad ki Pulit kila ïoh pdiang ïa ka ejahar ha ka 03/12/2018.
La ïathuh ba kat kum ka ejahar, kane ka khynnah ka la shah leh beijot la bunsien ha u briew uba kyrteng u Mortorjune Kharbani ba 45-50 snem ka rta ha u snem 2017 ha la ka jong ka ïingsah katba ka dang don marwei hala ïing.
Ki Pulit kila register case ïa kane ka ejahar ha Mawngap Police Station kat kum ka C/No.56(12)2018 U/S 506 IPC r/w sec 5(l)(m)(n)/6 POCSO Act bad la tohkit ïa ka da ka WPSI Larisha Kharjana.
La ïathuh ba ha ka jingtohkit, la shem ba kane ka khynnah ka la shah leh beijot ruh sa ha uwei u briew ba kyrteng u Lumding Syiemlieh.
Hadien ba pyndep ïa ka jingtohkit, kane ka heh pulit ka la charge sheet ïa kine ki briew ha ka 28 tarik Kyllalyngkot, 2019.
Ka iing bishar Special Judge (POCSO) haba bishar ïa kane ka mukotduma ka la shem ba kine ki arngut ki briew ki la donkti ha kane ka kam bymman bad ha ka 27 tarik Risaw, kala pynmih ia ka hukum ban set phatok ïa kine ki briew haduh 14 snem lem bad ka kuna ba mar 50,000 tyngka.
Shillong, Naiwieng 01: Namar ka jingbymhun ïa ka rukom treikamn jong ka Party, u President jong ka seng Hill State People’s Democratic Party (HSPDP) Youths Wing u Bah Sandondor Ryntathiang ryngkat bad kiwei kiwei pat ki nongïalam na ki District Unit mynta ka sngi, kila pynbna ba kila mih na ka seng.
Ha ka jingiakren bad ki lad pathai khubor U Bah Sandondor ula pyntip ruh ba ia ka shithi iehnoh kam jong u ula phah mynta ka sngi hi sha u President ka HSPDP U Bah KP Pangniang.
Haba pyrshang ban kylli ia ka daw jong ka jingiehnoh kam jong u na ka liang u Bah Ryntathiang ula iathuh ba ma u bad ki nongbud jong u ki la kwah ban leit pyniasoh noh bad ka seng Voice of The People Party kaba don ïa ka shab jong u Prah namar u ïohi ba ha kane ka party kaba don ki nongrim kaba skhem ka don ruh ïa ki nongïalam kiba khlaiñ bad ba biang ka rynieng rynïot ban ïalam.
Haba kylli, u la ïathuh ba ka daw jong ka jingmih noh na ka Party ka dei namar kum ki nongïalam jong ka Youth Wing kim ïoh satia ïa kano kano ka lad ban ïakren ïatai bad ban pynkhlaiñ ïa ka party namar ka jingtlot palat ki nongïalam ka Party.
Kiba la mih lang bad u Bah Sandondor ki long u Bah Sequacious Pakma, Vice President Youth Wing bad Convener ka East Jaiñtia Hills, U Helvi Stone Nongbri, Vice President Youth Wing, u Balumlang Nongbri, Vice President RiBhoi bad 14 ngut kiwei pat.
Shillong, Naiwieng 01 : U Symbud Myntri Rangbah ka jylla, Bah Prestone Tynsong ha ka sngi Balang u la ong ba ka jingpynkylla thymmai ïa ka Khyrnit ba Hynriew kan sa treikam noh shen na ka bynta ban pynkhlaiñ shuh shuh ïa ka jingtreikam jong ki District Council.
“Ka Amendment kan sa treikam noh shen.
Ka Parliament kan sa rah ïa kane ka Amendment bad lada rah ïa kane kan nang pynskhem bad pynjanai shuh shuh ïa ka bor jong ki district council," ong u Bah Prestone haba kren kum u Kongsan ha ka jingrakhe ïa ka lyngkhuh sngi ïap ba 64 jong u Kpa ki District Council, Bah JJM Nichols Roy kaba long hynne ka sngi ha Auditorium jo ng ka JJM Nichols Roy Memorial Auditorium, Qualapatty Shillong.
Katkum ka jingong jong u ka la mih bun ka jingïakren namare ha District Council shiphang kiew shiphang hap ka Executive Committee bad ba ki MDC ki phet shiphang nawei shawei.
“Imat dei na kata ka daw kaba pynlong ïa ki briew ban ong ba ym don ba shaniah shuh ïa ki District Council," u la bynrap biang da kaba ong ruh ba lada treikam kane, ka Parliament lane ka Ïing Dorbar Thawain ka Jylla kin ym lah shuh ban mushlia ïa ka bor jong ka District Council.
Shuh shuh u ong ba un sa thoh ruh sha baroh ki District Council ba don ha ka jylla ba kin rakhe lang ïa katei ka sngi khraw namar u Rev.JJM Nichols Roy um dei tang na bynta ki Khasi hynrei na bynta baroh ki riewlum ha Ri India namar dei ma u ba pynïoh ïa ka Khyrnit ba Hynriew ha baroh kawei ka ri India.
Shwa kane, u Bah Prestone u la ïathuh ruh ba 10 snem mynshwa don u MLA ba wanrah ïa ka Motion ha Ïing Dorbar ban wanrah noh da ka 371.
U ïathuh ruh ba ha kato ka por ba u bat kum u Myntri Sorkar ki la ïakren ïa kane ka sobjek bad kumta ki la kyntait noh ïa ka.
Nalorkata u ïathuh ruh ba ha ka por ba jur bha ka jingïakhih pyrshah ïa ka Citizenship Amendment Bill (mynta CAA) u Bah Prestone u la pynkynmaw ba ki la hap ban ïatylli baroh ki sengsaiñ pyrthei bad leit kynduh ïa u Myntri Rangbahduh bad ruh ïa u Myntri Kampohïing ka ri ban pyllait noh ïa ka Meghalaya na katei ka aiñ.
“Ha kaba khatduh ka Sorkar India ka la ong ba jait ba ka Meghalaya ka hap ha ka Khyrnit kaba Hynriew la lah ban pyllait noh na ka CAB (mynta CAA).
Kumta haba ngi wad jingtip ha baroh kawei ka jylla katno persen ki hap ha ka Khynrit ba Hynriew bad ngi lap ba kiba lait dei tang lai persen kaba mut jan baroh ki hap ha ka Khyrnit ba Hynriew.
," u la ong da kaba pynpaw ia ka jingkmen ba ka jingdon ka Khyrnit kaba Hynriew ka la weng phar ia ka jingsyier jong ka Jylla na ki tyrsim jong ka CAA.Haba bynrap lang, u CEM ka KHADC Bah Pynïaid Sing Syiem u la ong ba kiwei ki jylla bym don ïa ki District Council ki angnud ban ïoh ïa ka.
Kumta u ong ba ka long kaba donkam ïa kiba la don lypa ban sumar bha ïa ka.
“Ngi don ka stieh hynrei don pat kiba kwah ban pynpei noh ïa ka stieh hynrei ngin ïakhun triang ban pynneh ïa ka.
Nga kyntu ruh ïa ki Dorbar Shnong ban ai ka jingïatreilang na ka bynta ban lah ban saindur ïa ka imlang sahlang," ong u CEM.Ha kajuh ka por u la ong ruh ba kum ki paidbah ki la dei ruh ban ainam ïa utei u riewkhraw ba ka Jaidbynriew ka sei ym ha kito kiba kyrhuh kylleng khlem pat noh synniang ei ei.
Ha kane ka sngi la sam ruh ïa ki khusnam sha ki nongjop ha ki jingïakob ïa tyrko, nangta ha ka jingïakob mareh cross country.
La donlang ruh ha kane ka sngi la donlang ruh naduh u Nongïalam ka Liang Pyrshah ka Ïing Dorbar Thawaiñ ka Jylla, Bah Ronnie V Lyngdoh, u Chairman ka KHADC u Bah Lamphrang Blah, Deputy CEM Bah PN Syiem, Bah Fantin J Lakadong Executive Member, bad ruh ki MDC nalor u Principal jongka Rev JJM Nichols Roy College u Rev Dr R.G.M.Sohkhia, ki nongïalam Balang jongka Church of God, Chairman ka JJM Nichols Roy Memorial Committee Bah Ransom Sutnga, ki nonghikai, ki samla pule bad kiwei kiwei.
Ha ka por mynstep, ka KHADC ruh ka la pynlong ïa ka prokram kaba shongkun bha ha phyllaw jong ka KHADC ban kynmaw burom ïa ka lyngkhuh sngi ïap jong utei u Kpa ki District Council.
Shillong, Naiwieng 01: Ka Myntri ka tnat ka koit ka khiah ka Kong Ampareen Lyngdoh mynta ka sngi ka la kyntu ïa ki nongtrei ASHA ba kim dei ban sangeh treikam namar ka sorkar jylla ka la shim khia ban pynurlong ïa ki 2 tylli ki mat jingdawa jong ki.
Lah ban kdew ba ka tnat ka koit ka khiah ka la mynjur ban bei tyngka lada ki ASHA ki shitom bad thaw da ki Polisi ban nym don shuh ka jingshah weng kam tang da ka rai ki VEC lane ki Dorbar hynrei haba ïadei bad ka jingdawa kyntiew bai nong, ka Myntri ka tnat ka koit ka khiah ka la kular ban ïakren bad u Myntri Rangbah ka jylla ha ka 6 tarik mynta u bnai.
Haba pynpaw ïa ka jingsngewdiaw halor ka rai jong ka MAWU ban phah shong jahthait ïa ki ASHA haduh 6 tarik mynta u bnai, ka Myntri ka tnat ka koit ka khiah ka la ong “Nga kyntu ïa ki nongtrei ASHA ban don ka jingshaniah haba ïatreilang bad ka sorkar, ym ban ïatynjuh bor da kaba sangeh treikam….
ka shong ha ki ASHA mynta ban pynshai namar ki dei ki nongïarap ïa u paidbah, u paidbah khlem ki ASHA kan don ka jingdkoh haka koit ka khiah, hato phim shaniah ïa ka sorkar haduh ba phin ïa shong jahthait haduh ka 6 tarik".
Ka Kong Ampareen ka la ong ba kum ka Myntri ka tnat ka koit ka khiah kam lah ban kular la yn lah ne em ban shim rai ban pynkiew ïa ka bainong jong ki ASHA ha ka jingïalang bad u Myntri Rangbah ka ban long haka 6 tarik mynta u bnai.
Kala iathuh ba ka sorkar ka donkam sa T.40 klur man u snem ban pynbit pynbiang ia kumba 7000 ngut ki ASHA hapoh Meghalaya.
“Nai leh ïa kine ki kam ki ban pyndkhoh ïa ka koit ka khiah jong u paidbah, shaniah ïa ka sorkar, ka dei ka sorkar kaba phi jied hi ma phi bad ka dei ruh ka sorkar ka ban khmih ïaki jingdonkam jong phi.
Ym donkam ïa ngi ban ïatyngkhuh para ba ïatreilang" kala ong.
Shillong, Naiwieng 1 : Ka tnad kaba peit ïa ka umdih umbam ka Public Health Engineering (PHE) ka la thaw da ka Task Force Committee (TFC) na ka bynta ban bud dien bad bishar bniah ïa ka umdih ba pynpoi sha man la ki thliew ïing hangne ha nongbah Shillong.
“ Nga sngewkmen shi katdei eh ban pynbna ba ka tnad PHE ka la thaw da ka TFC ban bud dien bad bishar bniah ïa ka umdih ba pynpoi sha man la ki thliew ïing hangne ha nongbah Shillong.
Kane ka Committee kan bishar bniah shaphang ka jinglong jingman ka umdih bad kan pynthikna ba ka um ba pynpoi sha ki thliew ïing ka dei kaba khuid bad bit ban dih" ong u Myntri ka tnad PHE u Marcuise N Marak haba ïakren bad ki nongthoh khubor mynta ka sngi.
U la ïathuh ïa kane ka TFC yn sa ïalam da u Chief Engineer ka PHE hi.
U Marak u la ïathuh ka kamram jong kane ka TFC ka long ban bud dien bad bishar bniah ïa ka umdih bad khamtam ban peit thuh haba don kino kino ki jingujor kiba ïadei bad ka umdih ba pynpoi na GSWSS I bad II sha kane ka nongbah.
Ka dei kane ka committee ka ban lum nuksa ïa ka umdih ban phah eksamin na ka por sha ka por ban tip la ka biang ne em ba ki paidbah kin dih.
Nalor kata dei ruh kane ka committee ka ban peit ïa ka rukom khleh dawai ïa ka um ha ka jaka pyllang um Water Treatment Plant kat kum ka CPHEO Manual.
U la ïathuh ïa kane ka rai ban thung ïa ka TFC la leh hadien ba la ïoh ki jingujor bad jingkynnoh ba ka um ba pynpoi da ka tnad PHE kam long kaba bit ban dih namar ka jur palat ka jingkhleh dawai.
“ Ym shym la buh por ruh ïa kane ka Committee namar ki hap ban peit thuh ïa ka umdih na ka por sha ka por tad haduh ban da pynmih hukum da kumwei pat" ong u Myntri.
Kane ka Committee kan leit ruh sha man la ki dong ki shnong ban peit thuh bad bishar bniah ïa ka umdih ba pynpoi sha ki thliew ïing ki briew.
Namar kat kum ka kaiphod ba la pynmih dang shen ba la lap da ka Food Safety and Standards Authority of India (FSSAI) ka um ka long kaba jur sa tang ki dawai bad ka bym bit ban dih da ki briew.
Ia kane ka kaiphod na ka State Food Laboratory Commissionerate of Food Safety Pasteur Hills la aiti da ka FKJGP sha u Myntri Rangbah ka jylla u Conrad K Sangma ha ka 3 tarik Risaw khnang ba un leh kloi ïa kaba donkam ban ïada ïa ki paid nongshong shnong ka nongbah Shillong na ka jingma jong kane ka um ba jaboh.
Jowai, Naiwieng 02: Ka lympung ïalehkai phutbol kaba la tip kum ka “Chatister Kharkongor Memorial Trophy 1st Division Football Tournament – 2023 bala pynïaid da ka West Jaiñtia District Sports Association, (WJDSA) Jowai kaba la long hynne ka sngi ha madan Kiang Nangbah Stadium, Dongmihsngi Jowai.
Haba phai sha ka jingïakhun kala long kaba itynnad bad ïakhaid bha, na ka liang ka kynhun ïalehkai jong ka Nangbah Iawmusiang kala lah ban pynliem da 1-0 kol ïa ka Evergreen, ïa ka shi kol jong ka Nangbah Iawmusiang la thep da u Leimiki Dkhar haka minit ba 18 jong ka jingialehkai, katba na ka liang ki nongialehkai jong ka Mukhla evergreen ki khlem shym la ïoh ban pynkhi iaka jar kat haduh ba kut ka jingïakhun.
Ka jingïakhun mynta ka sngi kan long hapdeng ka Sohmynting pyrshah ïa ka Luti Tuber haka por 12 baje shiteng sngi.
Shillong, Naiwieng 02: Ki ar tylli ki jingïakhun jong ka lympung SSA 2nd DIVISION Football League 2023 kaba la long hynne ka sngi ha madan 1st Ground SSA Stadium, ka la jam sha kaba kut ha kaba ka Pohkseh SC ryngkat bad ka Lumshyiap SC ki la khur ïa ka namjop.
Haba phai sha ka jingïakhun kaba nyngkong kaba la sdang ha ka por 11:30 baje mynsngi hapdeg ka Nongrah SC pyrshah ïa ka Pohkseh SC, ka jingïakhun ka la kut ha kaba ka Pohkseh SC ka la jop suk da 3 kol.
Ka Pohkseh SC ka la ïoh ban pynkhihjar nyngkong tang hadien ar minit ba la ïaid ka por lyngba u Freddy Jyrwa, nangta ka kol kaba ar la thep da u Mickyson Tynsong ha ka 45 minit bad khadduh na u Rishem Wanniang ha ka 77 minit.
Haba phai pat sha ka jingïakhun kaba ar kaba la sdang ha ka por 2 baje nohphaisngi, ka kynhun lehkai jong ka Lumshyiap SC ka la pynjemkhnap ïa ka Imson SC da kaba pynbam haduh 4 kol.
U Fairborn Lyngdoh u la ïoh ban thep ar kol na bynta ka kynhun ha ka 24 & 32 minit, nangta bud sa ka kol kaba lai na u Andrew Paswet ha ka 36 minit bad khadduh na u Nickhil Lyngkhoi ha ka 47 minit.
Ka jingïalehkai SSA 2nd Division mynta ka Sngi Thohdieng ha madan 1st Ground SSA Stadium, kan sdang biang ha ka por 11:30 baje mynsngi, nyngkong ka Sohiong SC pyrshah ïa ka Nongkrem FC bud sa ka jingïakhun ha ka por 2 baje nohphaisngi hapdeng ka Umphrup SC pyrshah ïa ka Laitkyrhong SC.Kolkata, Naiwieng 02: Mynta ka sngi ka kynhun lehkai phutbol Shillong Lajong ka la pynkhreh ban sdang ïa ka lynti ïaid jong ka ha ka I-League 2023-24 lyngba ka jingïakhun ka ban long shabar nala ïing pyrshah ïa ka Mohammedan Sporting Club.
ïa kane ka jingïakhun yn pynïakhun ha madan Naihati Bankimanjali Stadium ha Naihati, Kolkata mynta ka sngi (03 tarik Naiwieng, 2023).
Kumban shu pynkynmaw, ka Shillong Lajong ka dei kawei napdeng ar tylli ki kynhun ba la shah kyntiew kyrdan ha ka I-League mynta ka samoi.
Ka la pyndep ha ka kyrdan ba ar ha ka 2nd division, shadien ka Delhi.
Shuh shuh, kane ka dei ka samoi ba shiphew jong ka Lajong ha ka I-League bad ka sien ba nyngkong hadien saw snem ba la shah sloit ba ka Shillong Lajong kan ïoh ïakhun biang ha ka 1st-division I-League.
Kane ka kynhun ka la shah weng noh na kane ka lympung ha ka samoi lehkai 2018-19 naba wan shatrai duh ka miej ïakheiñ point.
Ha kawei pat ka liang, ka Mohammedan Sporting Club ka kynhun ba ka Shillong Lajong kan ïakhun mynta ka sngi, ka la plie pyrda ïa ka I-League mynta ka samoi pyrshah ïa ka Aizawl FC bad khur ïa ka namjop da 2-1 kol.
Haba ai jingkren sha ki lad pathai khubor na ka liang jong u Coach ka kynhunm, u Bobby Nongbet u la ong, “Hadien ba ngi kiew kyrdan biang ha ka I-League Nga dap da ka jingkmen kaba khraw.
Nga phaikhmat ruh na bynta kane ka jingïakhun ba nyngkong ba ngin sdang, ka ban long mynta ka sngi pyrshah ïa ka Mohammedan Sporting bad kane kan long ka jingïakhun kaba jwat na bynta ka kynhun.
"“Ka long ka samoi kaba eh ïa ka kynhun naba ka por ban pynkhreh ka long kaba lyngkot eh hadien ba ngi la ïohrung, Ngi hap ban stad kino ki player ba ngi hap ban soi.
Bun ki player ki dei ba dang khie san bad ki rangïalehkai kiba la kham shemphang kiba kynthup ïa u Phrangki, Kenstar, Kynsai, Allen ki la wanphai biang bad ka kynhun, kynthup ruh saw ngut ki player na shabar ba ka klob ka samoi na bynta kane ka samoi.
“Kane kan dei kawei na ki jingïakhun ba jwat ïa ka Lajong namar ka dei ka jingïalehkai ka ban long shabar nala ïing nalor kata pyrshah ïa ka kynhun kaba khlaiñbor, kaba pynliem ïa ka Aizawl FC ha ka sngi sdang".
ïa kane ka jingïakhun yn pyni live lyngba ka Eurosport India kumjuh ruh na ka Indian Football YouTube channel & Fancode ïa kiba pyndonkam OTT.Shillong, Naiwieng 02: Hynnin ka Sngi Balang (01 tarik Naiwieng, 2023) ka KSU East Jaintia Hills District Unit lyngba ka Sports Committee ka la leit ban pynkup burom ïa ka Heprit Rukini Dkhar ha ïingsah jong ka kum ka dak ban pynpaw ïa ka jingsngewkmen hadien ba ka la ïoh rah ïa ka Takma Rupa haka U- 14 Girls’ 600 m Race haka lympung ïalehkai 34 East Zone Champion 2023 kaba la long ha jylla West Bengal.
Ka seng ka dap da ka jingsngewsarong na bynta kane ka Heprit kaba trei shitom haduh bad wanrah ruh ïa nam bad ka burom ïa ka Shnong ka thaw, District bad ïa ka jylla hi baroh kawei.
Bad na ka liang jong ka seng ka kyrmen skhem ba i ne i heprit in dang bteng ban trei shitom bad ban khur pat sa ïa kiwei de ki takma ban wanrah nam bad burom ïa ka District bad ka jaitbynriew Khasi baroh kawei.
Nalor kane, ka Seng ka la pynpaw ïa ka jingsngewkmen ban tip ba kane ka Heprit ka la shah jied ruh haka Sports Authority of India (SAI), Shillong ban dang kham pyntbit shuh shuh ïalade haka ne ka shlem ai jinghiakai ïa ki Samla ba don sap ha ki rynsan ïakop ki lympung bapher bapher.
Shuh shuh na ka liang jong ka Seng kala kitbok kitrwiang ïa i ne i Heprit ban in nangkiew haka kam ïalehkai shuwa ba kan leit ban ïasoh bad ka shlem ai jinghikai jong ka SAI, Shillong.
Ka jingwan iuhkjat ki kompani bapher bapher ha kane ka jylla ki long ka kabu ïa ki samla wadkam kiba ïaksaid ha kane ka pyrthei bad ka juk hiran na ka jingkyrduh kam kaba long shaba palat.
Ki Samla kiba la nang la stad ki mad ïa ka jingeh kaba khraw ban rungkam ha ki tnat sorkar bapher bapher namar ba la bun palat kiba la nang la stad.
Hynrei ka jingwan iuhkjat jong ki Kompani kiba na shabar ka jylla ki long ka kabu kaba bha tam ïa ki samla kiba la biang ka kyrdan jingnang jingstad ban ym pynlehnoh ei ïa ka kabu ban don ha la ka ri ban shakri ha ka kam kaba ki don.
Haba peit ïa ka jingkharoi ki Karkhana kiba don ha kylleng ka jylla ki kylla long pynban ki ktem thungkam thungjam ïa kiwei pat ki samla ba la nang la stad na kiwei pat ki jylla kiba knieh noh ïa ka pliangja jong ki samla trai ri trai muluk kiba mad ïa ka shyngkan khait ha ka wadkam wadjam.
Ym lah ban leh da ki phew hajar ngut ki samla kiba la nang la stad ki la mih na la ka jong ka jylla ban leit wad jakpoh sha kiwei pat ki jylla bapher bapher kiba don ha kyleng ka ri India.
Haba phai sha ka jingpass jong ki samla pule kiba pyndep ïa ka Graduate bad Post Graduate manla u snem ka long beit da ki hajar ngut, hato hangno ka Sorkar kan pynrungkam ïa kine ki samla, lada khein tang wat tang ïa ki khyndiat ngut ki samla kiba la pass bha shakhmat ruh.
Lehse da ka jingwan jong ki Kompani, na shabar jylla ban seng kam sengjam ha kane ka jylla dei ban pynshlur bad ailad bad dei ban don ka mynsiem kaba jynsur khyndiat.
Namar ban long niangraithoh than ïa kaba bha kam long satia kaba dei.
Haoid, shwa ban pdiang ïa ka jing wan iuhkjat jong ki Kompani ka Sorkar Jylla ka dei ban pyntreikam ïa ki kyndon aiñ kiba la don lypa bad ka dei ruh ban pynthikna ba ki Kompani kiba wan sengkam ha kane ka jylla ki dei ban thungkam shwa ïa ki samla na ka jylla 100 na ka 100 katkum ka kyrdan bad ka jingtbit ba ki samla wadkam ki don jingtbit.
Hynrei, hateng hateng la shem ba ka jingwan kine ki Kompani na shabar jylla ki long pynban tang kum ki thliem khlemkhmat kiba imat tang ka khlong bad pyrkhing ïa ka jingpynrungkam ïa ki samla trai jylla.
