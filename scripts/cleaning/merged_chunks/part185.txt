Ha ka 10 tarik Kyllalyngkot 2023, u Rupala un ïakynduh ïa ki kynhun Self Help Group jong ki longkmie, ki nongri jingri bad ki briew kiba trei ha ki kam ri dohkha jong ka thaiñ.
Un leit jngoh ruh ïa ka Ïew Khappud ha Bangladesh ban ïakren bad ki briew ba sah ha kane ka thaiñ.
Mairang, K’lyngkot , 08: U MDC jong ka UDP na Mawthadraishan, u Bah Jambor War, u la kam ba kumba 60 percent na ki nongthep vote jong ka Mawthadraishan Constituency kidei ki nongkyrshan jong ka Seng UDP.Haba ai jingkren ha ka jingïalang paidbah jong ka UDP Mawthadraishan Circle kaba la long ha ka sngi Palei ha Kynshi, u General Secretary ka UDP Mawthadraishan, u la ong ba katkum ki form ba ka Seng ka la phah sha ki Primary Unit ban pyndap ïa ki kyrteng jong ki nongkyrshan, la shem ba ki don haduh kumba arphew ar hajar ngut ki kiba la pyndap bad kata ruh ka long tang ha ki 9 tylli na ki 11 tylli ki Zone ba ka Party ka la phiah ha Mawthadraishan Constituency.
“Kane ka pyni ba ka UDP ka ïoh ka jingkyrshan kaba khlaiñ bha na ki paidbah badkaba sah 40 percent ki mat ïasam hapdeng kiwei pat ki Party", u la ong.
Ha kane ka jingïalang, u Bah Jambor u la ther ruh ïa ki nongïalam kiba la mih noh na ka UDP ban leit pynïasoh sha ka HSPDP, da kaba ong ba uwei na kine ki nongïalam haba kren ha ka jingïalang ka UDP ha Markasa ha ka elekshon MLA 2018, u la ther tyngeh ïa u Bah Ardent Basaïawmoit ha ka por ba u wan ïalap elekshon ïa ka kyrtong ka HSPDP, da kaba ong ba kumno u briew uba nabar u wan batai stad ïa ki kam ha Mawthadraishan.
Hynrei mynta kine kijuh ki briew kiba la mih noh na ka UDP ban rung sha ka HSPDP ki la leit khot syndon da u briew ba nabar Constituency ban wan ïakhun na Mawthadraishan.
“Kine ki rangbah ki la mih noh na ka UDP ym dei namar kaei kaei ruh, hynrei namar ka daw shimet jong ki hi, namar ba kim shym la wanrah hakhmat ka Executive Committee jong ka Seng ïa kita ki jingeh ba ki don bad ka Seng", u la ong.
U la pynkynmw ba kine kijuh ki rangbah kidei kiba la pynïasoh shuwa bad ka Seng NPP ha Shillong, hynrei tang hadien shi bnai tam ki la leit pynïasoh pat bad ka HSPDP, kaba pyni ba ki leh kumne tang ban myntoi shimet ym ban myntoi ki paidbah.
Tura, K’lyngkot 08: Ka Garoland State Movement Committee (GSMC) ha ka sngi u Blei ka la pynkynmaw ïa ka nongai ktien ka NPP ka Kong Ampareen Lyngdoh ba ka dei ban ïeng ha ka nongrim kaba u nogseng ka NPP u Purno A Sangma u la ïeng mynba u dang don ha kane ka pyrthei halor ka jingdonkam ban phiah ïa ki jylla ha ka ri sha ki jylla ba kin kham rit.
“ka jingkren jong ka Kong Ampareen ha kine ki khyndiat sngi kiba la dep halor ka jingdawa jong ngi ban phai ïa ka jylla Meghalaya sha ka Khasi State bad Garoland ka pyni ba kam tip ïa kaei kaba u nongseng ka party kaba ka don u ju kren mynba u dang don ha sla pyrthei," ong u Ryan Ch Marak u nongaiktien ka GSMC.“Ngi kwah ban pynkynmaw ba u PA Sangma ha ka por ba u dang don ha sla pyrthei u la kren khia halor ka jingdonkam ban phiah ïa ki jylla sha kiba kahmrit bad ïa kane ka mat u la kren eat ha Parliament ruh," u la bynrap.
U la ong ruh ba ka GSMC ka la ïakren bad ki nongïalam na rilum Khasi bad Jaintia halor kane ka mat kaba ma ki ruh da kawei ka jingmut ki pynpaw ba ki kwah ban don noh la ka jong ka jylla.
Shillong, K’lyngkot, 08: Ka skhim Mahatma Gandhi National Rural Employment Guarantee Scheme (MGNREGS) ka long ka skhim kaba ïarap da shisha ban kyntiew sted ïa ka roi ka par ha ki thaiñ nongkyndong namar lyngba kane ka skhim ka sorkar ka ïoh ban pyntrei bad ai kam ïa ki paid nongkyndong bad tang ha kine ki san snem ka jingpyntrei ïa kane ka skhim ka la kot sha ka 4500 klur tyngka lada ia nujor ha ki san snem mynshwa kaba long tang 2500 klur tyngka.
Haba wad jingtip bniah tang na kane ka skhim ki long ïing ha ka shisnem kim duna ka jingïoh kaba haduh 16,600 tyngka shisnem kaba la kiew bun shah ban ïaki snem kiba mynshwa kaba long lehse tang 9000 tyngka shisnem.
Haba ïakren bad uwei na ki heh sorkar u bym kwah ban pynpaw kyrteng ïalade u la ong “ Wat la ka jylla Meghalaya ka dei ka jylla kaba dang bun ki nongrep bad ka rep ka riang ka dei u bud lum jongka ïoh ka kot ha ka jylla hynrei ym ju don ki skhim ba kyrpang ban ïarap ïaki nongrep.
Dei tad mynta ba ka sorakar ka la phai khmat sha ki nogrep bad pynmih da ka skhim FOCUS bad ka thong ka long ban kyntiew ïa ka rep ka riang bad kumno ruh ban pynïaid ïew ïa ki mar rep ba ki la ïoh lum na ka jingtrei shitom baroh shisnem".
U la ïathuh ba kumba 5000 tyngka la ai sha ki long ïing kum ka grant ba kin kyntiew ïaka rep ka riang jongki.
Ki don palat 2.7 lak ki nongrep kiba la ïoh jingmyntoi lyngba kne ka prokram bad mynta ki don ruh haduh 20,000 ki Producer Groups.
La ïathuh shuh shuh ban pynshlur shuh shuh ïa ki nongrep hadien ba la ïohi ba ki la kiew na ka skhim FOCUS la pynmih shuh shuh sa ka FOCUS + bad lyngba kane la ai shuh shuh sa 5000 tyngka sha ki nongrep lyngba ki Bank Account jongki.
Ryngkat kane ka Grant la ïarap shuh shuh ïaki nongrep ban ai jighikai pyntbit shuh shuh kumno ba kin rep kin riang ban kiew ka jingïoh bad kumno ruh ban die ne pynïaid ïew ïa ki mar rep mar riang jogki.
Ban lait na ka jingshah khniot ha ki dor ki mur la thaw ruh ïaki jaka ban buh ïaki mar rep ba kin ym sniew kloi bad nalor kata la thaw ruh haduh 185 tylli ki Marketing Centers ha baroh kawei ka jylla.
Ki don bun ki mar rep ha ka jylla kiba la ïoh ka jingdawa na shabar ri kita kum u shynrai Lakadong, u Sying, Sohtrun, u Sohmarit.
Nalor kane wat ka umngap, ka dud, ki doh sniang, doh masi, dohkha ruh ki dei kiba jur bha ka jingdawa ha ka jylla bad kiba hap ban thied na kiwei ki jylla.
Ban kyntiew pat ka jingpynmih ïa kine ka sorkar ka la sdang ia ka Mission Mode Project.
Dei na kane ka daw ka la don ka Lakadong Mission, Piggery Mission, Paultry Mission bad ter ter.
Kum ka nuksa kat haduh 2019 ki don tang kumba 1000 ngut ki nongrep kiba ïoh jingmyntoi na u shynrai Lakadong hynrei lyngba kane ka Mission mynta ki don kumba 13,000 ki nongrep kiba la ïoh jingmyntoi na une u shynrai.
Ka jingpynmih ka la kiew na ka 7000 matric ton sha ka 11,832 matric ton.
Lyngba ka Mission rep sying ki don haduh kumba 17,665 ngut ki nongrep kiba la ïoh jingmyntoi.
Ha ka Mission ri sniang pat ka sorkar ka la ai jingïarap sha ki 253 tylli ki Cooperatives Society kiba la ïoh jingïarap ym duna ïa ka 44 klur tyngka.
Lyngba ka skhim PROGRESS la ai sha ki nongrep da ki khun sniang bad khun syiar ba kin ri kiba dei ki symbai kiba bha bad kloi ban san.
Ka sorkar ka la mang 40 klur tyngka ban thied khun sniang bad 1 klur tyngka ïa ki khun syiar ban sam sha ki nongrep.
La ju ai lai ki khun sniang kynthei bad uwei u khun sniang shynrang bad ki la don kumba 16,000 ngut kiba la ïoh jingmyntoi.
Ki bun kiwei kiwei ki missoin ba la pyntreikam kum ka Honey Mission, Milk Mission, Mushroom Mission, Aroma Mission, Spice bad Pineapple Mission bad ym duna ïa ka 25,000 ki nongrep kiba la ïoh jingmyntoi.
Kawei na ki thong ba hakhmat jongka sorkar MDA ka long ruh ban ïarap bad pynkhlaiñ bor shuh shuh ïaki longkmie kynthei khynnah.
Lyngba ka Self Help Group (SHG) bad ryngkat ka jingkyrshan na ka National Rural Livelihood Mission ki la don kumba saw lak ngut ki longkmie kiba la ïoh jngmyntoi.
Mynta ki don sa 36,000 tylli ki SHG kiba la thaw thymmai katba kat haduh u 2018 ki don tang 5800 tylli ki SHG.Shillong, K’lyngkot, 08: U Myntri Rangbah ka Jylla Conrad K Sangma ha ka sngi Saitjaiñ, u la ong ba ka hukum jong ka ïingbishar Supreme Court ban pynsangeh ïa ka hukum ba shipor ka ïingbishar High Court ka jylla ban ym pat pyntreikam ïa ka Memorandum of Understanding (MoU) pynbeit pud hapdeng ka Assam bad Meghalaya tad haduh u bnai Kyllalyngkot 2023, ka long katkum ka jingkhmih lynti jong ka Sorkar.
Haba ïakren bad ki lad pathai khubor, u Conrad u la ong ba ka Sorkar ka la sngewthuh shai bha ba ka hukum ba shipor jong ka Meghalaya High Court kan sa shah pynsangeh ha ka ïingbishar Supreme Court.
“Ngi la leit mudui sha ïingbishar Supreme Court bad kumba khmihlynti, kane ka ïingbishar ka la pynsangeh ïa katei ka hukum bad ka la long katkum ka jingkhmih lynti jong ngi" ula ong.
Ha ka Sngi Thohdieng jong ka taïew baladep, ka ïingbishar Supreme Court ka la pynsangeh ïa ka hukum jong ka ïingbishar Meghalaya High Court ha kaba ïadei bad ka jingpyntreikam ïa ka MoU ba la ïasoi ban pynbeit pud hapdeng ka Assam bad Meghalaya, kaba ïadei bad ka jingphiah ïa u pud u sam bad ka jingpynïeng ïa ki mawpud hapdeng ki ar jylla.
Ka ïingbishar Supreme Court lyngba u Chief Justice of India (CJI) u DY Chandrachud, u PS Narasimha bad u JB Pardiwala ki la phah notis sha ki nongshah mudui halor ka jingkyrpad ban tuklar da ka Sorkar Meghalaya bad ka la buh tarik ban shong bishar kham bniah ïa kane ka kam hadien artaiew.
“U Single Judge um shym la ai ïa kano kano ka daw halor ka hukum ba shipor bad la ka MoU kan donkam ïa ka jingmynjur ka Parliament ka dei kawei pat ka kam ba hap khmih.
Hynrei ka hukum ba pynsangeh ïa ka MoU kam pat donkam satia.
Namarkata, ïa kane ka hukum ba shipor u Single Judge la pynsangeh noh," la hukum ka ïingbishar Supreme Court.
Ha kawei pat ka liang, u Myntri Rangbah ula ong ba ka jingïakren pynbeit pud jong ka wat kaba ar ka la ïaid ha la ka jong ka lynti.
“Ngi la ïakynduh ïa shibun ki jingeh ha ki por ba la leit.
Namarkata, ngi hap ban pynbeit ïa kine ki jingeh bad kito ki jingjia kiba la jia baroh lym kumta ngin ym lah ban jam shakhmat.
Ngin ym lah ban pynlong ïa ka jingïakren" ula ong.
Haba kdew ïa ka jingsynreit kuli jong ki Pulit bad ki nongap pahara khlaw ka Jylla Jylla ïa ki paidbah ha shnong Mukroh kaba la jia ha ka 22 tarik, Naiwieng 2022 ka dei kawei na ki jyrwit jyrwat na ka bynta ka jingiakren pynbeit pud hapdeng ki ar jylla, u Conrad ula ong “Hynrei kane kam mut pat ba ka jingïakren kan sangeh noh, kam mut ruh ba ngin ym ïai buddien ïa ka kam pynbeit pud.
"Haba kular ba ka Sorkar jong u ka la kut jingmut ban buddien ïa ka jingïakren pynbeit pud bad ka Assam, u Myntri Rangbah ula ong “ngin nang ïai buddien ïa kane bad ngin pynthikna ba kan poi shaduh kaba kut.
Dei tang ka NPP bad ka dei tang kane ka Sorkar kaba la shim ïa ka synjam ha kine ki 50 snem ban wad ïa ka lynti ban lah pynbeit noh ïa ka jingïakajia pud.
"“Ngi la lah ban leh ha ka wat kaba nyngkong bad ngi kyrmen ba lada ki paidbah kin ailad biang bad ai ka jingkyrshan ba pura ia ka NPP, ngin sa lah ban pynbeit ïa kane ka jingeh ha ka samoi ka ban sa wan," ula bynrap.
Shillong, K’lyngkot 08: U Myntri Rangbah jong ka jylla Chhattisgarh uba dei na ka seng Congress u Bhupesh Baghel u la kam ba ka jingkiew ka jingtei ïa ki ïingmane ha ka jylla Chhattisgarh ka dei ha ka por ba ka BJP ka synshar.
Haba ki MLA na ka party BJP ki la rah ïa ka mat ïatai ha ka ïingdorbar thaw aiñ ka jylla ban ïatai halor ka jingkiew ka jingdon kiba jied ban bud ïa ka jinghikai ki balang Khristan bad ruh ban ïatai halor ka jingpypra ïa ka ïingmane ha kane ka taïew ba la dep noh.
Haba kren halor kane ka mat ïatai ki MLA na ka BJP ki la ther ïa ka sorkar Congress kaba la sysnshar ha ka jylla halor ka jingbym shimkhia ban teh lakam ïa ka jingkiew kiba jied ban long Khristan noh.
U myntri Rangbah ka jyne ka jylla u Bhupesh Baghel, uba ym shym la lah ban poi ha ka dorbar hynrei uba la kren pynksan ïa ki seinjam kiba ka sorkar jong u ka la shimkhia halor kane ka mat u la ong, “Dei ha ki 15 snem ba ka BJP ka synshar ha ka jylla ba ki balang Khristan ki ïohlad ban tei ïingmane ym satia ha ka por ba synshar ka Congress" bad namarkata u la ong ba ka jingkylla kiba ym pat long Khristan sha ka niam Khristan ka kham jur pynban ha ka por ba ka BJP ka synshar ïa ka jylla.
Shillong, K’lyngkot 08: Ka Election Commission of India (ECI) ha ka sngi Thohdieng ka la pynalit paudbah ïa ka kaiphot jingïoh kamai ki party jong u snem mang tyngka 2021-22 bad ha kane ka jingpynalit ka ECI ïa ka kaiphot kaba ki party ki aiti sha ka, la ïohi ba ka Trinamool Congress (TMC) ka la kam ba ka jingmih kaba ka party ka la ïoh ha u snem 2021-22 ka long 545.74 klur.
Ka kaiphot ba la buh ha ka website jong ka ECI, ka TMC ka la kam ba na ka jingïohkamai ba 545.74 klur ha u 2021-22 528.14 klur na ka 545.74 klur ka dei kaba ka party ka ïoh kamai lyngba ka electoral bonds.
La kam ruh ba 14.36 klur pat ka dei kaba ka party ka ïoh kamai na ki synñiang kaba ki nongtrei ka party ki noh mon sngewbha bad ka kamai kaba tam pat ka dei kaba la wan na ka sut na ki bank bad kiwei kiwei ki synñiang.
Ka party ka la kdew ruh ba ha u 2021-22 ka party ka pynlut 268.33klur.
Shillong, K’lyngkot, 08: Ki shipai Border Security Force (BSF) jong ka 43 Battalion bad ki Pulit kiba la ïoh jingtip na ki tnat syntiat ha ka sngi Saitjaiñ ki la pynlong ka jingap ktem bad ïoh kurup palat 11000 kilo u kwai tyrkhong uba shongdor T.24 lak ïa uba la thmu ban shalan tuh na India sha ka ri Bangladesh.
Ïa kine ki mar khaii tuh, ki shipai BSF bad ki Pulit ki la ïoh kurup na ka shnong Dampukaphal kaba hapoh ka Rongra Police Station, South Garo Hills District.
Ïa une u kwai ba la pynkit ha ki lai tylli ki trok la ïoh bat da ki shipai BSF hynrei ki nongniah jong kine ki lai tylli ki kali tang shu ïohi ïa ki shipai BSF ki la ryngkang na kali bad phet lailum laiwah bad iehnoh ïa ki kali bad ïa ki mar khaii tuh shadien.
Ka tnat shipai BSF ka la ai jingïaroh ïa ka tnat Pulit jong ka Jylla Meghalaya kaba la ïashim bynta lang ha ka jingkhynra bad ong ruh kum kine ki jingkhynra kin dang ïai bteng ha ki sngi ki ban dang wan da ka jingthmu ban tehlakam ïa ki kam khaii tuh bad ki kam runar ruser ha khappud jong ka ri India bad ka ri Bangladesh.
Diphu, K’lyngkot 08: Arngut ki briew ki la shah kem noh hadien ba ki pulit ki la ïoh ban kurup ïa u drok heroin uba shongdor T 18 klur na kawei ka kali ha Karbi Anglong district ka Assam hynne ka sngi U Blei, ong u heh pulit.
Ka kynhun ki pulit ka Assam ha ryngkat ki dkhot ka that CRPF ki la ïoh ban kurup ïa utei u drok hadien ba ki la pynlong ryngkat lang ïa ka jingkhynra, ong u heh pulit.
Na ka liang u Superintendent of Police ka Karbi Anglong, u Sanjib Kumar Saikia u la ong“ Ki bor pahara ki la pynlong ka jingpynap shrip ha ki bynta jong ka Dilai Tiniali hadien ba ki la ïoh jingtip kaba bniah halor ka jingthmu khaïi drok.
Ki bor pahara ki la pynsangeh noh ïa kawei ka kali pick up van bad ha ka jingkhynra ki la ïoh ban kurup ïa u drok heroin una don 3.5 kilo ka jingkhia ïa kaba la thep hapoh ki 286 tylli ki synduk sabon.
Ha ka jingbishar bniah la ong ba une u drok ba la ïoh kurup u shongdor haduh kumba T 18 klur ha ki jaka iew beaiñ ka pyrthei, ong shuh shuh u heh pulit.
Ha kane ka jingjia arngut ki briew kiba dei na Barpeta district ka Assam ki la shah kem noh, ong u SP.Shuh shuh u Saikia ula ong ba kane ka kali ka dei kaba la wan na Manipur bad ka jingtohkit halor kane ka jingjia ka dang ïaid shakhmat ban tip shano ki thmu ban pynpoi ïa une u drok.
Shillong, K’lyngkot, 08: Ka jingangnud kaba la slem bha jong ki saw tylli ki shnong ha Mawlai ban ïoh ïa ka umbam umdih ka la urlong ka la urlong da ka jingtrei shitom jong u MDC u Bah Teiborlang Pathaw ryngkat bad ka Joint Action Committee jong ki saw shnong ban ïoh ïa ka Jal Jeevan Mission (JJM) kaba la mang pisa T.95.38 klur.
Ïa u Mawnongrim ban pyntreikam noh ïa kane ka project la buh ha ka sngi Saitjaiñ da u Myntri Rangbah ka Jylla u Conrad K Sangma, ha ka jingdon ryngkat lang u Symbud Myntri Rangbah u Bah Prestone Tynsong, u Myntri ka tnat PHE u Bah Renikton L.Tongkhar, u MDC u Bah Teiborlang Pathaw, u Commissioner & Secretary ka tnat PHE u Syed Md Andaleeb Razi ki heh ophisar ka tnat PHE, ka Chief Engineer jong ka tnat PHE bad ki paidbah jong ki 4 shnong.
Kane ka project sam um lyngba ka JJM kaba ka tyllong kan dei na Um Shyllong ha kaba la mang pisa T.65.76 klur na ka Sorkar India lyngba ka tnat Jal Shakti bad T.28.18 klur na ka Sorkar Jylla ïa kaba la buh ban pyndep hapoh u Lber jong u snem 2024.
Ki shnong ki ban ïoh jingmyntoi na kane ka skhim ki long ka shnong Mawïong Rim, ka Mawïong Umjapung, ka Umthlong bad ka Mawlai Nongkwar Block 13 ka ban kynthup ïa ki 3750 tylli ki longïing.
Haba kren kum u Kongsan u Conrad Sangma u la ong ba ka Jal Jeevan Mission ka dei ka prokram kaba kongsan na ka bynta ka Sorkar India bad ka Sorkar Jylla.
“Ha u snem 2019 mynba la sdang ïa ka Jal Jeevan prokram ka Meghalaya ka la don shatrai eh ha kaba ka jingpynpoi ïa ka umbam umdih sha ki thliew iing jong ki briew ka dang long tang.75 percent hynrei mynta ka Meghalaya ka dei kawei na ki jylla kaba la pyntreikam bha ïa kane ka skhim ïa kaba la ai jingïaroh da u Myntri ka tnat Jal Shakti," u la ong.
U Myntri Rangbah u la pynpaw ruh ka jingsngewnguh ïa ki ophisar jong ka tnat PHE naduh u Myntri ka tnat PHE haduh ki nongtrei kiba la trei shitom ban aiti lut na ka bynta ban pynurlong ïa kane ka prokram kaba jop.
U la ïathuh ba ka Jylla Meghalaya ka la ïoh pdiang shuh shuh ïa ka song pisa na ka bynta ar snem da kaba pynshong nongrim katkum ka kam.
“Kane ka dei ka sakhi na ka bynta ka jingtrei shitom jong ka kynhun baroh kawei," u la ong.
U Sangma u la ïathuh ba ka Jylla Meghalaya kan sa long kawei napdeng ki khyndiat tylli ki jylla ban kynjoh sha ka thong ba la buh ban pyndep ha u snem 2024 katkum ba la bthah da ka Sorkar India.
“Ngi la shim ka jingkithlieh ha lade ban pyndep ïa kamne ka prokram ha u snem 2022 hynrei namar ki jingïakynduh jingeh kiba bun ngim shym la lah ban pyndep watla ka jingbuh thong ka long tang 50 percent ba ngi la lah ban jop bad mynta nga kular ïa phi ba ka Jylla Meghalaya kan sa poi sha ka thong hapoh ka por ba la buh da ka Sorkar India," u la bynrap.
Shillong, K’lyngkot 08: Hadien ka jingshah pynjulor ka ïingmane Katholik ha ka jylla Chattisgarh ha kane ka taïew kaba la dep sa kawei pat ka jingjia shah pynpra jong ki diengphna ha u lum jyntep jong ka Balang katholik ha ka jylla Maharsahtra ka la jia biang ha ka sngi Saitjaiñ mynta ka taïew.
Ha kane ka jingshah leh dusmon ka jaka tep ka la jia ha ka St Michael’s Church ha Mahim Maharastra.
Ha kane ka jingjia kumba 18 tylli ki diengphna ha ka jaka tep kiba la tep briew la bun bun snem mynshuwa ki la shah pynpait pynpra.
Na ka liang ki pulit marmar ki la pynlong jingtohkit halor kane ka jingjia ban thwet ïa kiba don kti ban leh dusmon ïa kane ka jaka tep ïa ki riewngeit Katholik.
Na ka liang ki pulit ki la rejistar ïa ka ejahar halor kane ka jingjia hapoh ki kyndon ka Indian Penal Code Sections 295bad 447.
U Parish Priest jong ka Parish St Micahel’s u Fr Bernard Lancy Pintou la ong ba ka balang kan shim ïa ka jingkit khlieh ban maramot biang ïa kine ki deingphna ba shah pynjot dusmon.
U la ïathuh ruh ba na ki video ba paw lyngba ka CCTV Fottage kane ka jingjia la sakhi ba ka jia ha ka por 6 baje eiei jong ka step sngi Saitjaiñ.
Ki pulit jong ka Mumbai ki ïoh ban kem ïa u briew uba ki suba uba don kti ha kane ka kam leh dummon ïa uba la tip kyrteng kum u Dawood Ansari, 22 snem ka rta.
Shillong, K’lyngkot 08: U Myntri Rangbah ka jylla u Conrad K Sangma ha ka sngi u Blei u la leit ban jurip ïa ka Courtyard Marriott Hotel kaba don ha Jail Road, Khyndai Lad ka hotel kaba heh tam ha ka jingdon ki kamra ha ka thaiñ shatei Lam Mihngi jong ka ri.
Haka jingleit jurip u Conrad u la ong ba kane ka Hotel kadei kaba heh tam lada ïa nujor ïa ka jingdon kamra bad u la ong ba u dap da ka jingkyrmen kaba skhem ba da ka jingplie ïa kane ka Hotel kan kyntiew ïa ka jylla haba ïadei bad ka jinglah ban pynbit pynbiang ïa kiba wan shangkai hapoh ka jylla ïa ki jingdonkam jong ki haba ïadei bad ki jaka sah.
“Nga sngew kmen ban ïohi ba ki jingtei ha kane ka Courtyard Marriott Hotel ki long kiba itynnad eh bad nga ngeit skhem ba ha ki khyndiat sngi yn lah ban plie noh ïa kane ka Hotel naka bynta ban pynbit pynbiang ïa ki nongwan shangkai pyrthei hapoh kane ka jylla" la ong u Myntri Rangbah.
U la ong ba ki kam ban pyndep noh ïa kane ka Hotel ka la ïaid shaid shaid bad ki dang sah satang ban pynbiang ïa ki kot ki sla bad hadien kane yn sa lah ban plie paidbah noh ïa kane ka Courtyard Marriott Hotel kaba la sahteng la bun bun phew snem.
Shillong, K’Lyngkot 07 : U MLA ka Mylliem ba dang shu resaiñ shen, Bah Hamlet Dohling ha ka sngi Saitjaiñ u la ong ba ki don kiba kynthoh ïa u ha ki social media da kaba ong ba naduh ba u bat ïa ka shuki Minister um ju kren shuh ïa ki ishu jong ka Jaidbynriew hapoh Iing Dorbar Thawaiñ ka jylla.
“Nga kwah ban pynshai ba ha Iing Dorbar ki Minister kim ju lah ban kren kulmar hynrei ki hap ban kren beit tang ïa ka mat kaba dei ka jong ki hi.
Ki dang mut ba wat hdien ba la long MLA long Minister dang lah ban leit kren biang ha Motphran ne hangno hangno ruh," ong u Bah Hamlet haba kren ha ka jingïalang pynïasoh sha ka NPP kaba long ha madan Umlyngka.
Shuh shuhu ong ruh ba ha ki 12 snem kum u nongïalam ka KSU, u la ïakhun borbah ïa kiba bun ki ishu jong ka Jaidbynriew.
“Mynshwa ïa ka jingdawa Inner Line Permit ym u kren ha ka jingïalang jong ka Kynhun Myntri kumjuh ruh ïa ka ishu jong ka Ktien Khasi ne Garo bad ruh halor u pud u sam hynrei kane ka sorkar MDA ba nga don kum u Myntri Sorkar ngi la shimkhia bad ïa kren ïa kine," u la bynrap shuh shuh.
Nalorkata, u ong ruh ba sngewkmen ba ha ki por ba u dang long kum u nongïalam ka KSU ïa ki mat jingeh jong ka Jaidbynriew ki ïoh ban kren tang ha ki jaka paidbah kum ha Jaïaw ne Motphrah hynrei da ka jingphah jong ki paidbah ka Mylliem Constituency u la ïoh ban kren matkhmat wat haduh hakhmat u Myntri Kampohiiing ka Ri, u Amit Shah ha ryngkat ka jingdonlang u Myntri Rangbah ka jylla.
“Lym da dei ba phi pynjop ïanga kum u MLA jongphi, ngam ym ïoh lad satia ban kren ïa ka ishu ILP lane ïa ka ishu khappud," u la bynrap biang.
Na ka liang u Bah Hamlet u ong ruh ba ka nongrim kaba u ieng ban mih noh na ka PDF bad leit ïasoh sha ka NPP kadei namar u ïohi ba ha katei ka party ki don ki nongïalam kiba shemphang bad kiba lah ban wanrah bun ka jingkylla ïa ka jylla baroh kawei.
“Da ka jingdon lang jongnga bad ka NPP ngin pyntikna ba ka lama NPP kan ïoh ban kaweh ha baroh kawei ka jylla," u la bynrap biang.
Ha kajuh ka por u la ai khublei ruh ïa ki nongthep vote jong ka Mylliem kiba la ailad ïa u ban long u MLA jong ki ha kine ki san snem.
U la ong ruh ba khnang ba ki paidbah kin tip ba u la leh aiu ha kine ki san snem, kumta u la pynkhreh da ka kaiphod treikam kaba la batai lut kiei ki jait kam, kiei ki skim bad kiei ki kam pynroi kiba u la pynïoh bad sam sha ki 36 tylli ki shnong.
“Ngi don 36 tylli ki shnong ha ka constituency bad nga sngewkmen ban pyntip ba baroh kitei ki shnong nga la dep ban pynïoh ïa ki kam pynroi," u la ong.
Baroh ki MLA ba poi sha ka jingïalang pdiang burom ïa u Bah Hamlet kynthup naduh u Myntri Rangbah, nangta u Bah Sniawbhalang Dhar, Kong Ampareen Lyngdoh ki la ai ka jingïaroh ïa ka jinglah jong utei u nongmihkhmat ban ai jingkheiñ sha u paidbah ïa ka jingtreikam.
Ïa katei ka kaiphod treikam la pyllait paidbah hi da u Conrad ryngkat ki heh ka NPP ha katei ka sngi ha ryngkat ka jingsakhi lang da ki hajar ngut ki nongkyrshan ka NPP.Sohra Kyllalyngkot 8 : U Myntri Rangbah duh ka Jylla, ha ka 5 tarik mynta u bnai u la pynbna paidbah bad pynthikna ba yn phiah noh ïa ka East Khasi Hills bad u la pynbna ba kata ka District thymmai ka dei ka thaiñ Sohra bad ba ka Sohra ka dei ka headquarter jong ka.
Haba kren ha ka jingïakynduh bad ki dkhot ka Sohra District Demand Forum (SDDF) bad ruh khlieh Nongsynshar ka thaiñ Shella bad Sohra, u myntri Rangbah u la ong, “Sngewbha wat sngewthuh bakla bad nga pyntip shaphi ba kam don shuh kano kano ka jingartatien ba ka sorkar ka la shim ia ka rai ba ka headquarter kaba thymmai jong kane ka District kan dei beit ha Sohra"U la batai ruh ba ka Sohra ka la biang lut ki jingdonkam naduh ki tnat sorkar bapher bapher bad ka dei hok ban bat kum ka Headquarter jong kane ka District thymmai.
U la ong ba ka don ka jingkwah jong ka sorkar ban kynthup ïa ka Mawsynram bad ka Pynursla hynrei u la kren shai ba lada kine ar sub division kim treh ruh, ka District kan kynthup beit ïa ka Sohra bad Shella.
Ka la don ka jingbym sngewthuh shai na ka liang jong ki dkhot ka SDDF bad Khlieh Nongsynshar namar haba sdang u Myntri rangbah u la batai shaphang bun kiei kiei kiba ïadei bad ka jingpynbit pynbiang ïa kane ka district thymmai hynrei hadien u la kren shai ba ka rai jong ka sorkar ka long kaba shai ba ka East Khasi hilla ka la heh palat bad la donkam ban pynsting ïa ka bad ba ka rai kaba shai ka dei ban phiah ïa ka District thymmai bad ym don jingartatien shuh ba ka headquarter kan dei beit ha Sohra.
Da kane ka jingpynbna, ka jylla mynta kan don 13 tylli ki District bad la khmih lynti ba ha une u snem yn plie noh ia ka.
La khmih lynti ba ryngkat bad ka Sohra, yn plie ruh sa kawei ka District kaba thymmai kaba dei sha Garo Hills.
Shillong, K’Lyngkot 07 : U National President ka National People’s Party (NPP) ba dei ruh u Myntri Rangbah ka Jylla, Conrad K Sangma ha ka sngi Saitjaiñ u la ong ba da lei lei ruh ka party kan ym pdiang satia ïa ka Uniform Civil Code (UCC).
“Kum ka party, ngi tip shai ba ka UCC kadei kaei kaei kaba ngim lah satia ban pdiang da ka NPP," ong u Conrad haba kren bad ki lad pathai khubor.
Ha kajuh ka por, u la ong pat ba katei ka UCC Bill kadei tang ka private member Bill bad kam dei satia ka Bill ba wanrah da ka sorkar.
Katkum ka jingong jong u, ka UCC kan ktah jur bha ïa ka kolshor bad ka rukom im jong ki riewlum ha kane ka thaiñ shatei lam mihngi jong ka Ri khamtam eh ha ki jaidbynriew ba ai jait kmie kumba long ha Meghalaya.
“Tangba ïa mynta hi, ngim pat lah ban ong ei ei than khlem da ïohi shwa ïa ka Bill bad kaei kaba ka sorkar kan leh namar kane kadei tang ka Bill ba wanrah da u MP shimet ym da sorkar," u la bynrap biang.
Ha kajuh ka por, u Myntri Rangbah u la kubur pat ba lada katei hi kan treikam, kan kylla lut ka kolshor bad ka jinglong tynrai wat ha kane ka jylla ruh bad dei na kata ka daw u ong ba kum ka jylla bad kum ka party hi kin ym lah satia ban pdiang ïa ka.
Shillong, K’lyngkot, 08: U State Vice President ka Bharatiya Janata Party (BJP) Meghalaya State Unit u Bernard N.Marak u la kynnoh ba ka National Poeples Party (NPP) ka ñiew ïa ka Bharatiya Janata Party (BJP) kum ka Liang Pyrshah ha rilum Garo.
“Ka BJP ka shah ñiew kum ka liang pyrshah ha ka NPP ha rilum Garo bad ki shim burom lut sha lade ïa baroh ki kam pynroi ba la bei pisa da ka Sorkar BJP na Delhi," ong u Marak.
Ka Sorkar BJP hapoh ka jingïalam jong u Narendra Modi ka la pyllait ïa ka song pisa kaba T.151.9 klur na ka bynta ka Hunar Skill Development Centre kaba kynthup ïa ka Nursing College bad ka hospital kaba don 300 tylli ki jingthiah, ka Pharmaceutical College, ka Paramedical College, ka Skill Development Centre bad ka hostel na ka bynta ki shynrang bad ki kynthei kiba ngiam kumba 1000 antan bad ka Working Women’s Hostel.
“Ka Sorkar u Modi kam shym la ïoh burom na kano kano ka projek ba la pyntrei ha ka jylla.
Wat ïa ki flagship programs kum ka FOCUS, ka FOCUS+, ka NLM, ka YESS bad kiwei kiwei ki la kylla long pynban ki skhim ka NPP.Ka Jylla ka la rahbor ïa ka Hunar Skill Development projects na Tura sha Dalmagre bad hadien kata sha ka jaka ba kyndong hajan ka Chidekgre bad pyrshang ruh ban pynkylla kyrteng sha ka P.A.Sangma Skill Development Centre," la kynnoh u Marak bad bynrap, “u Myntri Khynnah ka Sorkar Pdeng u John Barla da lade hi u la leit jurip ïa ka projek bad u la kyndit ban ïohi ba ka don tang ka jingpynkhuid bad ka jingthoh kyrteng.
Ïa ka jingpynkylla kyrteng ïa ka projek la ujor da u Myntri Khynnah ka Sorkar Pdeng u John Barla namarba la leh khlem ka jingtip jong ka Sorkar Pdeng.
"“Sa kawei pat kaba kham pynlyngngoh ka long halor ka jingmynjur bad ki nongshong shnong/trai khyndew kiba ai sngewbha ïa ka jaka kaba heh 98 bigha ïa kaba ym pat shym la lah ban pyndep bad kaba la thikna ba kan sa buh ïa ki jyrwit jyrwat namar ka jingsuki jong ka projek kaba la pynbitar ruh ïa ki nongshong shnong," u la ong.
“Ym shym la don kawei ruh ka projek ban ai burom ïa ka Sorkar Pdeng hapoh ka jingïalam jong u Narendra Modi," la kynnoh u Marak.
“Wat ïa ka projek jong ka P.A.Sangma Stadium ba la mang pisa da ka ka Sorkar u Modi ym shym la pynpaw satia ha u mawnongrim hynrei baroh ka nam ka burom la shim hi da ka jylla.
Wat ha ki dur ba la wah ha kylleng ka jylla da u Myntri Rangbah da kaba pynlut ïa ka pisa ka Sorkar la shu kdew tang shaphang ka skhim jong u Modi bad buh ruh ïa ka dur jong u Myntri Rangbah bad ki dur jong ki MLA ka NPP hynrei wat tang kawei ruh ka dur jong u Narendra Modi ym shym la buh satia.
Kane ka pynpaw shai, ba baroh ki projek ki la shah rahbor," u la kynnoh shuh shuh.
“Kine ki dei ki jingshisha ba ki paidbah ki dei ban buh jingkylli kumno u Myntri Rangbah u la put turoi lyngba kine ki jingthoh da kaba shim kabu ban ïohnam katba ïa ki kam baroh la wanrah dau Modi bad ruh khlem ka jingtip jong u? Ka Sorkar BJP ha Delhi ka tip bha ïa ki jingshisha bad ki Myntri ka Sorkar Pdeng ki ju wan khah khah ban pynshisha.
Ki paidbah ki tip bha mano ba pynbiej ïano bad mano ba bei pisa ïa ka Sorkar ba la ïalam da ka NPP," la kynthoh u Marak.
Shillong, Kyllalyngkot 8 : U Nongïalam ka Liang Pyrshah bad u Myntri Rangbah ba rim ka jylla u Dr Mukul Sangma u la ther tyngeh ïa ka sorkar MDA hapoh ka jingïalam ka NPP ba ki bunkam bad duh thiah duh dem tang ban ïoh plie ïa ki projek ki bym pat pyndep kumba la leh iaka Ganol Hydro Electrict Power Project, Garo Hills.
“ Ki la duh thiah duh dem namar ki kwah tang ban plie ïaki projek ki bym pat pyndep hapoh ka jylla" ong u Dr Mukul.
U la ïathuh ba la pyntip ïa u ba ïa ka Garo Hydro Electrict Power Project ym pat pyndep bad ym pat lah banpyntreikam ïa ka hynrei la dep plie pat mynta.
U Dr Mukul u la ong ka sorkar ka la dei ban da bishar bniah bha shwa ban plie ïa kano kano ka project khamtam ka Hydro Power Project namar hap ban ïaid kat kum ki kyndon jongka Central Electricity Authority (CEA).
“ Ki don bun ki kyndon, ki SOP kumta kam long kaba dei ban shu ïa plie kulmar, balei ki leh kyrkieh.
Ban pynsted ia ka kam ka ïapher ban ïa ka jingkyrkieh ban plie ïa ki projek" ong u Dr Mukul.
Halor ka jingkynnoh ba pynkylla kyrteng ïa ki prokram bad projek da kane ka sorkar MDA u Dr Mukul u la ong ka don ka lynti na ka bynta ban jer kyrteng thymmai ïa ki shnong ki thaw ne ïa kino kino ki projek jongka sorkar ba kynthup ïaki jaka puta ne surok ruh.
Hooid ula ong ba um don kano kano ka jingpyrshah ban jer kyrteng ïa kano kano ka projek ha ka kyrteng jong ki riew paw khmat ne ki nongïalam.
“ Ngam don kano kano ka jingpyrshah ïa kaba ngi la ju leh hi hynrei haba la don lypa ka kyrteng kaba la jer kat kum ka jingkwah jongki paidbah te balei ki dang kwah ban pynkylla ïa kata" kylli u Dr Mukul.
Haba kren halor kane u mut halor ka Dikki Bandi Stadium ha Tura kaba la dep jer kyrteng ha ka por u Dr Mukul tangba kane ka kyrteng kam dei kaba la ai da ma u hynrei ka dei kaba la wan bad ai jingmut da ki paidbah.
Halor ka jingpynkylla kyrteng sha ka PA Sangma Stadium, u la ong “ Phi lah ban tei da kawei pat ka stadium bad jer ha ka kyrteng PA Sangma Stadium namar donkam bun tylli ki stadium ym tang kawei lane ar ne lai.
Kumta kane ka jingjer kyrteng thymmai ka dei kaba la pyndonkam bakla ïa ka bor bad kaba ym dei kumba la khmih lynti da ki paidbah".
U la ong ha ka jingshisha ka Meghalaya ka dei ban pynlong ïa ka National Games ha u 2022 ban rakhe artat ïa ka jingdap 50 snem ka jylla hynrei kaei kaba la jia? Lah pynlong? katba ka pisa lah dep mang na ka bynta ban shna ïa ki madan bad ïa baroh ki jingdonkam na ka bynta ka National Games.
Kiwei kiwei ki projek ki lajan dep na ka bynta ban pyndonkam lait noh ka Stadium kaba la jer kyrteng ha u PA Sangma kaba la shu plie kyrkieh khlem pat da pyndep.
“ U la ong ha kato ka sngi haba nga la ïohi ba don jingker nga la sangehb ad kylli kaei kaba la jia, la jubab ba la dep plie ïa kane ka stadium.
Tangba ka kam ym pat dep la shu plie la ka plie kumto" ong biang u Dr Mukul.
“ Nalor kane ïathuh ïa nga sa kiei ki projek kiba ym pat lah ban pyndep kiba la pynkhreh na ka bynta ka National Games.
Ki don ar tylli ki Indor Stadium ba la mang 30 klur ha ki ar jaka.
ïa kine tang ka kam ruh ym pat sdang.
Balei yn dang mang na ka Tide Fund haba ka la don lypa ka pisa ba la mang na ka bynta kine ki projek.
Balei kim pat sdang hato kine kim dei kiba donkam na ka bynta ka lawei ki khun samla jonga jylla.
U la ong ba kine baroh ki dei ki projek kiba la pynkhreh da ka sorkar ba mynshwa hapoh ka jingïalam jongu bad ka pisa ruh la dep mang baroh namar la dep rai na ka bynta ka National Games 2022.
U la kynnoh wat ïa ka SICPAC ruh la dep plie ïa kaba ym pat dep lut nadong shadong.
“ Mynta haba la plie ngi kwah ban pyndonkam hynrei ki jubab em ym pat dep lada kumta balei pat ki plie.
Ha kaba ïadei bad ka projek ha Ampati, kaba la buh mawnongrim da u Myntri Rangbah duh ka ri, u Dr Mukul u la ong ba ka sorkar MDA ka khlem burom ïa u myntri rangbah namar kane ka stadium haduh mynta kam pat dep satia.
Kane ka long kaei kaei kaba ym lah ban pdiang namar ki pyrshang ban pynsahteng khnang ïa kane tang namar ba ka dei ka Constituency jong kiwei.
ïa kum kane ka jingleh ym shym la khmih lynti na ka sorkar.
Namar ka kamram jongka sorkar ka long ban wanrah ïa ki jingroi jingpar ha baroh kawei ka jylla.
Shillong, Kyllalyngkot 09 : Ka Mawpait Tlongpleng Sports & Cultural Club (MTS&CC) kum shi bynta ban pdiang ia u snem thymmai, bad kumba ju long man ka u snem, myntah u snem ruh, ka la pynlong ia ka jingialehkai sngewtynnad hapoh ka shnong ïa kaba la tip kum ka Mawpait Tlongpleng Meet 2023.
Ha une u snem ki la don haduh 18 tylli ki jait jingïalehkai, ba kynthup ka Run For Run, Carrom Board, Drawing and Scetching, Fancy Dress, Hit the tin, Mawpoiñ, ka Penalty Shoot Out, Marble Race, Sack Race, Horse Fighting, Quiz, Singïing, Skit, Arm Wrestling, Dringking Water, Tug of War, Chilli Eating bad ka Dancing.
La sdang ïa kane ka prokram ha ka 2 tarik Kyllalyngkot 2023 da ka Carrom Board bad la pynkut ha ka 7 tarik Kyllalyngkot 2023 da ka Dancing.
La pynlong ïa kine ki jingïalehkai ha ki saw tylli ki House, ba kynthup ka Tirot Sing House, Kiang Nangbah House, Sngap Sing House bad ka Wickliffe House.
Ka kynhun kaba kaba ïoh rah ïa ka nam lahduh mynta u snem kadei ka Wickliffe House kaba la kamai 820 point, kaba wan ba ar kadei ka Sngap Sing House kaba kamai 630 point, kaba wan ba lai kadei ka Tirot Sing House 500 point bad kaba khatduh kadei ka Kiang Nangbah House kaba kamai 470 point.
La pynïaid ïa kane ka prokram pynhap pyrda da u President ka MTS&CC Bah Kromlin Shylla.
La ïoh jingkren na u Bah khrawbor Shylla u dkhot ka Executive Durbar bad kum juh ruh na u Myntri Bah Donboklang Kharlyngdoh.
Haba ai jingkren u Bah Khrawbor Shylla u la pyrto ïa ka Sports Club ba ka la lah ban pynlong ïa kum kine ki prokram manla u snem bad u la ong, “Nga itynnad ban ïohi ba ki hep kiba rit ki la kmen bha ha kane ka taïew da ka jingïashim bynta shitrhem ha ki jingïalehkai bapher bapher".
U Bah Donboklang haba ai jingkren u la ong, “Ka jingsngew nguh bad ka burom kaba nyngkongeh ka leit sha u Kynrad nongbuh nongthaw uba la long ryngkat bad ka MTS&CC kumjuh ruh bad ki hep kiba rit, namar ngam ïohsngew ban don uwei ruh uban shitom ne mynsaw ha kine ki taïew lehkmen.
U la ong ruh ba kane ka jingpynïalehkai jong ka MTS&CC ka dei ruh kum ka jingpynpyngad jabieng ïa ki khynnah kiba dang shu dep ïa ki eksam bapher bapher ha u snem ba ladep".
U la ai khublei ïa ka Wickliffe House kaba la ïohrah ïa ka nam lahduh mynta u snem bad Sngap Sing House kaba wan ba ar.
U la ai mynsiem ïa ki House ki bym shym la jop ba kidei ban don ka mynsiem ïakhun nangne shakhmat khnang ba ma ki ruh kin sa ïoh rah ïa ka trophy jingjop lang ha kawei ka sngi.
Ha kaba ïadei bad ka jingpynkup burom u la ong, ba ka jingpynlong ka Dorbar Shnong ïa kum kane ka jingpynkup burom ka long ban ai mynsiem ïa ki khynnah ba kin nym sangeh shiteng por ha ki jingpule ki jong ki bad kumjuh ruh ban kyntiew ïa ka pule puthi hapoh ka shnong.
Nalor jong katei ka Award ka Dorbar Shnong Mawpait Tlongpleng ka la ïoh ban ai jingai sngewbha snem thymmai, da ki tapmoh khlieh sha ki 6 ngut ki longkmie kiba nabar shnong, kiba ju wan shong dukan hapoh ka shnong Mawpait Tlongpleng.
Kane ka long katkum u kyrwoh khubor na u Bah Toborlin Syiemlieh uba dei u Assistant General Secretary ka MTS& CC.Shillong, Kyllalyngkot 09 : Ka Meghalaya mynta kan hap ban ïalehkai bha ha ka plate group jong ka Ranji Trophy ha kaba kan sa ïakhun khatduh lashai ka sngi ba ar ha madan ïalehkai kriket jong ka MCA ha Polo.
Ka jingïalehkai kan sdang ha ka por 8:30 baje mynstep, bad la pynkhreh ruh ïa ki jaka shong na bynta ki nongpeitkai khlem da donkam siew bai rung.
Ka Meghalaya mynta ka samoi ka la lah ban ïalehkai bha, da kaba jop ïa baroh saw sien ki jingïalehkai kynthup arsien ha ka jingïalehkai ha la ïing bad arsien shabar na la ïing bad mynta kan hap ban ïakhun pyrshah ïa ka Manipur kaba don ha ka kyrdan kaba ar.
Ka Meghalaya kaba kamai 25 poiñ bad ka Manipur 14 poiñ, ka (Meghalaya) ka la bat lypa ïa ka kyrdan kaba nyngkong na ka plate group.
Na ka liang ka Selectioin Committee jong ka MCA ka la dep ban pynbna lypa ïa ka kyrteng ki 15 ngut ki rangïalehkai bad kiban mih madan nyngkong ha ka thup ki 11 ngut.
Kine ki kynthup u Kishan Lyngdoh, Bamanbha Shangpliang, Sanvert Kurkalang, Dippu Ch Sangma, Lerry G Sangma, Tarique A Siddique, Manish K Rai, Abhishek Kumar, Akash K Choudhary, Arbin Singh, Md Nafees Siddique, Lakhan Singh Nahar, Swarajeet Das, Punit Singh Bisht bad u Rajesh Bishnoi.
Ka jingim jong u briew, ka dap tang da ki jingtynjuh ha baroh ki liang, ki dung kura na kamon na kadiang ïa ka jingshah rem kaba suk kloi ha ka jingim, pynban ha u ba shlur ka mynsiem, u thom lut ïa ki jingeh, u ieh shadien ïa ki, u pdiang bad ïai shah ïa kita ki jingeh kiba wan hakhmat ha ka jingim ka jong u, u ïakhun suki pa suki tad haduh ba un da kylla long u nongjop ha ka jingim.
Nalor kata ka jingim ha u briew ym lah ban khlem da ïaid lait na ka jingeh, ym don lad ne lynti ban ïa u ban ong ba un kam sha ki kliar lum ka nam khlem da hap ban mad ne ban ïaid ïa ki lynti kiba eh ha ka jingim, donkam ban mad ïa ki har rukom ki jingtynjuh, da kumta, shisien pat ka sngi ka lad ka lynti kan plie ïa ka jingim ka jong u ban kylla long kum u nongprat lynti ne uwei na ki khlur ba thaba halor jong ka sahit bneng.
Kumta, ki khun samla jong ka jylla, ki hap ban shim bad ban mad shwa ïa ka jingim kaba eh ha ka rta kaba dang khie dang san ka jong ki, kin hap ban kam suki pa suki ïa uwei pa uwei na ki mawmer ha ka jingim ka jong ki, yn nym don mano mano ba kloi ban kner ïa ki kti, namar ha kata ka lynti ban kynjoh sha ka thong kaba ïa thmu bad angnud, baroh baroh ki ïa mareh sted ban lah ban kynjoh kham kloi sha ka, kiba jaituh ba jaidpeh, kiba shu ap thap na kiwei, kiba shu tynneng ne pyrthuh, ha kaba sdang kine ki khaweh shalor ïa ka lama ka jong ki, hynrei katba ki nang jam pat sha khmat, ki shem bad ki mad tang ïa ki jingeh, kaba kim lah ban ïai shah ïa ki da kumne ka pynlong pat ïa ki ban sahkut sah hajuh khlem da kynjoh sha ka thong ba ki kwah ban poi.
Ki samla kin hap ruh ban pynmlien naka bynta ban pynjanai ïa la ka jingim naduh kaba sdang, kaba man la ki kam ba ki thmu ha ka jingim, ki donkam ban bud ïa ki mati ne ki nuksa na ki nongïalam kiba ha shwa ki jong ki, lehse ka jingbuddien ïa ki mati ki lah ban long kiba kyllaiñ ne kiba kham jwat, hynrei ki samla, kim dei ban kdat na ka, pynban pyrshang ban buddien ïa ki, namar ha kaba kut ki nongmuna ba la buddien ryntih ïa ki naduh kaba sdang, ki pynsuk ïa ka lynti ïaid ban kynjoh sha ka thong.
Haba kren halor kane, kum ki samla, ki hap ruh ban khmih bniah ïa ki nuksa jong kiwei pat ki para samla kiba minot bad trei shitom ha ka jingim ka jong ki, namar ha ka jingim ym don mano mano ba khang lad ïa u briew ban pyrshang ha ka jingim, to ai ba ka jingpyrshang ka sahkut ne kam tyllun beit shakhmat kumba la thmu, hynrei ka mynsiem ba ïai pyrshang bad ba kut jingmut, ki long ki mawjam ban kynjoh sha ka thong kumba la thmu ne angnnud ha ka jingim.
Pynban ha kane ka juk ioh suk kaba mynta, kiba bun na ki khun samla, ki kwah beit ban kdat da ka lynti ban shu jam shakhmat da kaba suk, ki tieng ban ïaid na ki lynti ba khohruh khohram ha ka jingim, ki sngewtieng ki sngew smiej, ki kloi ban kbei briew haba I shah ba rit eh I thar ha ki sla kjat ki jong ki, ki kloi eh ban im ka jingim sarongbad ba sngew nang bad tip lut, pynban ki klet pat ha ka jingim ïa ka thong ba ki la buh hakhmat.
Balei ba ki khun samla kim don ka mynsiem ïakhun ha ka jingim, ïano ngin ïa kynnoh, hato dei na ka nongrim saiñ dur ïa ki ha ka liang ka pule ka puthi, ka jingbym biang ka tien sneng ka tien kraw nala rympei ïing, hato ym don ba kdew ne ban pyni ïa ka lynti ïa ki ban jam shakhmat ha ka jingim, ne don ruh kiba kloi than eh ban shu put turoi ïa ki kam bar it eh hynrei ba la shu pynkhraw bad rah nam jubor palat ha kaba sdang eh ka jingim ka jong ki.
Katno ngut shuh ki khun samla ka jylla, kiba dang dei ban tyngshaiñ ne ban paw bha ha ka jingim ka jong ki, pynban ka ka mynsiem sarong, hangamei, ba sngew ba nang bad ba tip lut, ne ba shu jam da ka lynti kaba suk, ba kim shan slem ban kyllon noh tang shi khyllip mat ha ka jingim.
Lada jin ba ki samla ba dang khie dang san, kin da shong shwa khop ban pyrkhat bad puson bha ha la ka jong ka jingim kaba la sdang ban tyngshaiñ, lehse kin nym khyllem kloi ha ka jingim, pynban kaba kut ïa ki ka long ba ki shu kylla long lem tang kum ki riew madan, bym poi shano shano ha ka jingim.
Kumta, ki khun samla, haba ki thrang bad angnud ban leh ïa kano kano ka kam ba kynsai bad ba nylla ha ka jingim, kin hap shisha ban don ïa ka mynsiem kaba sngew rit, kiba pdiang bad kohnguh ïa ki kyntien kiba la rangbah, kim lah ban saitlah ïa ka kyntien ka jong ki, namar u khynnah ha kaba kut un ïai sah u khynnah, hynrei u rangbah pat u long u nongprat lynti u ban kdew lem ïa kata ka lynti ban ïa kynjoh sha ka thong ka jingjop, kampher lada dei ha ka liang ka pule ka puthi, ka kam ïalehkai ne ban seng kam seng jam la jong, ki samla, donkam ban mad shwa ïa ka jingeh, ieh shadien ïa kata ka rhah kwah suk ne ïoh nong kaba kloi, pynban man ka sekon, ka minit bad ka kynta, man ka naïa, ka shi suka ka shi piah ka shi tyngka, kidei ban ïoh ban shong seng naduh kaba skhem ha ka jingim, namar ba kine kidei ki rishot bah kiba khlaiñ kiba lah ban kyrshan ïa ka jingim ba don hapdeng ka jingïakhun ïa ka thma ban long kiba shemphang, shem buit shembor bad ban sah nam sah kyrteng junom la junom.
Nongstoiñ, K’lyngkot 9: U samla rangbah bah Fernandes Savio Dkhar u ba long ruh u State Youth President jong ka Trinamool Congress Youth Wing, u la pynkhreh shait shait ban ïa aireng na ka Rambrai Jyrngam constituency ha ka election MLA ka ban sa long ha u bnai ban wan.
U bah Dkhar haba ïakren bad u nongthoh khubor, u la ong ba ka jingpynkhreh jong u ban ïakhun ïa ka election ka dei ka sien ba nyngkong.
Hynrei um da sngew phylla shuh, namar u la don ryngkat bad u Dr.Mukul Sangma naduh ba u dang sdang samla ha ka party Congress bad u la tip bha ruh kumno ban pynkhreh ban ïakhun ïa ka election.
U la ong ba kumba ka long mynta, ki paitbah jong kiba bun ki constituency ki la sdang ban phaikhmat sha ka TMC.Kane ka la jia long kumjuh ruh ha Rambrai Jyrngam constituency, namar la sakhi ha kine ki sngi ba ki paitbah ki la phai khmat bha sha ka TMC.Dei halor katei ka nongrim ba u don ka jingsngew skhem hapoh ka mynsiem ba un ïaleh beit ïa ka election wat lada kan long kumno kumno ruh.
U bah Dkhar u la ong ruh ba ka jingïaleh jong u ïa ka election na Rambrai Jyrngam, kan long kaba jwat haduh katta katta, namar u hap ban ïakhun pyrshah ïa u MLA ba mynta u bah Kimfa Sidney Marbaniang u ban sa ïaleh na ka NPP, ki ar ngut ki MLA barim kata u bah K.P.Pangniang na ka HSPDP, u bah Francis Pondit Sangma na ka BJP, u ba dei ruh u MLA barim ka Mawshynrut Constituency, nangta u bah Goldenstar Nonglong u ba dei u Saïantis u ban ïakhun na ka Congress bad kumjuh ruh u bah Remington G.Momin u ophisar sorkar u ba la shongthait u ban ïakhun kum u kyrtong shimet.
Lah ban ong ba ka election ha Rambrai Jyrngam kan long kaba itynnad bha, namar u MLA ba mynta u dei u ba shu mih jyndat na ka Congress ka party kaba u la jop don burom kum u nongmihkhmat.
Hynrei namar ba u la shah suspend noh um banse ban leit snoh ha ka NPP namar ka dei ka party kaba ïalam ïa ka sorkar jylla.
Nangta u bah Francis Pondit Sangma ruh ha kaba sdang u la pyrshang ban pan tiket na ka Congress, namar ha ka por ba u jop kum u MLA u la jop kum u kyrtong shimet.
Haba u la leit pynïasoh pat sha ka Congress, hynrei ka Congress kam shym la ai tiket satia, namar ki la dep ïasngewthuh jingmut lypa bad u Saïantis na Nongstoiñ.
Kumta um banse ban pan tiket noh na ka BJP bad mynta wat la ka BJP kam pat pynbna tiket ruh, u bah Pondit u la nang trei shait shait ïa la ka kam kaba u dei ban trei.
Nalorkata, u bah K.P.Pangniang ruh kum u MLA barim jong ka Constituency bad u president rangbah ka ka HSPDP, um shym la shongthait shuh hynrei u la trei shitom katba kot la ka bor ban leit sha ki paitbah ban pan biang ïa ka jingkyrshan ha ka election ban wan.
Nangta u bah Remington G.Momin u Pastor ka Balang Baptist bad u ba dei ruh u Ophisar sorkar, u ba bat kum u Additional Sub Divisional of School Education Officer jong ka West Khasi Hills, u la trei shitom haduh katta katta ban poi sha ka thong.
Ka long ruh kaba phylla ba u bah Momin bad kumjuh ruh u bah Pondit, kim nang bha ban kren ïa ka ktien Khasi bad wat la ki trei shitom katno katno ruh ki shem jingeh bha ban pynshai paitbah ha kaba ïadei bad ka election.
Nangta u bah Goldenstar Nonglong u Saïantis u ban ïaleh na ka Congress, ha ka jingshisha u dei u nongkyrshan ba radbah jong ka HSPDP ha Nongstoiñ constituency ha ki snem ba la dep.
Hynrei, mynta pat u la pyrshang katba kot la ka bor ban leit sha ki shnong ki thaw ka thaiñ Rambrai, ban pan ïa ka jingkyrshan na ki paitbah ban pynjop don burom biang ïa ka Congress na kane ka Constituency.
Ampati, Kyllalygkot 9: U Myntri Sorkar Pdeng ba dei khmih ia ka tnat Fisheries, Animal Husbandry & Dairying, u ParshottamRupala mynta ka sngi u la pyniaid ia ka jingialang ban peit ia ka jingpyntreikam ia ki skhim jong ka Sorkar Pdeng ha Ampati, South West Garo Hills, Meghalaya.
Ha kane ka jingialang, u Myntri Sorkar Pdeng u la ban jur halor ka jinglong jingman jong ki skhim ba pyntreikam da ki tnat Animal Husbandry & Veterinary, Fisheries bad Border Areas Development ha ka distrik.
U la ban jur ruh halor ki jingeh hakhmat ki tnat ha ki jaka khappud.
Lah ban shu kdew hangne ba ka South West Garo Hills distrik ka don 38 km ki jaka khappud bad ka ri Bangladesh.
U Myntri Sorkar Pdeng u ban don ha ka distrik ar sngi u la ong ba ka thong jong ka jingwan jong u ka dei ban pynbeitia ki jingeh jong ki nongrep bad ki tnat Sorkar.
U Rupala u la ong ba ki mobile van unit kiba un sa aiti sha ka distrik ha Mahendraganj, ki dei kiba kyrpang na ka bynta ki jaka nongkyndong ban pynbeit ia ki jingeh kiba mih namar ka jingduna ki veterinary hospital ha ka distrik.
tnat Animal Husbandry & Veterinary ka la pynsngew ia ka jingdonkam ia ka Veterinary Hospital, livestock farm, khamtam ka farm ri khunsniang bad ki jaka riehtngen jong ki mrad ba ka BSF ka la ioh kurup na ki nongshalantuh ia ki masi.
Ha kane ka juh ka sngi, u Myntri u la sangehshipor ha Ganol Dairy Plant hajan Tura ha West Garo Hills bad u la leit peit ia ka jingshna ia ka Dairy Plant kaba thymmai kaba lah ban pynmih dud haduh 10,000 litre.
Lah ban kdew hangne ba ka jinglah pynmih dud ka Dairy Plant mynta ka long 8000 litre ha ryngkat kiwei kiwei ki bam ba shna da ka dud.
U Rupalaunleit sha kylleng ka distrik ban iakren bad ki Self Help Group bad ruh ki kynhun nongrep bad ki bor pyniaid shnong.
Unleit peit ia ki shnong ha ki jaka khappud bad ruh ia kajingkersainar ia ki jaka khappud.
Unleit ruh ban peit ia ka Kalaichar Border Haat, ki Border outpost bad ki Anganwadi centre haba u leit sha Mahendraganj ha ka 10 tarik u Kyllalyngkot, 2023.
Mawkyrwat, K’lyngkot 09: U bah Prestone Tynsong uba dei u Vice President jong ka National People’s Party (NPP) uba bat ruh kum u Symbud Myntri Rangbah ka jylla Meghalaya haba kren ha ka jingïalang jong ka party NPP ha Mawkyrwat Constituency u la pynsngew bha kum ki paidbah ki dei ban tip ba haba ki jied ïa u nongmihkhmat dei ban jied da ka jingstad namar u bah Stelin H.Diengdoh u dei u briew uba la shongthait na ka kam sorkar, hynrei ka jabieng pat ka long kaba nep bha ban trei sa ka kam saiñ pyrthei.
Haba kren ha kawei pat ka bynta, u bah Prestone Tynsong u la ong ba kynmaw bha ba kum ki kyrtong ha ka por elekshon bunsien ki ju pyrshang ban pynbiej ïa ki paidbah kiba lui lui kiba shi-sur ba shi-dur man ka san snem bad ïa kane ka jingong don pat kiba pyrshang ban pynkylla khong da kaba ong, “u bah Prestone u ñiew beiñ ïa ki nongthep vote jong ka jylla" kane kaba la wanrah ka jingïalam bakla.
Hynrei u la pynshai pat ba bunsien ki jingkren jong u ki long pynban ki jinghikai ïa ki paidbah ba haba ki jied ïa ki nongmihkhmat ki dei ban jied da ka jingstad.
“Don kiba ong ba ka jingjied ïa ki nongmihkhmat kum ki MLA, ki MDC, bad ki MP ki dei tang ki kim ïaleh sngewbha bad kane ka long kaba shyrkhei ïa ka jylla, ka ri bad ka jaidbynriew", ong u bah Prestone.
Namarkata, ko ki paidbah jong ka Mawkyrwat Constituency ha kane ka kynti ba mynta ki dei ban jied ïa u briew uba biang pura khamtam eh ban jied ïa u bah Stelin H.Diengdoh uwei na ki ophisar sorkar uba dang shu shongthait shen na ka kam bad uba long ruh u briew uba la tip lut ïa kiei kaba u dei ban ïaid hapoh jong ka Secretariat.
“Hooid u MLA ba mynta u long u briew uba biang ha ki jingtreikam hynrei kumba kane ka Mawkyrwat ka dei ka jaka pdeng ne ka District Headquarter, to ïa jied noh da u briew uba khambiang bad uta u dei u bah Stelin Diengdoh", pynsngew u bah Prestone.
“Shibun bah ki kam hapoh jong kine ki 5 snem kum ka sorkar MDA ba la lam khmat da ka NPP ka la leh la ka long ha kaba ïa dei bad u pud u sam bad kiwei de ki kam rad bah hapoh jong ka ri bad ka jaidbynriew", ïathuh u bah Prestone.
Kumta u la buh ka jingkyrpad ïa ki paidbah ba kin buh jingdwai jar jar khnang ba ka party NPP kan wan biang ha ka bor ban ïoh ban pyndep ïa kiba bun bah ki kam kiba kum ka party ka don ka jingangnud.
U la ong ruh ba ha ka jingïasaiñ ïa ka MOU, ka Jylla Meghalaya ka ïoh nong 18 sq km ka jaka ha kaba ha kata ka por kata ka 18 sq km ka don hapoh ka Jylla Assam, hynrei don pat kiba ong ba kane ka sorkar mynta ka la die ïa ka jaka jong ka Meghalaya sha ka Assam bad da kaba ki kynnoh khlem nongrim ruh ba hana ki la kamai da ki spah bad ki hajar klur tyngka.
Kumta u la kyrpad ïa kito kiba kynnoh ba wat kynnoh khlem ka nongrim kaba bang bad ki jingshisha ngi don ïa U Blei U ba na jrong Un sa bishar ïa kita baroh ki jingleh, ïoh ba kiei kiei ba ki la kynthoh U Blei Un sa takor kum ïa kita namar ba ka kam shynshar paidbah ka dei kawei kaba kyntang tam kaba ki kum ki nongïalam bad ki nongshynshar ki da kheiñ kyntang bad ñiew burom ïa ka, ong u bah Prestone Tynsong.
Ha kane ka sngi la ïoh ruh ka jingkren na u bah Stelin H.Diengdoh u kyrtong ka NPP na ka Mawkyrwat Constituency ha kaba u la ïathuh ïa ki katto katne ki jingbynta jong ka ïaid lynti ban long uwei na ki kyrtong u ban sa ïa ai reng ha kane ka MLA Election 2023.
Ha kane ka sngi la pynïaid ïa ka jingïalang da u bah H.A.Nongrem bad ki jingkren lyngkot ka kong P.Nongpluh, State President NPP Women Wing, u bah Kitborlang Nongrem, State President NPYF bad kiwei de ki ‘riew rangbah.
Nongstoiñ, K’lyngkot 9: Ka Dorbar pyllun ba 16 jong ka Synjuk ki Kynthei Katholik Nongstoiñ Diocese, ha ka sngi U Blei ka la ïoh ban pynlong ïa ka jingïaseng kyrpang da kaba buh ruh ïa ka phang pdeng kaba ong, “Ka Kynthei kaba stad ka tei ïa la ka ïing, hynrei ka jingbiej ka pynpra ïa ka da ki kti lajong", kaba la pynshong nongrim ruh na ka jutang barim jong ka Kitab Jingphawar 14 ka lynnong dkhot ba nyngkong 14.1Ïa katei ka jingïalang la pynlong ha Divine Mercy Parish, Umdang, kawei na ki shnong ha ka thaiñ Shallang West Khasi Hills District, kaba la sdang ruh naduh ka sngi thohdieng janmiet.
La don ruh ka jingïapuson ïa katei ka dkhot bad ban ïaphylliew jingmut bad ban ïatai nia ban pynsngewthuh kham jylliew ïa kitei ki kyntien U Blei.
Nalor kitei, la pynlong ruh ïa kiwei kiwei pat ki jingïakop kiba kynthup ïa ki jingïapyni riam jaiñ phong kaba katkum ka Bible, ki jingkyntip bad kiwei kiwei kum shi bynta ban long ruh kum ki jingpynbyrngia, hynrei kiba don pat la ki jingmut bad kiba shongkhia.
Ha ka sngi U Trai pat la sdang ïa ka jingleh niam da ka jingtyrwa ïa ka jingkñia Mass Bakhuid da u Rev.Fr Anselm Nonglang u ba dei u Diocesan Administrator jong ka Nongstoiñ Diocese, ïa kaba la pynlong ha phyllaw ka ïingmane bad ba ki paid riewngeit jong ka Balang Katholik, ki la wan ban sakhi lang ïa katei ka sngi ba kyrpang jong ki kynthei na ki parish bapher bapher kiba na ka jylla niam Nongstoiñ.
Hatei ka sngi la ïoh ruh ban pynkup burom ïa ka Kong Icylda Nongrum kaba na Nongstoiñ Parish, halor ka nongrim ba katei ka longkmie ka la ïoh ïa ka National Award na ka Conference of Catholic Bishop of India Women Commission, kum kawei na ki longkmie kaba tbit tam ha ka thaiñ Lammihngi jong ka Ri India.
Ym tang katta hynrei ha katei ka sngi la ïoh ban pyni paidbah ruh ïa ka khusnam jong ka jylla niam Nongstoiñ, kaba la ïoh ïa ka nam kum ka “Best Diocese in India" na ka liang jong ka Women Commission.
Ha katei ka jingïalang la ïadonlang ryngkat kiwei kiwei ki lyngdoh sohblei kiba kynthup ïa u phadar Cosmos Jyrwa, Parish Priest ka Divine Mercy Parish, Umdang bad kiwei kiwei ki phadar, ki sister, ki brother bad kiwei kiwei.
U Bah Gigur Myrthong MLA/MDC jong ka Mawshynrut konstitwensi ruh u la wan ban sakhi lang ïa katei ka sngi.
Ha ka jingïaseng kaba ar la pynkut noh ïa katei ka jingleh niam da ka jingmane sacrament bad la ïoh ban sam pat ïa ka ktien jong U Blei da u Rev phadar Sylvester Nongsiej.
Haba pharia ïa ka Ktien U Blei da u phadar Sylvester u la ong, “Ki longkmie ki dei kiba don ïa ka sap bad ka buit kaba kyrpang, kiba dei ki nonghikai ïa la ki khun ki kti ban pynsan ha ka jingnang jingstad kumjuh ruh ha ka jinglong mynsiem".
“Khublei shibun ïa ki longkmie kiba long ka dohnud ïa ka imlang sahlang, kiba ïaishah kiba trei shitom, kiba don bynta ha ka kamai kajih, ha ka pule puthi, ha ka kam shakri Blei bad kiwei kiwei de.
Lada ki synjuk longkmie jong ngi ki long ki bym peit ïa kaba sniew, ki bym sngap ïa kaba sniew bad ki bym kren ïa kaba sniew, ka pyrthei kan long ka Paradais ïa ngi", ong utei u Lyngdoh.
Jowai, K’Lyngkot 09: Shi bynta ban wanrah ïa ka shynshar khadar kaba khuid ba suba lyngba ki kam ïalap Election, ha kane ka 6 tarik jong u Kyllalyngkot 2023 la seng syndon ïa kawei ka kynhun treimon sngewbha ïa kaba la ai kyrteng ka “Volunteer For A Better Jaiñtia" ha ka jingïalang ba la pynlong ha Yungwalieh ka Tpep Pale Dorbar Chnong Jowai.
“Kane ka kynhun kan trei borbah ïa ki kam ba bha hapoh ka Ri-Lum Jaiñtia bad ha ka jylla hi baroh kawei, ha ryngkat ka jingïatreilang naduh ki nongïalam shnong (Waheh Shnong), ki nongïalam ñiam, ki riew shemphang bad kyrpang eh ïa ki longkmie ki ban ai jingïada ïa ki khun samla na ki kam sniew kiba ha rukom".
Kumba long mynta ïa kane ka kynhun la ïalam khmat da ka kong Dayoophi Iakai kum ka Convener bad u ma Phrangsngi Sutnga kum u Co.
Convener, haba ïakren bad ki lad pathai khubor mynta ka sngi 9 tarik kitei ki nongïalam kila pynsngew haduh mynta kila don kumba 80 tam ki dkhot kiba la wan ban pynïasoh ïalade hynrei katba dang mih ki sngi ka jingwan pynrung dkhot ka dang ïaibteng manla ka sngi.
Na ka liang ka kong Dayoophi Iakai kala ong ka jingthmu ban seng ïa kane ka kynhun ka long halor ka nongrim ban wanrah ïa ka bha ka miat ha ka imlang ka sahlang kaba kynthup naduh ki kam ïalap Election ha ka rukom kaba dei, ka rukom pyntrei kam ïa ki skim sorkar, ki kam sniew pyrshah ïa ki khun samla bad kiwei de.
Naduh u snem 2018 kum ki nongïalam ba hakhmat jong kane ka seng kila sdang ïa kane ka seng treimon sngewbha ha ryngkat ka jingïakren sngewthuh jingmut bad ki nongïalam shnong, ki nongïalam ñiam bad ki riew shemphang ka Ri-Lum Jaiñtia halor ka nongrim jong ka bad kiba bun hi ki ai ka jingkyrshan ba pura.
Kala pynsngew ruh shaphang ki skim kum ka Welfare Board jong ka sorkar kmie kiba dei ban poi sha ki nongïoh myntoi hynrei kiba bun hi kim shem la ïoh ïala ka jong ka hok, kala ong ba ka jingmih pyrthei jong kane ka seng kan ïakhun katba lah ban pynsngewthuh sha ki paidbah nongïoh myntoi.
Ha kaba ïadei bad ka kam ïalap Election MLA na ka bynta kane ka snem 2023, na ka liang ka “Volunteer For A Better Jaiñtia" kan sa phah ïa ka jingthoh sha baroh ki nongïalam shnong (Waheh Shnong) ba kin long kiba husiar halor ka rukom pynlong ïa ki (Campaign) ne ki jingïalang paidbah hapoh ki shnong jong ki da ki kynhun saiñ hima sima ba kim dei satia ban ïalam bakla ïa ki khun samla lane sam ïa ki jingdih pynuaid bad ka pisa.
Halor ka rukom ïalap Election kane ka seng kan ai jingmut ba yn shah tang u kyrtong (candidate) lem bad ki saw ngut ki nongbud ki ban wan rung shapoh kano kano ka dong ne ka shnong ba pynlong jingïalang, khnang ba u kyrtong lem bad kitei ki nongbud saw ngut kin ïoh ban pynsngew ïala ka nongrim jong ki ha ki nongshong shnong jong kato ka dong ne shnong ba pynlong jingïalang.
Ka kong Iakai kala ong ha ki snem ba la dep la juh mih ki jinghuri hura, ka jingtieng jingsmeij bad ki jingpynklumar kiba laiphew jait na ka daw ba jur palat ka jingïadih pynbuaid bad ki ktien khlem akor kiba mih na ki nongkyrshan ba nabar jong u/ka kyrtong da ki spah ngut kiba la ïoh lad ban rung sha kiwei pat ki dong ne ki shnong.
Ka seng ka khot lang ïa baroh ban wan shakhmat ban ïasnohkti lang bad kane ka seng “Volunteer For A Better Jaiñtia" bad khamtam eh ïa ki longkmie ba kin rung kyrteng hapoh kane ka seng ban ïaleh pyrshah ïa ki jingsniew jong ki khun samla ka Ri-Lum Jaiñtia bad ban wanrah ïa ki jingbha jingmiat, na ka liang ka seng ka don ka jingkyrmen skhem ban ai ka jingshakri kaba bha tam ha kine ki snem ban wan khamtam ban ïakhun pyrshah ïa ki kam sniew ha ka por Election.
Jowai, K’Lyngkot 09: Ka Hynñiewtrep Border Disputed Redressal Forum (HBDRF) ha kane ka 6 tarik jong u Kyllalyngkot ka la thom ïaki riat ki ram ki rai eh raidam bad leit hiar shaduh shaki shnong kiba kyndong tam kiba don hapoh Elaka Labang Nangphyllut bala tip kum ka Block-1 kiba kynthup ïa ka shnong Moorap Mooriap Syrlong Laher Umsalait Mynju Mookhim Bandeiñ Mooknor Khyndeliar Madan myn-i bad Mynriah.
Kine ki shnong kidei kiba kyndong tam kiba duk tam bad kiba sahdien tam naba roh ki shnong kiba shong basah daki jait bynriew Khasi Pnar.
Ki shnong ki bym pat don ïew don hat boarding, umbam umdih, surok lynti syngkieng skul jaka sumar pang bad kino kino ki kynja kam pynroi Development.
Ka jingleit jngoh bad pynlong jingïalang jong ka Forum sha kine ki shnong ka long ban pynsngewthuh ïaki shaphang ka nongrim bad ka jingshisha halor ka jingdawa jong ki ban re-transfer biang ïa kane ka thaiñ sha Meghalaya.
Ban pynshlur bad aibor ai mynsiem ïaki ba kin long kiba ïaineh bad ïaishah haka jingïaid lynti jong kane ka kam, ban wanrah ïaka jingsngew ïajuh ïajan hapdeng ki paid Khasi Pnar.
“Lada ngi don ha ei ei, ka jaitbynriew dei tang kawei".
Ïaka jingïalang la pynïaid da i kong Purity Phawa secretary jong ka Forum, la ïoh ïaka jingkren da u Chandame Sungoh Chairman jong ka Forum, Bah Thomas Passah Senior Spoke – Person, bad naki riew rangbah jong kane ka thaiñ u Phrit War bad u Tuner Lyngdoh.
La ïoh ruh ban sam bad ai sngewbha daki jaiñ shaki ne ki nongshong shnong jong kane ka thaiñ ïa kaba la ai ban synñiang sngewbha daki katto katne ngut ki paralok badon mynsiem.
Ki pait nongshong shnong jong ka ne ka thaiñ kila pynpaw ïaka jingkwah jingthrang bad jingkut jingmut ban don beit sha Meghalaya kumba juh long naduh hyndai hynthai kulong kumah.
Kila hun bad kut jingmut ban ym pdiang shuh ïa kino kino ki Grand ki Scheme na ka Sorkar Assam kat bym pat tikna u pud u sam wat lada ka wan daka ba phon ba pah lane daka pynbor, kila kyrpad ruh ïaka Sorkar Meghalaya ban pyndep kloi ïa kane ka kam pynbeit pud khnang ba kan ïaid beit ka synshar khadar ban ban wanrah ïaka shongsuk shong saiñ, ka roi ka par.
Ki nongkren naka Forum ki pynpaw ka jingsngewkhia kaba jur halor kane ka jingeh kaba khrawtam baki paradoh parasnam kiba shong basah sha kine ki thaiñ ki ïakynduh bad kular ruh ban ym iehnoh ïaki la haka no kano ka por lane laha kano kano ka jingeh jingdonkam baki ïa kynduh.
Khliehriat Kyllalyngkot 9: U Deputy CEM jong ka Jaiñtia Hills Autonomous District Council, u bah Lasky Rymbai, mynta ka sngi u la plie paidbah ïa kawei ka jaka jngohkai pyrthei lem bad ka View Point kaba lah ban iohi shynna ïa ka jingithiang ka mei mariang kaba don ha shnong Mukhaïalong, East Jaiñtia Hills District, lah ban kynthoh, ba ka East Jaiñtia Hills District ka long kaba riewspah ym tang ha ka jingdon ki mar poh khyndew, hynrei ka riewspah ruh ha ka jingdon ka mariang kaba itynnad kaba kup rong jyrngam, ki khlaw kiba rben, ki mrad, ki um, ki kshaid, ki maw kiba phylla.
Hapoh katei ka jaka jngohkai pyrthei kaba don ha katei ka shnong Mukhaïalong, ka don kawei ka khlaw bad ju khot ka Khoo Blai, ka don ruh ar tylli ki maw ba ju tip kum ki Mooshutia, kine ki maw ki don la ka khana tang kaba sngewtynnad, u don ruh uwei u maw ba long kum u dohlun, kumba 700 mitar na kane ka view point ka don ka kshaid ‘Chahtngit’ bad sawdong kane ka kshaid ka don ka jaka maw kaba itynnad ba la pynwandur bad oh shrong da ka mariang.
Ban pynneh pynsah ïa katei ka jaka, ka Dorbar Shnong Mukhaïalong, hapoh ka jinglam khmat u Waheh Shnong, u bah Hundred Phawa, ka la shim ïa ka jingïatreilang bad ka tnat Wildlife, ka tnat Khlaw bad la tip ruh ïa kane ka jaka kum ka ‘Khloo Blai-Mooshutia Community Reserve’, kane ka jingïatreilang kan ïarap shibun eh ban pynneh pynsah ym tang ïa ka mariang, hynrei kan ïarap ruh ban pynneh pynsah ïa ki mrad ki mreng kiba don hapoh kane ka khlaw kaba heh bad kaba ïar.
Haba kren kum u kongsan, u bah Lasky Rymbai, u la ai ka jingkitbok kitrwiang ïa ka Dorbar Shnong Mukhaïalong ba kan nang lah ban ïaid sha khmat ban kyntiew ïa ka shnong ka thaw bad ong ba ka kamram jong baroh ki paidbah nong shong shnong ka long ban pyni sha kiwei ïa ka jinglong ba bha, ban ieid, ban pdiang sngewbha ïa kiba wan ban jngohkai ïa ka shnong ka thaw, u kyntu ruh ïa ki kmie ki kpa, kiba la heh la san baroh ba kin sneng, kin kraw ïa ki hep rit ba kin long kiba bat ïa ka akor ka burom, ha kajuh ka por u kyntu ïa ki paidbah bad ïa kiwei kiwei ki shnong ruh ba kin shim ïa ka jingïatreilang bad ki tnat sorkar ban kyntiew ïa ka shnong ka thaw ban thaw ruh ïa ki eco tourism spot ha ka thaiñ.
U tei u Deputy CEM (JHADC) u ai ka jingkhublei ïa u myntri sorkar, uba dei u MLA ka thaiñ, u bah Kyrmen Shylla, uba la ïarap sitom ruh ban pynioh ïa ka surok hapoh shnong, ka Obil Kyndiat Internal Road kaba shi kilo mitar, kaba la plie paidbah ha kane hi ka sngi bad uba la ïarap ha kiba bun ki kam pynroi ha ka thaiñ ban kyntiew ïa ki shnong ki thaw “Sngewtynnad ha ki ar tylli ki Community Reserve ba kynthup ruh kawei kaba la plie naduh u snem 2016 kaba dei ka jaka thang briew kaba don ha kane ka shnong , lyngba ka jingïatreilang la ïohi shibun ki kam pynroi ha kane ka thaiñ" ong u bah Lasky bad u ai khublei ruh ïa ka tnat Wildlife kaba la kloi ban ai ka jingïatreilang bad ka Dorbar Shnong ban kyntiew ïa ka thaiñ, kaba la ïarap ban pynshna ïa ki lynti iaid kjat, ïa ki jaka jngohkai (View Point).
U Principal Chief Conservator of Forest Biodiversity & Wildlife, Meghalaya, u S.M.Sahai, IFS, u la ong ba ka long kaba donkam ban pynneh pynsah ïa ki mrad kiba don ha ka mariang bad kane ka jingthmu kam nym long kaba seisoh lada khlem ka jingïatreilang jong ki paidbah, ki Community Reserve ki long kiba ïarap shibun bad kumjuh ruh lyngba ka jingiatreilang bad ka tnat Khlaw, kine ki Community ki iatreilang ruh ban pynneh pynsah ïa ki riti ki dustur, u la ai ka jingiaroh ïa ka jinglong la kloi ki bor shnong ban ïatreilang bad ki tnat sorkar bad kine ki ïoh ïa ka jingïada kiba katkum ka Wildlif Protection Act bad ong ruh ha ka ri lum Jaiñtia ki la don haduh 20 tylli kine ki Community Reserve bad kane ka long kaba bha haduh katta katta, u la ai ka jingkhublei bad kitbok kitrwiang ba kin nang kiew sha khmat.
Ka DFO jong ka tnat Wildlife Division Jowai, ka kong M.Laloo, ka la ong ba ka long shisha kaba donkam ban pynneh pynsah ïa ki khlaw’ kyntang bad donkam bha ban don ka jingïatreilang bad ki tnat sorkar ban pynneh pynsah ïa ki khlaw ki btap, namar la ïada ïa ki da ki aiñ bad ki kyndon bapher bapher, ki Community Reserve ki khring ruh ïa ki nongwan jngohkai pyrthei bad kane ka ïarap ban kyntiew ïa ka kam jngohkai pyrthei.
Kine ki Community Reserve la aiti ha ki bor shnong ba kin peit, namar ka tnat Wildlife ka shu ïarap ban iatreilang ban ïada ïa ki khlaw, ïa ki mrad bad ban kyntiew ïa ka thaiñ, katei ka heh sorkar jong ka tnat Wildlife ka kyntu ïa kiwei kiwei ki Dorbar Shnong ruh ba kin mih sha khmat ban ïatreilang bad ka tnat ka ban wanrah jingmyntoi ïa ki shnong ki thaw da ki jait skim bapher bapher bad la shna ïa ka Community Reserve katkum ka Wildlife Protection Act 1972.
U Waheh Shnong Mukhaïalong, uba dei ruh u Chairman jong ka Khloo Poh Blai-Mooshutia Community Reserve, u bah Hunderd Phawa, u la ïathuh bad maitphang khyndiat khynsoit ïa ki khana tang kiba ïadei bad ki Mooshutia kiba don ha kane ka khlaw kyntang (Khoo Blai) bad ong ba naduh hyndai, hynthai bad haduh mynta ym bit satia ban ktah, ban shongkai halor kitei ki maw, namar ba ki dei ki briew kiba la kylla maw bad la khot ïa ki ki Mooshutia, lah ban ong ba ki dei ki maw kiba la suit la shor kyntang ïa ki da ki longshwa, man shwa naduh hyndai, ïa kine ki maw la pynneh pynsah da ka Community Reserve da kaba ker sawdong ïa ki, ka khana tang ka ong ba “ Naduh ba ym pat pynlong ïa kane ka khlaw kum ka Community Reserve, kane ka khlaw ka la dei lypa ka khlaw kyntang, kaba la mana pyrshah ban pom dieng, la khang pyrshah ruh ban biah (bynthiew), ym bit ruh ban leit shabar (leit pyn jhieh bad leit pankhana), ym bit ban pynjakhlia, la mana naduh ki por ba rim bad lada leh khlemaokor ha kane ka jaka lah ban ïoh pang, ïoh ksuid, ngi haduh mynta ngi dang bud ïa ka jing bthah ki longshwa bad kane ka long ruh ban pynneh pynsah ïa kane ka khlaw"U bah H.Phawa, u ïathuh ruh ïa ka parom, ka khana shaphang ki ar tylli ki maw ba ju khot ki Mooshutia bad ong ba ki dei ki briew kiba kylla maw, ha ka por ba ïa knieh syiem hapdeng ka Syiem Umngot bad ka Syiem Myntdu, kine ki ar ngut ki Shutia ki peit ba kano na kine ki wah kiba poi shwa sha ri Bangladesh, kum ka jingïakop, kumta kine ki Shutia ki la wan ban ïathuh ba ka Umngot ka la poi shwa shathei sha Bangla bad ha kata ka por ka Myntdu ka dang shet ja, shet sha ha ka sem Blai kaba don ha Tuber Kmai shnong bad haduh mynta lada leit ha katei ka jaka ha ka wah Myntdu, ki dang don ki dak ki shin, kum ki khiew, ki pliang, ki siang bad kiwei kiwei ki tiar, ha ka por ba kitei ki shutia ki la khot bad pynbna ba ka Umngot ka la poi sha Shken Talang, hangta ka wah Myntdu ka iehnoh ïa kitei ki khiew, ki pliang, ki tiar, ki tar ha katei ka jaka bad kitei ki ar ngut pat (ki Shutia) pat kim lait shuh ban jam sha shiliang ka wah bad neh sah hajuh bad ki la iap thngan bad kumta kin sa kylla maw noh naduh kata ka por, la ong ruh ba naduh kane ka por ïa kitei ki ar tylli ki maw ym bit ban ktah, ym bit ban shong bad ym bit ban wit bad ki la neh thik haduh kine ki sngi bad da ka jingiarap ka tnat Khlaw la ïoh ban ker bha ïa katei ka jaka ba ki briew kin nym ioh ban ktah, ban shong, ban kiew ha kitei ki maw.
La ïathuh ruh ba u don u maw uba long thik kum u doh kha lun, uba heh ka khlieh, uba ang ka shyntur kumba bam jingbam bad ïa une u maw ki khot u Moolun.
Kumba 7 mitar na ka View Point, ka don ka kshaid Chahtngit, ha kane ka kshaid, lah ban ïohi ïa ki dohkha ba ki kynthih kai ban bam lyer bad ka long ka jaka kaba itynnad ban peitkai ïa ka mariang kaba ker sawdong ïa kane ka kshaid.
U la ïathuh ruh ba naduh u snem 2013 ka Dorbar Shnong ka la shim ïa ka rai ban pynlong Community Reserve ïa kane ka jaka da ka jingiatreilang bad ka tnat Wildlife bad ka tnat Klaw.
Kiba la ai jingkren ha kane ka prokram ha Mukhaïalong, ki kynthup ruh u Principal jong ka Jaiñtia Eastern College, Khliehriat, u Dr Phervision Nongtdu, u Secretary Shnong Mukhaïalong, u bah T.Sana, u bah Francis Swer, kiba la ïa don ryngkat lang ki long, u bah Kor Sympli, u bah Helping Phawa, kiba dei ki MDC ba rim, u Block Technical Assistant, Wapung C&RD Block, u bah Trelang Mukhim, u Waheh Shnong Rangad, u bah Damon Lamo, Waheh Shnong Cham Cham, u bah Karlud Dkhar, Waheh Shnong Tuber Soh Shrieh, u bah Lar Bang, Waheh Shnong Mutong, u bah Marchi Dkhar bad kiwei kiwei.
Nongpoh, Kyllalyngkot 09: katba dang mih ki sngi bad ki por ka jingma kaba ap mynta ïa ki khun samla ka dei na ka jingktah jong u drok, ha kaba bun ki khun samla ym tang ha ki jaka sor, hynrei wat ha ki shnong nongkyndong u drok u la sdang ban buh khlieh bad kaei kaba ktah ka long ïa ka ing ka sem bad ki kmie ki kpa.
Kumba la ioh lum jingtip da u Mawphor, ha kine ki sngi ba mynta ka la don ka jingkynnoh ba ki kam tuh ki kam thiem ki la dang kynrei ha ka thaiñ Nongpoh bad ïa kane la suba ka dei ka jingdon kti jong kito ki samla kiba la ngop ha u drok.
Dang ha kine ki sngi la ioh jingtip ba wat ki khun sniang ba la ri ha sem, ki nongtuh ki la wan tuh bad rong tuh bad ym tang katta ki nongtuh ki tuh lut ïa baroh ki jaid tiar naduh ki Motor um, ki solar bad kiwei kiwei ki tiar ha kaba ïa kane la pynpaw da kiba bun ki paidbah ba ka kam tuh ka la jur bha ha kane ka thain Nongpoh.
Haba la ioh ban ïa kren bad katto katne ki riew rangbah, ki la pynpaw ïa ka jingsngewkhia ha kaba kane ka kam tuh ka la dang kynrei kat dang mih ki sngi bad ki la pynpaw ruh ba kane ka kam tuh ka lah ban dei kito ki khynnah dih drok ha kaba ki ju tuh lut ïa ki tiar ki tar na ki ing ki sem lada kum ki longing kim peitngor ïa kine ki khynnah dih drok.
Shuh shuh, la ong ruh ba tang ban ioh ban dih drok kitei ki khynah kim banse ban tuh ban thiem na ka bynta ban ioh thied drok bad kane ka paw shai ruh la jan bun jaka ki ju ioh bat ïa ki khynnah ba dih drok ha kaba kane la suba ba kim banse ban tuh ban thiem tang ban ioh dih drok.
Shillong, K’lyngkot : Ka Seng Kur Dkhar Sawkpoh, HQ Shillong da kane ka pyntip ba ka Durbar Pyllun kaba 22 kan long ha ka 14 tarik mynta u bnai ha ka por 11 baje mynstep ha Lamjingshai Youth Centre jong ka Balang Presbyterian, Pohkseh.
Ha kane ka Durbar yn don ruh ka jingpynkup burom bad ka jingai khusnam sha ki khun samla jong ka kur kiba pass bha ha ki jingpule bapher bapher, kata naduh ka matrik haduh ka kyrdan PhD/Doctorate.
Nalor kane kan don ruh ka prokram kaba kyrpang bad kaba kongsan na ka bynta ki khun samla, kata kum ka jingïakren lang ne ka jingïamir jingmut lang halor ka phang; “Ki lad wad kam wad jam, seng kam seng jam bad ka trei ka ktah’ katkum ka juk kaba mynta," ïa kaba yn ïalam da u para kur hi u Bah Samuel Sawian uba la ïoh ïa ka khusnam halor kane ka bynta na shabar jong ka ri.
Kumta la kyrpad ïa ki para kur kiba don ha ka rilum Khasi bad Jaiñtia ba kin ïa poi ryntih baroh lang ha ryngkat ki khun samla na ka bynta ka lawei ka Kur ha ka imlang ka sahlang.
Kane ka long katkum u kyrwoh lyngba I GM Phanbuh General Secretary.
Shillong, K’lyngkot 09: U President jong ka Hynñiewtrep Integrated Territorial Organization (HITO) u Bah Donbok Dkhar ha ka sngi Nyngkong u la ther tyngeh ïa ka jingkynnoh u nongïalam ka NPP uba dei ruh u Myntri Sorkar u bah Sñawbhalang Dhar uba la kynthah ba ki seng bhakang lei kim dei kiba ieid jaidbynriew shisha kumba ieid ma u bad ki para MLA ba u paidbah u la pynkhmati ruh ban long nongïalam.
“Nga kwah ban kren da kaba shai Bah Shñiawbha mem dei u nongïalam jong ngi hynrei me dei u nonglilam ïa ngi.
Lada mem dei shisha u nongïalam balei me jop tang lai seat na Jaintia Hills," bad u la bynrap, “lada me dei u nongïalam me dei u nongïalam siat bom sat khmat ïa ki nonghikai, u nongïalam pynïap briew ha ka por shiteng synïa ym palat ïa kata," ong u Bah Donbok.
U la ong ruh ba ka jingkynthah u Bah Shñiawbha halor ki seng bhalang ha ka jingïalang NPP ha ka sngi kaba uwei na ki nongïalam seng bhalang barim u pynïasoh sha ka NPP ka long kaba kyndit ban ïohi ba u shu sngap jar.
“Ngi kyndit ba ïohi ba katto u kren jot ïa ki seng bhalang hynrei uwei na ki nongïalam seng bhalang ba rung sha ka NPP ha kato ka sngi u sngap beit jar khlem kren ne pynphai nia eiei bad ka long ruh kaba sngewsih hi ba u nongïalam ba ngi peit sha u kum u nongïalam ha ki por ba la leit un shu sngap beit jar kat katro ka jingkren beiñ," u la ong.
Shillong, K’lyngkot :Ka India ka dei kawei na ki ri ka pyrthei kaba khlaiñ ban pynmih ïa ki mar kiba mih na ki jingri jingdup.
Ha India, ka rukom bam jong ki briewm kala kylla na ka daw ka jingkylla ha ka rukom im bad ka jingkiew ha ka ïoh ka kot ki riew shimet.
Ka jingkiew ha ka jingdawa ïa ki mar ba mih na ki jingri ka ba la pynlong da ka jingkiew ha ka jingdih dud, jingbam doh bad pylleng.
Palat 20.5 million ngut ki briew ha India ki shaniah ha ki jingri na ka bynta ban ïoh jingtip, kaba pynlong ïa ki ïew ki hat na ka bynta ki jaingri ban shongdor 930 billion tyngka ha u snem 2020.
Kane ka tnat ka synñiang kumba 25.6 naka 100 na ka GDP ka rep ka riang bad 4.1 na ka 100 na ka GDP baroh kawei, kaba pynpaw ba ka kham duna ïa kaei kaba ka lah ban long.
Na ka daw ka jinglong ki jaka, ka suiñ bneng bad ka imlang sahlang ha Meghalaya, tang kumba 10 naka 100 na ka jingheh ka jylla lah ban pyndonkam na ka bynta ki kam rep kam riang.
Ki briew ha ki nongkyndong ki shanniah ha ka kam ri jingri kum ka kam ba ar.
Ka jingpyndonkam ïa ki buit technology ka juk mynta kala kyntiew ïa ka jingpynïaid ïew ïa ki kam ri jingri bad jingri syiar kum ka lad kamai.
Ka jingkiew ka Meghalaya ha ka shi snem ha ka liang ka dud, pylleng bad ka doh ha kine ki 3 snem ba la lah ka long tang 2.76 naka 100, 1.47 naka 100 bad 2.95 naka 100.
Watla ka kam ri masi ban pynmih dud na ka bynta ban pynïaid ïew ka long ka jingpyrkhat ka bathymmai ha Meghalaya, ki la don ka jingkiew ïa ka jingbam ïa ki mar ba mih na ka dud haka jylla, kaba la lah sha jingjop ha ka jingpynïaid ïew ïa ki nongri masi.
Ka Meghalaya ka don ïa ki jaka ri masi kiba paka tam, ka lyer bapyngngad bad ka rukom ri jingri ka baar bynta.
Kiba bun na kine ki jingri ki don ha ki ïa ki gene ba ki lah ban heh ban san kloi, ba jyllei bad ba lah ban pynïahap.
Ka Meghalaya Milk Mission, ba la pyllait paidbah da ka sorkar Meghalaya, bala lamkhmat da u Myntri Rangbah u Conrad Sangma, ka kwah ban bujli iaka rukom treikam ka White Revolution ha India da kaba pynshlur ïa ki nongrep bathymmai ban ïashim bynta ha ka roi ka par ki co operative society bad ki jaka ri masi ha ki shnong ki thaw.
Hapoh kane ka program, 66 tylli ki dairy co-operative society, 58 ngut ki nongïoh jingmyntoi ryngkat bad 1,066 tylli ki jingri la dep ban ai 25.4 klur tyngka kum ka jingïarap pisa.
Ka jingthmu ka mission ka long ban hjikai ïa ki nong ri masi ban pynmih ïa ka dud kaba khuid ban pynshlur ïa ka jingpynmih ha ki thaiñ nongkyndong.
Na ka bynta ban pynbha ïa ka ïoh ka kot bad ka bam ka dih ba tei met jong ki nong Meghalaya, ka sorkar Meghalaya kala pyllait paidbah ïa ka Piggery Mission kaba 209 klur tyngka, ban kyntiew ïa ka kamai kajih jong palat 25 hajar tylli ki longïing.
Naduh hyndai hynthai, ka jingri sniang ka long ka lad kamai ki briew haka jylla.
Ka Piggery Mission ka thmu ban ktah ïa ka jingkylla ïa ka rukom pynmih dohsniang ha ka jylla.
Ka jingthmu bakogsan jong ka mission ka long ban seng ïa ka lad kamai kaba lah ban long, ka jingpynkha sniang bad ri sniang kaba kyrshan dalade ha kylleng ka jylla.
Lyngba kane ka mission 253 tylli co-operative ki la dep ïoh 44.5 klur tyngka kum ka kran.
La dep mang 1109 tylli ki jaka kum ki jaka pynkha sniang bad 3866 tylli kum ki jaka ri.
Ka Meghalaya State Aquaculture Mission ka la lah ban pynmih 16,123 MT ki dohkha ha u snem 2020-21.
Kiew 30% ka jingpynmih dohkha ha u snem 2016-17.
La lah ban pynmih 13.79 MT kikha symbai ha u snem 2020-21.
La pynngat shuh sa 1,400 Ha for ka jaka ban ri dhkha.7,000 ngut ki nongri dohkha kila ioh jingmyntoi.
Ka jingbei tyngka ba 378 klur tyngka na ka bynta ka MSAM 2.0.
Ka jingri dohkha kala long kawei na ki tnad bakongsan ha Meghalaya, ym tang kum ka lad kamai ïa ki nongrep lyngba ka lad kamai ki bapher bapher kum ka jingri dohkha bad ka jingdie ïa ki, hynrei ruh ha ka ‘value chain management’ tlyngba ka jaka sahnam, jaka khwai bad ruh kum ka kam jngohkai pyrthei.
Ka sorkar kala pyllait paidbah ïa ka Meghalaya State Aquaculture Mission 2.0 haka jingbei tyngka ka ba 378 klur tyngka.
Haba nujor bad u snem 2016-17, ka jingpynmih dohkha kala kiew da 30 naka 100 ha u snem 2020-21, ha u snem 2020-21 ka jingpynmih dohkha kala kiew sha ka 13.7 MT.La mang shuh shuh sa 1,400 Ha ka jaka ban ri dohkha.7000 ngut ki nongri dohkha kila ïoh jingmyntoi naka Meghalaya State Aquaculture Mission.
Khnang ban lah ban shim kabu na kane, ka mission ka la nang pynkhlaiñ ïa ki mat jong ka kam ri dohkha haka jylla, kum ka jaka bad ban pynheh ïa ka jingpynmih dohkha, ki surok bad kiwei kiwei ki lad, bad thaw ïa ki jaka pynneh dohkha dohpnat bad kajinglah ha ka ban tei ï aka liang ka jingdon ki briew.
Shillong, K’Lyngkot 09 : Ka United Democratic Party (UDP) ha ka sngi Nyngkong ka la sei da u John Leslee Sangma kum u kyrtong ban ïakhun pyrshah ïa u Myntri Rangbah ka Jylla, Conrad K Sangma na South Tura ha ka elekshon MLA kaban sa long shen.
Nalor u John Leslee, ka party ka la pynbna ruh ïa ka kyrteng jong ka Dr.Pilne Sangma ban aireng na North Tura.
Kumba long mynta ka UDP ka la dep ban pynbna haduh 34 ngut ki kyrtong kiban aireng ha kane ka elekshon.
Ïa kitei ki arngut ki kyrtong la pynbna da u President rangbah ka party, Bah Metbah Lyngdoh ba dei ruh u Lamphang ka Iing Dorbar Thawaiñ ka jylla.
Kumban shu kdew hangne, u John Leslee udei u MLA barim katei ka thaiñ katba ka Dr.Pilne kadei kaba la aireng teng ha ka elekshon MDC ha GHADC tangba ka khlem poi sha ka thong.
Tad haduh mynta, dei tang ma ka marwei ka kyrtong kynthei jong ka UDP.Haba kren bad ki lad pathai khubor hadien ba la pdiang burom ïa kitei ki kyrtong, u Bah Metbah u la pyntip ruh ba ka party shen kan sa pyllait sa ïa ka thup kyrteng kaba lai kaban kynthup ruh ïa san ngut ki MLA ba mynta kiba dei na ki party bapher bapher.
U Bah Metbah u la ong ruh ba ïa mynta ki paidbah ki phaikhmat lut sha ka UDP kum ka party riewlum kaba heh tam ha ka jylla ban peit ïa ka ishu bad ka jingeh jong ki paidbah.
Shillong, K’lyngkot 09: U MP ka Shillong, u Bah Vincent H.Pala, u la thoh da ka shithi sha u Myntri Rangbah duh ka ri, u Narendra Modi ban ujor halor ka jingpynmih ka tnad Special Branch jong ki Pulit Assam ïa ka jingthoh ban wad jingtip shaphang ki Khristan kiba don ha katei ka jylla.
Ha kane ka shithi, u Bah Pala, u la ong ba ka Riti Synshar jong ka ri India ka la ailad ïa baroh ki nongshongshong ban mane laitluid ne ban bud ïa kano kano ka niam bad kane kadei ka hok jong ki.
Kumta kane ka jingpynmih shithi da ka tnad Pulit jong ka Assam, ka long kaba beaiñ bad kaba long pyrshah ïa ka riti synshar jong ka ri.
U President jong ka Meghalaya Pradesh Congress Committee (MPCC) u la ong ruh ba kane ka jingwad jingtip bad ka jingshim jingkheiñ ïa ki Balang bad ki ïingmane Khristan ka long ka jingleh shiliang bad ka jingñion beiñ ïa ki Khristan ha Assam bad ban pynbudnam ïa ki.
“Kaba kum kane ka jingpynbna da ki Pulit Assam ka long ka jingpynkheiñ ïa ka jinglong salonsar jong ka ri India kaba dei ka tynrai treikam jong ka riti synshar ka ri India", la ong u Bah Pala.
Kumta na ka liang jong u, u la kyntu ïa u Myntri Rangbah Duh ba un tuklar mardor namar ba kadei ka jingleh shiliang ïa ka kynhun niam kaba ieit ïa ka jingsuk bad kaba shakri ïa ka imlang sahlang ha ka jingjar jar.
Shillong, K’Lyngkot : U nongïalam ka BJP uba dei ruh u MDC ka Tura u Bernard Marak ha ka sngi Nyngkong u la kynnoh ba u Myntri Rangbah Conrad K Sangma u la pyndonkam ïa ka skim YESS ban pynkhlaiñ ïa ka seng ki samla NPP.“Ha Garo Hills, ki samla ba dei hok ki la shah knieh ïa ka skim YESS.Ka 1,00,000/- kaba dei ban ai sha ki samla hapoh ka skim YESS ban pynkupbor ïa ki samla la sam noh sha ki samla NPP," kynnoh u Bernard ha ka kyrwohU ong ruh ba la phah ïa ki samla NPP ban thaw ïa ki klob ha kaba ki bor sorkar ki ïarap ban register ïa ki ha ka sngi Saitjaiñ ba la dep bad phah plie account ha rural Bank ha kaba yn sa phah ïa ka pisa ba 1,00,000 tyngka.
“Ïa kane ka pisa yn sa pyndonkam ban khring vote ha ka por elekshon.
Ïa ki klob kiba dei hok bad ki seng ba la rejistar ym shym la pyntip ïa kane ka skim," u la kynnoh.
Nalorkata u ong ruh ba ka sorkar ba ïalam da ka NPP ka la knieh ïa ka hok jong ki samla ba dei hok ban ïoh bad kumjuh kito ki seng ba la dep rejistar ïa katei ka skim YESS.Shillong, K’lyngkot 09: Ka Lay-By Market lane ka iew nongrep ha Mawkdok kan kyntiew ym tang ia ka ioh ka kot ki nongrep lyngba ka jingdie ia ki mar rep hynrei kan khring ia ki nongwan jngohkai pyrthei kiba hiar sha Sohra ban rung ha katei ka ïew namar ka jingbiang ka jaka ba la tei ïa ka iew khamtam ka jingbiang ka jaka ïeng kali.
Hynrei jar la katta ka shong pat ha ki nongshong iew ha ka katei ka jaka kumno ban pyni ne sei ia ki mar rep kiba lah ban khring ia ki nongwan jngohkai nalor ka lehkhuid lehsuba da ka jingïatreilang ryngkat bad ka Market Committee kaba pyniaid ia katei ka iew.
La plie ia kane ka iew ha 09 tarik u Kyllalyngkot, 2023 da u Bah Banteidor Lyngdoh, Myntri ka tnad kam rep ka Sorkar Jylla ha ryngkat ka jingiadonlang u Bah Gavin M Mylliem, MLA ka Sohra, ki ophisar ba kynthup ia ka Kong D Sohtun, Director ka tnad Horticulture, Kong B Mylliengap, Dy Director, Bah KB Lakiang, DHO East Khasi Hills, u Bah W Nongrum, Sordar, ki nongrep lem ki nongshong shnong.
Ia kane ka iew la tei ha ka jinglut kaba 84 lak tyngka ha ka jaka ka tnad PWD (Roads) bad kala shim por ban plie ia ka namar ka jingbym pat lah ban pynbiang ia ki jingdonkam ba kongsan kum ka bor ding elektrik bad ka um watla la dep tei ia ka ha u snem 2019.
Haba kren ha ka jingïalang, u Bah Banteidor da kaba ai khublei ia ka jingshimkhia u MLA ka Sohra ban pynurlong ia katei ka iew, u la ong ba kumba ka thaiñ Sohra ka khring ia ki nongwan jngohkai pyrthei kumta ruh ki nongshong iew ki dei ban shim kabu ban khring ia ki sha katei ka iew khnang ba kan nang kyntiew ia ka ioh ka kot.
“Nga kyntu ia ki nongshong iew ki ban ioh basa ha kane ka iew ban don ka jingïatreilang bad ka Market Committee kata ban pynneh ia ka khuid ka suba ban khring pat ia ki nongwan iew", u la ong da kaba bynrap ba ka tnad Horticulture ka wanrah ia kane ka iew na ka bynta ki paidbah nongrep ka thaiñ.
Na ka liang u Bah Gavin u la ong ba ka jingïatreilang ka dei kaba kongsan na ka bynta kino kino ki kam.
“Kane ka iew ka la kynduh ki sohkyrdot bad hynrei la lah ban law ia ki ban pynlong ia ka ha kane ka dur kaba long mynta", la ong u Bah Gavin uba la kyntu ia ka Market Committee bad ki nongshong iew ban sumar pynkhuid ban pynneh ia ka jingitynnad jong ka.
Shillong, K’lyngkot 09: U Pulit ophisar u GK Ïangrai uba la shah kem ha ki pulit ka jylla halor ka jingpyndonkam bakla ïa ka pisa ba la mang na bynta ka jyntei ïa ka National Emergency Response System (NERS) ha Sadar police station, ha ka sngi Nyngkong jong ka 9 tarik u la leit ban pan jamin na ka Supreme Court lyngba u nongsaid aiñ jong u.
U Yobin uba dei u nongsaid aiñ ba mih khmat ïa u Bah Ïangrai, u la ïathuh ba ka Supreme Court ka la pynmih ïa ka notice ïa kane bad shen kan sa shong bishar halor ka jingpan jamin u Bah Ïangrai.
Kham ha kine ki khyndait sngi u Bah Ïangrai u la leit ban tied jynkhang ha ka kashari u Special Judge bad kumjuh ha ka High Court hynrei kine ki kashari kim pdiang satia ïa ka jingpan jamin jong ki kaba la pynlong ba kin leit shaduh Supreme Court la pyntip u Yobin.
Lah ban kdew ba u Ïangrai u la shah set ha police custody 5 Naiwieng bad naduh ka 12 ujuh u bnai pat uba la shah set hapoh ka judicial custody.
Shillong, K’Lyngkot 09 : U MDC ka Mylliem, Bah Ronnie V Lyngdoh ha ka sngi Nyngkong u la ong ba ki don haduh saw ne san tylli ki party kiba wan ban thong ïa u da ki klur tyngka thik kumba la thad pyrthei da u MLA ka Mawkynrew, Bah Banteidor Lyngdoh dang shen.
“Tad haduh ka 15tarik u Nohprah ki dang wan khroh biang ïanga bad thong ruh da ki klur tyngka ïanga bad ïa ki samla Congress hynrei ngi khlem treh satia," ong u Bah Ronnie haba kren ha ka prokram jong ka Mylliem Youth Assembly kaba long ha madan Nongkseh.
Utei u nongmihkhmat u la ong ruh ba ka jingkyntait ïa kitei ki klur tyngka kadei namar kim kwah ban kamai da ka spah bym hok.
“Namar lada nga shim ïa ka, kamut nga la shet ïa la ki khun, ka iing ka sem bad ka pateng.
"Shuh shuh u ong ruh ba kum u MDC um lah satia ban ai pisa mar 5000 tyngka hynrei u don pat ïa ka thong ban wanrah ïa ki polisi kiba lah ban pynmyntoi pat ïa ka lawei.
U ong ruh ba ka saiñpyrthei kam dei satia lano lano ruh kaba jaboh hynrei dei ki briew kiba pynjaboh ïa ka.
“Lada ha Dorbar Shnong don uwei ar ba pynjaboh kumno phin kynnoh ïa ka Dorbar Shnong baroh kawei," u la bynrap biang.
Da kaba kyntu ïa ki paidbah ba kim dei satia ban rai ïa ka lawei jong ki ha kyrteng ka pisa, u Bah Ronnie u la bynrap biang ba lano lano kin ym lah ban weng ïa ka jingduk bad ka jingbiej lada kim lah ban rai ïa ka hok jong ki khlem da shah pynbiej ha ki bor ba nabar.
Utei u MLA barim ka Mylliem ba la bat teng ruh ïa ka shuki Myntri Sorkar ha ka samoi ba la dep u la ong ruh ba ba ki paidbah lada ki sngewthuh ïa ka jingshakri borbah jong ka Congress ki la dei ban pynjop beit ïa ka Congress.
“Dei ka Congress kaba ai ïa ka Sixth Schedule ban ïada ïa ka khyndew ka shyiap hynrei ki party riewlum pat ha ki por elekshon ki ong ka party nongwei.
Kadei ka jingshisha ba kadei ka party ba don ha ka ri baroh kawei hynrei ka thaw pat ïa ki aiñ ban ïada na ki heh paid.
Peit naduh ka Land Transfer Act ruh leh ka Congress ban khanglad ïa kiwei pat ki jaidbynriew na shabar ban thied jaka ne khaii pateng katba mon ha kane ka jylla," u la bynrap biang.
Nalorkata, u ong ruh ba kitei ki juh ki seng kiba bein pat ïa ka Congress mynta ki treilang bad ka seng kaba thmu ban pynduh lut ïa kitei ki jingïada.
Shuh shuh u Bah Ronnie u la ong ruh ba ki paid ka Mylliem constituency kim dei satia ban pynshongdor ïalade tang 2.73 tyngka shisngi ban rai ïa ka lawei jong ki ha ka elekshon ban sa wan.
Ha kane ka sngi u la pyntip ruh ba mynta ki la don haduh 3,500 ngut ki samla kiba wan ban pynïasoh sha ka Congress na ka bynta ka lawei jong ki.
U Bah Ronnie ha kane ka sngi u la ïam rangbah ha shwa ba un pynshai paidbah ba ka don ka jingkynnoh ba u la tei iing tei sem ïa ka kmie da ka pisa hadien ba u la jop elekshon.
“I Mei jongnga i ong wat shim ka pisa ba dei jong ki nong Mylliem ban tei iing tei sem.
Phi kiba wan por ba ïap i Mei jongnga phi ïohi kumno ka iing ka long.
Nga kwah ban pynshai ba nga wan hangne ban shakri hok ym ban tuh ïa ka pisa ki nong Mylliem," u la ong.
Shillong, K’lyngkot 09: U Bah Mayborn Lyngdoh, u nongïalam jong ki nonghikai skul Adhoc, uba la pynkhih ñiak ïa ka sorkar MDA ha une snem baladep, mynta u la ryngkoh noh sha ka jylli saiñhima, ha kaba un ïakhun na Pynthorumkhrah Consti tuency na ka Seng VPP.Uwei na ki nongkren paidbah ba tbit bad uba don ryngkat ruh bad ki jingtip kiba biang haba u kren, mynta ka sngi u la leit ban ai jingkren ha ka jingïalang ka VPP ha Smit.
U Bah Mayborn uba shong ba sah ha Nongmensong, un ïakhun pyrshah ïa u MLA ba la jop san sien lynter, u Bah AL Hek, nangta u MLA barim bad MDC ba mynta, u Bah PN Syiem, u Bah Rocky Hek jong ka NPP, u Bah Sambor Diengdoh jong ka TMC.Haba kren ha ka jingïalang, une u Samla uba ju pynïaid ruh ïa ka jingïatai halor ka saiñpyrthei ha Doordarshan Shillong, u la ong ba ki paidbah ki kmen bad sngewbha ban ïoh ei ïa ki Blanket ha ka por elekshon.
Nangta ki ïabeh ruh ban ïoh ïa ka san hajar ka shiphew hajar ha ka por elekshon, hynrei bun pat kim tip ba kane ka jingïoh blanket bad pisa shisien ha ka san snem ka pynkiew dor pat ïa ki marbam mardih man la ka sngi.
“Phi kmen ba ïoh blanket, ba ïoh pisa por elekshon, kata shisien san snem, hynrei phim tip pat ba kane ka pynkiew dor ïa i marbam jong phi man la ka sngi", u la ong.
Shuh shuh u la ong ba ki paidbah ki kmen tohhoh ba ïoh pisa por elekshon, hynrei kim sngewthuh pat ba ka bai bylla jong ki ka neh kumjuh da ki bun bun bnai ne bun snem ruh.
Shillong, Kyllalyngkot 9 : Namar ba la jan ka election bad ba ka ju long ka rukom ba kino kino ki ophisar kiba la trei ha kajuh ka jaka palat ïa ka arsnem ka sorkar kan hap ban pynkynriah kam beit ïa ki shwa ka election namar ka dei ruh ka hukum jongka Election Commission jongka India, kumta mynta ka sngi ka sorkar ka la pynmih ka hukum ban pynkynriah kam noh ïa ki katto katne ki ophisar kynthup ïa ka DC jongka East Khasi Hills kong Isawanda Laloo IAS bad SP ka East Khasi Hills bah S.Nongtnger IPS.Ha ka jaka jong I kong Isawanda ka sorkar ka la wanrah da u SC Sandhu kum u DC ba thymmai bad ïa i kong Isawanda la pynkynriah noh kum i Director jongka Community & Rural Developement bad Secretary ban peit ïa ka tnad Fisheries.
Ha ka jaka jong u bah Sylverster Nongtnger IPS ka sorkar kal a wanrah da u Dr.Raghavendra Kumar MG bad ïa u bah Nongtynger la pynkynriah noh kum u SP jongka Fire and Emergency Services.
ïa u SP jongka West Khasi Hills ubah Herbert G Lyngdoh la pynkynriah noh kum u SP ka Anti Infiltration Directorate bad ïa u bah Vivek Syiem SP City pat la pynkynriah noh kum u Assistant Inspector of General (AIG) Law and Order.
ïa u Chief Security Officer ka MePDCL u bah Nakiew K Syiem la pynkynriah noh kum u Assistant Inspector General of Police (R) bad ïa u Darwin M Sangma la pynkynriah noh kum u SP ka West Khasi Hills.
ïa u SP jongka F &ES u bah Spill Thamar la pynkynriah noh kum u CSO jongka MePDCL.ïa u SP jongka Anti Infiltration Directorate u Ringrang TG Momin la pynkynriah noh kum u SP (City) Shillong.
ïa u bah Pherbak Singh Marwein Assistant Commandant 1st MLP Battalion la pynkynriah noh kum u SDPO Mawshynrut, West Khasi Hills.
ïa u bah Pynhunlang Manik Syiem DSP ( Serucurity Wing) SB la pynkynriah kum u SDPO Sohra, East Khasi Hills.
Shillong, K’Lyngkot 09 : U President ka UDP, Bah Metbah ba die ruh u kyrtong ban aireng na Mairang constituency ha kane ka elekshon ban wan, u la pynpaw ïa ka jinglyngoh ban ïohi ïa ka rai jong ka National People’s Party (NPP) ban ym pynieng kyrtong pyrshah ïa u na Mairang.
“Ngam tip balei hynrei nga lyngoh ban ïohi ba ki (NPP) ki la pynbna paidbah ba kin ym pynieng kyrtong na katei ka jaka.
Ngam tip shuh ïa ka daw balei, hynrei ïa ka jubab hi phin ïoh na ki hi," u la ong haba jubab halor ka jingkylli la ka don ka jingïatrei lang hapdeng ka UDP bad NPP na Mairang.
Da kaba kam pat ba ka UDP ka ïakhun hi marwei ïa kane ka elekshon MLA ha u 2023, u Bah Metbah u la ong ruh ba u don ka jingkyrmen ba ka party kan tam beit mar shiteng ki nongjop bad ïoh ruh ban ïalam ïa ka sorkar ha kane ka samoi ban wan.
“Ka UDP kan ym treikam satia bad kino kino ki seng saiñpyrthei haduh mynta kaba mut ngin ïakhun marwei bad ngin sa ïoh palat 30 ngut ki MLA," u la ong haba kren bad ki lad pathai khubor.
Halor ka jingkylli, la ka party kan treilang bad ka All India Trinamool Congress (AITC) hadien ka elekshon, u Bah Metbah u la ong, “Ka jingjied kan sa poi tad ynda la poi ka por.
"U ong ruh balada ki paidbah kim hun ai ka jingtreikam jong ka sorkar MDA ba ïalam da ka NPP ki la dei ban ailad noh kham bun ki MLA sha ka UDP.“Ai kham bun ki MLA ïangi ba ngin lah ban shakri khambha.
"Ha kane ka sngi, u Bah Metbah u la ong ruh ba ka UDP kan peit halor ka jingshah thombor ki khristan lada ki paidbah ki jied ïa ka ban wan ha ka bor ha u 2023.
“Lada ngi ïoh ïa ka bor ha u 2023, ngin pyntikna ba ngin peit ïa kine ki jingeh baroh," u la ong.
Shillong, Kyllalyngkot 9 : U MLA ba rim u John Leslee K Sangma u la ong ba ka jingphet noh jongu na ka BJP ka dei namar ba um lah ban shah ïa ka jingshah thombor ki paid Khristan ha kylleng ka ri India.
“ Nga la rai ban phet noh na ka BJP namar haba ki para paid Khristan ki shah thombor ha kiwei ki bynta ka ri, kumta ngam sngew dei shuh ban dang don ha kum kata ka party kaba thombor bad leh beiñ ïa ki Khristan namar ka mynsiem ïatip lem jong nga kum u Khristan ka ktah ïa nga.
Kane ka dei kaba nga don ban ïathuh ïa ki paid Khristan kaei ka nongrim ba nga phet noh na ka BJP" ong u John Leslee.
Halor ka hukum jongka sorkar Assam ban wad jingtip bniah shaphang ka jingdon ki Khristan, ki ïing Mane, ki nongïalap ba pynkylla niam, u la ong ba ka sorkar Assam kam dei satia ban leh kumne namar kane ka long pyrshah ïa ka Riti Synshar ka ri kaba ailad ïa baroh ban Mane Blei laitluid ( Secular), kumta ym tang ba u pynrem halor kane hynrei u dawa ruh ba dei ban weng mardor ïa kane ka hukum.
U John u la pynpaw ba u sngewdiaw bha halor ka rukom pynrem jong u Myntri Rangbah halor kane da kaba u ong ka long ka bym sngew tynnad, kane kam dei ka rukom, ka long kaba bakla bad ki paid Khristan ki dei ban pynrem jur.
Ym tang katta wat ki riew shimet, ki paid Muslim bad kiwei kwiei ki dei ban pynrem jur namar ka Riti Synshar ka ri ka kdew shai ba baroh ki nongshong shnong ki don ha kok ban mane laitluid bad haba u myntri rangbah u ong ba ka long kaba ym sngewtynnad u sngew ba ym biang ka jingkren.
U la ong lada u Myntri Rangbah ka Assam u pynpaw ba ka sorkar kam tip ei ei halor kane, un ym ngeit satia namar un ngeit tad haduh ba u Himanta Biswa Sarma un pynshitom ïa kito kiba leh ïa kane ka kam pyrshah ïa ki paid Khristan.
Halor ka jingsatah ki dur jong u Myntri Rangbah ha ka nongbah Tura, u John Leslee u la kynnoh ba kane ka pynpaw ba u Myntri Rangbah u don ka jingsyier ha ka election 2023 na kata ka daw u la phah wah ïa ki dur kylleng ka nongbah Tura.
U John Leslee u ban ïakhun pyrshah ïa u Conrad K Sangma na ka UDP u la ong ba wat u Bernard N Marak u ban ïakhun na ka BJP ruh um dei u kyrtong uba biang na ka bynta ka South Tura namar une u dei uba la leh bun ki kam runar bad kam be-aiñ.
Haba ïakren bad ki nongthoh khubor ula ong ba ka jingsyier bad jingkhyiuh ka la synshar ha u Conrad K Sangma na kata ka daw ba u hap ban phah wah ïa ki dur man la ka 10 meter.
“ Lada phin leit sha Tura phin ïohi sa tang ki dur jong u Myntri Rangbah uba la buh dur ryngkat ki jingthoh bad jingkular ba har rukom.
Kine ki dur ki dar ym dei ba la buh da ki nongkyr-shan jongu hynrei da ki nongbylla kiba leit ban wah ïa kine ki dur namar wat ha ka dukan ne ki ïing jong nga ruh ki don ki dur jong u Conrad" ong u John.
U la kynnoh ruh ba u Myntri Rangbah um ju don por ban ïa pyllut bad ki paidbah namar man ba u wan sha Tura u wan kum ka lyer.
Kumta ula ong ba ka jingpyrshah jong ki paidbah ka jur bha mynta ka kynti ïa u Conrad bad na kata ka daw u sngewthikna ban jop biang mynta ka kynti.
Nalor kata u la ong ruh ba u Bernard u la leh ia shibun ki kam beaiñ kiba la pynlong ïa ki paidbah ban tip bad ïohi lut bad kane kan ktah ïa u bad wat ïa ka BJP ruh namar ka BJP ka pynïakhun ïa u uba la shah ñiew beaiñ bad leh ïa kiba bun ki kam runar.
Mawkyrwat, K’lyngkot 09: U Symbud Myntri Rangbah ka Jylla Meghalaya, u bah Prestone Tyngsong mynta ka sngi u la ïoh ban ïa kynduh ïa ki nongïalam Balang ba kynthup naduh ki Pastor bad ki Tymmen Basan jong ka Balang Presbyterian Sakwang, South West Khasi Hills District bad kane ka leit ba ïa kynduh ka long kum shibynta jong ka jingpynkhreh ïa ka Jingïaseng K.J.P.Synod Sepngi ka ban sa long ha u snem 2025.
Lah ban kdew ruh ba ha kane ka jingïakynduh ka long na ka bynta ban pynbit pynbiang ïa ki jingdonkam jong katei ka Balang ha kiba bun ki bynta kata naduh ki lynti ki synkin bad ki surok khnang ba ka jingïaseng kan long kaba ïaid beit ïaid ryntih ha ki liang baroh.
Halor kine ki bynta, na ka liang u Symbud Myntri Rangbah ka Jylla Meghalaya, u bah Prestone Tyngsong u la ong ba na ka liang ka Balang Presbyterian Sakwang ha ryngkat bad ki bor jong ka shnong Sakwang ki la dep ban ai ïa ka Dorkhas (memorandum) ha kine ki snem 2019 ban pyntip ïa ki jingdonkam ban pynbiang ïa ki surok hapoh shnong.
Namarkata, khlem da pynslem u bah Prestone u la kular ban ai kumba T.7 klur tam na ka bynta ka 3 kilometer tam ban shna ïa ka surok bad ïa kane shen ynsa pymih noh ïa ka mang tyngka bad ban khot ïa ka tender pat kan long ynda la dep ïa ka kam ban jied ïa ki nongmihkhmat jong ka Jylla Meghalaya.
Ha kane ka sngi la pynïaid ïa ka jingïalang da u Rev.B.K.Syiemlieh bad bud ka jingkren na u bah H.S.Diengdoh, ka jingkhublei na u T.Bn.
B.Wartde ha ryngkat da ka jingïadonlang ruh ki rangbah shnong ki dkhot jong ka Balang Presbyterian Sakwang ki Pastor bad ki Tymmen Basan bad ki paidbah ki ba la wan sakhie lang ha kane ka sngi.
Mawkyrwat, Kyllalyngkot 11 : Ka Federation of Khasi Jaiñtia & Garo People’s (FKJGP) jong ka Mawpud Unit ka la ïoh ban pynhap pyrda noh ïa ka lympung ïalehkai kynjatbol ha kaba ka Erkai Football Club ka la jop da 4 – 2 kol pyrshah ïa ka Mawpud Football Club ha mada shnong jong ka Mawpud, South West Khasi Hills District.
Ha kane ka phainal ka dei hapdeng ka Erkai Football Club bad ka Mawpud Football Club ha ka jingïaleh ha kaba sdang eh baroh ar tylli ki kynhun ki la ïoh ban thep mar ar kol kata ka Erkai FC la ïoh ban thep da u Michael Turnia ar tylli ki kol bad ka Mawpud FC pat la ïoh thep da u Pynshai shi kol bad shwa ban kut jingïalehkai jong ka kyllastep ka Mawpud FC ka la ïoh ban thep biang sa kawei ka kol lyngba u Riful Snaitang.
Haba phai pat ha ka jingïalehkai jong ka kyllamiet ka Erkai FC ka la ïoh ban thep biang ar tylli ki kol kata lyngba u bah Marton Kharlartang lyngba kane ka Erkai FC ka ïoh ban khur jingjop da kaba ïoh ban thep haduh saw tyli ki kol katba ka Mawpud FC ka la ïoh tang artyli ki kol.
Namarkata, haduh kaba kut jong ka jingïalehkai ka Erkai FC ka la tam noh da 4 – 2 kol pyrshah ïa ka Mawpud FC bad rah syndon ïa ka nam jop.
Ha ka jingïalang ba lyngkot, u bah Kanesjune L.Nonglait, President ka FKJGP South West Khasi Hills Dstrict kum u kongsan, u la ong kum ki ‘rangïalehkai kynmaw ba kin kiar ïa ki bam ka dih kiba pynbiaid namar kine jingdih pynbuaid kin wanrah ïa jingpyntroi ïa ka met ka phat bad namar ba bun ki nongïalehkai na nongkyndong ynda la kham kiew ki la sdang ban tare sa ïa ki jingdih ba pynbuaid bad kane ka pynlong ba wat la ki don ka sap ïalehkai ha kano kano ka jait jingïalehkai kim ju poi shuh sha kata ka thong bad ki ju kut noh ha shi teng lynti.
U bah Balse Kharbani, General Secretary ka FKJGP South West Khasi Hills District pat u la ong ba ka kam ïalehkai kynjatbol kam dei shuh tang ka jingïalehkai tamasa hynrei ka dei ruh ka lad kamai ja kpoh.
Kumta u la kyntu jur ba ki samla kiba dang don bun ka lawei ba kin kiew ha kane ka jingïalehkai ki dei ban trei shitom ban minot bad kim dei ban kut tang hangne hynrei na kane ka madan kin mih ki ‘rangïalehkai ba ki ïa don mynta ha ki jingïalehkai kiba sha jrong kum ha ki District Level lane ha ki State Level.
Ha kane ka sngi la ïoh ruh ka jingkren ai mynsiem na u Myntri Shnong Mawpud, u bah S.Basanha kaba u la ai mynsiem ïa ka FKJGP ba kan nang ïaid shaphrang bad ban ïa trei lang khamtam na ka bynta ka bha ka miat jong ka dong ka thaiñ.
Hadien katta la ïoh ruh ban sam ïa ki khusnam bad ka song pisa sha baroh ar tylli ki kynhun kata kaba jop ka ïoh T.15000/- bad ka khusnam katba kaba wan ba ar ka ïoh T.10000/- ryngkat ka khusnam.
Mawkyrwat, K’lyngkot, 11: U Myntri ka tnad umbam umdih jong ka Sorkar Meghalaya, u bah Renikton Lyngdoh Tongkhar uba dei ruh u nongmihkhmat jong ka Mawkyrwat Constituency ula ïoh ban plie bad buh ïa ki mawnongrim na ka bynta ban pynbit pynbiang ïa ka umbam umdih hapoh ki lai tylli ki shnong kata ha shnong Nonglang, Rangmaw bad Mawsaw ki shnong kiba hap hapoh jong ka South West Khasi Hills District.
Lah ban kdew Hangne ba ha shnong Nonglang ka dei ka skhim jong ka Nonglang Water Supply Schemes kaba na ka Jal Jeevan Mission (JJM) ha ka jingmang kaba 8 (phra) klur tyngka bad ïa kane la dep ban pyntrei, ha shnong Rangmaw ka dei ïa ki ar tylli ki bynta ka Rangmaw Water Supply Schemes kawei ka dei na ka skhim RIDF ha ka jingmang pisa kaba 5 klur tyngka ha kaba ïa kane la dep ban pyntrei bad sam um ha manla ki jaka bad na ka JJM ha ka jingmang kaba 1 klur tyngka ka ban dang pyntrei ban pynpoi um ha manla ki thliew ïing bad ha ka Mawsaw Water Supply Schemes pat ka dei na ka bynta ki 14 tylli ki shnong ha ka jingmang kaba 18 klur tyngka ïa kaba yn sa pyntrei noh shen.
U bah Renikton Lyngdoh Tongkhar, haba kren ha kine ki jingïalang ba la pynlong mynta ka sngi ula pynshai ha ki paidbah ba kine baroh ki dei ki lad pynroi na ka bynta ki paidbah jong ki shnong ki thaw kiba na ka liang ka sorkar India ka la dep ban mang kyrpang ha manla ki jylla.
“Hapoh jong ka Jylla Meghalaya baroh ka la poi kumba T.7 hajar klur tam ei e bad ka thong ka long ban pynpoi um ha baroh ki shnong bad man la ki thiew ïing hapoh jong ka jylla Meghalaya", la pynsngew u bah Renikton.
Shuh shuh u la ong ruh ba na ka liang ka sorkar India ka la buh ruh ïa ka thong ban pyndep noh ïa ki bynta ha ka ban pyntrei ïa kane ka jingpynpoi um ha u snem 2024.
Namarkata, u la kyntu ïa ki nongpyntrei ne ki contractor ba kin pynkloi ïa ki kam ne jingpyntrei jong ki ïoh ba ka sorkar India kan rah noh ïa kane ka skhim Jal Jeevan Mission (JJM) ha u snem 2024 bad kan sa buh jingeh ïa ki nongpyntrei bad ïa ka Jylla Meghalaya.
Ula kyntu namarkata, ïa ki paidbah bad ki shnong ba kin long kiba kylluid khlem ka jingkhim mynsiem na ka bynta ka jingpyntrei ïa kine ki lad pynroi ha ka ban pynpoi ïa ka umbam umdih narmar ba ki sngewthuh ba ka um ka dei kaba donkam tam ha ka jingim jong ki briew da kaba ngeit skhem ba kumba ka long ha ki snem ba la dep bun na ki ïing ki sem ki pyndonkam ban leit tong um na ki pung um da kaba ki hap ban ïaid ïa ka lynti kaba jngai bad kaba kham pajih na ïing hynrei ynda la lah ban pynpoi um ha man la ki thliew ïing kan sa long ka jingkyrkhu ka ban kham pynsuk ïa ki paidbah nongshong shnong.
Ha kane la sngi la ïadonlang naduh ki nongïalam jong ki shnong kiba kynthup ïa ki Myntri bad ki Sordar Shnong bad kumjuh ruh ki ophisar jong ka tnad PHE kata u bah S.Najiar, Executive Engineer ka PHE Mawkyrwat Division bad u bah K.Nongbsaw, SDO ka PHE Mawkyrwat Division lem bad ki ‘riew rangbah jong ka dong ka thaiñ.
Na ka jingkhih jong ki samla ha u snem 2022 na ka jingkyrduh kam kyrduh jam bad ka jingmih ki sengbhalang ban dawa na ka sorkar ban thaw kam thaw jam ka long kawei na ki lad kiba ka Sorkar ka kham don lad ka dei satang ka Tourism ne ka kam jngohkai pyrthei.
Ban pynurlong ïa ka angnud jong ki samla kiba kwah ban ieng ha la ki jong ki kjat ka Sorkar ka la mynjur da ka Meghalaya Tourism Policy khnang ban kyntiew ïa ki kam jngohkai pyrthei.
Ka kam jngoh kai pyrthei ka dei kawei na ki kam ba ka Sorkar ka ju ïai pynbna na ka por sha ka por ba kan shimkhia ban pynkylla ïa ka kum ka kam karkhana ban pynïohkam ïohjam ïa ki samla hapoh ka jylla khnang ba kin ym shaniah tang ha ki kam Sorkar hynrei ba kin lah ban ïeng ha la ki jong ki kjat da kane ka kam.
Ha, oid, ym lah ban len ki la don bun shisha kiba ïoh jingmyntoi na kane ka kam hynrei kaei kaba donkam ka long ba ka Sorkar Jylla lyngba ka tnad Jngohkai Pyrthei ka dang donkam shuh shuh ban dang pynbha bad pynjanai ïa kane ka kam bad jaka jngohkai kiba don ha kane ka jylla.
Ka jingpynbha ïa ki jaka jngohkai kam dei eh ban leh tang shisien leh la biang hynrei ban peit bad maramot bad pynbit pynbiang ïa ki kat kum ki jingdonkam bad dawa jong ka por.
Ban kyntiew ïa kane ka kam ka donkam ka jingïatrei lang ruh jong kiwei kiwei ki tnad jong ka Sorkar bad ka tnad Jngohkai, kata, kum ka tnad PWD, PHE, Power, Industries and Commerce , Art and Culture bad kiwei kiwei de ki tnad.
Balei ba donkam ka jingïatrei lang? Ka daw ka long namar ban leit sha ki jaka jngohkai donkam ban don ki surok bad ki lynti ki syngkieng kiba bha.
Ha kito ki jaka ba don ki dam ring um dih kum ha Mawphlang lada pyni tynnad shuh shuh kan long kum kawei na ki jaka jngoh kai ba ithiang tam.
Nalor kata kum ha Umïam, ka Nehru Park, lada don ka jingïatrei lang ka tnad pynmih bording bad ka tnad Jngohkai lah ban shna ïa ki jingpyni tynnad shuh shuh ïa katei ka Park da kaba buh sa ïa ki jingpynthaba bapher bapher ki ban khring ïa ki nongwan jngohkai.
Nalor kane kum ka tnad kam karkhana ki don bun ki tnad shna jingshna kiba don hapoh jongka kiba lah ban die sha ki nongwan jngohkai kumjuh ruh ka tnad Arts and Culture ka don ka bynta kaba khraw namar ym tang ban pyni ïa ka kolshor sha kiwei hynrei lah ruh ban leh shibun ki kam ban kyntiew ïa ka tynrai jong ngi.
Ka Sorkar ka dei ban shimkhia bha halor kane namar ka donkam ban don noh da ka kynja Komiti kaba heh ka ban khmih ka jingïatrei lang jong baroh ki tnad Sorkar ban kyntiew ïa ka kam jngoh kai hapoh ka jylla.
Ym lah ban len lada la lah da shisha ban kyntiew ïa kane ka kam kan long ka jingmyntoi kaba khraw ïa ka jylla namar ka jingïoh lum khajna ruh kan long da ki klur bad phew klur ha ka shisnem tang na kane ka kam.
Nalorkata, lada shim khia hi ka Sorkar ban kyntiew ïa ki briew jong ngi ka pisa kan neh hapoh ka jylla bad kan ym tuid satia shawei namar ym lah ban len kat haduh mynta ka pisa ka dang tuid beit shabar ka jylla.
Lada ai nuksa wat tang ki kali kiba wan kit ïa ki nongwan jngohkai sha kane ka jylla ruh kiba bun ki dei beit na Assam.
Nalor kata ki don ki nongwan jngohkai ki bym don ki jaka sah kiba biang kumta ki hap ban leit phai bad sah sha Assam ne sha Guwahati.
Kumta tang na kine ruh ka jylla ka dang duh nong bun bah ha ka shisnem shisnem.
Kumta kaba kongsan hi ïa ka sorkar ka long ban shimkhia bha ban bishar bad jurip kumno ban kyntiew da shisha ïa kane k kam kaba dei ka kam ba riewspah tam ha ka jylla namar lada kane ka kam ka kiew ki khun samla kim donkam shuh ban phai sha ki kam sorkar namar ki la ïoh ïa ki kam bapher bapher na kane ka kam jngohkai pyrthei.
Lada ka sorkar ka shim khia da shisha ïa kane ka tnad ka la dei ban pynlong kum kawei na ki tnad ba heh hapoh ka sorkar khnang ba ki myntri ne ki ophisar kiba dei peit ïa kane ka tnad ruh kin shim khia bha namar kumba long mynta kam pat da don kata ka jignshim khia kaba haduh katta katta ban kyntiew da shisha ïa kane ka kam jngohkai ha ka jylla.
ñiuma, mynta ha ki ar snem ba la pynwit ka jingpang khlam Covid, ka kam Jngohkai pyrthei ka la hiar hynrei mynta ka la kiew bha na ka jingwan tuid jong ki briew kiba nabar bad ka jingdon jong ki jaka sah pyngngad kiba biang.
Nongstoiñ, K’lyngkot, 11: Ka seng Hynñiewtrep National Youth Movement hapoh ka jingïalam jong u bah Kmendar Tympuiñ president HNYM Nongstoiñ, mynta ka sngi ka la leit ban tuklar ïa ka rukom aplai laisen bad ka jingïaleh kot kali jong ki paidbah ha ka ophis jong u DTO Nongstoin.
La ong ba katei ka jingleit jong ka seng ka dei halor ka nongrim ba ki paidbah ki la ud la nam ha ka seng, da kaba ujor ruh ba katei ka ophis tnad treikam jong ka sorkar, ka long kaba kynrum kynram bha namar ka jingdon bun palat ki dalal, kiba pynïaleh ïa ki kot kali khlem da ioh ban ïadei bad ki ophisar.
Haba ïadei bad katei ka phang na ka liang jong ka seng ka la ioh ban ïakynduh ïa u bah I.Kharmon District Transport Officer.
Ha ka jingïakren ka la ai ruh da ka jingthoh bad ka la buh por tang ar taiew ba katei ka tnad ka dei ban leh ïa kaba donkam na ka bynta u paidbah jong ka District.
U nongthoh khubor haba u pyrshang ban kylli pyrthew na ki katto katne ngut ki ki nongñiah kali kamai ha sor Nongstoiñ, ki la ong ba baroh baroh ki ïa ud haba ki leit donkam ha katei ka ophis.
Namar ïa ki kam kaba dei ban lut tang 5 hajar tyngka ruh la hap ban pynlut da ki phew hajar, namar ka jingbun than jong ki dalal kiba kam trai ïa katei ka ophis nalor ba slem ha ka rukom treikam.
Na ka liang jong u Ophisar ha ka jingïakren bad u nongthoh khubor, u la ong ba shen na ka liang jong u, un buh noh ïa ka notice ha phyllaw ka ophis ban pyni ïa ka jinglut ne ki dor ki mur kaba dei ban lut haba aplai laisen ne ïaleh kot kali, khnang ba ki paidbah kin tip ïa ka bai lut.
Nongstoiñ, K’lyngkot, 11: Mynta ka sngi balang ka 11 tarik Kyllalyngkot ki dkhot jong ka Hynñiewtrep Achik People Council (HAPC) ha ka jingïalam jong u bah Jylliewsingh Marweiñ President, ki la leit ban ïakynduh ïa u bah Garod LSN Dykes Deputy Commissioner ka West Khasi Hills, ban pynkynmaw biang ïa u halor ka shithi kaba ki la aiti ha u naduh u bnai Naiwieng jong u snem ba la dep, ban kyrpad ba un phah tohkit halor ka jingphah maramot ïa ki skul kiba hap hapoh Mawshynrut Block bad ruh ka jingbteng ïa ki kamra klass ba kynthup ïa ki LP bad Upper Primary skul, kiba la pyntrei na ka MLA skhim.
Kum ban pynkynmaw ba ki nongïalam ka HAPC ki la dep ai da ka jingthoh sha u Deputy Commissioner ban phah tohkit, ka dei hadien ba ki la ïoh ïa ka jingujor na ki paitbah nongshong shnong, ba ka jingpyntrei ïa kitei ki skul kam shym ïahap satia bad ka mang pisa jong ka sorkar.
Nalorkata ïa kitei ki skul la pyntrei da ka Public Implementation Committee ba la khlieh da u MLA kum u Chairman, ha kaba katei ka Committee kam shym la kynthup satia ïa ki dkhot jong ki Managing Committee jong ki skul ba la pyntrei.
Dei halor katei ka nongrim ba ki kontrak kiba pyntrei ïa kitei ki skul, ki la leh katba sngewbit bad ka jingpyntrei ruh ka long tang dep rukom bad kaba torti haduh katta katta.
U bah Jylliewsingh haba ïakren bad u nongthoh khubor hadien ba la mih na kamra jong u Deputy Commissioner, u la ong ba ki don haduh khatlai tylli ki skul ba ki paitbah nongshong shnong ki la ujor bad kim hun satia lada ka sorkar kan shu iehnoh kumto khlem da tohkit.
Nalorkata u la ong ba ka jingtrei tang dep bad ka jingtrei torti jong ki kontrak, ka pyni shai ba ka don ka jingbamsap kaba jur bha.
Ka seng kam kwah satia ba ka bamsap bampong kan don haba pyntrei ïa kino kino ki skhim sorkar kiba dei na ka bynta ka jingmyntoi jong ki paitbah nongshong shnong.
U la ong ba lada ka jingphah tohkit jong u Deputy Commissioner kam treikam kumba u la kular, ka seng kan ym aili hynrei kan leit ban tied jingkhang wat shaduh ka ïingbishar ruh.
Nongstoiñ, K’lyngkot 11: Ka jingwanrah khun sniang jong u Myntri Rangbah na shabar ka jylla ban sam sha ki nongri sñiang ha ka jylla, ka la pynduhnong haduh katta katta ïa ki nongri sniang kiba napoh ka jylla la jong, ong ki nongri sniang na man la ki shnong jong ka West Khasi Hills haba pyntip ha u nongthoh khubor mynta ka sngi.
U bah K.Nongsiej uwei na ki nongri sniang na ki thaiñ Nongstoiñ, u la ong ba ha shuwa ba Myntri Rangbah un sdang ban wan rah khun sñiang na shabar ka jylla, ki khun sñiang napoh ka jylla khamtam ha West Khasi Hills, ki shongdor san haduh hynriew hajar tyngka uwei, kata ruh kiba dang dap tang shi bnai naduh ba la kha.
Kum u riew tymmen u ba smat bha ban ri jingri u ri ar tylli ki sniang pynkha khun, kawei kawei ka ju kha shiphew haduh khatwei tylli bad haba die, ha ka doh hynriew hajar kamih palat shi lak tyngka shisien die bad ha ka shi snem u ju ïoh ban die khun sniang haduh arsien.
U la kren bynñiaw da kaba ong ba naduh ba u Myntri Rangbah u la wan sam ei ïa ki khun sniang sha ki paitbah, ka dor ki khun sñiang ba u ri ka poi satang ar bad lai hajar tyngka uwei, kata ruh kiba la dap ar bnai tam naduh ba la kha.
U la ong ruh ba ki khun sniang ba u Myntri Rangbah u wanrah, ki dei kiba ka sorkar ka la leit thied na shabar jylla bad ka jingthied ïa ki khun sniang na shabar ka jylla naduh ba sdang haduh kine ki sngi, ka la poi da ki spah klur bad ïa katei ka spah klur la shu leit bret kai sha bar jylla.
U la ong ruh ba jin lada ka sorkar ka pynbna ïar hapoh ka jylla ba ka donkam khun sñiang ban sam sha ki paitbah, kan long ka jingkyrkhu na ka bynta kito kiba don khun sniang ba kin wan die sha ka sorkar.
Kane ka la pynriewspah kloi ïa baroh ki nongri sniang.
U bah Nongsiej u la ong ruh ba kaba sngewsih ka long ba ki khun sniang kiba ka sorkar ka la wan ban sam hapoh West Khasi Hills, kata ha Nongstoiñ, Rambrai, Nonglang bad Shallang, ki la kylla long pynban ka bih kaba khraw ïa ki sñiang jong ki nong ri haman la ki shnong.
Namar haduh mynta ki khun sniang kiba la sam sha ki paitbah ka thaiñ Nongstoiñ, ki la jan ïap lut bad ki don ruh ki nongshong shnong kiba shu bret ha khlaw ïa ki khun sniang ba la ïap, khlem da tep satia bad haba ki ksew ki leit bam baroh ki sniang hapoh shnong ki ïap lut.
Dang ha kine ki sngi u bah P.Snaitang u la ïathuh ba u la ïoh ar tylli ki khun sniang ha ka por ba sam ha Nongstoiñ, uwei u la ïap uwei pat u dang im haduh mynta.
Hynrei kiwei pat ki paralok jong u kiba ïoh mar ar tylli mynta kim don khun sniang shuh namar ki la ïap lut.
Nongstoin, K’lyngkot, 11: Ka Hynñiewtrep Youth Council Mawshynrut Circle mynta ka sngi ka la leit ïakynduh ïa u EE PWD Nongstoin bah F.Sohlang hadien ka jingbym hun ïa ka jingtrei black toping ïa ka surok na Porla sha Rimardon kaba 3 kilometer.
Ka HYC Mawshynrut circle ryngkat ki Nongïalam Shnong Proiñ, kam I hun ïa ka jingtrei ïa ka tei ka surok, namar ka jingsiang rong ka stang palat bad ruh ka tlot ban ai rong.
Nangta ka jingbym biang ki nala bad muri ba ïaid ka um bad ha shwa ban siang ym shym la pynmadan bha ha ki jaka ba don ki maw bad la shu siang ha jrong ki maw, kaba ym I don jingkyrmen ba kan neh.
Na ka liang u EE u la kular ban shimkhia bad u la ong ruh ba un leit jurip ïa katei ka surok ryngkat ki Contractor.
Nongpoh, Kyllalyngkot 11: U General Secretary ka BJP Kisan Mocha, u Rajkumar Chahar mynta ka sngi u la wan ban iuh kjat ha Umbuda, Nongpoh na ka bynta ban ïa kynduh ïa ki Nongïalam ka BJP bad kumjuh ruh shibun ki seng nongrep na ka bynta ban ai mynsiem ïa ki nongrep bad shi bynta ban dang pynkhlaiñ ruh ïa ka BJP party ha Nongpoh Constiteuncy.
Une nongïalam ka BJP ba dei peit ïa ka kam rep kam riang u la wan ban iuh kjat ha Umbuda ban ïa kynduh lang ïa ki nongïalam ka BJP Kisan Morcha bad kynthup ruh ki seng nongrep na Ri Bhoi ban ïa kren ruh halor ka kam rep ka kam riang ba ka bJP ka don ïa kata ka thong ban kyntiew ïa ka kam rep ka kam riang bad khamtam ban kyntiew ïa ka ioh ïa ka kot jong ki nongrep ha Ri Bhoi District bad ha ka jylla hi baroh kawei.
Haba wan ban iuh kjat ha Umbuda, Nongpoh, ïa u National President ka BJP Kisan Morcha la synran lang ruh da ka jingdon lang u National General Secretary ka BJP Kisan Morcha bad ryngkat ka jingdon lang naduh u President ka State BJP Kisan Morchah, u Bah Justice Syiem, u District President ka BJP Ri Bhoi, u Bah Sen Thabah bad u Bah Sumarlang Swer bad la don ryngkat lang ruh u Bah C.B Syiem uba dang shu wan ban pynïasoh sha ka party BJP ha Nongpoh Constituency.
Ha kane ka jingwan iuhkjat une u nongïalam BJP ba dei peit ïa kam rep, la wan ban shim bynta ruh da ki seng nongrep bapher bapher na Ri Bhoi bad kynthup ki nongrep kiba la ioh lad ban pynsngew ïa ki jingeh ki nongrep b aune u nongïalam un ïa kren sha ka sorkar kmie ba la lamkhmat da ka party BJP hapoh ka ri.
Haba ai jingkren ha ka jingïalang mynta ka step ha Umbuda, u National President ka BJP Kisan Morcha, u Rajkumar Chahar, u la ong ba u angnud ban ioh lad ban wan ïa kynduh ïa ki nongrep ka Ri Bhoi bad ka jylla Meghalaya hi baroh kawei bad kane ka jingwan jngoh jong u ïa ka jylla Meghalaya ka dei ruh shi bynta ban ioh sngew ïa ki jingeh jong ki nongrep ha kaba ka sorkar BJP ka don ïa ka thong ban kyntiew kyrpang ïa ki nongrep.
U la ïathuh ruh ba ka sorkar BJP na ka sorkar kmie ka la pyntreikam shibun ki skhim na ka bynta ki nongrep ha ki jylla bapher bapher ka ri India bad ka party BJP ka kwah ba ki skhim ba la pyntreikam da ka party ka dei ban treikam bad ki nongrep ki dei ban ioh jingmyntoi lyngba kitei ki skhim ba ka sorkar BJP ka la pyntreikam ban kyntiew kyrpang ïa ki nongrep hapoh ka ri.
Shuh shuh, u la ong ruh ba kum u nongïalam ka BJP ba peit kyrpang ïa ki nongrep u kwah ba ki skhim ba la wan rah ha ka jylla Meghalaya kiba dei na ka bynta ki nongrep ki dei ban urlong bad dei ban pyntreikam na ka bynta ki nongrep, namar ka BJP ka dei ka party kaba burom ïa ki nongrep kiba long ki paia baskhem ban kyrshan ïa ka bam ka dih ki paidbah bad kumjuh ruh wat ban kyntiew ïa ka ioh ka kot jong ka ri India hi baroh kawei lyngba ka kam rep ka kam riang, u la bynrap.
Khliehriat kyllalyngkot 11: U bah Aibok Phawa, u la plie paidbah ïa ka Rizwan Hotel bad Restaurant ha Khliehriat East, ïa kane ka hotel la long trai da u bah Hamris Pakem, ha kane ka hotel ka don ruh ka conference hall kaba bit ba biang bha na ka bynta kano kano ka jingialang bad kane ka hotel ka don hapdeng jong ka sorbah Khliehriat bad kan pynsuk haduh katta katta ïa ki nongleit nongwan kiba donkam ïa ki jaka sah miet bad ka bam.
Haba kren ha ka jingïalang ba la pynlong ha ka conference hall, u bah Aibok Phawa, u la ong ba kane ka jingplie ïa kane ka hotel kan long kawei na ki lad ban pynioh kam iohjam ïa ki nongshong shnong, kumjuh ruh kane kan pynsuk ïa ki nongleit nongwan kiba donkam ka jaka ban sah miet, u la ong ruh ba “Ka Khliehriat kan sa long kawei na ki jaka ba paw nam ha ki liang baroh ym dei ba ka paw nam tang ha u dewïong, hynrei kan sa pawnam ruh ha ka jingdon ki khlaw ki btap, ki lum ki wah, kumta ym dei ban duh jingkyrmen namar ka lawei jong ki khun ki kti ka dang don shakhmat, kumta kane ka jingsdang ïa kane ka hotel ka long kawei kaba ki lah ban pyndonkam bad kamai ha la lawei", u la ai ruh ka jingiaroh ïa ka jingitynnad kane ka hotel kaba la bit la biang bha na ka bynta kito kiba wan ban sah, kiba wan donkam sha kine ki thaiñ East Jaiñtia Hills District.
U bah Hamris Pakem, u la pynpaw ka jingsngew nguh ïa u Blei, uba la ai kane ka lad ban plie ïa kane ka hotel bad ong ruh ba kane ka long ka jingjop ïa u, kumjuh ruh ka iïng ka sem, ka shnong ka thaw.
U la pynpaw ruh ba u don ka jingthmu ban kyntiew ïa ka thaiñ bad ïa ka jylla hi baroh kawei bad ong ruh ba mynta u dang ap ban thep kam ïa ki briew kiba na ka thaiñ na Khliehriat East bad Khliehriat West kito kiba la pyndep ïa ka jingpule ha kane ka bynta ba ïadei bad ki hotel, ki restaurant.
Khliehriat, Kyllalyngkot 11: Ka East Jaiñtia National Council, hynnin ka sngi ka la ïoh ban pynkhah shuh shuh ïa ka shnat treikam jong ka seng sa ha ka thaiñ Elaka Nongkhlieh kaba la tip kum ka East Jaiñtia National Council Nongkhlieh Circle, ha katei ka sngi la ïoh ruh ban jied bad pynskhem ïa ki nongkitkam bad ki dkhot jong ka Circle bad kane ka Circle ka kynthup ïa ki khatwei tylli ki shnong, ïa ka jingialang la pynlong ha shnong Moolasngi Nongthymme.
Katkum u kyrwoh, la ong ba ka jingthmu jong ka seng haba pynkha ïa kane ka shnat treikam ka long ban ai ka shakri ïa ka thaiñ, ban peit ïa ka eh ka shon jong ki nong shong shnong, ban wanrah ïa ka bha ka miat, ka roi ka kiew ha ka imlang ka sahlang, ïa ki nongkitkam bad ki dkhot jong katei ka Circle la pynskhem bad pyntian smai da u General Secretary jong ka EJNC-CEC, u bah Nangjan DkharHa ka jingkren jong u General Secretary ka Sengkmie, u la ban jur ïa ka jingdonkam jong ka Jaidbynriew ban ïa tylli lang kawei na ka bynta ban ieng ïaleh ïa ki jingeh ki ba kum jong ka Jaidbynriew kiba ju ïa kynduh ha kine ki sngi, ki por, u la ai mynsiem ïa ki nongïalam bad ki dkhot da kaba ong ba “Kam pher wat lada dei kiba na kano kano ka kyndong kynshrot jong ka thaiñ ruh, hynrei na ka bynta ka dawbah jong ka Jaidbynriew ngi dei ban ïa mih ha madan lada ka kam bad ka por ka dawa bad dei halor kane ba ka seng hi ka pyniar ïa la u tnum u tyndai bad leit sha kylleng sawdong ka Ri lum Jaiñtia ban pynmih ïa ki shipai jong ka Jaidbynriew ba lada ka por ka dawa ngin ïa mih ban ieng ïaleh ïa kino kino ki bor ki ba thmu ban wan ïuhroit bad pynduh jait ïa ngi kum ka Jaidbynriew ba kyrpang"Kumjuh ruh, u President ka EJNC jong ka Sumer Circle, u samla Sakilan Chyrmang, u la ai ki kyntien kyntu kympham bad maitphang ruh halor ka nongrim ba ka seng ka ieng bad ki riti treikam bad ong ba ka jingthmu ba kongsan eh jong ka seng ka long ban ïada, ban pynneh pynsah, ban kyntiew bad khamtam eh ban ialyeh khlem kynran dien na ka bynta ki sap ba kyrpang jong ka jaidbynriew.
Ïa ka jingïalang la pynïaid da u General Secretary EJNC, u samla Mebanteilang Sukhlaiñ.
Ki nong kitkam jong ka East Jaiñtia National Council Nongkhlieh Circle, kiba la jied bad pynskhem ha katei ka sngi ki kynthup, u President, u bah Nikki Sutnga, Vice President, u bah Wadbor Tariang, General Secretary, u bah Efficiency Phyrngap, Assistant General Secretary, u bah Nikki Dkhar, Organising Secretary, u bah Amut-i-me Sukhlain, Assistant Organising Secretary, u bah Wan-oo Sukhlain, Education Secretary, u Hame Rupon, Finance Secretary bad kiwei kiwei.
Jowai, K,Lyngkot 11: Ka Community Institute of Technology (CIT) Mowkaiaw Centre, ha ka 10 tarik mynta u bnai ka la ïoh ban pynlong ïa ka Felicitation Programme ban sam ïa ki Certificate ryngkat ki start up tools ïa ki 34 ngut ki trainees kiba la pyndep ïa ka tranning ha 2 (ar) tylli ki trade ha ka Tailoring bad Embroidery hapoh Mowkaiaw Centre jong ka CIT.Ha katei ka sngi lah pynphuh pynphieng da ka jingdonlang u bah A Malngiang, General Manager, DCIC Jowai uba long u kongsan (Chief Guest) ha katei ka sngi ryngkat ka jingdonlang ma Lambormi Suchen, Skill Development Officer, MSSDS, West Jaiñtia HillsKa Community Institute of Technology (CIT) Centre ka la lah ban pyndep ban hikai training suhjaiñ bad thaiñ Embroidery ïa 34 ngut ki khynnah kynthei na ka bynta ka jingthmu ban pynshlur ïa ki samla ban sengkam lajong.
Ïa kane ka training la ai jingkyrshan da ka Meghalaya State Skill Development Society, Govt.
of Meghalaya lyngba ka Skills Meghalaya Project.
Ha kane ka sngi la ïoh ban sam ïa ki Certificates ïa ki trainees kiba la dep pyndep ïa ka training da u bah A.Malngiang, General Manager, DCIC Jowai uba long ruh u Chief Guest ha kane ka sngi bad ha kane ka sngi ruh la sam ryngkat ki tiar suhjaiñ bad ki Embroidery kit sha ki trainees kiba long ki start up tools na ka bynta jong ki.
Ha kane ka sngi ruh la ïoh ban sam sha ki 17 Tylli ki long ïing baduk ïa ki sopti bad jingsuh balah dep suh da ki trainees.
Ha kaba ai jingkren u kongsan ha kane ka sngi u la ai shibun ki jingtip shaphang ki lad seng kam lajong lyngba ka tnad Commerce and Industries bad u la pashat ruh shibun ki jingmut bad ki lad ki lyntina ka bynta ki trainees ban long kita ki nongsengkam.
U la ai ka jingïaroh na ka bynta ka CIT kaba la trei shitom ban wanrah kum kine ki jait training shaduh sha ki jaka ba kham kyndong bad u la kyntu ba ki trainees ki dei ban pyntbit shuh shuh ïa kane ka kamba ki lah sdang khnang ba kan long kaba ai jingmyntoi ïa ki nangne shakhmat.
Ïa ka prgramme la pynïaid da bah L.Lanong u Director jong ka CIT bad lah ïoh ruh ka jingkren na ka samla Cordiality Shadap iwei ka ki trainees bad kumjuh ruh na u ma Lambormi Suchen, SDO, MSSDS.Nongpoh, Kyllalyngkot 11: Ym tang ki paidbah ba leit ba wan kiba hap ring mynsiem da ka lyer ba pum pum kaba mih na ka khyrdop khrong khajna ka sorkar kaba don ha Nar-ang harud ka surokbah National Highway-6 ha Ri Bhoi District, hynrei kiba kham shah ktah ki dei ki nongshong shnong ka Shnong Nar-ang bad Pahammawlein kiba hap ban ring mynsiem da u pum pum ba mih na katei ka khyrdop khrong khajana ka sorkar.
Kum ban pynkynmaw, dang ha u snem ba la dep ki paidbah Nongshong shnong ka Nar-ang bad Pahammawlein ryngkat ki nongïalam Seng Bhalang ki la rah da ki placard bad ki Banner ban pyrshah halor ka jingshah ktah ki paidbah na u pum pum ba mih na katei ka khyrdop khrong khajna (Weighbridge) bad dei na ka jingpyrshah ki paidbah la siang rong noh ïa katei ka surok ba rung sha ka khyrdop ba shipor ki paidbah ki la sngap noh, hynrei mynta pat ki paidbah ki la hap ban mad biang kajuh ka jingeh na ka daw ka jingsdang sniew katei ka surok bad ruh ka jingïaid bun ki kali ba kit mar na katei ka khyrdop ka la pynlong ban pynmih ïa u pum pum ba ki paidbah ki hap ban ring mynsiem da ka lyer ba pum pum.
Lah ban ong ruh ba bun ki paidbah ki la pyrshah bad ki la khnium na ka jingmih pum puh na katei ka khyrdop bad kiba bun hi kim lah ban leh ei ei, namar haduh mynta ym shym la don kiba peit ba khmih bad ki bor synshar ruh kim iohi satia kane ka jingeh ki paidbah nongshong shnong.
La ioh jingtip ruh ba ki bor ba pynïaid ïa katei ka khyrdop ki pyrshang hi ban theh um ïa katei ka surok na ka bynta ban ïada na ka jingher ki pump um, hynrei ki theh tang mynstep bad tang shu mih ka sngi ka surok la tyrkhong biang bad ki paidbah pat ki mad jingeh na ka jingshah ktah ha u pum pum.
Haba leit ban jurip ha katei ka jaka, la sakhi shisha ruh ba kane ka jingmih pum pum ka la ktah ïa ka koit ka khiah ki nongshong shnong ha kaba ki hap ban ring mynsiem da u pum pum bad kaba kham ktah wat ha kane ka por tyrkhong kim don jaka wat ban thad jaiñ, namar lada thad jaiñ ïa ki jaiñ ba ki thad la sap da u pum pum ba mih na aktei ka khyrdop khrong khajna ka sorkar.
Kaba kham khtah shuh shuh ba u pum pum u la sop ym tang ïa ki tnum ïing bad u rung ruh wat shapoh ïing kaba ki shem jingeh wat ban bam ban dih ha kaba ïa ka bam ka dih ba ki shet ruh tang shipor la sop da u pum pum.
Kumba la sakhi, kane ka la ktah shisha ïa ki paidbah bad ka long pat kaba sngewsih haduh mynta ym shym la don kita kiba iohi ne lap ïa kane ka jingeh ki paidbah bad na ka daw ka jingbym don kiba shim khia ban ïa kren halor kane ka jingeh ki paidbah ki hap ban mad ïa ki jingshah ktah ban ring mynsiem da u pum pum ba mih na katei ka khyrdop khrong khajana ka sorkar.
Jowai, K’Lyngkot 11: U myntri ba peit ïa ka tnad pule puthi, ka kam pohïing ka jylla bad kiwei de mynta ka sngi ula wan ban plie ïa ki saw tylli ki mawnongrim kata ïa ka Science Block, ka Academic Block, and Library Block ka Nongtalang College bad kumjuh ïa ka Administrative Building Cum Auditorium jong ka Nongtalang Govt.
Secondary School, Amlarem Block West Jaiñtia Hills District.
Ïa ka jingïalang ha kane ka sngi la pynlong ha phyllaw jong katei hi ka College thymmai (Permanent Campus) kaba don ha Kyrmia Jongiaw, Nongtalang ba la pynïaid da Dr.Solony Bareh bad Dr.Spainlinmi Lapasam ha ka jingdonlang u Principal Nongtalang College bah Ryan R.Kharkongor, u H.L.Giri President ka Governing Body, ma Min Lyngdoh Waheh Shnong ka Nongtalang Village, u ma Khyllaw L.Giri Headmaster, Nongtalang Secondary School, kiwei de ki riew rangbah ka thaiñ, ki nonghikai bad ki khynnah skul.
Na ka liang u kongsan uba dei ruh u MLA ka thaiñ ma Lahkmen Rymbui haba ai jingkren ha kane ka sngi ula ong ‘lada baroh kine kim dei kiba wan na U Trai kim lah satia ban urlong", ym lah ban klet naduh u snem 1988 ba ka seng ïa kane ka College bad ha u snem 2005 ula pynïasoh bad kane ka College kumta la pyrshang katba lah ban wad ki lad ki lynti na ka sorkar da kaba leit mih wat shaduh Delhi ban pynïoh ka jingithuh ïa ka College.
Hadien kane ka College kala ïoh syndon ban rung hapoh ka Rashtriya Uchchatar Shiksha Abhiyan (RUSA) 1.0 bad ka jingthmu jong ka RUSA ka long ban ai jingïarap ïa ki College ha ki jaka ba ki don, kum u MLA ka thaiñ ula pyrshah ban ïakhun naka bynta ka jingbha jong ka Nongtalang College uba la eh syndon ïa ka kam President jong ka College khnang ba kine ki jingmyntoi jong ka Collage kin urlong da ka jingïarap jong u kum u Myntri sorkar.
Ula ïathuh hashwa ba un long u Myntri na ka liang ki nongtrei jong ka NAAC kila wan jngoh ïa ka College hynrei da ka jingtrei shitom jong ki bor pynïaid ka College kala ïoh ïa ka Grade-B kaba dei ruh ka sien ba nyngkong na ki College kiba don ha ki thaiñ nongkyndong.
Hadien nangta kala poi ka por ban rai sa ka People College ïa kane ka College kaba la shim por da ki katto katne snem, lyngba ka jingïarap u Myntri Rangbah ula monjur ïa ka Nongtalang kum ka People College ha kaba la sanction haduh 40 tylli ki post.
Ula pynsngew ruh ïa ka jingdonkam jong ka Nongtalang College ban don ïa ka Commerce Stream, u Myntri ma Lahkmen ula pyntikna lyngba ka kynhun myntri kaba la long mynta ka sngi yn mang kumba 5 tylli ki post ha ka jinglut kaba 50 lak tam ha ka shisnem.
Shuh shuh ula ong kum u nongmihkhmat ka War Jaiñtia u don ka jingangnud ban pynkiew ïa ka pule puthi sha kine ki thaiñ jong ka Amlarem Sub-Division, khnang ba kan pynsuk ïa kiba duk ba rangli kiba donkam shisha ka jingïarap namar ki don ki por ba ki samla pule ka thaiñ kim kot shuh ka bor ban leit pule shabar jong ka District bad kumjuh sha kiwei de ki jylla jong ka Ri.
Kumba long mynta ka Nongtalang College ka long kaba la biang nadong shadong kum kawei na ki College kiba don ha ki thaiñ nongkyndong, kumba long mynta ka don ruh ïa ar tylli ki Bus ki ban kham pynsuk ïa ki samla pule ban poi sha ki College kum na ki thaiñ Dawki bad kiwei de.
Ula kyntu ruh ba ka por kala poi ban jied noh ïa ki nongmihkhmat MLA, kum ki paidbah nongshong shnong (constituency) ki dei ban long kiba stad ban jied kino ki nongmihkhmat kiba trei na ka bynta ka jingbha jingmiat bad ka roi ka par jong ka Constituency hi baroh kawei.
La pynsngew da ki nongpynïaid kane ka College la seng nongrim ïa ka da ka bor Pyllun jong ka shnong naduh 1988, hynrei ha ka snem 1990 la wan ban buh mawnongrim ïaka da u myntri rangbah ba rim ka jylla bam kwai ha dwar u Blei u Salseng C Marak.
Hynrei katba nang mih ki sngi kane ka College kala nang kiew shaphrang ha ka liang ka jingai jingnang jingstad ïa ki samla pule bad dei ha une u snem 2022 ka result kala poi shispah na ka shispah haka kyrdan 10+2 bad Degree Level.
La pynphuh shuh shuh ïa kane ka sngi da ki jingrwai na ki samla pule ka Nongtalang College bad ki jingshad tynrai na ka Nongtalang College (Kelang), katba ïa ki kyntien ai khublei la ïoh na u ma Kmen Myrchiang Secretary Governing Body.
Shillong, K’lyngkot : Ka Seng Hynñiewtrep Youths’ Council (HYC) Mawlai Umjaiur unit hynne ka sngi Balang hapoh ka jingïalam u Samla T.Nongrem ka la leit ban noh jingïarap sha ka longïing jong i Kong Martina Nonglang kaba la mad ïa ka jingjia ba sngewsih na ka jingpluh kynsan jong ka ïingsah jong i kaba la jia ha ka step sngi ba Ar namar ka jingthut ha ka liang ka bording ilektrik.
Ha katei ka ïing la shongwai da ki santylli ki rympei ïing, bad baroh ki dei kiba shu im bylla sngi bad kiba sah ha kitei ki ïing baroh ki long 17 ngut.
Kumta na ka liang ka seng HYC hynne ka janmiet ka la leit ban noh synñiang sha kitei ki longïing da u khaw, ki blanket, phan , shini bad kiwei kiwei.
U Bah T.Nongrem haba ai jingkren u la ong ba kum ka kynhun kam kwah ban long tang ki nongpeitkai haba wan jia kiba kum kine ki jingjia ba sngewsih ha ki longïing longsem jong ki paradoh parasnam, bad lyngba ka jingsngew parabriew bad lyngba u synñiang uba rit na ki para dkhot ki la wan ban ïa kine ki jingai kiba rit.
Ha kajuh ka por ula pynpaw pat ia ka jingsngewkmen bad ainguh ïa U Blei Trai kynrad namar ha kane ka jingjia kaba triem kam shym la don satia kano kano ka jingjia ba sngewsih sha ka liang ki mynsiem briew.
Shuh shuh ha kane ka sngi la synran lang ïa ka Umjaiur unit da u Samla Enlang Sawian bad u Bah Donboklang Kharlyngdoh HYC Mawlai circle.
Kane ka long katkum ka kyrwoh ba la phah da u General Secretary u Bah D.Sun.
Shillong, K’lyngkot : Ka sorkar jylla ka la ong ba kala lah ban pyntreikam ïa kiba bun bah ki skhim kiba thmu ban aijingkyrshan ïa ki briew kiba kham mad jingeh kum ki riewtymmen, ki briew kiba don jingduna ha ki dkhot met bad ki longkmie ki bym don shuh ïa u nongkyrshan haïing hasem.
“ïa ka jingïarap kaba shisien shisnem la kyntiew na ka T.6,000 sha ka T.9,000 naduh u bnai Risaw 2022.
Mynta ki la don haduh 1.77 lak ngut ki nong ïoh jingmyntoi kiba la ïoh shuh shuh ïa ki lad jingïarap lyngba ka skhim CM-CARE," ong u kyrwoh ka sorkar.
Na ka liang ka sorkar ka la pynthymmai ruh ha kaba ïadei bad ki rukom treikam jong ka tnat ka koit ka khiah ha kaba kala plie ruh ïa ki lad jingïarap ha kaba ïadei bad ki lad jingsumar lyngba ki health insurance.
Na ka liang ka sorkar ka la ong ba na ka T.2.8 lak ka jingkdup jong ka health insurance ha ka snem 2019, la kyntiew mynta ia kane ka skhim sha ka T.5.3 lak hapoh jong ka Meghalaya Health Insurance Scheme (MHIS).
Nalor kata ka sorkar Meghalaya mynta ka la pyntreikam ruh da ka teknologi ban kyntiew ha kaba ïadei bad ki rukom treikam ha kaba ïadei bad ka koit ka khiah ha ka jylla.
Dang shen la pyntreikam ruh ïa ki rukom pynpoi ïa ki dawai dashin ha ka por kaba biang lyngba ki drone sha kito ki jaka kiba pajih ka jylla.
“Ki drone ki lah ban pynpoi ïa ki dawai dashin hapoh ka 30 minit ha ka jaka jong ka 3 kynta lyngba ki lynti ïaid kiba ju pyndonkam," ong shuh shuh u kyrwoh ka sorkar.
Ha ka por jong ka khlad covid-19, la kyntiew ha kaba ïadei bad ka jingkdup jong ka skhim MHIS khnang ban pynduna halor ki jinglut jingsep jong ki riew shimet kiba shah sumar hapoh ki hospital nalor ka jingpynbeit ha kaba ïadei bad ki dor ki mur jong ka jingsumar Covid hapoh ki hospital shimet.
Ki longkmie ka jylla Meghalaya mynta ki la ïoh ïa ka jingkyrshan lyngba ki prokram kiba kyntiew na ka bynta ki longkmie.
Haduh palat ar lak ngut ki longkmie kila ïoh ïa ki jingkyrshan ha ka liang ka sumar sukher.
Nalor kata ka sorkar kala pynïoh ruh ïa ki 80 tylli ki ïingsah na ka bynta ki longkmie shwa ba kin kha khunlung kumjuh 150 tylli ki kali ki ban pynkit ïa ki sha kine ki ïingsah.
Katkum ka sorkar la lah ruh ban weng ïa ki jingeh kiba ïadei bad ki nongtrei Asha kiba ki la ha ki snem kiba la leit noh kum ha kaba ïadei bad ka jingpynslem ïa ki jingsiew bad ka jingbym don fund.
“Haduh kumba T.18 klur la lah ban mang bad pyllait na ka bynta ki tulop jong ki Asha.
Ha kine ki lai snem ba la dep haduh palat T.80 klur la lah ban mang bad pyllait.
Nalor kata lyngba ka teknologi jong kane ka juk la lah ban pynsuk ïa ka rukom siew sha ki Asha kaba shim por tang hapoh ki khyndiat taïew ha ka jaka jong ki bun bun bnai," ong shuh shuh u kyrwoh na ka sorkar.
Ki jingsiew na ka bynta ki nongtrei Anganwadi ruh kala kham biang haba ia nujor bad ki snem kiba la leit noh.
Ki jingsiew honorarium na ka bynta ki Anganwadi ha ki snem ba la dep kalong T.6000 percent month (central Rs.4500 + state Rs.1500), Anganwadi Helpers – T.2750 shi bnai (central Rs.2250 + state Rs.500).
Mynta la kyntiew arshah kataT.7500 shi bnai (central T.4500 + state T.3000) and Anganwadi Helpers T.3250 shi bnai (central T.2250 + state T.1000).
Shillong, K’lyngkot : Ka jingïakynduh lang jong ka Seng Kur Lyngkhoi kiba don hapoh ka Bri U Hynñiewtrep ha ka 4 tarik Kyllalyngkot 2023 hapoh Bishop Hall Nongstoiñ West Khasi Hills District, ka la long kaba ïaid beit ïaid ryntih bad kaba shongkun.
Na ka liang u Publicity Secretary ka Seng Kur Lyngkhoi SengKmie u Bah JJ Lyngkhoi lyngba une u kyrwoh ula ong ba kane ka jingïalang ka la long kaba i shongkhia haduh katta katta watla ka dang dei ka sien pynlong kaba nyngkong ha kaba da ki hajar ngut ki para kur ki la poi sha kane ka jingïalang, kata naduh ki Tynmen ki san, ki Samla ki longkmie ki longkpa haduh ki khunlung ki khynnah na kylleng ka Bri u Hynñiewtrep.
Ka jingpynlong ïa kane ka jingïalang jong ka Kur Lyngkhoi ka long kum shibynta ban lum ban lang ïa baroh ki para kur Lyngkhoi kiba don hapoh ka Bri u Hynñiewtrep Hynniewskum bad ban wanrah ka jingïatylli ka jingïaithuh ithaw hapdeng ki para kur.
Ha kane ka sngi la ïoh ruh ban pyllait ïa ka kot riti treikam bad pynïaid kam jong ka Kur Lyngkhoi ha kaba la pyllait da i Tbn Khranglin Lyngkhoi i ba dei ruh i adviser jong ka Kur Lyngkhoi SengKmie.
Kumjuh la ïoh ruh ban pynskhem ïa ki Nongkitkam jong ka Kur Lyngkhoi SengKmie na ka bynta ka samoi treikam 2023-2025, bad la pyntian smai ïa ki nongkitkam da i Tbn Tyran Lyngkhoi Adviser jong ka Kur Lyngkhoi SengKmie.
Ha kane ka jingïalang kum ka kur Lyngkhoi ka la lah ban pynlong ïa buntylli ki program bapher bapher lyngba ki dkhot jong ki para kur na ki Circle bapher bapher.
Nalor kata la ïoh ruh ka jingkren maitphang halor ka jingïaid lynti kum ka Seng Kur Lyngkhoi na u Ma Spailar Lyngkhoi uba dei u President ka Seng kur Lyngkhoi SengKmie kumjuh na ba bun kiwei pat ki nongkren bad ki nongïalam na ki District bapher bapher.
Shuh shuh ha kane ka jingïalang la ïoh ban ïathir bad ïamir jingmut sani bha ha kaba ïadei bad ki kam kur Lyngkhoi bad kumno ba yn nang lah ban kyntiew ïa ka Kur Lyngkhoi baroh kawei.
Na ka liang la Seng kur Lyngkhoi SengKmie ka shim ruh ïa kane ka kabu ban ai khublei ïa baroh ki para kur Lyngkhoi kiba la ïa poi lang ha kane ka jingïalang ha Nongstoiñ.
Ha kajuh ka por ka seng kala pynpaw ruh ba kane ka dei tang ka jingsdang bad ka kyrmen skhem ba kin nang trei shitom khnang ba kin lah shuh shuh ban pynurlong ïa ki jingthmu jong ka Seng nangne shakhmat namar haba im ka kur im ka Jaitbynriew.
Shillong, K’lyngkot : U Bah Michael Kharsyntiew uba la pan tiket na ka Bharatiya Janata Party (BJP) ban ïakhun na North Shillong Constituency ha ka elekshon jong ka Iingdorbar Thawaiñ ka ban sa long mynta u snem u la nang ïoh bor shuh shuh da ka jingpynïasoh jong u nongkyrshan baradbah jong ka Seng Congress u Babulal Sharma uba long ruh u nongkhaii bad u President jong ka Police Bazar Unit.
Ïa ka kynhun ba lai spah ngut ba la ïalam da u Babulal Sharma la pdiang sngewbha sha ka BJP da u Bah Michael Kharsyntiew ha ka jingïalang kaba la long ha ka lah Sngi u Blei.
Ha kane ka jingïalang, la sakhi lang da ka National Executive Member jong ka BJP ka Kong Sumietra Laloo, ka nongïalam ka Asomi Borah, ka State President jong ka Mahila ka Kong Euneescy Unis Khyriem, u MDC barim jong ka Jaïaw Constituency u Bah Martamlin Pyrbot, u General Secretary jong ka BJYM East Khasi Hills District u Bah Dapkupar Nongrum, u General Secretary Shillong City Convenor ka Mann ki Baat u Ashok Sharma, u Bah Moses Bareh, u Prosenjit Mandal, u Dolan Chakrabarty, u Naren Sharma ka Dropti Devi bad kiwei kiwei.
U Bah Michael Kharsyntiew haba kren ha ka jingïalang u la ong ba ka jingwan pynïasoh jong u Babulal bad ki nongbud jong u kan pynthikna ba un ïoh ïa ka tiket na ka BJP ban aireng ha ka elekshon sha ka Ingdorbar Thawaiñ ka ban sa long shen.
U la kyntu ruh ïa u Babulal bad ïa ki nongbud jong u ban ai ka kti ka mon, ka kti ka diang na ka bynta ban trei shitom khnang ba un dup lah ban pynurlong ïa ka jingangnud jong ki paidbah nongshong shnong ha North Shillong Constituency.
Shillong, K’lyngkot : U MLA ka Mawlai u Bah PT Sawkmie ha ka 11 tarik u Kyllalyngkot 2023 u pyntip ba u la dep pynïoh 10 lak tyngka na ka bynta ki jingker ïa ki skul ha skul Mawtawar, ka Mawtawar Presbyterian Secondary School bad ka Laitlum Presbyterian LP and UP School kaba u la mang na ka MLA skhim jong u.
Na ka bynta ka jingker ha Laitlum Presbyterian LP and UP u MLA u la ïoh ban plie hynne ka sngi Balang ha ka jingdon ryngkat pastor incharge Reverend P.Kharumlong, Tymmenbasan bah SD Kharumnuid, Rangbah Dong bah P.S Kharumlong, ki longkmie, ki nonghikai, ki khynnah skul, ki nongïalam UDP bad kiwei kiwei.
Ha kane ka juh ka sngi u MLA u la sam ruh ïa ki blanket sha ki nongshong shnong ka dong Laitlum.
Haba ai jingkren u Bah PT Sawkmie u la pynpaw ka jingsngewkmen ba u la ïoh ban plie ïa ka jingker kaba u la mang na ka skhim jong u da ka jingisynei bad jingdon ryngkat u blei.
Ha ka juh ka por u la kular pynshna ban pynkha kamra klass, bad ban buh ruh ïa ki solar light hapoh shnong Laitlum.
Ha kane ka sngi la ïoh ruh ka jingkren na rangbah dong Laitlum, bah P.S Khaumlong, na bah Wanseng Jyrwa, working president ka UDP Mawlai Circle, na bah Teibok Kharkongor secretary UDP Mawlai Circle.
Shillong, K’lyngkot 11: U MDC jong ka Congress uba la u long teng ruh u MLA ka Mylliem Constituency u Bah Ronnie V.Lyngdoh u la kynthah tyngeh ïa ka jingleit pynïasnoh u MLA barim ka Mylliem u Bah Hamletson Dohling sha ka NPP bad ong ba kane ka jingleit jong u sha ka NPP ka dei namar ka jinglalot pisa jong u bad ieh shadien pat ïa ka jingdonkam ki paidbah ka constituency.
U Bah Ronnie u la ong ba kane ka jingleit jong u Bah Hamlet ka dei ka jingshukor ïa ki paidbah ka Mylliem hi baroh kawei.
Shuh shuh u la ong ba u Bah Hamlet um leit ba ïasnoh bad ka NPP wat la u la tip shai ba ka NPP ka dei tang ka bula jong ka BJP kaba ym ju don kano kano kano ka mynsiem ban peit ïa ka bit ka biang ki rit paid ha ka ri.
“Lada u Bah Hamlet u dei u nongïalam ba peit ïa ka bha ka miat ki paidbah, balei pat un ieh noh ïa ka party kaba u la don baroh shi katto? Ka jubab baroh ngi la sngethuh shaibalei u leh kumta.
Ngi dei bansngewthuh hangne ba ka NPP ka donkam ïa ka u number katba u Bah Hamlet u kwah ïa ka pisa," u la ong.
Shuh shuh u la bynrap, “Ka BJP ka la leh tohmet bad pynshitom ïa ki Khristan ha kylleng ka ri, ka don ka ka jingpynjulor ïa ka ïingmane bad ka jingpyrshang ban pynduh pyndam ïa ka jingngeit tynrai.
Wat la u Bah Hamlet u la tip shai ïa ka NPP ba ka dei ka bula ka BJP hynrei u leit beit ban pynïasoh.
Wat haduh mynta ngam pat ïohi ba u Bah Hamlet un kren eiei ïa ka jingshah ban beiñ ki Khristan bad ki riewlum.
"U la ong ruh ba kine ki san snem kiba ka NPP ka synshar ka kam bamsap kaba i shyrkhei bad mynta pat ka pyrshang ban tap eit-miaw ïa ka jingbymler jong ka da kaba pyrshang ban pynbiej da ka pisa.
Shuh shuh u la ong ba kaei kaba donkam mynta ka long ban kham pynleit jingmut ha ki samla namar ki dei ka lawei kaba la shah ieh beiñ ha kine ki san snem ha ka NPP.Shillong, K’Lyngkot 11 : U President ka BJP ba dei ruh u kyrtong na West Shillong, Bah Ernest Mawrie u la kular ban peit ba ka roi ka par ka dei ban long ryntih ha baroh ki liang ha ka constituency jong u.
Ha ka kyrwoh, u Bah Mawrie u la ong ba ka thong kaba hakhmat eh ka long ban weng ïa ka dheng kali ha Mawbah da kaba pynïaid noh tang shi laiñ (oneway), kata da kaba pynïasoh noh da ka surok na ba kut jong ka Mawbah bad ka TB Hospital khnang ban weng ïa ka dheng kali ha shi lynti jong katei ka lynti nalor ka jingshna ïa ki lynti ïaid kjat na ka bynta kiba ïaid kjat.
Shuh shuh u ong ruh ba un sa tyrwa ban pynkynriah noh ïa ka TB Hospital bad ban pynitkna ba ïa katei ka jaka dei ban pyndonkam noh na ka bynta ban tei ïa ki hospital kiban biang lut nadong shadong ha ka ri kaban long ruh ka hospital kaba paka tam ha ka jylla.
Nalorkata, u ong ruh ba u kwah ba ka ïew die madan kaba don ha Mawbah bad Jhalupara yn sa peit ban pynkylla noh ïa ka sha ka Hawker Centre kaban shna bha da kaba shim ïa ka buit jong ka Singapore kaban don lang bad ka jaka pynïeng kali.
Ïa kane u ong ba yn sa leh da kaba treilang bad ka Ministry of Defence jong ka sorkar pdeng ba ïalam da ka sorkar BJP.U ong ruh na bynta ka madan Gorkha Patshala yn sa siang noh da u phlang artificial turf bad kiwei kiwei ki jingshna katkum ka juk mynta hapoh ka skim Khelo India Khelo.
Shuh shuh u ong ruh ba un tyrwa ruh ïa ka jingkyrshan pisa kaba 100 persen na ka bynta ki Temple bad ki ïingmane hapoh ka skim Prasad, Tourism Department jong ka sorkar pdeng.
U kam ruh ba un sa tyrwa wat ban pynmih pisa na ka bynta ka Seng Raid bad Seng Khasi jong ka West Shillong na ki tnad bapher bapher kynthup na ka Ministry of Minority Affairs.
U la ong ruh ba lada u shah jied kum u MLA wat ïa ka tulop kaba u ïoh un sa pyndonkam na ka bynta ki duk ki suk.
Shillong, K’lyngkot 11: Ka KAM Meghalaya ha kine ki khyndiat bnai kiba la dep ka la ïoh lum synñiang 10 lak na ki paidbah na bynta ban pykhreh ïa ka elekshon kaban sa long mynta u snem.
Kane ka jingsynñiang ki paidbah ïa ka KAM ka long na bynta ki kyrtong kiba ïakhun na ka KAM ha kane ka elekshon MLA kata ka Kong Angela Rangad, Kong Wanpynhun Kharsyntiew bad u Bah Kyrsoibor Pyrtuh.
Shuh shuh ka KAM ka buh thong ban lum synniang biang sa 15 lak tyngka ha kine ki 15 sngi ban wan dakaba ka kyrpad ïa ki paidbah ba kin wan shakhmat ban ïarap ïa ka KAM ban pynurlong ïa kane ka thong.
Ka KAM ka kyrpad ïa ki paidbah kiba don ka mon ban ïarap ba synñiang da kaba pynpoi ha kine ki Bank Account: Wanpynhun Kharsyntiew, UPI ID: 9774776743@sbi, State Bank of India, Malki Shillong, A/C 41193800205, IFSC: SBIN0009105.
Angela Rangad, UPI ID : 9863097754@ybl, State Bank of India, Laban Branch Shillong, A/C: 41184308962, IFSC:SBIN0005135.
Kyrsoibor Pyrtuh, UPI ID :kyrsoipyrtuh123@ubi, Union Bank of India Jail Road Shillong, A/C : 167511010000018, IFSC:UBINO816752.
Nongstoiñ, Naiwieng 28 : Ka Dorbar Shnong Mawkhlam Nongpyndeng ha ka Executive Dorbar kaba la shong kyrkieh dang shen, ka la sngewkhia jur ïa ka jingshim kabu jong ki briew kiba ym lah ban ithuh dur khmat, kiba pyrshang ban thang dusmon ïa ka jaka shna jingshna (Furniture Unit) jong uwei na ki nongshong shnong ka thaiñ da kaba shim kabu ïa ka jinglong jingman hapoh ka jylla.
Ha ka jingïadei bad ki riew shim kabu, ka Dorbar Shnong ka maham tyngeh ba lada lap ïa ki briew kiba pyrshang ban pynpluh jubor ïa ka jingjia, da kaba pyrshang ban pynjot ïa ki jingdon jingem jong ki paidbah kiba longtrai da ki riew shimet, ki seng ki kynhun bad ki mar sorkar hapoh ka Shnong Mawkhlam Nongpyndeng, ka Dorbar Shnong kam banse ban pynshitom katkum ki aiñ Shnong.
Ka Dorbar Shnong ka kyntu ïa ki nongshong shnong ba kin sngewbha ban kiar na ki kam leh be-aiñ.
Ha kajuh ka por, na ka liang ka Dorbar Shnong ka sngewkhia bad pynrem ïa ka jingjia ha ka Shnong Mukroh, kaba ki pulit Assam ki la dkhat jubor ïa ka jingim jong ki riew paidbah katei ka thaiñ.
Ïa ka kam pynïap briew dei ban pynrem da baroh, namar ym don u ba lah ban shim ïa ka aiñ ha ka kti.
Ka kyrwoh da u Bah T.S.Byrsat Secretary, Dorbar Shnong Mawkhlam Nongpyndeng.
Khliehriat kyllalyngkot 11: Ki pulit jong ka East Jaiñtia Hills District, hynnin ka sngi ki la ujor da ka ejahar (Suo Motu Case) halor ka jingiap ki nongtih dewïong ha ha East Jaiñtia Hills District kaba long katkum ba la paw ha ki pathai khubor, na ka liang ki pulit mar mar ki la pynlong ïa ka jingtohkit bad ki dang wad bniah halor kane ka jingjia.
Kumba la paw ha ki pathai khubor, la ong ba ki la don haduh lai ngut ki nongtih dewïong kiba la iap hapoh ka krem dewïong kaba don ha elaka Rymbai, napdeng kiba khlad u wei u dei uba la tip kyrteng kum u (L) Ten Siangshai, uba na ka shnong Musniang bad ym pat shym la tip kyrteng ïa ki ar ngut kiwei pat kiba la iap ha ka krem dewiong.
Na ka liang ki bor pulit ki la pyntreikam da ki kyndon 160 bad 91CrPC bad ai jingtip sha baroh ki rangbah shnong bad kin wad jingtip bad pynshai lem halor ka jingjia kumba la paw ha ki pathai khubor, ha kajuh ka por ki pulit ki la wad jingtip ruh na baroh ki PHC bad ki CHC bad pan ïa ki kaiphot jong ki met iap, ki la phah ruh ïa ka kynhun pulit sha ki shnong bapher bapher khamtam ha shnong Musniang ban wad bniah ïa kane ka jingjia, ki la buh ruh ïa ki briew (source) ban ai jingtip lem halor kane bad kat haduh mynta ki pulit ki dang pynlong ïa ka jingwad bniah bad tohkit ban ïoh jingtip shuh shuh halor kane ka jingjia.
Kumba paw ha ki pathai khubor, la ong ba wat hapdeng ka jingmana ba la mana da ka iïng bishar, hynrei ka jingtih dewiong beaiñ ka dang bteng bad ong ruh ba ki don ki nongtrei kiba la wanrah na bar ruh ban tih dewiong beaiñ bad halor kane, na ka liang ki pulit ki dang tohkit bad wad bniah.
Nongstoiñ, Naiwieng 28: Ka HYC North West Khasi Hills District, hadien ba ka la ïoh ka jubab RTI na ka Ophis u EE PWD Mairang Eastern West Khasi Hills District, halor ka jingtrei torti ïa ka surok Mairang Bye Pass kaba 2 kilometer kaba la pyntrei da ka RLT Construction, kumba ka Seng ka la lap da la ki jong ki khmat ïa ka jinglong jingman jong katei ka surok bad kumba long mynta katei ka surok ka la sdang ban jot bad pra jan man la ki jaka.
Kumta na ka liang ka Seng kumba ka la dep ban ïathuh sha ki lad pathai khubor ban mudui syndon da ka PIL sha ka ïing bishar ba don burom jong ka Jylla.
Ka seng ka la ong ba kaba sngew thamula ka long ba lada ïaid mynta ïa katei ka surok la ïohi ba la sdang ban syrdep ha ki katto katne ki jaka ba la jot.
Na ka liang ka Seng katba ka dang pynkhreh ïa ki kot ki sla ban leit sha ka ïing bishar badon burom, ka la buh ruh ka jingthoh sha u DC ka Eastern West Khasi Hills District Mairang, ban kyrpad ruh ïa u ba un tuklar lem halor kane ka jingpyntrei torti ïa katei ka surok.
Na ka liang u Deputy Commissioner ka Easten West Khasi Hills District u la shimkhia ïa kane, da kaba u la khot syndon ïa u EE ka PWD (R) Mairang Division ryngkat bad ïa ka Seng.
Ha ka jingïakynduh lang jong ka Seng, u DC ryngkat ka ophis PWD ki la shim ïa ka rai ban leit jngoh ïa katei ka surok ha ka 9 tarik mynta u bnai.
Na ka liang ka HYC ka ai khublei kyrpang ïa u bah W.Nongsiej IAS Deputy Commissioner ka Eastern West Khasi Hills District, halor ka jingshimkhia jong u halor kane ka jingkyrpad ka Seng ban leit jngoh ïa katei ka surok.
Nongstoiñ, Naiwieng 28: U Superintendent of Police (SP) ka West Khasi Hills District, u la pyntip paidbah ba lada don kino kino ki jingtih bad shalan beaiñ ïa u Dewiong hapoh ka District, ki lah ban pyntip ne phone ha ka Police Control Room ha kine ki number 93664984499 bad 6909642019 ki ban treikam baroh 24 kynta.
Nongstoiñ, Naiwieng 28: Ka mat jingdawa jylla ban ïoh ïa ki jylla ba thymmai ka la sdang ban shongshit biang ha kine ki sngi naduh ba ki nongïalam jong ka National Federation of New State ki la wan ban ïa don ryngkat ha ka jingïalang kaba la pynlong da ka Garoland State Movement Committee ha kada Teteng aja ha nongbah Tura ha ka 29 tarik jong u bnai Risaw ba la dep.
Naduh katei ka sngi ki nongïalam jong ka GSMC, HSPDP, Bodo land, Gurkha land, Tripra Land, Kuki state, Budelkhand, Purbanchal ha ka jingïalang kaba khatduh kaba la pynlong ha ka hall ha Rickman Hotel, ki la ïakut ba ha shuwa ba kin leit ban pynlong ïa ka jingïakhih ha u bnai Nohprah ha nongbah Delhi ha madan Jantarmantar da kaba shong kyllaiñ myngngor, ki la ïakut ruh ba ha shuwa ba kin leit sha Nongbah Delhi, kin pynlong biang ïa ka jingïakynduh lang sa shisien pat ban pynbeit ïa ka por ba kin mih bad ïa ki dkhot ki ban leit ïashim bynta ha katei ka jingïakhih.
U bah K.P.Pangñiang President rangbah ka HSPDP, u la ong ba hadien ba u la wan phai na ka jingïalang kaba la long ha Tura, na ka liang ki nongïalam ka GSMC bad kiwei kiwei ki kynhun kiba la ïadon lang hapoh ka shatri jong ka National Federation of News State, ki la pyntip ha u ba ki kwah ban ïakynduh biang sa shisien ban ïatai sani halor ki mat kiba don kam ha shuwa ba kin leit aiti sha ka Dorbar Lok sabha ba kan pynsngew sha ka ri India halor ki mat jingdawa.
U la ong ruh ba kitei ki para dkhot kiba la don hapoh ka lama jong ka NFNS ki la pyntip ruh ba ki kwah ban pynlong ïa katei ka jingïakynduh lang jong ki ha kano kano ka jaka kaba hap hapoh Khasi Jaiñtia Hills hynrei kam dei pat ha ka Nongbah Shillong.
U bah Pangñiang u la ong ruh ba hadien ba ki la pyntip ïa kata na ka liang ka HSPDP ka la pynbeit ba ïa katei ka jingïakynduh lang kin pynlong ha ka 30 tarik mynta u bnai ha ka shnong Mawphanlur, kaba dei kawei na ki jaka jngohkai ba itynnad bad kaba la biang ki jaka sah na ka bynta kiba wan sah miet, kaba dei ruh ka shnong ha kaba la tei ïa u mot sah jingkynmaw ïa u (L) Maieit Hopingstone Lyngdoh u nongprat lynti halor ka jingdawa jylla la ka jong kata ka Khasi Jaiñtia State.
Ha kaba ïa dei bad ka jingsdang shongshit biang jong ki paitbah nongshong shnong na Garo Hills, ban dawa la ka jong ka jylla la ïoh ban ïakren bad u bah Nickman Marak Chairman jong ka Garo land State Movement Committee, ha kaba u la ong ba ka jingdawa ban ïoh la ka jong ka jylla na ka bynta ki paitbah Garo, kam dei shuh ka jingdawa kaba dang thymmai, hynrei ka dei ka jingdawa kaba la slem bha kaba la maitphang nyngkong eh da u (L) Pa Purno Sangma u ba la rah ruh ïa kane ka mat haduh ka ïngdorbar Parliament jong ka ri India.
U bah Marak u la ong ruh ba ha kine ki snem kiba la dep, ki paitbah nongshong shnong ka ri lum Garo kim pat da sngewkhia bha halor katei ka mat jingdawa.
Hynrei naduh ka 29 tarik jong u bnai ba la dep hadien ba uwei na ki nongïasaid aiñ jong ka Supreme Court ba don burom u ba la ih bha ha ka kam, u ba dei ruh uwei na ki nongïalam ha ka jingïakhih ban dawa jylla ba thymmai ïa ka Telegana bad ruh ka jingpynshai jong u Professor Munish Tamang President ka NFNS, ki la sngewthuh shai ba ki la donkam ban ïoh noh la ka jong ka jylla bad dei hadien ka jingwan jong ki ba katei ka mat jingdawa ka la rung lut ha man kawei pa kawei ka thliew ïing ha baroh kawei ka ri lum Garo.
Haba ïakren pat bad u bah Agustine Marak CEM barim ka Garo Hills District Council, u la ong ba um lah khlem da ai ka burom ïa ki ar ngut ki nongïalam kiba la leit noh kata u (L) Clifford Marak u nongseng jong ka Garo National Council (GNC) bad u (L) bah Hopingstone Lyngdoh, u nongseng jong ka Hill State People Democratic Party (HSPDP) kiba la ïa saiñ dur bad mynjur ban buh ïa katei ka jingdawa kum kawei na ki mat trei kam jong ki ar tylli ki party kata ka GNC bad ka HSPDP.U bah Agustine u la ong ruh ba haba phai ha katei ka mat jingdawa, ym lah ban len ba kitei ki nongïalam kiba la pruid dak ïa katei ka mat kaba donkam, ki la ïa mynjur lang ruh ba lada jia ba katei ka mat jingdawa kan urlong, kam dei ban don kano kano ka jingsngewïapher jaitbynriew.
Hynrei ka jingïalong kawei kan neh bad kin ïakhlad da kaba suk ba saiñ khlem kano kano ka jingsngew buhkhoh bad ki jaka ki puta u pud u sam jong ka Khasi Jaiñtia state bad Garoland State kin long kumba ju long bad kan ym don ruh kano kano ka jingïatuklar ha kaba ïadei bad ki jaka ki puta.
Mawkyrwat ‘Naiwieng 28: Ka Deputy Commissioner, South West Khasi Hills District, Mawkyrwat ka la pynmih ïa ka jingpynbna paidbah bad ka hukum ba baroh ki ophis sorkar, ki Revenue bad Magisterial Courts bad ki jaka pule puthi hapoh South West Khasi Hills District kin khang khyrdep ha ka 30 tarik ‘Naiwieng, 2022 (Sngi Balang) kaba dei ka sngi jong ka jingrakhe kynmaw burom ïa ka sngi “U Sngap Sing Syiem Day".
Nongpoh, Naiwieng 28 : Da ka jingbuddien ki Seng Longknie bad Seng samla Umroi Pyllun mynta ka janmiet ha ka por 5 baje ei ei ki la ïoh ban kurup ïa ka kyiad da ki spah litar na kwei ka jaka ba la buhrieh da ki nongdie kyiad beiñ ba hap hapoh u pud u sam ka shnong Umroi Umdohbyrthih.
Ha kane ka jingïoh kurup kyiad la ïalam da ki seng Longkmie bad seng samla Umroi pyllun bad la donlang ruh ki dkhot ka Executive commitee ka shnong ha ka jingïadonlang u rangbah Shnong, u Bah P.B Sylliang.
Kane na kyiad ba la ïoh kurup ka kynthup ïa ka kyiad pyrsi bad ka kyiad phareng (Indian made Foreign Liquor) ha kaba la kot da ki spah litar.
Kumba la ïathuh da u Rangbah Shnong ka Umroi Umdohbyrthih, u Bah P.B Sylliang la ong ba ki la ïoh jingtip ïa ki briew ba don kti ha kaba shalan be-aiñ ïa kane ka kyiad bad kin sa khot hajir ruh sha ka Dorbar Shnong ban bishar bad ïa ka rai ba khatduh la kin theh sha madan ban pynjot ibka kyiad ne ban ai sha ki bor ka aiñ kan shong ha ka rai ka Dorbar Shnong ha kaba la ju mana ban die ne shalan be-aiñ ïa ka kyiad hapoh ka shnong ka thaw, bynrap u Bah P.B Sylliang kum u rangbah Shnong ka Umroi Umdohbyrthih.
Nongpoh, Naiwieng 28: Kan long ka jingkyrkhu kaba khraw ïa ki 18 tylli ki shnong ba hap ha ka thaiñ Nongpoh, ha kaba lyngba ka Nongpoh Combine Water Supply Scheme, kine ki shnong shen kin sa ioh pdiang ïa ka umbam umdih ba ka sorkar lyngba ka tnad PHE kan sa pynpoi ïa ka umbum umdih ha man la ki shnong.
