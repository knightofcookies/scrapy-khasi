Na ka liang jong u bah Erick Syiemlieh u la ong ba ka seng kan nym shong kli kti halor kane ka bynta, hynrei kan iai buddien ban iakren bad ki bor sorkar ban pynkloi bad kumjuh ruh ban ai ka jingiarap sha kitei ki lonot.
Ha ka juh ka por u la kyntu ia ka sorkar ba kan pyllait noh ia ka pisa jingiarap sha ki paidbah kiba la shah ktah naduh u snem 2014.
Shillong, 10 Naiwieng:U Myntri khynnah tnad kam pohiing ka ri u Kiren Rijiju u ong ba kiba pyrshah ia ka jingpynduh noh ka sorkar ia ka lut pisa T.500 bad T.1000 kiba rim, ki dei kiba don ka pisa ba la buhrieh na ki kam tuh kam thiem bad kiba shna pisa thok.
Ha ka jingkren mynta ka sngi sha ki lad pathai khubor ha Shillong, u Rijiju u la ong ba ka sorkar jong u Myntri Rangbahduh ka ri u Narendra Modi ka la rai ban pynduh noh ia ka lut pisa T.500 bad T.1000 barim, khnang ban khang lad sbak ia ki kam pyntreim ia ka ri kiba pyndonkam da ka pisa thok bad ruh ban khang lad ia ki briew ba shu kynton pisa tuh haduh ban pynduk ia ka ri.
“Ka ri ka la iakynduh jingeh shibun na ka jingkynrei ki pisa thok bad ka jingkynton pisa da kaba tuh haduh ba ka la ktah ia u rit u ria bad ka ioh ka kot ka ri", la ong u Rijiju.
U Rijiju u la pynthikna ka pisa jong ki paidbah kaba dei hok jongki, kam nym ktah eiei bad kin ioh biang tang da kaba shu leit bujli ha bank.
Hynrei u la maham ba kito kiba tuh pisa kin shah trei ha ka ain.
U la ong ba ka sorkar pdeng ka la hukum ia baroh ki bank ba ki dei ban pynthikna ba kin treikam pura shaduh ki jaka nongkyndong ban pynthikna ba ki paidbah ki nongrep ki nongbylla kin nym shah pyndik eiei.
U la kubur ba ka jingleh ka lah ban ktah katto katne por hynrei kan wanrah ia ka jingbha kaba slem bad kyntu ia ki paidbah ban iai shah bad ka sorkar.
“Lada phi kmih lynti ban iaid beit mynta mynta ka lah ban nym long hynrei kan shim katto katne por" u la ong.
U la iaroh bad kyrshan ia ka jingleh jong u Myntri Rangbahduh ka ri u Narendra Modi ban shim ia kane ka sien jam kaba khraw na ka bynta ka jingkylla jong ka ri.
Lah ban kdew ba u Myntri Rangbahduh ka ri u Narendra Modi ha ka janmiet sngi Hatmajai u la pynbna kynsan ba ka lut T.500 bad T.1000 kim long pisa shuh ha ka ri bad la ailad ia ki paidbah ban leit bujli noh ia ki ha ki bank naduh mynta haduh ka 30 tarik Nohprah, 2016.
Kiba leit bujli, kin hap ban rah ia ki ID kum ka dur thep vote da kaba Xerox bad rah lang ia ka Orijinal ruh ban pynshisha ha bank ha ka por ba iakylliang ia ki pisa rim.
Jowai, 10 Naiwieng:Ka ophis jong ka District Legal Services Authority, West Jaintia Hills District da ka jingbthah jong ka National bad State Legal Services Authority kan pynlong ia ka Lok Adalat (ingshari paidbah) na ka bynta baroh ki cases ha ophis jong u Deputy Commissioner Jowai ha ka 12 tarik u November, 2016 naduh ka por 10.00Am shaneng.
Kito ia kiba ki case jong ki la buh ban bishar kin sngewbha ban shim ia kane ka kabu ban pynbeit ia kane ka kam jong ki da ka jingirap jong ki briew ba la jied na ka bynta kane ka kam.
Shillong, 10 Naiwieng:Mynta ka sngi ka la don ka jingialang ki MDC ha KHADC bad ha katei ka jingialang ki la ia kren halor ka jingpynslem u Lat ban thungnoh ia u Protem chairman bad ban mynjur ia ka shithi risaiñ ki EM ka KHADC.Haba kren sha ki nongthohkhubor u bah Pynshngaiñ N syiem u la ong ba ha ka taiew ban wan un leit ban ia kynduh ia u Lat ba pan jingshai halor katei ka jingpynslem bad katei ka jingiakren ka long ruh namar ka jingsah pongding ki Bill ka district Council ha ka tnad DCA ka sorkar jylla.
Ha kaba ia dei bad ka jingkynnoh u myntri rangbah ka jylla u Dr.Mukul Sangma ba u bah Pynshngaiñ u dei u nongshet kylla ia ka jaitbynriew, namar ba um pan biang ia ka VAB na ka MHA, u bah Pynshngaiñ u la ong ba ka KHADC ka la dep phah jingpynshai sha ka MHA halor katei ka Bill kumta ka Council ka kwah ban ioh jubab shuwa na ka MHA.Ula ong ba dei kito kiba ai jingmut sha u Lat ban phah ia ka VAB sha ka MHA kiba shet kylla ia ka jaitbynriew bad ka dei ruh ka sien ba nyngkong ha ka khana jong ka District Council ba ia ka Bill ba la mynjur da ka ing dorbar yn phah sha ka MHA.Shillong, 10 Naiwieng:Kawei ka longkmie kaba la lap na Khyndailad ha ka 7 tarik mynta u bnai ka la khlad noh ha ka sngi kaba bud ha Civil Hospital, Shillong.
Ia katei ka longkmie lalap najan ka Choudhury Pharmacy kaba don ha Khyndailad bad ki pulit ki la rah ia ka sha Civil Hospital, Shillong hynrei ka la khlad noh ha ka 8 tarik.
Kate ka longkmie ka don kumba 50 snem eiei ka rta jong ka, ka phong da ka sopti kaba saw, sem jain kyrshah thoh rongsaw bad ka jain tawah kaba saw, ki pulit ki la pyntip ba la da don ba ithuh ki lah ban leit peit ia ka ha Civil.
Shillong, 11 Naiwieng:Ki nongshong shnong ka Bakur (Dawki) ki la pynpaw ia ka jingsngew khia halor ka jingtuklar ka shnong Nongtalang iaka kam khaii pateng sha Bangladesh lyngba ka Dawki Land Custom Station.
Haba pynlait khubor hynne ka sngi u Bah Daniel Khongsit na Bakur (Dawki) u la ong hato ka Dorbar shnong Nong talang ka don bynta ban tuklar ban pynsangeh iaka kam khaii ban kiew weighbridge  ne la shu leh stad da ki ar ngut lai ngut ban pyniakhleh lang iaki kam shnong bad kam khaii.
“Hato kata ka weighbridge ka don ha Nong talang? ne ha shnong Sohkha?, balei kata ka weighbridge ka ktah tang iaka shnong Nongtalang? Balei ki nongpyniaid shnong ka Nongtalang kim peit iaka nuksa ka Shnong Bakur-Dawki kaba kane ka kad khaii ka don ha shnong jongki hynrei ka shnong Bakur Dawki kim ju tuklar iaki kam khaii pateng wat lada mih bun ki kynrum kynram naduh hyndai ha duh mynta namar ki sngewthuh ba kim lah ban pyniakhleh lang iaki kam khaii bad kam shnong", la ong u Bah Khongsit haba pynlait khubor mynta ka sngi.
U la ong ka shnong Bakur, Dawki kam ju tuklar namar kila don ki seng khii kiba dei ki bor ban bishar bad pyniaid beit iaid ryntih ban bha ka khii pateng u paidbah.
Lah ban kdew ba hynnin ka sngi ka Dorbar Shnong jong ka Nongtalang, East Jaintia Hills  ka la iakynduh ia u Myntri uba dei peit ia ka kit ka bah, u Bah HDR Lyngdoh halor ka jingpyntreikam ia ka ‘ weighbridge’ ha Amlarem, Sohkha na ka bynta ka jingshalan ia u mawshun na shnong Nongtalang sha Bangladesh.
Ha kane ka jjngiakynduh ia u Myntri, ki dkhot ka Dorbar Shnong jong ka Nongtalang ki la ai ruh ha u da ka jingthoh ban pynpaw ia la ka jong ka jingsngew halor ka jingpyndonkam ia ka ‘ weighbridge’ ban thew ia u mawshun ba la pynmih na shnong Sohkha shuwa ban shalan sha Bangladesh.
Kham bun na u mawshun ba ka shalan sha Bangladesh lyngba ka Dawki u dei uba la pynmih na ki par mawshun ha shnong Nongtalang, la ong u General Secretary ka Dorbar Shnong, u Bah D.Myrchiang Amdap.
U la ong ruh ba ka Dorbar Shnong ka la shimkhia ruh ban pyntikna ba ka jingtih mawshun ha kane ka shnong kam dei ban pynjot ia ka mariang lane ia ki tyllong um bad ka jingpom pathar ia ki dieng ki siej ha ki jaka ba don ki par mawshun.
Hynrei u Bah Myrchiang u la ong ba kaba pynlyngngoh ia ka Dorbar Shnong ka long ba tang ia u mawshun ba la pynmih na Nongtalang la pynbor bad ai jingmut da ki riew shim kabu ban thew da ki weighbridge ha Amlarem, Sohkha shuwa ban shalan sha Bangladesh lyngba ka Dawki Land Customs Station.
“ Ka jingshalan mawshun bad u maw sha Bangladesh kam dei tang lyngba ka Dawki LCS hynrei kane ka long ha kiwei pat ki jaka khappud ba la don ki LCS kum ha East Khasi Hills bad Garo Hills.
Ka long pat kaba sngew lyngngoh ba ka jingpyndonkam ia ki weighbridge ka long tang ha Amlarem, Sohkha katba na ka bynta kiwei pat ki Border LCS la pyndonkam tang da ki “volumetric measurement" la kynthoh u General Secretary ka Dorbar Shnong Nongtalang.
Ka Dorbar Shnong Nongtalang ka la ong, ym lah ban sngewthuh halor kane ka jingleh jong ki bor kiba dei peit.
La pynkynmaw ruh ba ka Sorkar ka la dep pynmih ia ka jingpynbna naduh ka 10 tarik Jylliew 2015 halor ka rai ban pyndonkam noh da ki weighbridge ha baroh ki jaka shalan mar ( LCS) sha Bangladesh hynrei kumba ka long mynta ka long tang na ka bynta ka jingshalan mar ha Dawki.
Ka Dorbar Shnong ka la ai jingmut ruh ia ka Sorkar ba ka jingpyndonkam ia ki weighbridge ka dei ban long ha baroh ki LCS lym kumta, dei ban buhteng noh shuwa shipor ia ka weighbridge ha Amlarem, Sohkha katba ym pat lah ban leh kumjuh ha baroh ki LCS.Shillong, 10 Naiwieng:Ki lai tylli ki sengbhalang kiba kynthup ia ka Khasi Jaintia National Union (KJNU), ka Meghalaya People United Front (MPUF) bad ka All Hynniewtrep People United Front (AHPUF), ha ka kyrwoh na u President ka KJNU ki pynpaw ka jingsngewkhia halor ka jingthmu ker sainar shiah kaba la dep sorbe ha ki katto katne ki bynta ha ki khappud ka Meghalaya bad ka Ri Bangladesh ha ki bynta jong ka Jaintia namar bun ki trai jaka bad ki shnong ki thaw ki la shah ktah.
Kitei ki 3 seng ki kwah ban long kum ki nongpyniasuk hapdeng ka sorkar bad ki trai jaka, na ka bynta ban wanrah ia ka jingmyntoi ha ka jingiadei bad u pud u sam jong ka ri bad ka jait bynriew bad kine ki lai seng ki kyrpad ia kiba shah ktah ha kane ka jingker sainar kin kynduh bad ki nongialam ki ar seng na ka bynta ban iaid shakhmat ban pynbeit ia ki kynrum kynram.
Pynkut ka kyrwoh na u President ka KJNU u samla N.N.Shadap.
Shillong,11 Naiwieng: Ka State Coordination Committee of Coal Owners, Miners and Dealers Forum, ka la kyrpad ia ka National Green Tribunal, New Delhi ba kan pynbeit biang sa shisien ia ka hukum na bynta ka jingsiew bai khajna lypa ia u dewiong namarba ka don ka jingbym biang ha ka jingai jingkheiñ ia u dewiong uba don ha jaka pynlang, namar ba kumba long mynta ki nongkhaii dewiong ki ia kynduh jingeh namarba ka komiti ba la thaw da ka NGT ban lum jingkheiñ ia ki dewiong ha jaka pynlang ki la ai jingkheiñ bun palat katba ki dewiong kiba la dep sei shabar pat kim don kumba la ai jingkheiñ.
Katei ka Forum ka la ong ba ka Supreme Court ka la ai bor ha ka hukum jong ka kaba 21 tarik u nailur, 2016 ba ka la shah ban shalan dewiong naduh ka 1 tarik u risaw, 2016 haduh ka 31 tarik u jymmang, 2017 hynrei ki la ong ba kim ioh lad kumba la ai bor da ka Supreme Court.
Katei ka Forum ka la ong ba ka NGT ka kyntait ia ka jingkyrpad jong ki bad katei ka la pynlong ia ka forum ban ia khyllie kot khyllie sla biang ia ki kyndon shalan dewiong bad ka la rai ban phah ia ka jingkyrpad jong ka ban ia peit biang ia ki kyndon katei ka jingshalan dewiong, ong ka kyrwoh na u Bailos Swer Media Secretary ka SCCCOMDF.Shillong, 11 Naiwieng: U myntri ka tnad PWD u Martin M Danggo u la lum ia ka jingialang jong ki ophisar ha Hotel Polo Orchid Tura ban ia kren ha kaba ia dei bad ki kam surok ha Garo Hills ryngkat bad ki heh jong ka tnad shna surok  ban sngewthuh ia ka jingeh kaba ki ia kynduh.
Ia kane ka jingialang la pynlong ha ka sngi Balang ha Tura, ha kane ka jingialang na ka liang jong ki heh jong ka tnad PWD ruh kila pynpaw ia la ki jong ki jingeh ha kaba ia dei bad ka jingpyntrei ia ki surok ha ki Lum Garo bad ha ka juh ka por la iakren ruh ba kumno ban wad ki lad ki lynti ban weng ia kine ki jingeh.
Ha kane ka jingiakynduh bad ki ophisar jong ka tnad shna surok ha kaba la long ha Tura na kaliang jong u myntri ka tnad shna surok u la pynsngew bana ka liang jong ka department ka kwah ban iohi ba ia ki jingtrei kiba la dep ban ai jingmynjur, ban sdang noh lane dei ban pyndep noh.
Ha ka juh ka por u myntri ka tnad shna surok u la ong ba na ka liang jong ka department kan wad kilad ki lynti kumno ban weng ia ki jingeh kaba ki nongtrei jong kane ka tnad sorkar kiba don ha Garo Hills ki ia kynduh.
Shillong,11 Naiwieng:Ka FKJGP ka la thaw ia ka kynhun ban khanglad ia ka jingkhaïi masi be-aiñ sha Bangladesh bad ia katei ka kynhun la tip kum ka Cattle Smuggling Prevention Team (CMPT), katei ka jingthaw kynhun ka FKJGP ban kem masi tuh ka dei namar ba ka dor ka doh masi ka kiew tang na ka daw ba bun ki masi ki leit sha Bangladesh bad ban la ban pynthikna ba ka doh ba ki paidbah ba ki bam kan dei kaba koit ba khiah.
Ka kyrwoh na u Marbud Dkhar Chief Organiser ka la kyntu ia baroh ki Unit jong ka FKJGP khamtam ha ki thaiñ khappud kum Laitlyngkot, Pynursla, Mawsynram, Mawkyrwat, Shella bad kiwei ban ki dei ban shimkhia ia katei ka kam.
Ka la kyntu ruh ia ki paidbah ba kin ujor sha katei ka seng lada lap ia kum kitei ki kam be-aiñ, ka la maham ruh ia ki trok kit masi khaii tuh ba lada lap yn pynshitom ia ki.
Shillong, 13naiwieng:Ka Executive Committee jong ka KHADC ha ka 3 tarik mynta u bnai ka la ai kontrak ha ki riew shimet ban ia treilang bad ki pulit Enforcement jong ka na bynta ban sam Labour License sha ki bar jylla kiba trei bylla hapoh upud u sam ka CouncilIa katei ka kontrak ka KHADC ka la ai ha u bah Pynshngaiñ Nongbet ban peit ia ka Ri-Bhoi district bad sha u bah Felix Kharpuri ban peit ia ka East Khasi Hills District , bad kitei kin sdang treikam naduh ka 3 tarik u naiwieng 2016 haduh ka 3 tarik u naiwieng, 2017.
Ka kam jong ki ka dei ban leit jurip,leit khynra ha ki jaka treikam bapher bapher ban peit la ki bar jylla ki don Labour License ne-em bad lada ym don ki hap ban pynrung kyrteng bad ban lum bai laisen katkum ka dor ba la buh da ka District Council , ka bainong jong ki na katei ka kam kan long ba kin ioh pisa 5% na ka pisa ba mih na kaba ioh lum.
Don ki MDC ki bym sngew iahap ia katei ka jingai kontrak ia ka Labour License,namarba ka Council ka la don lypa ki pulit jong ka kiba ka siew pisa manla u bnai, bad kawei pat ka mat ba ki sngew pyrshah ka dei da ka jingaiti ha ki riew shimet ka lah ban mih ka jingai laisen pathar tangban ioh lum bun ka komishon bad katei kan ktah pynban ha kaba kin don bun ki khasi ki ban duh kam duh jam lada iohlad ki bar jylla ban tur katba mon.
Nongstoiñ, 13 Naiwieng:U wei u samla u la khlad noh hashen katba u wei pat u la mynsaw hadien ba ka kali kaba ki shong ka la iatyngkhuh noh bad kawei ka trok ha kawei na ki jaka jong ka surok bah Nongstoin bye pass, ha ka sngi Saitjain jong ka taiew bala lah ha kapor 12:30 PM ei ei.
Katkum ka tyllong khubor na ki heh pulit ka tnad Traffic jong ka Nongstoin, la ong ba katei ka maruti Private kaba don ia u number ML 06 5178, ka la mih na ki thain Umkyllain, ha ryngkat ka jingthmu ban wanphai sha Nongstoin lyngba katei ka surok bah.
Hynrei kyndit kumno re kumno katei ka kali maruti tang mar iapoi ha katei ka jaka ha jan ka lad ban leit sha ka shnong Mawthawniaw ka la kum leit tynrah noh ia kawei ka trok kaba dang mih na ki thain Sohpian lyngba katei ka surok bah.
Shuh shuh ka khubor ka iathuh ruh ba ia u tei u nongniah u bala khlad noh la tip kyrteng kum u Banshemphang Lyngdoh 19 snem ka rta na ka shnong Tiehjyrsieh New Nongstoin, katba ia uwei pat u ba la mynsaw la tip kyrteng kum u Nickstar John Wahlang 19 snem na Upper New Nongstoin.
Nongpoh, 13 Naiwieng:Ka jingpynlip bording ne ka Load shedding jong ka MeECL ha ka por 8 haduh 10 baje mynmiet, ha ki katno katne ki jaka ka thain Ri Bhoi District, ka la nangmih shibun ki jingpyrshah da kaba ong ba ha kitei ki kynta ki dang dei ki kynta ba ki briew ki dang bunkam, khamtam eh ia ki khynnah skul kiba dang don hapdeng ka jingpynkhreh na ka bynta ka Exam kutsnem.
Kumba dangshen la mih ka jingpyrshah na ki nongialam jong ki 8 shnong ha ki thain Nongpoh, halor katei ka jing pynlip ding,kiba la pynpaw ia kajuh ka sur pyrshah, hynrei mynta pat ka la mih ka jingpyrshah sa na ki riew rangbah na ki thain Jirang, kiba la pynpaw ia ka jingeh kaba la wanrah na ka Load Shedding bad kaba la ktah shikatdei eh ia ki khynnah skul.
Haba pynpaw ia kane ka jingpyrshah, na ka liang u Bah Comfort Doloi kum uwei na ki nonghikai skul, u la pynpaw ia ka jingsngewkhia halor ka jingpynlip bording ka MeECL naduh ka por 8 haduh 10 mynmiet ha ka thain Jirang hi baroh kawei.
“Kaba sangsot eh kadei ia ki khynnah skul, ha kaba wat ha kane ka juk shai ba mynta, hynrei mynmiet ha ka por ba ki pule kot ki hap ban pyndonkam da u mombati bad sharak na ka bynta ban pynkhreh ia ka Exam kutsnem, ha ka jingshisha ka MeECL ka la dei ban pyrkhat ha kum kitei ki kynta, kumba long lem baroh khamniar ba ki khynnah kin lah ban pule palat ia ka 10 baje mynmiet, namar ka la dei ka por ban thiah" ong u Bah Comfort Doloi.
Kumta u la kyntu ia ka sorkar bad MeECL ba kan phai khmat lem ia kane ka jingeh kaba la iakynduh da ki khynnah skul ha katei ka thain na katei ka jingpynlip bording ha kitei ki kynta, da kaba ong ba lada ki donkam ban leh ia ka pynlip ding, ki dei ban pynkynriah ha kiwei pat ki kynta ki bym don jingktah ia ka jingpule kot ki khynnah skul, u la bynrap.
Shillong, 13 Naiwieng:Ha ka 11 tarik mynta u bnai, ar ngut ki rangbah u wei uba la tip kyrteng kum u Badskhemkupar Kharakar, 23 snem karta bad uwei pat u Dinesh Roy Khonstim , 40 snem karta ki la shah bat ilektrik ha ka shnong Nongthymmai Gate, Laitlyngkot.
La pynkit ia kitei baroh 2 ngut sha Civil Hospital, Shillong.
Shillong, 14 Naiwieng:Ha ka miet 13 tarik ha ka por 7 baje eiei ka la don ka jingjia aksiden hapdeng kawei ka Maruti Car kaba don ia u nombar ML-10A-9080 ba la niah da u Jini Lyngdoh bad kawei ka taxi kamai kaba don ia u nombar ML-10A-6140 ba la niah da u Evanesar Matong, katei ka jingjia ka la jia ha Umroi Madan (RB).
Ha katei ka jingjia baroh 2 ngut ki nongniah ki la mynsaw bad la pynkit sha CHC Bhoirymbong hadien la pynkit noh sha Civil Hospital,Shillong hynrei ha ka 14 tarik u Jini Lyngdoh u la khlad noh namar ka jingmynsaw kaba jur,ki pulit ki dang tohkit ia katei ka jingjia.
Shillong 14 Naiwieng:U Myntri khynnah ka sorkar pdeng ba peit ia ka tnad pla tyngka bad Corporate Affairs u Arjun Ram Meghwal, u la ong ba ka pisa kam duna satia bad ka sorkar kan pynbiang ia ki jingdonkam jongki paidbah.
“Kam don kano kano ka jingkulmar hynrei ka don tang ka jingsngew khuslai namar ba ia mynta ki bank ki dang pynbiang ban sam sha ki paidbah ia kaba dei ban leh", la ong u U Myntri khynnah ka sorkar pdeng ba peit ia ka tnad pla tyngka bad Corporate Affairs u Arjun Ram Meghwal haba kren hynne ka sngi halor ka jingkhang ia ka lut tyngka T.1000 bad T.500.
U la ong ba ia mynta ki paidbah ki sngew khuslai namar ba ki hap ban ieng lain bun kynta ban bujli ia ka pisa bad ban thep hynrei hadien katto katne sngi,ia kane ka jingeh lah ban weng noh.
U la ban jur ba kane ka jingleh jong u Myntri Rangbahduh ka ri u Narendra Modi ban khang ia ki lut tyngka T.1000 bad T.500 ka long ban khang lad ia ka jingjyllei ki pisa thok bad ka pisa kamai bym hok kaba la pyntroin ia ka ioh ka kot jong ka ri bad ki riew paidbah.
Lah ban kdew ba ka jingpynbna khang u Myntri Rangbahduh ia ka lut T.1000 bad T.500 kiba rim, ka la pynkhihwin ia ki paidbah ha kane ka jylla haduh ba ki bank kim lah shuh ban pynbiang pisa ha ki ATM ma+shin jongki.
Haduh mynta ka sngi, bun bah ki ATM kiba thylli bad kiba khang namar bym don pisa haduh ba ki paidbah kila ktha khlieh ban leit wad pisa.
Shillong, 14 Naiwieng:Ki lad khubor ki la iathuh ba ka seng lehnoh GNLA ka don hapdeng ka jinglynga mynsiemkumno ban pynkylla pisa biang ia ki pisa pliah jong ka kiba da ki kot 500 bad 1000 suda.
La iathuh ba u heh jong katei ka seng u Sohan D Shira u la pyrshang katba don ka la buit ka bor ban pyniaid iew ia kitei ki pisa lyngba ki bahaing hasem jong u, ki paralok bad lyngba ki katto katne ngut ki heh spah ha ri Lum Garo.
U SP ka East Garo Hills u Davies N R Marak u la iathuh ba u Sohan u la pyrshang katba don ki lad ki lynti kumno ban pynkylla pisa biang ia ki tyngka pliah ka GNLA.U la ong ba la phla ia kane da ki 3 ngut ki dkhot katei ka seng kiba la wan pyndem wait mynhynnin ka sngi, utei u heh pulit u la ong ba dang shen ki pulit ki la khynra ha ingsah jong utei u heh ka GNLA bad ki la lap T.1.5 lak tyngka ka pisa ryngkat 27 tylli ki Passbook jong ki bank bapher bapher kiba don ha ka kyrteng ki bahaing hasem jong u.
U la ong ruh ba ha kine ki sngi ki pulit kin peitngor bha ban ioh bat ia ki briew kiba shah pyndonkam ha u Sohan.
Ha kawei pat ka phang, ki dkhot ka GNLA kiba la wan pyndem wait ki la iathuh ba ka GNLA mynta ka don sa tang kumba 27 ngut ki dkhot jong ka.
Shillong, 14 Naiwieng:U Myntri khynnah ka sorkar pdeng ba peit ia ka tnad pla tyngka bad Corporate Affairs u Arjun Ram Meghwal, u la ong ba ki lad pynmih ding ki don bun kum na ka sngi, na ki wah, na lyer bad kaba donkam ka long ba ka North Eastern Council (NEC) kan sa pynkhreh ia ka projek na ka bynta ban mang pisa ka sorkar pdeng.
“Ki don ki jingeh ha ka jingpynmih ding, ngi don ar ne lai tylli ki lad ban pynmih ding kum na ka sngi, ka um, bad ka lyer.
Ngi la iakren ha ka NEC mynta, bad ka donkam ban pynkhreh ia ka plan ban aiti sha ka DoNER bad kan sa phah sha ka tnad pla tyngka ba kan bhah pisa ha kane ka dorbar ban sdang ha ka 16 tarik Naiwieng", u la ong.
“Lada phi duna pisa, ka sorkar pdeng kan sa rah da ka supplementary demand ha Parliament kaban sdang naduh ka 16 tarik Naiwieng.
Ngan bthah ia ka tnad pla tyngka ba kan buh ia kane hakhmat khnang ba ngin lah ban pass ha kane ka dorbar bad ka NEC kan sa ioh bun ka pisa", la ong u Meghwal.
U la ong ruh ba ka pisa na ka NLCPR la iakren ha kaba ki ophisar ka NEC ki la kyrpad ba lada ka sorkar pdeng kan pynlait beit sha ka NEC, kan sa lah ban pyntreikam bad peitngor khambha ia ki kam ba pyntreikam.
U la kyntait ba ka la don ka jingpynduna bhah ia ka pisa hynrei u la ong ba ka sorkar pdeng kan sa mang pisa khambun ia kane ka thain.
“Nga pynthikna ba ha ka jingmang tyngka kaban wan, ka NEC lane ka DoNER kin ioh pisa kham bun", u la ong.
Shillong, 13 Naiwieng:Hadien ka jingkulmar jingmut na ka jingkylla ka pisa, ka la mih sa ka jingkulmar jingmut hapdeng u paidbah namar ka jingsaphriang sted ka khubor hamsaia ba ka don ka jingduna mluh bad nangne shakhmat kan kiew dor noh.
Kane kam dei ka sien kaba nyngkong ba ka hamsaia mluh ka la saphriang ha kane ka jylla hynrei ka la jia teng ruh ha ki katto katne snem ba la leit ha kaba la iohi ba ki paidbah ki ia mareh sharum shaneng ban wad mluh bad wat ha iewduh ruh ym don mluh shuh ha katei ka por bad katei ka khubor ka la kynjah noh jak ha katei ka por hadien ba ki bor pyniaid district ki la pynthikna ba ka dei tang ka khubor hamsaia.
Ha ka sngi saitjaiñ jong ka taiew ka la don ka jingkhih jingmut hapdeng u paidbah halor katei ka hamsaia mluh, ha kaba la ioh jingtip ba ha ki katto katne jaka ki paidbah ki la khih khohreh ban thied mluh da ka jingtieng ioh ba kan kiew dor noh, katei ka jia ruh ha ki thaiñ Upper Shillong ha kaba ki paidbah ki la ia mreh pynsted sha ki dukan ban leit wad mluh.
Hynrei namarba ka dei ka jingjia kaba dang shu jia shen,bun ki bym da khih khuslai than eh.
Katei ka hamsaia ha kane ka jylla ka la saphriang sted namar ka jingjia ha Uttar Pradesh ha kaba ki paidbah hangtei ki shu ia knieh ia ka mluh namarba la pynbna thok ba ka don ka jingduna mluh bad lapynbna thok ruh ba shen yn pynkiew noh T.200 tyngka shi kilo.
Halor katei ka jingjia ki nongthohkhubor ki la pynthikna na ka tnad ba peit ia ka bam ka dih ha ka ri baroh kawei.
U myntri ba peit ia ka bam ka dih ha ka Ri u Ram Vilas Paswan u la ong ba kam shym la don kano kano ka jingpynkiew noh da ka sorkar ia ki marbam mardih bad ka dei tang ka hamsaia, “Ka kamkai suda , kam don jingshisha eiei ka dei tang ka hamsaia , kam don ka jingkyrduh mluh ha ka ri" u la ong.
Ka sorkar India ka la ong ruh ba kan pynshitom ia kito kiba die T.200 tyngka shi kilo ha ka jyla UP.Ki heh sorkar na Uttar Pradesh ki la ioh jingtip ruh ba don kiba die T.700 tyngka shi kilo ha katei ka jylla, hynrei ia kitei baroh la ong ba kin ngat ha ka jingpyn shitom.
Katkum ka khubor na ka sorkar India ka la ong ba ka dor mluh ha ki dukan heh ( whole sale) ka dei ban long T.12 tyngka shi kilo katba ha ki dukan rit pat (retail) ka dei ban long hapdeng ka 14 haduh 15 tyngka shi kilo.
Shillong, 13 Naiwieng:Mynta ka sngi watla ka dei ka sngi u Blei hynrei ki paidbah ka thain Pynursla ki la iatuid ban thep bad kylliang pisa T.500 bad T.1000 ha baroh ki bank ba don ha Pynursla.
Ym duna ia ka ar hajar ngut ki paidbah kiba la ieng lain ban iakylliang pisa hynrei don ruh kiba la kut ka por treikam ki bank, kiba hap ban leit phai iing noh shwa.
Hynrei kaba kham sngew phylla ba la iohi ba bun ki dkhot ka Congress khamtam ki dkhot ka Youth Congress Pynursla ki iarap ia ki nongpyndap phom ia ki briew khamtam kito ki bym nang ban pyndap ia ki phom jongki.
Kine ki dkhot ka Congress ki la pyniarap ia ki paidbah ha man ki jaka shabar ki bank ba don ha Pynursla.
Don kiba ong ba ki Congress ka thain Pynursla ki la pyni ia ka jingleh jong ka sorkar BJP jong u Narendra Modi kaba biang biang, wat la ki nongialam jongka, kum u Rahul Gandhi u ju wohnia ia kane ka jingleh jong u Myntri Rangbahduh ka ri.
Bun na ki paidbah khamtam ki bym nang ban thoh ban pule, kila ioh ia ka jingiarap na ki dkhot ka Congress kiba la don lypa ha katei ki jaka ban iarap ia ki briew ha kane ka por kaba ki donkam jingiarap, kiba la wanrah lut ia ki pisa jongki ba la buh na kyndong kynshrot kaba ki kamai ha ki snem ba la dep.
Lah ban kdew ba u Modi ha ka 8 tarik u la pynbna ba ki lut tyngka T.1000 bad T.500 kim long pisa shuh ha ka ri bad baroh ki paidbah ba don ia kine, ki dei ban leit bujli noh ha ki bank haduh ka 30 tarik Nohprah ban wan.
Ka jingpynduh ia kine ki lut tyngka ka long ban khang lad ia ka jingpyniad ia ki pisa tuh bad ban khang lad ia ki briew ba bamsap ba kynton pisa tuh ha iing jongki.
Shillong, 13 Naiwieng:Ki samla ka seng Congress ne ka Meghalaya Youth Congress naduh ka sngi saitjaiñ jong ka taiew ki la leit ban sam um sha ki paidbah kiba ieng lain, ha kylleng ki bank kiba don ha kane ka jylla.
Ki dkhot jong katei ka seng ki la buh ruh ia ka jaka ai jingiarap ia ki paidbah ne ka Help Desk ban pyndap lem ia ki phom jong ki ba kin kylliang pisa katba kiwei pat ki dkhot ki nang shang kylleng u lain ban sam um.
Shillong, 15 Naiwieng:Ka lehñiam Iew-Bakur (Dawki) jong ka Lamin Durbar Shnong kaba ju long shisien shisnem, la long la pynlong ha ka 12 tarik Naiwieng, 2016.
Ha kane ka sngi, ka jingleh niam ka long shongkun, ha kaba na kylleng ki khun ki raiot ki la wan sha katei ka Iew-Bakur (Dawki).
U General secretary ka Lamin Durbar Shnong u Bah T Khonglah ha ka kyrwoh u la ong ba katei ka iew ka long kawei na ki iew kaba heh bad ba rim tam hapoh War Jaiñtia bad ha katei ka jinglehñiam la pynïaid da ka Lamin Durbar Shnong ha ryngkat ka Kñia ka Khriam kaba la sdang naduh mynstep na ka jaka Lehñiam hapdeng jong ka Iew, ha kaba la pynkut pat ha Basa Kwai ha ka por nohphai sngi.
U la ong ba ka Dorbar kala pynlong ruh ïa ka jingduwai bad jingainguh kyrpang na ka bynta ka bha ka miat ka iew ka hat, ban kiew ka kamai kajih bad ban ïaid beit ïaidryntih ka synshar ka khadar hapoh ka shnong ka thaw hi baroh kawei.
Ha katei ka sngi la ïadonlang u Doloi jong ka Elaka Nongtalang, Bah C.Pohlynjar bad ki Riew rangbah jong ki shnong pynkut ka kyrwoh na u Bah Khonglah.
Shillong, 14 Naiwieng:U Myntri khynnah ka sorkar pdeng ba peit ia ka tnad pla tyngka bad Corporate Affairs u Arjun Ram Meghwal, u la ong ba ka sorkar pdeng kan sa pynbun noh ia ka jingmang pisa ia ka North Eastern Council (NEC) na ka bynta ba kan lah ban treikam kham bha ha ka Dong Mihngi.
Haba kren sha ki nongthoh khubor mynta ka sngi ha ka jingwan iuhkjat ha ka nongbah, u la ong ba mynta ka sngi u la pynlong ia ka jingbishar ia ki prokram bad ki kam jong ka NEC nalor kiba dang iaid bad kiban sa leh.
“La iathuh ia nga ia ki kam ka NEC khamtam ka jingpynleit jingmut kham hakhmat ha ka kam jngohkai.
Ki don ki projek kiba iadei bad ka tnad jngohkai kiba la phah sha ka sorkar pdeng na ka bynta ban mang pisa ha ka mang tyngka ban wan", u la ong.
U la iathuh ruh ba u la bthah ia ki ophisar ka NEC ba kin pyntreikam ia ka OFC (optical fibre cables) namar ba ka jingpyniar ia ka Digital India khlem ka jingpynbun ia ki tower mobile bad jingpynkhlain ia ka internet, ym lah ban pyntreikam ia ka DBT (direct benefit transfer) kaba jop.
U la ong ba ka lynti ka synkieng kum ka surok, ruh ka dei ka mat kaba kongsan eh ha kane ka thain.
“Kano kano ka jingeh ba ki iakynduh ha ka jingpyntreikam ia ki surok, ki dei ban bishar bad peit bniah man ka lai bnai khnang ba ki kam kin nym thut ha ka jingpyntreikam", u la ong.
“Kano kano ka jingdonkam pisa ki dei ban phah sha ka sorkar bad ki don kiba la phah ia nga bad ngan peit ban iakren ha ka tnad pla pisa ka sorkar, ha kaba ngin sa lah ban ai pisa khambun ia ka DoNER ba kan ai sha ka NEC khnang ba kin lah ban pyntreikam shaid shaid ia ki kam ha ka jingshna surok, ka digital India bad kiwei ki prokram ka sorkar pdeng", u la bynrap.
U la ong ba ka Dong Mihngi ka dei kaba jur slap bha bad bun ki surok khamtam ba shna da ka BRO (border road organizations), don ba shna ka PWDs bad la bthah ia ki ophisar ban pynkhreh ia ka detail project reports (DPR) bad un sa pynmang pisa shuh namar ba u Myntri Rangbahduh ka ri u pynleit jingmut bha ia ka Dong Mihngi ba ka roi ka par ka dei kaba hakhmat.
Shillong, 14 Naiwieng:U Chief Secretary ka jylla u la lum jingialang mynta ka sngi ia ki ophisar jong ka RBI, ki bank, ki post office ban ia kren halor ka jingioh pisa jong ki bank ha kane ka jylla bad kumjuh ruh ban pynbiang pisa ia ki paidbah ha kane ka jylla.
Ha katei ka jingialang la pyntip sha u CS ba ka jylla ka la ioh bun ki pisa kot 2000 kiba lah ban pynbiang ia ka jingdonkam u paidbah.
Ka sorkar jylla kan shim khia ban ia kren bad ka sorkar pdeng ban pynbiang ia ki pisa rit ha kane ka jylla khnang ba kan ym wanrah jingeh ia u paidbah.
Ki bank ki la pynpaw ha katei ka jingialang ba kala don ka jingiatynruh kaba jur ha ki jaka kylliang pisa hynrei ki la pynthikna ba ha kine ki khyndiat sngi ki ban sa wan kan ym don shuh kano kano ka jingdik ia u paidbah, ki la pynthikna ruh ba kin pynbun ia ki ATM kiba treikam.
La bthah ia u Post Master General ban pyntreikam ia ki 68 tylli ki Sub Office ha ka jylla ban pynsuk ia ki nongkyndong, la bthah ruh ia ka State Bank of India ban phah pisa bun sha Post Office ha kine kisngi.
U Chief Secretary u la bthah ruh ia ki bank ba ki dei ban pyniar ia ka jingshakri jong ki lyngba ki kali ban kylliang pisa na u paidbah, la bthah ban ia teh bad ka ophis u Deputy Commissioner(s) na ka bynta ban leit kylliang pisa sha ki nongkyndong khamtam ha ki sngi iew.
Ka sorkar kalapynthikna ba kan pynbiang ki bor pahara kiba biang ia ki bank na bynta katei ka kam.
U CS u la pynthikna ruh ba ka sorkar kan shim bun ki lad kilynti ban pynsuk ia u paidbah.
Lah ban kdew ba ha kine ki sngi bad mynta ka sngi ruh kumjuh ki bank kim dap pisa ban siew sha u paidbah uba wan ban sei pisa bad kane ka la jia khamtam ha khapsor ha kaba don ki bank ha Upper Shillong kiba ioh pisa tang da ki phew hajar tyngka ruh bad kim dap pisa ban siew sha u paidbah.
Une u nongthohkhubor u la ioh jingtip ba ha bank nongkyndong ha 7 mer mynta ka sngi ka poi pisa tang T.12 hajar tyngka bad ym dap pisa ban siew sha u paidbah, la bthah ia ki paidbah ba kwah sei pisa ba kin wan lashai ka sngi.
Mawkyrwat, 14 Naiwieng:Ki paidbah jong ka thain Mawramhah, mawsep bad ka thain Mawthong, South West Khasi Hills District, Mawkyrwat ki la pynpaw ia ka jingsngewdiaw bad ud halor ka jingsniew palat ka surok PMGSY kaba sdang naduh Lad Laitlawsnai kaba iaid lyngba ka Pynden-mawramhah, Mawsep haduh Mawthong.
Na ka liang jong u Rangbah Shnong bah Khran Sohshang bad u bah Ferdinand Lyngkhoi Secretary jong ka shnong Pyndenmawramhah, ki la iathuh ba ka jingsniew jong kane ka surok ka long shaba palat pud kat haduh ba ki kali rit kim lah shuh ban iaid bad lada iaid ruh hap ban iaid lyngba ki thliew ki syar.
Ki la iathuh ruh ba kane ka surok ka dei kaba kongsan, namar kiba bun ki kali ki iaid lyngba kane ka surok, hynrei namar ka jingsniew palat ka surok ki paidbah ki la iakynduh jingeh khamtam ha ka por slap.
U Bah Ferdinand Lyngkhoi u la iathuh ba ki la leit iakynduh ia u SE PWD halor kane bad na ka liang jong u SE u la iathuh ba ym lah ban leh ei ei halor kane ka surok bad hap ban ap ia ka hokum na u Chief Engineer.
Na ka liang jong u bah Ferdinand u la kyntu ia ka tnad PWD ba kan maramot ia kane ka surok khnang ba ki kali ki lah ban iaid lyngba kane ka surok khamtam kan don ka jingiaseng Proseshon jong ka Balang Katholik jong ka Nongstoin Diocese ha Mawthong Parish ha ka 11 tarik jong u Nohprah, 2016.
Ha ka juh ka por na ka liang jong u bah Commander Shangpliang President jong ka Rilang People Development Council (RPDC) bad kumjuh ruh u samla jong katei ka thain u la dawa na ka tnad PWD ba kan maramot mardor ia kane ka surok khnang ban pynsuk ia ki paidbah ki ban leit sha ka Proseshon ka ban long ha Mawthong Parish bad kumjuh ruh ia ki paidbah kiba leit ba wan man ka sngi.
Jowai, 14 Naiwieng:Kumba ia long lem ki khynnah ha ka ri baroh kawei; ki khynnah die kwai dong ha ka nongbah Jowai ruh kila ioh ban ia shim bynta lang haka sngi ki khynnah kaba la long ha ophis jong ka Society for Urban and Rural Empowerment (SURE) ha Iingmane ka balang Unitarian, Jowai.
Kuba 14 ngut ki khynnah kiba die kwai dong man ka sngi ha ka nongbah Jowai jong ka West Jaintia Hills District ki la iashim bynta haki prokram babun jait kiba la pynkhreh da kane ka Seng.
Kine ki khynnah kiba dei tang ki khynnah shynrang ki dei kiba wan na ki nongkyndonjg ba marjan jong ka shnong Jowai bad kumjuh ruh ki khynnah kiba naka nongbah Jowai ruh.
Haka jingkren jong ka Pasqualina Lamare kaba dei ka field staff jong ka SURE kala iathuh ba kiba don napdeng jong kine ki khynnah kiba leit skul ha ki skul step bad skul miet bad ki don pat ruh ki ba khlem leit skul ruh.
Uwei pat udkhot jong ka SURE u Raj Passah ula iathuh ba kum ban pynkmen ia ki khynnah; naka liang jong ka SURE kala punialeh kiba bun ki jingialehkai bad kine ki knynnah kila kmen ban ioh kum kane ka sngi ban ialehkai namar man la ka sngi kim ju ioh por satia ban ialeh kai namar ba ko bun kam ha kaba die kwai dong.
Ha kane ka sngi nalor kaba pynialehkai ia ki; la ai ja sngi bad kumjuh ruh la ai sngewbha ia kine ki khynnah.
Haba iakren bad u Rev H.H.Mohrmen ula ong ba ka SURE kala ju pynlong kiba kum kine ki kum kine ki program man ka snem ia kine ki khynnah.
Shillong, 15 Naiwieng:Mynhynnin ka sngi ki bank ki la pynthikna ha u Chief Secretary ka jylla ba kin ym pyndik ia u paidbah hynrei kin ia leh ban pynbiang ia ka jingdonkam jong u hynrei haduh mynta ka sngi bun ki paidbah kiba phai thylli sha ing namarba ki bank kim don pisa shuh.
Bun ki paidbah ki la bitar ia katei ka jingbym lah pynbiang pisa ki bank wat hadien ba ki la ieng laiñ bun bun kynta hynrei ynda la poi ka pali jong ki , la iathuh ba ym don pisa shuh.
Bun ki paidbah kiba shu leit lehnohei sha bank mynta la ar-lai sngi ban ieng laiñ pisa hynrei ki hap ban phai thylli pynban sha ing, “Ngi mut ban sei tang ia i pisa iba tang shi troh ruh , ka bank kam don pisa" kren bitar uwei u rangbah.
Une u nongthohkhubor u la ioh ia kren bad katto katne ngut ki paidbah kiba ieng lain ha bank bad ki la iathuh ba ki la wan la lai sngi lynter ban sei ia i pisa iba tang T.2000 ne T.3000 hajar hynrei hadh mynta ka sngi ruh kim pat.
Don kiba la iathuh ba ha ki bank rit kum ha bank nongkyndong ki briew kiba ap lain ki don tang kumba 100 ngut eiei hynrei kiba ioh pisa ki long tang 50 ne 60 ngut bad ka pisa ba heh duh ba la siew sha uwei u briew ka long tang T.8000 ne T.9000 tyngka.
Haba shim jingkhein ia ka jingioh pisa kitei ki bank rit , lada uwei u briew u ioh pisa T.8000 tyngka bad lada siew sha 60 ngut ki briew kan long tang T.4.80 lak tyngka bad lait nangta kim don pisa shuh ban siew sha kiwei pat ha ka shisngi.
Katei ka pyni ba kawei ka bank rit kum ka bank nongkyndong ka ioh pisa tang kumba T.5 lak tyngka eiei ha ka shisngi.
Ha kawei pat ka khubor, ki dukan ha sor Tura bun kiba la khanglut mynta ka sngi namar ka jingkyrduh pisa, ki dukan kim lah biah khutia ia ki paidbah namarba ki paidbah ki wan thied jingthied da ki kot %.500 bad T.1000 suda, la iathuh ba don ruh kiba wanrah da ki pisa thymmai ki kot T.2000 bad hangtei ruh ki dukan ki la ia kynduh jingeh namar ba kim lah ban ia pein ia kaba tam, haba ki leit sha ki bank ban sei pisa ruh la iathuh ba kim ioh pisa rit ne kot T.100 hynrei ki ioh beit da ki kot T.2000.
Kiwei pat ki khubor, ki iathuh ba ki don bun ki dukan ha ki thain Jongksha,Mawkynrew ruh, kiba la khang mynta la katto katne sngi bad ka daw, ka long namar ba ki briew, kim ia don pisa shuh ban thied mar, namar ba kim lah ban leit bujli ia kitei ki kot 500,100 sha Bank.
Ka thain Jongksha, Mawkynrew, ka dei kaba duna bha ka jingdon ki Bank, ha kaba la iathuh ba ka don tang ka State Bank of India ha Jongksha bad lait nangta, ym don bank shuh sha ki bynta ba shajan, ha kat ka Mawkynrew Constituency.
Shillong, 14 Naiwieng:Mynta ka step ki pulit ki la lap ia kawei ka metiapjong kawei ka longkmie narud surok ha Mawiongrim, Ryndang briew, la pyndep ia ki jingdonkam baroh bad ia ka metiap la pynkit sha NEIGRIHMS na bynta ka post mortem, katei ka metiap ka dang don hapoh NEIGRIHMS haduh mynta.
Ym shym la tip ia ka kyrteng katei ka longkmie hynrei la-antad ba ka rta jong ka ka dei hapdeng 30 haduh 35 snem eiei, ka phong da ka Jean ba iong, ka brand ba kyrteng Like August, la lap ia kawei ka soh shkor rong ksiar.
Shillong,15 Naiwieng:Ha ka sngi u Blei ka 13 tarik mynta u bnai, la kumba ber khaw ia ki syiar, ka State Bank of India, Pynursla Branch, ka la pynhap ia ki Token najrong ar mala ia ki paidbah sha ki paidbah kiba ieng ha phyllaw jong katei ka bank ban leit kylliang bad thep pisa.
La iathuh ba tang mar ia kawang ia kitei ki Token ( Slip) kiba da ki kot lyngkhot , ki paidbah ki la ia khru ha madan ia kitei ki Token ban ap laiñ lano kan poi ka pali jong ki.
Mynta ka sngi pat ki la don ki nongthep pisa kiba la phone sha u nongthohkhubor bad ki la iathuh ba ka SBI, Pynursla kam pdiang ia kiba wan thep pisa T.2 lak tyngka.
Nangta ki la don ruh kiba phone ba mynta ka sngi ki la ap baroh shisngi lano ki ATM kiba don ha Pynrusla kin plie ban ioh sei pisa, hynrei ki la ong ba baroh shisngi haduh mynta ka miet baroh ar tylli ki ATM –ka ATM jong ka SBI bad jong ka HDFC bank kim shym la plie satia bad katei ka la pynbitar ia u paidbah uba ap khui baroh shisngi.
Don ruh kiba la phone kiba la kren bitar bha bad ki la byrngem khang tala noh ia kitei ki ATM.Shuh shuh la don kiba phone ba tang mar ia dap 3 baje ka SBI ha Pynursla ka la khang lut ia ki jingkhang bah jong ka bad kam pdiang shuh ia ki paidbah kiba wan hadien ka 3 baje, hynrei ki set noh shapoh ia kiba la wan dang kloi ban pyndep ia ki kam jong ki.
Don ki bym shym ioh por ban leit ieng laiñ baroh shisngi ki la ong ba ki wan sha bank hadien ba la antad por ba la kham duna briew hynrei ki lap ba ka bank ka khanglut sbak ia ka jingkhang bah jong ka.
Shillong, 15 Naiwieng:Ha ka 12 tarik mynta u bnai, u Officer Incharge ( OC) ka Dawki PS u la kem kynsan ia ar tylli ki trok dumper ha Dawki bad u la daiñ kuna ia ki T.10 hajar kawei bad ar tylli ka long T.20 hajar.
Kitei ki ar tylli ki trok kiba la shah kem ki don ia ki nombar AS-24C 2442 bad kawei pat AS 24C 2445.
Kitei ki nongkhaii ki ba trei ia ki kam khaii ha Dawki LCS da ki phew snem ki la leit ia kynduh ia utei u heh pulit ka Dawki ha katei ka sngi ban pan jingshai balei la kem ia ki bad u la jubab ba la kem namar ba la ujor da ki trai jingkieng thew kali na Sohkha (Weight Bridge) namar ba kitei ki trok kim kiew ha katei ka jingkieng thew kali.
Ha ka shithi sha u OC ki la ong ba ki iathuh ha u ba kim kiew ha katei ka jingkieng thew kali namar ba kin kiew beit ha ka Weight Bridge jong ka tnad Transport ka sorkar kaba don ha Tamabil-Dawki, hynrei u OC um sngap bad ki hap ban pan jamin katkum ka aiñ ban pyllait ia kitei ki kali.
Ki la ong ba hadien katei ruh u OC um kwah ban ia treilang bad ki bad u la sdang ban thlia sa ia ki laisen haba la biang ki laisen u thlia sa ia ki kot kali , kitei ki la iathuh ba ki kot kali ki don sha Shillong bad u OC u la daiñ kuna T.10 hajar kawei ka trok.
Ha katei ka shithi kaba la soi kyrteng da u Everest Langstang, Jinesh Lamin,Kerioham Lamin, Kenny Kharsandi, Labbor Gashnga, Bulon Mukhim, Stevenson Khonglah bad Larius Khonglah ki la thoh kumne, ‘To jait ba phi long u ophisar uba trei hok la ka kam ba la pynkhamti bad bynshet ha phi da ka sorkar, sngewbha pynshai ia ngi ki bym stad kum phi bad ki bym pat pule ia ka aiñ’.
Kitei ki briew ki la pan jingshai na u OC halor kumno un leh bad kaei ka aiñ ia kito ki kali Dumper thymmai kiba iaid na Nongtalang sha Tamabil khlem nombar, kumno un leh ia ki kali kit mawshun, kali kit maw thup, kit jhur, kit syieng kiba leit pynhap sha Iew bar ri- sha Bangladesh, mano ban kitkhlieh ia ka jingiaid jingieng ki kali kiba iaid sha Bangladesh ki bym biang ki kot ki sla-hato u la ju peit ne-em ia ki, ki la ong ruh ha katei ka jingthoh ‘ka aiñ jong phi ki la treikam ha kitei ki ar tylli ki dumper kit mawshun, ki ain jongno pat ki ban treikam ia ki kali bym biang kot biang sla’.
Ia katei ka shithi ki la phah kopi sha u Director General of Police, Shillong, Comissioner Transport , Shillong, Deputy Comissioner West Jaintia Hills, SDO Amlarem Sub-Division, DTO Jowai Enforcement –West Jaintia Hills.
Shillong,15 Naiwieng:Ka Khun Hynniewtrep National Awakening Movement (KHNAM) ka la phah jingthoh sha u myntri rangbah duh ka Ri u Narendra Modi namar ka jingkyrduh umphniang sharak ha kane ka jylla.
Ha ka shithi sha u Modi ka la KHNAM ka la ong ba ka umphniang sharak ka dei ka rashon ba ju sam sha ki longing kiba duk ha kane ka jylla lyngba ka Public Distribution System kaba la ai bhah kyrpang da ka sorkar India ha ka dor kaba jem.
Ka la ong ba ha u snem 2014 la ai umphniang sharak 6,492 KL lyngba ka Indian Oil Corporation, hynrei ka la don ka jingduna kynsan ka umphniang sharak ha kane ka jylla bad katei ka la ktah ia ki longing kiba duk.
Ka KHNAM State Youth Wing ka la pyntip ruh ha u Modi ba ka la ia kynduh ia u Joint Director of Supply, ka sorkar Meghalaya ban pan jingshai balei ba ka duna umphniang sharak bad ka la ioh jubab ba ka sorkar India ka la pynduna bhah ia kane ka jylla.
Ka la kynthoh ruh ba ka skhim PMUY bad ka Direct Debit Transfer na bynta ka umphniang sharak ka dei ka projek jong ka sorkar India , hynrei ha kane ka jylla kiba bun kiba pyndonkam umphniang sharak dei ki longing kiba duk.
Ha ka shithi ba la soi da u President Youth Wing ka KHNAM ka la kyrpad ia u Modi ban tuklar halor katei ka jingeh ki longing kiba duk.
Shillong, 15 Naiwieng:Ka Balang Presbyterian Nongsawlia, ka khot sngewbha ia baroh ki paidbah sha ka jingiaseng ban rakhe ia ka jingdap 175 snem ka jingwan poi jong u Pastor Thomas Jone I bad ka long jongu ka Anne Jones ha Saitsohpen, Sohra kaban long ha ka 18-20 tarik Naiwieng, 2016.
Ha ka jingpynlait khubor u Pastor RF Kharkrang u la ong ba ka snem 1941 ka dei ka snem bym dei ban klet ha ka 22 tarik Jylliew,la suit rong ksiar ia ka ri Khasi Jaintia da ka jingwan poi jong u Pastor Thomas Jone I bad ka lok.
Halor kane ka jingrakhe, ka Khasi Jaintia Presbyterian Assembly bad ka Balang Presbyterian Nongsawlia kaba pdiang ia kane ka jingiaseng ban ai nguh ia u Blei na ka bynta ka jingdap 175 snem ka jingwan ka khubor babha.
U la ong ba na bynta ki pastor, ki dkhot ba ki delegate kiba wan naduh sngi Thohdieng ka 18 tarik ki dei ban leit beit sha iingmane ha ka por 11 baje mynstep ban rejister bad ia kiba sahmiet la pynbiang jaka thiah bad ki dei ban rah jain stang shuh nalade.
Kiba leit rwing ki dei ban buh ia ki kali ha ki jaka ba la pynbeit bad ia ki paidbah ba wan ha ka sngi blei ki dei ban burom ia ka jingpyniaid kali bad ki lah ban wan da kano kano ka kali heh ne kaba rit ruh namar ba ka jaka ieng kali kam da jngai na jaka ba don ka jingiaseng.
Shisien ba la rung sha jaka ieng kali, ym lah shuh ban mih wat kiba la don lypa ka car pass ruh.
Ki paidbah kim dei ruh ban bret pathar ia ki jaboh, ki sla song ja, ki plastik bad kiwei ba pynjaboh ia ka mariang.
Kiba wanrah khyllung ki dei ban peit bad sumar bha ban lait na ka jingjia ba sngewsih, bynrap ka kyrwoh na u Pastor Kharkrang.
Shillong, 15 Naiwieng:Ka pisa ka tyngka, ka pynlynga, bad kane ka jia ia ki paidbah ka sor Shillong kiba hap ban shang kylleng ka nongbah ban leit wad pisa na synduk ATM wat haduh shiteng miet.
U nongthoh khubor u la iohi da la ki jong ki khmat ia ki paidbah ba wad pisa na ki ATM na kawei ka jaka sha kawei pat haduh shiteng miet ruh kim khein shuh.
Ym tang kiba mareh na kawei ka jaka sha kawei pat shimiet, hynrei ki hap ban ieng lain uba jrong bha ban ioh sei pisa na synduk ATM ha kylleng ka nongbah Shillong.
Ha ka jingiakren bad ki katto katne ki briew ha kane ka miet sngi Hatmajai, ki la iathuh ba ki hap ban mareh na kawei ka ATM sha kawei pat namar ba don ki jaka ba u lain u dang jrong hynrei ka pisa ka la lut noh.
Ka jingieng kaba khampher tam namar ba ki paidbah kim khein shuh wat ki kynthei ruh ki ieng lain shaid ha ka por mynmiet ban poi sha ka syndon ATM.Ha ka ATM kaba don ha Mission Compound, Mawkhar bad ha ka thain Jaiaw, Khyndai Lad, la iohi ba ki briew ki ieng lain haduh 12 baje ruh ym pat kut bad bun kiba hap ban leit phai iing noh tang namar ba ka synduk pisa ka ATM ka la lut pisa noh khait bad mynsngi ki jingkhang ATM ki khang kdam kdam bad don kiba plie hynrei ki thylli khlem don pisa.
Bun kiba la iakren danda ba ka surgical strike ne ka jingkyndang pisa tuh -pisa thok jong u Myntri Rangbahduh ka ri u Narendra Modi ka la long kaba shyrkhei bha namar ba wat shiteng synia ruh ki briew ki hap ban ieng lain ban leit sei pisa bad ka long ruh ka khana kaba khampher tam naduh ba ka ri India ka la ioh ia ka jinglaitluit.
Hynrei kum kane ka jingiamareh ban leit wad pisa kam jia tang ha kane ka nongbah hynrei la iohi ba sha kiwei ki jaka jong ka ri ruh ka jia kumjuh.
Ka iew iadie iathied ruh ka la iakynduh jingeh namar ba ki nongdie ki ud bym don khutia lada ai da ki kot heh T.2000 kaba thymmai, ka jingbor jingthied jong ki briew ruh ka duna namar ba ki bank kim pat ailad ban sei bun pisa.
Watla ka sorkar pdeng ka la kren skhem ba ki paidbah kim dei ban khuslai namar ba ka pisa kam duna hynrei haduh mynta kam pat poi pahuh satia namar ba ki paidbah kiba leit ieng lain mynsngi ha ki synduk ATM, ki hap ban mih thylli namar ba kim don pisa shuh.
U myntri rangbahduh ka ri u Modi u la pynbna kynsan ha ka 8 tarik Naiwieng ba ki lut pisa T.1000 bad T.500 kim iaid kam shuh bad baroh dei ban leit bujli noh sha bank.
Kane ka sienjam ba la leh u Modi, ka long ba u ong, ban tehlakam ia ka jingkynrei ki pisa thok, ki nongbuh pisa tuh bym hok kaba ktah ia ki paidbah.
U la ai lad ia ki paidbah ban pyndep ia ka jingbubli pisa haduh ka 30 tarik Nohprah bad hadien kaneka sorkar kan sa pynbna da kumwei pat.
Nongpoh, 16 Naiwieng:Mynta ka sngi, la pynlong kyrkieh ia ka jingialang ba la ialam ruh da U President ka Confederation of Ri Bhoi People CORP Central Body- U Bah Bandari Ryntathiang, ka pynpaw ia ka jing-sngewkhia ka ba jur halor ka jingpyniap ia ka Kong Rose Mary Mawlong kaba na shnong Sumer Ri Bhoi District, da u Bah.
Donbor Rymbai naka shnong Liarkhla, Ka Seng ka sngewkhia jur khamtam namar ba  u Donbor Rymbai u dei u wei na ki Dkhot  ka Seng, bad kane jingleh jong u ka la pynkyndit ia ki member baroh, ha kaba kum ka Seng kam jukhmih lynti bad kam poi pyrkhat ei ei ruh em, ba kum u briew u ba don hapoh ka Seng Bhalang un leh ia kum ia ka tei ka kam riew khlaw  kaba poh jait haduh katta katta ha ka imlang ka sahlang.
Kumta, ha kane ka jing¿alang  kaba kyrkieh u President ka CORP Central Body u Bah Bandari Ryntathiang, U la Weng Mardor ia U kum u Dkhot hapoh  ka Seng  naduh mynta ka sngi.
Namar kane ka jingleh jong U kala long pyrshah palat bad kam ¿ahap bad ka rukom treikam ka Seng namar ka Seng ka don ki rumkom treikam na ka bynta ka bha ka miat ha ka imlang ka sah lang bad ka seng ka don ia karukom trei kam  naka bynta ban iada  ia ka ri bad ka Jait bynriew hapoh ka dong bad ka thain, hynrei kum kane ka jait kam riewkhlaw jong u ka Seng kan ym lah da leilei ban un dang don hapoh ka Seng.
Shuh shuh ka Seng ka shim ruh ba ka  jingleh kam sniew jong uno uno u dkhot ka dei beit ka kam shimet ka jong u bad ka Seng kam don jingkitkhlieh lane kyrshan ia kum u ta u riewsniew.
Ka Seng ka Pynrem jur ruh ia katei ka kam riew khlaw kaba U Bah Donbor Rymbai u la leh haduh ba u la nud ban shim shi syndon ia ka mynsiem briew, naka liang ka Seng ka kyntu jur ruh ia ki bor ka ain, ban kham shimkhia ban ym ailad ia kiba kum kine ki jait kam sniew ban ym long ka nuksa ia kiwei pat ba kin dang mutdur ia kiba kum kine ka jait kam riew khlaw ba kin jia biang namar ka dei ruh ka kam kaba pynma pynsmiej bad pynjah burom ia ka jait bynriew khamtam ia ki kmie ki kpa bad kiba ha iing hasem.
U Bah.
Bandari Ryntathiang, U la ai ka jingiaroh bad khublei kyrpang ruh ia ki nongtrei jong ka Police Outpost Khapmara (Bhoirymbong), ka Umiam Police Station bad ia ka Mawlai Police Station kiba la trei shitom bad kiba la shim khia ban bud dien khlem pynslem haduh ban da ïoh kem mar mar ia u nongleh kam sniew.
Ka Seng ka pynpaw ruh ia ka jingsngewlem khamtam ki khun ki kti bad ki ba ha iing hasem ki lok ki jor bad kiba ieid ba thoin baroh jong I Kong Rose Mary Mawlong, halor ka jingduh noh ka jong ki ia I da ka jingshah pyniap dusmon.
Kane ka long kat kum ka kyrwoh khubor ba la pynlait da uublicity Secretary CORP Central Body Bah.
Karbius Lyngdoh.
Shillong,15 Naiwieng:Mynta ka sngi hat majai , ki pulit ki la rah ia u Rangbah shnong jong ka Liarkhla, Ri-Bhoi district u bah Donbor Rymbai, 41 snem karta ban tohkit namar ba la suba pyniap ia kawei ka longkmie kaba la lap mynhynnin ka sngi na Ryndangbriew, Mawiongrim.
La rah ia u bah Donbor da ki pulit ka Umroi PS bad hadien la aiti noh sha ki pulit ka Mawlai PS.Katkum ka tyllong khubor na ki pulit la ong ba la pynngat ia u ha ki kyndon Mawlai PS case no 98(11)2016 u/s 302/201 IPC.Ia ka longkmie ba la lap mynhynnin ka sngi na Ryndang briew la ithuh kyrteng kum ka kong Rosemary Mawlong ( 32 snem karta) kaba shong basah ha Sumer, Ri-Bhoi district, katei ka longkmie ka la don 3 ngut ki khun.
Ia ka metiap jong ka la leh post mortem mynhynin ka sngi ha NEIGRIHMS, Shillong bad mynta ka sngi la aiti sha ki bahaing hasem.
U SP ka East Khasi Hills u bah M.Kharkrang u la ong ba yn tothkit ia katei ka jingjia da ki pulit ka East Khasi Hills ryngkat bad ki pulit ka Ri-Bhoi district.
Shillong, 15 Naiwieng:Hapdeng ka jingkyrduh pisa, ka sorkar jylla ka la thaw da ka komiti na ka bynta ban lum thikna ia ka pisa na ki karkhana kiba don ha kane ka jylla lyngba ka bhah jongki kaba dei ia ka imlang sahlang ne ka Corporate Social Responsibility (CSR).
Kane ka bhah kaba ka sorkar ka la ioh na ki karkhana ka long 2 percent, kaba ki dei ban thep sha ka sorkar na ka bynta ban pyndonkam ha ki kam pynroi bad ki jingmyntoi jong ki paidbah.
U Myntri rangbah ka jylla u Dr Mukul Sangma u la lum ia ka jingialang bad ki heh ka tnad karkhana bad kiwei halor kane bad ka la rai ban thaw ia ka komiti ban peit bha ia kane ka jingoh khajna na ki karkhana kan wan beit sha ka pla ka sorkar katkum ka percent ba la buh.
“Ka Parliament ka la pass ia kane ka ain ha 2013 bad ka la treikam ha baroh ki karkhana naduh u snem 2014 ba ki karkhana ki dei ban mang 2 percent na ka jingioh nong jongki sha ka CSR", la ong u Myntri Rangbah haba kren hadien ba la wai ka jingialang.
Katkum ka jingong u myntri rangbah ka sorkar kan thaw da ka tnad kaban peit ia kane khnang ban pynthikna ba kan nym lait ei, na ka bynta ban leh ia ki kam ban myntoi jong ki paidbah.
U la ong ba ia mynta ym pat tip katno ka sorkar kan iohlum na ki karkhana bad kan sa tip hadien ba la ioh lut ia ki jingkhein baroh.
Nongpoh, 15 Naiwieng:Kumba ka tnat Excise ka la pynmih ia ki kyndon ain ba kino kino ki dukan kyiad ne (Wine Store) ki dei ban jngai kumba 100 meter na ki Iingmane, ki skul, ki hospital bad ki surokbah (Highway) bad haba pynshong nongrim ia kane, mynta ka sngi ka RBYF Umsning Circle, ka la pynpaw ia ka jingpyrshah kaba jur halor ka jingthmu ban buh ia kawei ka Wine Store ha harud ka surokbah NH– 6 ha Umnget, Ri Bhoi District.
Ka daw kaba la pynlong ia ka RBYF ba kan pyrshah ia ki briew kiba thmu ban plie Wine Store ha katei ka shnong, ka long ba ka seng ka la lap ba katei ka jaka ia kam pat don satia 100 meter na surokbah, namar ka seng ka lap ba ka dang don tang kumba 50 meter, kaba long pyrshah ruh ia ki kyndon ia kaba la buh da ka tnat Excise.
Haba pynpaw ia ka jingpyrshah ia u trai uba la thmu ban buh Wine Store ha katei ka jaka, na ka liang ki nongialam ka RBYF Umsning Circle, ka la ong ba ka seng kan sa leit ban iakynduh ia ka tnat Excise ka Ri Bhoi bad ha kajuh ka por ka seng ka la dep ruh ban phah ka jingujor sha u DC ka Ri Bhoi, u Superintendent of Excise Ri Bhoi bad Assistant Commissioner of Excise, na ka bynta ban dawa ba ki dei ban pynsangeh noh mardor bad weng noh ia ka license jong katei ka dukan.
Haba kren sha ki nongthohkhubor, na ka liang u Bah G.K Lymphuid, General Secretary ka RBYF Umsning Circle, u la ong ba ka seng naduh kaba sdang ban plie ia katei ka Wine Store, ha kaba wat na ka liang u Superintendent of Excise barim ka Ri Bhoi District, um shem la pdiang ban buh Wine Store ha katei ka jaka, namar ba ka la pynkhein ia ki kyndon ka tnat Excise, hynrei ka RBYF ka la pynpaw ia ka jingsngewlyngoh namar ha une u Superintendent of Excise ba thymmai u ai lisen sha u trai ban plie Wine Store ha katei ka jaka.
U la ong ruh, ba ka seng kam don kano kano ka jingpyrshah ia u trai katei ka Wine Store, lada u bud ia ki kyndon ka tnat Excise bad ha kajuh ka por ka seng ka la pynpaw ruh ia ka jingsngewkhia halor ka jingkharoi ki dukan kyiad ha shilynter ka surokbah, kaba la ktah ruh ha ka imlang sahlang bad khamtam eh ka long ka jinglehrain ban ong kumta kata ka Christian State.
Kumta haba iadei bad kane, ka seng ka kyntu ruh ia ki bor bahalor khamtam ia ka tnat Excise, ba kim dei ban ai laisen sha ki briew kiba thmu ban dukan kyiad da kaba pynkhein ia ki kyndon ain, ka la byrthen ruh ba lada jia ba ka sorkar kan dang bteng ban ai laisen, ka seng kan sa shim da kiwei pat ka lynti, u la bynrap.
Shillong, 15 Naiwieng:Ka jingialang ba 4 sngi hapdeng ki heh shipai khappud ka india bad Bangladesh ka la sdang mynta ka sngi hat majai ha Sylhet, Bangladesh bad katei ka jingialang kan kut ha ka 18 tarik mynta u bnai.
Ki don 18 ngut ki heh shipai ka BSF kiba la leit sha katei ka jingialang bad ia kitei la ialam da u Shri P K Dubey, IG BSF, Meghalaya Ftr, la synranlang da u Shri Jai Bhagwan Sangwan, IG Tripura Ftr, Shri N S Jamwal, IG, Mizoram& Cachar Ftr bad kiwei pat ki heh shipai.
Ia ka kynhun na Banalgdesh la ialam da u Qazi Masroor Ullah, Additional Director General Region Comdr, North East Region, Sarail of Border Guard Bangladesh and Region Comdr, South East Region, Chittagong.
Ha ka sngi sdang jong katei ka jingialang la ia kren ia katto katne tylli ki mat kiba khang kongsan kum ka jingkynrei ki kam pyntriem ha khappud, ka jingryngkang pud bad kiwei pat kiba jia ha ki khappud ka jylla Assam, Meghalaya, Tripura bad Mizoram.
Yn ia kren ruh ha ka sngi kaba bud ia ka mat ka jingdon ki seng lehnoh ha khappud khamtam kiba ioh lad ban ryngkang pud sha Bangladesh.
La ong ba ka la don ka jingiakren kaba ia sngewthuh jingmut bha hapdeng ki heh shipai India bad Bangladesh.
Shillong, 16 Naiwieng:Ka KHADC ka la pynduh noh ia ka T.20 klur tyngka ban shna pynbha ia ka surok ba la don lypa naduh Nongstoiñ sha Wahkaji bad ia katei ka T.20 klur ba la mang tyngka la pynrung noh da kaba ai bhah sa mar T.1 klur ia ki MDC ka KHADC nalor ka T.2 klur tyngka ba la mang ban ai bhah sha uwei u MDC, kaba mut ka bhah jong uwei u MDC mynta ka long T.3 klur tyngka.
Katei ka pisa ka dei kaba dang shu ia bate tang da ka ktien namar ba ka dei kaba la mang lyngba ka T.133 klur tyngka kaba ka KHADC ka la ioh bhah kyrpang na ka sorkar India lyngba ka Special Assistant Schemes, katba katei ka pisa pat ka dang don haduh mynta ha ka sorkar jylla.
Na katei ka pisa T.15 klur ka dei ba ka KHADC ka la mang ban pynbha ia ka surok kaba jngai 73 kilomitar naduh na Nongstoiñ sha Wahkaji katba ka T.5 klur kaba sah na katei ka T.20 klur pat la mang ban pynkha surok sha ki shnong kiba donkam.
Ia kane la pyntip u bah Pynshngaiñ N Syiem ha ka jingialang hapdeng ki seng bapher bapher kiba kyrshan bad pyrshah surok 2 lane ha ka jingialang kaba la long ha ka 30 tarik u nailar, 2016.
Katei ka rai jong ka KHADC ban pynduh noh ia katei ka T.20 klur tyngka ban pynbha surok ka dei hadien ba ka Public work Department ( PWD) ka sorkar jylla kam ai jingbit ia ka KHADC ban trei ia katei ka kam.
Haba kren halor katei ka mat, u General Secretary ka HYC-Robertjune Kharjahrin, ka seng kaba don lang ha katei ka jingialang ha ka 30 tarik u lber, u la ong ba ha katei ka jingialang (30 tarik) u bah Pynshngaiñ, CEM u la ong ba lada dang duna ruh ban trei ia katei ka surok yn dang ai shuh ruh ka pisa.
Haba kren halor ka rai ka KHADC ban pynduh noh ia ka T.20 klur na ka bynta ban shna surok kumba la rai ha katei ka jingialang, u bah Robert u la ong ba katei ka seng kan ym shah ia ka KHADc ba kan leh katba mon ban shu kren tdong tdong khlieh khlieh.
“Ki ong ban pynshna surok, ngi la mynjur, ka jingmut jong ngi ka long ba ka KHADC kan dei ka nongbei tyngka, mano ban tharai ba ka KHADC kan shna hi, ngi tip ba ka KHADC kam don ia ka tnad PWD, kam don ruh ia ki briew kiba tbit ( expert) ban peit ia katei ka kam-Lada ka KHADC ka kwah ban shna hi ka pyni ba ki kwah dohkyndang na katei ka T.20 klur hynrei kan bishni leh aiu ban ban pyntrei ka PWD ka sorkar ia katei ka kam haba ka jingmyntoi ka dei hi ka jong ki paidbah" u la ong.
Katkum ka jingkren utei u heh HYC u la ong ba ka district Council ka la dei ban aiti ia ka kam sha ka PWD kaba la biang ki briew kiba tbit ban peit bad lada jia ba kam shaniah ruh ka dei ban buh da ki kyndon ban pynthikna ba kan sei ka surok kaba bha.
“Lada kim shaniah buh kyndon, buh da ka por ba katno snem ka surok kam dei ban jot, kan eh aiu kata?" ong biang u bah Robert uba la bynrap biang da kaba ong “Lada ym hun katta ruh , buh kyndon ba ka PWD ka dei ban ai ripod katba nangiaid katei ka jingtrei".
La sngewthuh na ka jingiakren ba ka HYC kan ym ailad ia ka KHADC ban pynduh ia katei ka T.20 klur kaba la mang na bynta ka jingmyntoi u paidbah.
Lah ban kdew ba ha ka jingialang kaba la long ha ka 30 tarik u nailar, ki la don bunbah ki sengbhalang ba kynthup ia ka KSU, HYC kaba la wan ha ka kyrteng jong ka JACSO, ki joint Action Committee kaba kwah surok 2 Lane bad kiwei pat ki seng.
Jowai, 16 Naiwieng:Ka Jaintia Students’ Union (JSU) sengkmie ha ka jingpyllait khu-bor  mynta ka sngi ka pynpaw ia ka jingsngew-khia halor ka jingkhap ngiah bad ka jingia tyngian  palat ki  paitbah haba ienglain haki bank ban shim ne sei pisa ne ha kaban kylliang iaki pisa.
Shuh shuh ka JSU kala ioh ruh ban sakhi iaka jingjia haki ktto katne ki bank ha kaba ki piadbah kiba ienglain ki poi shaduh u pud ban ia tim ia tla ne ban ia pyninia iwei a iwei pat namar ka jingiaknieh lain lane namar ka jingia tyngngian.
Kane ka lah ruh ban wamlam wat shaka jingia mynsaw naka jingia kynad lane daka jingthaid ban ap ha u lain.
Kumta halor kine ki jingeh, na ka liang ka nongialam jongka JSU kila lap ba kane baroh ki kynrum kynram lane ki jingia khajia ki mih namar ba ki paidbah ki hap beit ban ieng hala u jong  u lain bad kim ioh satia ban mih shabar jongu lain shisien baki la ieng.
Bad lada ki mih shabar u lain kin shah knieh noh ha kiwei pat.
Kumta ka seng da kaba sngewkhia ia kane ka jingeh jongki paidbahka la kyntu bad ai jingmut iaki bor pyniaid jongki Bank bapher bapher hapoh ka Ri lum Jaintia ban ai lane sam noh daka Token Number ia kino kino ki briew kiba kwah ban shim lane buh pisa, khnang ba ki paidbah kin ym donkam ban ieng lain sah hajuh daki bun bun kynta, hynrei ban sngap beit iaka jingkhot ia u serial No.bad lada leh kumne ki paidbah kin suk bad kin ioh ban pyndep ia kiwei pat ki kam.
Ha kajuh ka por ka JSU ka kyntu ruh iaki nongpyniaid iaki bank, ban buh ia ki briew ha kaban khot ia U serial No.lane u token No.jongki paidbah, bad ha kajuh ka por kalong kaba bha shuh shuh lada ki Bank ki pyndonkam daki Kor pynsawa (Mouth Pice) ha kaban khot ia u token Number.
Shillong,16 Naiwieng:Ka ingbishar jong u Judicial Magistrate First Class, Shillong ha ka 25 tarik u risaw ka la rai pynrem ia u Robert Lamlasuong Singson uba la shah pynngat kyndon ain Madanriting Traffic Branch u/s 184 M.V.Act , ute iu la shah dain kuna namarba u la niah kali ha ka rukom kaba ishyrkhei, la dain kuna ia u T.1000 tyngka.
Shillong, 16 Naiwieng:Mynta ka sngi la iohi ba ka la don ka jingkhnyra nongdie madan da ki bor jong ka Shillong Municipal board bad ki bor pyniaid district ha kaba la iohi ba ha ka por shiteng sngi eiei ki pulit ki la beh krad ia ki nongdie madan kiba shong ha lynti iaid kjat bad rud surok ha ki thaiñ Umsohsun.
La iohi ba ha surok Umsohsun GS road ki surok, ki lynti iaid kjat ki la kham kylluid hynrei dang don pat sa katto katne ngut kiba dang phriang ia ki jingdie jong ki bad la iohi ba ki khar die alumuri ki dang ia heh iew ka khleh alumuri.
Ha Iewmawlong ym shym la iohi ba kan don katei ka jingkyndang ia ki nongdie madan kynthup ki khar die shana, hynrei une u nongthohkhubor u ba la poi iaid lynti biang na katei ka jaka ha ka por mynmiet 6 baje eiei u la iohi ba ki pulit jainiong jain stem ki la leit ban kyndang ia kiba shong die jhur ha motphran ha ka jaka ba ju ieng ki bos sawkhmut ba kamai Mawlai.
Ha ki thain Khyndailad ka la don ka jingiapher khyndiat ha kaba ki lynti ki la kham kylluid.
Kate ika jingkhynra ka dei hadien ba ka Meghalaya high Court ka la pynmih hukum ha ka 10 tarik mynta u bnai ba dei ban weng noh ia ki nongdie madan kiba pynkhapngiah ia ki lynti iaid kjat bad ki surok bah.
Ha kawei pat ka khubor, u Chief Executive Officer ( CEO) , Shillong –Municipal Board u la ujor sha ki pulit ba ha ka 15 tarik mynta u bnai katei ka tnad ka la khynra nongdie madan ha ki thaiñ Khyndailad bad marjan jong ka , hynrei hadien ba la kyrpad bun bunsien ia ki nongdie madan ba kim dei shuh ban pynkhapngiah ia ki lynti iaid bad ki surok uwei u nongdie madan uba la tip kyrteng kum u Prem Shah u leh bym salia bad u phriang ia ki jingdie jong u kiba mar pyrshah bad ka Ajmera Marbles, Motphran, Shillong.
Ki pulit ki la kem ia utei u briew mynta ka sngi.
Ka kong Angela Ryngad ka la ujor sha ki pulit ba ha ka 15 tarik mynta u bnai , ki briew bym ithuh ki la kurup ia ki tiar ki nongdie madan kiba shongdor T.50 hajar tyngka, katei ka jingkurup ka dei na ki thain GS road bad Khyndailad.
Shillong, 16 Naiwieng:2 ngut ki nongrah pisa ban thep sha ATM ki la shah kem naba ki la pyndonkam bakla ia ka pisa ba ki rah ban leit thep sha ATM, katei ka pisa ka dei hadhu T.22 lak tyngka kaba la thmu ban thep ha ki ATM kiba don ha sor Tura, West Garo Hills.
La ujor ia katei ka jingjah pisa da u Debasish Mondal ka SIS Cash Service Pvt.
Ltd ha ka 8, 9 bad 10 tarik mynta u bnai namarba u la lap ha ka por ba leh audit ba ka pisa kaba kot haduh T.22,06,800 ka la duna jingkheiñ.
Ia kitei ki pisa ban leit thep sha ATM la aiti ha ki 2 ngut kiba la tip kyrteng kum u Amit Dalu bad u Rupon Das na Garo Hills.
Utei u ophisar jong ka SIS Cash Service Pvt.
Ltd u la ong ba hadien ba la ujor FIR la kem ia kitei 2 ngut ha ka 12 tarik mynta u bnai bad ki pulit ki dang tohkit ia ka jingjia.
“Ki dang don ha kti ki pulit bad dang pyrshang ban lap biang ia kitei ki pisa" u la ong.
U la iathuh ruh ba la ai ia ki password ha kitei ar ngut bad la lap pynban ha ka por audit ba ka pisa ka jah.
Shillong, 16 Naiwieng:Ka Hynniewtrep Youth Council ( HYC) Central Body mynta ka sngi ka la leit sha Secretariat ban ia kynduh ia u Chief Secretary ka jylla u K.S Kropha hadien ba ki la ioh jingpynthikna na ophis u CS ba ka por ia kynduh bad ki kan dei 3:30 baje nohphai sngi.
Ki nongialam katei ka seng hapoh ka jingialang u General Secretary u bah Robertjune Kharjahrin bad u Vice President u bah Donbok Kharlyngdoh ki la poi ha Secretariat ha ka por 3:00 baje eiei ban ap ia katei ka 3:30 baje hynrei la pyntip na ophis u CS ba um lait shuh ha katei ka por bad la rah ia ka jingiakynduh jong ki sha ka 4 baje.
Khyndiat minit shuwa ban dap 4 baje ki nongialam bad ki dkhot katei ka seng kiba don kumba 15 ngut eiei ki la poi hakhmat ophis u CS hynrei la pyntip ia ki ba um don hapoh ophis bad u don sha kawei pat ka jingialang.
Ki nongialam katei ka seng ki la ap ia u Chief Secretary hakhmat ophis jong u hadhu ka por 5:30 baje hynrei um pat wan, kumta ki la rai ban mih noh bad ki la buh ia ka shithi dawa jong ki ha ophis jong u.
Haba kren sha ki nongthohkhubor u bah Robertjune Kharjahrin u la pynrem jur ia u Chief Secretary ka jylla namarba u shu phah wan kai ia ki nongialam katei ka seng.
“La phah wan ha ka por 3:30, ki ong ba u don jingialang kyrkieh kumta la rah noh sha ka 4 baje, da la dei ka por ia kynduh ki ong ba u la leit sha kawei pat ka jingialang, ngi pynrem ia u Chief Secretary namar ka jingbymn kheiñkor jong u ia ka por ba la ia kut ban ia kynduh, katei ka jingjia kam dei shuh ban dang jia nangne shakhmat , u dei ban biang por haba ia kut ym ban shu pynlut kai ia ka por u paidbah" ong u bah Robert haba ia kren bad ki nongthohkhubor ha Secretariat.
Kham hadien la ioh jingtip ba u Chief Secretary u la shah khot kyrkieh ha u myntri rangbah ka jylla u Dr.Mukul Sangma ban don ryngkat ha ka jingialang kaba u myntri rangbah u la pynbeit.
Nongpoh, 17 Naiwieng:Wat la ka sorkar jylla lyngba ka tnat Animal Husbandry & Veterinary Department (AH&VD), ka la rai ban ksam shkor, ha manla ki skhor jong ki masi bad jurip ruh da ki doktor ban khmieh ia ka koit ka khiah ki masi kiba don ha Iew die masi ha Khanapara, Ri Bhoi District, ha shwa ba kin pyllait sha ki iew hi hat na ka bynta ban ot doh bad ha kajuh ka por kaba long ruh kum shibynta ban tehlakam ia ka jingshalan tuh ia ki masi sha Bangladesh.
Hynrei kane ka jingthmu ban jurip ia ki masi da ki ki Doktor na ka tnat AH&VD bad kata ka jingpyndait ia ki sohshkor, kam shem la don satia, namar na ka liang ka Hima Mylliem ka la khang da kaba kynnoh ba ka don ka jingkhrong pisa beain ha katei ka Iew die masi kaba don ha Khanapara.
Kumban shu pynkynmaw hangne, ka kynhun ki nongotdoh hapoh ka lama jong ka Khasi-Jaintia Butcher Welfare Association (KJBWA) ha ryngkat bad ka Federation of Khasi Jaintia & Garo People (FKJGP) Sengkmie, ki la kyntu ia ka sorkar ba kan wad ia ki lad ki lynti khnang ban tehlakam noh shisyndon ia ka shalan tuh ia ki masi sha Bangladesh, kaba dei ruh ka dawbah kaba la pynlong ia ka jingkiew dor ba khah khah ka doh masi ha Ri Khasi Jaintia.
Kumta na ka liang ka kynhun nongotdoh KJBWA kaba la ialam da u Vice-President Bah Generous Warlarpih, ryngkat ka jingsynranlang ki nongialam ka FKJGP ia kaba la ialam da u Bah Dundee C.Khongsit uba dei ruh u General Secretary, ha ryngkat bad ki dkhot ka seng, marsien iaioh jingtip halor katei ka jingshah khang ban jurip da ki Doktor bad ban leh ia ki Ear Tag, mar mar ki la leit ban iakynduh ia ka Kong D.Phawa, ADC ka Ri Bhoi District, na ka bynta ban iohjingshai halor katei ka jingdon jong ki briew kiba pyrshah ban jurip ia ki masi ha katei ka Iew.
Ha kane ka sngi ka Kong D.Phawa, ka la pynshai ba ka ka hap hi ban pynsangeh ia katei ka jingjurip ia ki masi kiba don ha katei ka iew, namar ba ka la don ka jingpyrshah bad shisien ba la don kiba ujor pyrshah lada leit sha katei ka jaka hap ban leit ryngkat bad ki Magistrate, hynrei kumba ka long mynta ym la don Magistrate namar ki don ha la ki jong ki jong ki duty bad ka long ong ruh ba ha ka taiew ban wan yn leit ban jurip ha ryngkat ki Magistrate.
Haba iakren bad ki nongthoh khubor, na ka liang u Bah G.Warlarpih kum u nongialam ka KJBWA, u la ong ba ka kynhun jong baroh hi ki nongot doh ki dap da ka jingsngewkhia bad sngewsih halor kane ka jingpynsangeh da ka Hima Mylliem ban jurip ia ki masi ha kane ka Iew, ha kajuh ruh ka por u la pynpaw ruh ia ka jingsngewlyngoh ia ka jingdon jong ki briew kiba pynwit ia kane ka jingthmu babha ka sorkar bad pynrem ruh ia ka jingkynnoh, kaba la kynnoh khlem nongrim da kaba kam ba ka don kata ka jingkhrong pisa jubor na ka bynta ba jurip ia ki masi ha katei ka Iew die masi.
“Jin lada ia ki masi kiba don ha kane ka iew la shalan tang sha Ri Khasi Jaintia bad lada kam don ka jingshalan tuh sha Bangladesh, ka doh masi kam da kiew dor khah khah, kumba ka long mynta ngi thied ia ki masi ha ka dor kaba rem, namar ia u masi uba ngi shait thied ha ka dor T.30000 (Lai phew hajar), hynrei mynta pat ngi hap ban thied haduh T.35000 haduh T.40000 uwei u masi" ki la ong.
Ha ka jingialang ki nongotdoh ha katei ka Iew, ka la mih ruh ka sur ban sangeh thied masi na katei ka Iew, hynrei namar ka jingkyrpad da ki bar jylla kiba la wanrah ia ki masi na ka bynta ban die ha katei ka Iew ba ki shem jingeh ban pynphai biang bad kumta ki la weng noh ia katei ka jingthmu ban sangeh thied, hynrei lada ka Hima Mylliem ka dang bteng ban pyrshah bad lada ka sorkar kam sngap ia ka jingeh ki nongotdoh, ki la rai ruh ban pynlong da ka sangeh noh ban thied masi na katei ka iew, ki la bynrap.
Katba na ka liang u Bah Dundee C.Khongsit, u la ong ba ka seng ka sngewlyngoh ban tip ba ka Hima Mylliem ka pynsangeh noh ban jurip ia ki masi kiba don ha katei ka Iew, namar lada ka don kata ka jingkhrong pisa beain da ki riew shimkabu ruh, ki la dei ban ujor ia kita kiba donkti sha ka Ain khnang ba kan leh ia kaba donkam, hynrei lada ka shu leh kumne khlem da pyntip ia kita kiba donkti, ka long pynban kum ka jingai mynsiem ia ki nongkhaii tuh kiba mlien ban shalan tuh ia ki masi ka Bangladesh.
Kumba ka seng ka la lap ba dang don ki masi kiba la poi sha Laitlyngkot bad Pynursla ia kaba la thmu ban shalan tuh sha Bangladesh, namar kitei ki masi kiba la ioh ban kem da ka seng kim don don satia ia kita ki Ear Tag kaba la leh da ka sorkar, kumta haba iadei bad kane ka seng ka kyntu ruh ia ka sorkar ba kan pyntreikam noh ia ki kyndon ain ba ka la buh bad katkum ki kyndon ain la khang pyrshah ia ki masi ban shalan khlem da don shwa ka jingjurip ia ki, u la bynrap.
Shillong, 16 Naiwieng:Ka BJP Meghalaya ka la iaroh ia ka sienjam ba la shim da u Myntri Rangbahduh ka ri u Narendra Modi ban rat dyngkhong ia ka pisa tuh bad pisa thok da kaba pynduh noh ia ki lut T.1000 bad T.500.
Ha ka jingpynlait khubor mynta ka sngi, u Vice president ka BJP Bah Banshai Khongwir u la ong ba ka party ka kyrshan tylli ia ka jingleh jong u Myntri Rangbahduh ka ri ban pynduh ia ka pisa thok bad kamai bym hok, hynrei ha kajuh ka por, ka kyntu ia ki paidbah ban iai shah mynta shi por na ka bynta ban wanrah ia ka jingbha hadien.
“Ka BJP kaba ieng ha ka nongrim ban khang lad ia ka bamsap, ka kyntu ia ki paidbah ka Meghalaya ban iai shah shipor na ka jingiakynduh jingeh namar ka jingduna pisa", la ong u Vice president ka BJP.Hynrei ka la ong, ba kane ka dei ka por ha kaba ki paidbah ki iasnohkti lang ban tei thymmai ia ka ri kaba khlain.
“Na ka bynta sa 40 sngi, ka BJP ka kyrpad ia ki paidbah ban iai shah bad pynthikna ban pynsuk hadien kane ka por ba la buh", u la bynrap.
Ka jingialeh pyrshah jong u Myntri Rangbahduh ka ri ia ka pisa tuh bad pisa thok ka long naduh bas dang ka sorkar NDA bad lyngba kane ka atiar ba u la leh, kan pynlah ia ka sorkar ban bei ia ki kam pynroi na ka bynta ka ri.
Bun ki skhim na ka bynta ki paidbah la pyntreikam bad kin dang don shuh nangne shakhmat ha kaba u Myntri Rangbahduh ka ri un sa pynbna na ka bynta ban kyntiew ia ka ioh ka kot bad ka bha ka miat jong ki paidbah baduk ha ka ri.
Ka BJP ka la kynthah ruh ba ka India ka dei ka ri kaba la kyrkhu ba don ka spah mariang kyrhai hynrei ha kine ki snem ba la dep, hapoh ka jingialam ka Congress, ka spah ka la poi tang ha ka kti jong ki katto katne ngut haduh ba ki san phew snem ba la dep, la buh ia ka ri ha ka jingduk.
Kane ka jingleh jong u Myntri Rangbahduh kan long ka khana ha ka ri ha kaba ki mat treikam ka party ha ka elekshon, ki la urlong kumba la kular ia u paidbah,la bynrap ka BJP.Shillong, 17 Naiwieng:U Myntri rangbah ka jyll ka u Dr Mukul Sangma u la ong ba ka jingpynshitom ka sorkar ia kito ki samla kiba pule doktor na ka bhah sorkar hynrei kiba khlem shakri katkum ba la iateh, ka long ba ki dei ban siew ia ka jingiakut.
Haba kren mynta ka sngi hadien ba la wai ka jingialang kabinet, u Dr Mukul u la ong ba kito ki doktor ki bym kwah ban trei ia ka sorkar, ki dei ban siew ia ka kuna bad kane ka dei tang maka, ka polisi ba ka sorkar ka don haduh mynta.
“Ka jingduna doktor ka dei kawei ka jingeh ba sohsat bha ha ka ri bad ha ka jylla" la ong u Dr Mukul bad bynrap, ka sorkar ka la pynkhreh ban pynsted ia ka jingtreikam ki jaka pule ha kane ka jylla.
Katkum ka jingtip na ka sorkar, ki don 197 ngut ki doktor ba pule bhah ka sorkar ki jah klep hapoh ki 15 snem, kata naduh 2000 haduh 2015.
Ka long ka jingduh nong kaba khraw ia ka sorkar bad ia ka jylla ban shu phah pule doktor MBBS da kaba bei pisa ia ki samla na kane ka jylla haba ki samla kim shym la wan phai shuh hadien ba la dep pule ban shakri ha ka jylla bad kim burom ia ka jutang iateh bad ka sorkar.
Naduh u snem 2000 haduh u 2010-11, ki don haduh 197 ngut kiba la pyndep ia ka jingpule doktor MBBA na ka bhah sorkar bad kiba la dep iasoi bad ka sorkar ban shakri ia ka jylla ynda la dep pule hynrei kim khein snep satia ia ka jingiateh bad ka sorkar ha kaba kim shym la wan phai ne siew ia ka kuna ba la buh ka sorkar hynrei ki la shu jah klep ban iaid ha ka mon lajong.
Katkum ka rekod ka sorkar, ha u snem 2000-01, ki don 14 ngut, 2001-02 ki don 10 ngut, 2002-03 ki don 6 ngut, 2003-04 ki don 9 ngut, 2004-05 ki don 11 ngut, 2005-06 ki don 12 ngut, 2006-07 ki don 13 ngut, 2007-08 ki don 16 ngut, 2008-09 ki don 24 ngut, 2009-10 ki don 31 ngut.
Lehse kane ka jingleh hati sawkuna ki doktor ba la pule na ka bhah ka sorkar jylla, ka dei namar ba ka sorkar jylla kam don ki ain ba satar ban pynngat ia ki hadien ba la pyndep ia ka jingpule.
Katba ki bym pat pyndep ia ka jingpule naduh u snem 2010-11 ki don 50 ngut, 2011-12 ki don 57 ngut, 2012-13 ki don 57 ngut, 2013-14 ki don 57 ngut, 2013-14 ki don 56 ngut, 2014-15 ki don 58 ngut, bad 2015-16 ki don 57 ngut.
Dang shen, ka sorkar ka la pynkiew ia ka jingdain kuna T.25 lak ia kito ki samla ba pule doktor na ka bhah sorkar lada kim wan phai ban shakri katkum ka jingiateh bad ka sorkar.
Ha kawei ka liang, ka kynhun myntri hynne ka sngi ka la pdiang ia ka jingphah ka tnad ka koit ka khiah ia ka jingthung kam ia ki 8 ngut ki doktor ba la pule bym dei na ka bhah sorkar jylla.
Ia kane la iathuh da ka myntri ka koit ka khiah ka kong Roshan Warjri haba kren sha ki nongthoh khubor hadien ba la wai ka jingialang hynne ka sngi.
Ka kong Roshan ka la ong ba ka kabinet hadien ba la bishar bha, ka la rai ban pdiang ia ka jingtyrwa ka tnad ka koit ka khiah ban pynskhem ia ka jingthungkam ia kine ki samla.
Shillong, 17 Naiwieng:Mynta ka sngi ka KHNAM state Youth Wing ka la wan ia kynduh ia u CEM ka KHADC u bah Pynshngaiñ N Syiem ban pynpaw ba ka KHNAM ka pyrshah jur ia ka jingai kontrak ka District Council ha ki riew shimet ban sam ia ka Labour License sha ki bar jylla kiba wan bylla ha kane ka jylla.
Haba ia kren bad u President ka KHNAM Youth Wing u bah Thomas Passah, u la ong ba mynta ka sngi ka KHNAM ka la dawa na u CEM ba u dei ban weng noh ia katei ka kontrak ba la ia soi bad ki riew shimet namarba katei ka mat ka dei kaba ktah ia ka jingwan buhai kyrthep ki bar jylla ha kane ka jylla.
U la ong ba da ka jingai wais ha ki riew shimet ha ka jingsiew kaba 5% ki riew shimet kin shim kabu ban pynbun ia ki labour laisen jong ki bar jylla tang ban ioh kamai na katei ka komishon kaba 5 tyngka na ka shispah.
U la ong ruh ba ym lah ban tip ba kiba kumno ki briew kiba kitei ki riew shimet kin ai laisen bad lehse ki lah ban dei ruh ki briew kiba wan sha kane ka jylla kaba tang ka jaka shong jaka sah ruh kim pat ioh pynban ka Labour laisen ki lah ban ioh na ka District Council.
Ha ka jingiakren bad u CEM u bah Thomas u la ong ba u CEM u la kynnoh beit ba katei ka mat ka dei kaba la wanrah da u EM ka tnad Labour kaba um don jingtip satia.
Haba ia kren pat bad u EM ka tnad Labour u bah Donkupar Sumer u la ong ba la ai wais ha ki riew shimet ne ki ejen ban leh ia katei ka kam namarba ka District Council ka don duna palat ki nongtrei ban teh lakam ia katei ka kam.
“Ki briew ki don tangba ki duna" ong u bah Sumer haba ia kren bad u Rupang mynta ka janmiet.
Ka KHNAM ka la ong ba ka leit ban ia kynduh bad u bah sumer tangba um don hapoh kamra treikam jong u.
Ha kaba ia dei bad katei ka jingsyier ka KHNAM ioh ba kan don ka jingwan tyllep ki bar jylla ha kane ka jylla u bah Sumer u la ong ba kin don ki jingpynshisha kiba biang naduh ki kot ki sla jong ki nongbylla , ki jaka shong jaka sah jong ki ban pynshisha ba ki dei hok ban ioh ia ka Labour Laisen.
Katkum ka jingiathuh pat ki nongialam ka KHNAM ki la ong ba u CEM u la jubab ha ki ba la leh ia katei ka kam namarba ka don ka jinglaitei ka pisa jong ka district Council sharud ( leakage) na ka Labour Laisen.
Katkum ka jingiathuh utei u EM ka KHADC u la ong ba ka por ba la buh ia ka labor laisen kan long tang 179 sngi bad hadien kata lah ban peit biang da kumwei.
Lah ban pynkynmaw ba ka KHADC ha ka 3 tarik mynta u bnai ka la ai kontrak ha u bah Pynshngaiñ Nongbet ban sam laisen na bynta ka Ri-Bhoi District bad u ba hFelix Kharpuri na bynta ka East Khasi Hills bad katei ka kontrak jong ki kan kut ha ka 3 tarik u naiwieng, 2019 ha ka kamai kaba 5%.
Shillong, 17 Naiwieng:Ka Meghalaya Pradesh Election Committee ha ka jingialang jong ka kaba la long ha ingsah u bah D.D Lapang President MPCC ha ka 16 tarik mynta u bnai ka la rai ba katei ka seng kan ym pynieng kyrtong ha Laban-Mawprem konstitwensi ha kane ka elekshon MDC shiteng samoi bad katei ka seng ka la rai ban kyrshan tyli ia u kyrtong ka NCP.Shillong, 16 Naiwieng:Napdeng ki 30 lak ngut ki nongshong shnong ka Meghalaya, kiba ngat ha ain siew khajna na ka jingkamai ne Income tax ki don tang kumba 20 hajar ngut eiei ha ka jylla baroh kawei.
Katkum ka jingtip ba la ioh na ka tnad Income Tax, Shillong, la iathuh ba ka jingdon ki briew ba siew khajna na ka jingkamai, ha kane ka jylla ka long kaba rit bha namar ba kiba bun ki nongshong shnong kiba ka kamai kajih jongki, ka la dei ban ngat siew khajna, kim ngap namar ba ka ain ka sorkar pdeng ka la pynlait ia ki.
Haba iakren bad ki briew ka tnad Income Tax, ki la ong ba ha ka jingshisha, ki riewlum kata ki Khasi, Garo kiba shong ha kane ka jylla ki don shibun ki heh spah kiba la dei ban siew ia ka Income Tax hynrei namar ba ka don ka ain kaba pynlait, ki la shu ngat tang ha ka Sale Tax.
“Ki don tang kumba 20 hajar ngut na jylla Meghalaya kiba siew ia ka income tax bad kane ka long kaba khyndiat haba ianujor bad ki jingdon jong ki briew ba la kot ka jingkamai ban siew khajna", la ong ka khubor na ka Income Tax.
Haba twad jingmut haduh katno kane ka jingpynduh ia ka lut T.1000 bad T.500 kan ktah ia ki briew ba heh kamai ha kane ka jylla, la iathuh ba ia ki riewlum kam don than ka jingktah namar ba kim ngat ha ka jingsiew khajna na ka jingkamai jongki.
Hynrei ka jingmyntoi jong kane ka jingkhang ia ka pisa T.1000 bad T.500 kan plie lad ia ki paidbah hadien ha ka die ka thied bad ka jingbei pisa ki bank.
“Hadien, kan iarap ia ki paidbah namar ba ka dor ki mar ki mata kan hiar, bad ka bank kan kham kylluid ban ai ram ia kiba seng kam seng jam bad ka sut ruh kan kham rit", la ong ka tyllong khubor na Income tax.
“Haba ka pisa ki paidbah ka don ha bank, ka ioh ka kot kan kiew namar ba ka saphrang ha ka iew ha hat bad sha ki briew kylleng kylleng".
“Hynrei lada ki briew ki shu buh beit ha synduk, kan ktah namar ba ka pisa kaba dei ban iadie iathied ka jah lut khlem mih sha iew sha hat", la bynrap ki briew ka tnad Income Tax.
Ha kajuh ka por, la iathuh ba ka Income Tax kam nym pyndik eiei ia ki briew kiba thep pisa hapoh T.2.50 lak bad ruh ia ki nongrep kiba buh pisa bun ha iing ha kine ki snem ba la dep lada kin wan thep mynta tangba ki dei ban iathuh ia ka jingshisha.
Ka khubor na ka tnad Income Tax ka la ong ruh ba ka jingbishar bniah ia ki briew kiba wan thep pisa, sei pisa bad bujli pisa kan sa sdang hadien ba la dep ka 30 tarik Nohprah bad ia kane, yn sa pynbna da ka tnad ka Income Tax ba khliehduh na Delhi.
Ki la ong ruh ba ka jingpynduh u Myntri Rangbahduh ka ri u Narendra Modi ia kine ki lut tyngka, kan khang lad shi syndon ia ki pisa tuh kiba pyntroin ia ka ioh ka kot jong ka ri bad ka jingkynton pisa ki riew bamsap palat ia ka kamai jongki.
Shillong, 18 Naiwieng:Ka KSU South Central East Pynursla ka la pynpaw ia ka jingbym sngew iahap iaka jingleh ka tnad PWD (national Highway) kaba shu pyndap khyndew ia ka surok bah na Lyngkyrdem haduh Lad Mawlyndun kaba la sniew bha.
U President ka KSU South Central East Bah Innocent Khongstia u la ong ba mynta ka sngi ka la iakynduh hynne ka sngi ia u Executive Engineer ka NH, uba la pyntip ba ka PWD ka la pyndap khyndew ia kane ka surok namar ba kan wan iaid ka syiem Thailand ha ka 24 tarik mynta u bnai ba kan leit peitkai ia ka thain Mawlynnong.
“Ngi la dawa ba dei ban siang da ka rong namar ba ka jingsiang khyndew kan pynma pynban ia ki paidbah na ka jingpum pum", la ong u Bah Khongstia.
U la ong ba kane ka jingleh jong ka sorkar kam iahap satia namar ba tang ban wan kai ka briew shi sngi nabar ri, kan pynbha ia ka surok katba kam pyrkhat ia ki paidbah ka thain kiba leit ba wan man ka minit ban mad ia kane ka jingsniew ka surok.
“Ka sorkar ka dei ban pyrkhat ia ki briew lajong shwa ym ia kiba nabar namar ba ka jingjynjar jong ki paidbah ka thain ka la jubor na ka jingsniew ka surok", u la ong.
Shillong,16 Naiwieng:La kynnoh ba ki nongsam khaw rashon ha South West Khasi Hills ki la die tam ia ka dor T.3 tyngka sha ki paidbah kiba bam khaw rashon bad katei ka la jia ha kylleng ki shnong jong katei ka District.
Haba kren sha ki nongthohkhubor mynta ka sngi u President ka HYC South West Khasi Hills u bah Arbok K Jahrin u la ong ba don kiba die ha ka dor T.4 tyngka, T.5 tyngka, T.6 tyngka ia u khaw rashon uba dei ha ka dor T.3 tyngka kumba la pynbna da ka sorkar India.
U la ong ba katei ka seng ka la wad jingtip na ki nongsam khaw rashon hynrei ki la jubab ba ka daw ka dei namarba kim ioh bai kit bai bah na ka sorkar.
U la ong ruh ba katei ka seng ka la leit ban ujor sha ka ophis u Deputy Commissioner (Supply) ka SWKH hynrei haduh mynta ruh kim ioh juba eiei.
Dei halor katei ka nongrim ki nongialam katei ka seng ki la leit pynhap da ka jingthoh ha ophis u chief Secretarynamar ka jingbym iohlad ban ia kynduh ia u.
Katei ka seng ka la ong ba haduh kine ki sngi ruh ka jingdie tam ia u khaw rashon na ka dor ba la buh ka dang bteng ha South West Khasi Hills namarba ki nongsam khaw rashon ki ai daw ba kim ioh baikit bai bah na ka sorkar.
Ka samoi hikai Khasi kaba ar jong ka skul hikai Khasi jong ka SBUK, kan sdang naduh ka 4 tarik u Rymphang, 2017.
Ki aplikeshon phom dei ban pynpoi ha ne shuwa ka 14 tarik u Kyllalyngkot, 2017, bad kito kiba kwah ban nang ïa ka ktien Khasi ki dei ban long kiba la 18 (khatphra) snem shaneng ka rta.
Na ka bynta ban kyntiew shuh shuh ïa ka ktien bad ka thoh ka pule Khasi, bad ban pynsuk ruh ha ki jingïadei ba man ka sngi, ha ka imlang ka sahlang bad kiwei ki nongshong shnong ki bym dei ki Khasi, ka SBUK ka ai jinghikai halor ka ktien Khasi ïa kito ki nongshnong shnong ki bym dei ki Khasi, ha man la ka Sngi Saitjaiñ, ha Shillong Law College, naduh ka por 5 baje janmiet, bad ym donkam jingsiew eiei.
Ka dei ka skul maphot! Na ka bynta ki jingtip kiba bniah, kylli na une nombar 9863023736, ne email: wankharkrang@gmail.
com.
Lah ban pynkynmaw hangne ba ha ka 5 tarik u Nailur mynta ka snem, ka SBUK ka la rakhe ïa ka Lyngkhuh Snem banyngkong jong kane ka skul, ha kaba ka jingrakhe ka kynthup ruh ïa ki ar tylli ki drama lyngkot ha ka ktien Khasi, ba la ïalehkai da ki nongpule jong kane ka skul ki bym dei ki Khasi.
La sakhi ïa kane da bun ngut ki ‘riewpawkhmat ka sor Shillong.
Ka SBUK ka kyrpad ïa ki jingkyrshan lem jong ki para-ri.
Shillong,17 Naiwieng:Hadien ka jingiap jong ki 6 ngut ha kine ki khyndiat sngi ba la dep na ka daw ka jingthut ka bording ilektrik, mynta pat ka la don biang ka jingthut ka bor ding ilektrik ha ka shnong Lyngiong ha kaba kawei ka ing ka la pluh na ka daw katei ka jingjia.
Katei ka jingjia ka la jia mynta ka sngi ha kaba kawei ka ing kaba dei trai da ka kong Kriem Jaba, 65 snem karta ka lok jong u bah Wet Synteng Nong-dhar (ba la khlad noh) ka la ingkhong namar ka jingpur sted jong ka ding.
Katei ka jingjia ka la jia ha ka por 11:30 baje mynstep hynrei kham hadien katto katne por la wan noh ka kali pynlip ding na Mawngap Out post ban tem ia ka ding kaba klang.
Ha ka por ba la jia katei ka jingjia katei ka tymmen ka don ha ing katba ki ksiew jong ka pat kiba sah khunswet kim shym la don ha ing, tang mar ia iohsngew ia katei ka jingkem ding u meter Box katei ka tymen ka la mih bran bran na ing bad ka phet krad noh da ka jingtieng.
U OC jong ka Mawngap Outpost u bah Shabong uba la leit sha katei ka jaka u la iathuh ba katkum ka jingiathuh ki trai ing ki la ong ba ka don ka jingthud ka bording ilektrik ha kaba ka ding ka la sdang meter box bad u la ong ba ki la iathuh ruh ba katkum ka jingiathuh ki trai ing ka jingjulor baroh ka la poi sha ka T.5 lak tyngka.
U MDC ka Mawphlang u bah Lamphrang Blah uba la leit jngoh ia katei ka jingjia u la ong ba ka ing baroh ka ingkhong lut khait bad u la ong ba shuwa ban jia katei ka jingjia ki trai ing ki dang wan thied wan pet ia ki marbam bad kiwei pat ki ba donkam ha ing kum ka umphniang shi tin bad kiwei pat.
U la ong ruh ba ka dei ruh ka por ba ki dang shu dep shoh kba bad la don kumba 8 byrni ki khaw ba la dep shoh bad kitei ruh baroh ki la ingkhong lut.
Nangta u la iathuh ba katei ka ing kaba sop da ka tin bad ker kynroh da ka dewbilat kam long sah briew shuh mynta naba ka la ingkhong lut khait.
Shillong, 17 Naiwieng:Ka Power Finance Corporation (PFC) ka la mynjur ia ka jingpan ram ka MeECL na ka bynta ban siew ia ka ram ding sha ka NEEPCO kaba kot sha ka T.400 klur tam.
U myntri ka tnad ding ka jylla u Bah Sniawbhalang Dhar u la ong ba ka PFC ka la pdiang ia kane bad mynta ka sorkar ka dang pynkhreh ia ki jingdonkam ban shim pisa ram ban siew pat sha ka NEEPCO, kaba la pynduna ding ia ka jylla namar ka jingkynton ka ram.
Ka PFC ka la pdiang ban ai ram ia ka MeECL hadien ba ka sorkar jylla ka la pdiang ban bah khlieh ia ka MeECL kaba don hapdeng ka jinghiran pisa kaba shyrkhei.
“Ngi dang pynkhreh ia ki jingdonkam hadien ba la ioh ia ka pisa, ngin sa pynlait sha ka NEEPCO ban siew ia ka ram jongka", la ong u Bah Dhar.
U la ong ba ka tnad ding ka dei kaba jwat bha namar ba ka iadei lut ha man ki thliew iing bad ka sorkar ka iakynduh jingeh bha ban weng ia ka jingkyrduh ding ha ka jylla.
U la ong ba hadien ba la siew ia ka ram, ka NEEPCO kan sa pynlait ding kham bun ia ka jylla bad ha kata ka por, ka jingpynlip ding kan duna bha ha ka jylla.
Ha ki bnai ba la dep, ka sorkar jylla ka la rai ban bah khlieh ia ka MeECL khnang ba kan lah ban shim ram na ka PFC ban siew sha ka ram kaba la kot baroh sha ka T.776 klur sha ki kompeni sam ding kynthup ka NEEPCO, Power Grid, HTC, bad kiwei.
U Myntri Rangbah ka jylla u Dr Mukul Sangma u la ong ba tang ha ka NEEPCO, ka MeECL ka la shah ram haduh T.469.32 klur bad ka jingbahkhleh ka sorkar ban shim ka MeECL ka long ban pynsiew ia ka ram sha kane ka kompeni khnang ba kan bteng ban ai ding lym kumta, ka jylla kan ka bun ki kynta ban shong dum.
U la ong ba ka jingeh ka long namar ba ka MeECL ka pynmih ding tang kumba 300 MW hynrei ka jingdonkam ding ka la kot sha ka 600 MW.Shillong, 17 Naiwieng:Ka sorkar pdeng lyngba ka Deen Dayal Upadhyaya Gram Jyoti Yojana (DDUGJY) ka la mang T.165.64 klur ia ka jylla Meghalaya na ka bynta ban pynioh ding ia ki longiing kiba don ha ki 345 tylli ki nongkyndong na ka 5 hajar tam, ki bym pat don ding haduh kine ki sngi.
Ia kane la iathuh da u myntri ka tnad ding, Bah Sniawbhalang Dhar hadien ba la wai ka jingialang ka kabinet mynta ka sngi.
U Bah Dhar u la ong ba ka sorkar jylla ka hap ban buria 15 percent ka jinglut na kane ka pisa, kaba mut ka sorkar pdeng kan bei 85 percent.
U la iathuh ba ka kynhun myntri mynta ka sngi ka la pdiang ban iasoi ia ka jingiateh hapdeng ka sorkar India, ka sorkar jylla bad ka MeECL bad hadien kane, yn sa sdang noh ia ka kam.
U la ong ba ia kane kajuh ka skhim la pyntreikam ha ki jaka sorkar ruh kum ka Integrated Power Development for Urban.
Ki jaka sor kiba hap ha kane ka skhim ki long ka Shillong, Jowai, Mairang, Nongstoin, Nongpoh, Baghmara, Resubelpara, Williamnagar bad Tura bad ka jingmang pisa ia ki jaka sor ka long T.65.03 klur.
Ka sorkar India ka la pynmih ia kane ka skhim DDUGJY kaba ai kyrteng mynshwa kum ka RGGVY.Ha baroh kawei ka ri, ka sorkar NDA ka mang ban pynlut T.756 billion (US$11 billion) ban pynioh ding ia baroh ki nongkyndong bym pat don ding ha ka ri.
Jowai, 17 Naiwieng:Ki pulit ka Jowai, mynhynnin ka sngi ki la leit ban bret ia ka kyiad kaba haduh 270 bilor katkum ka jingbthah jong ka iing bishar.
Katei ka kyiad ka kynthup ia kiba ha u bilor 180ml bad bun bilor ka beer.
Katei ka kyiad phareng kadei kaba ki pulit ki ioh ban kurup na ki dukan die kyaid be-ain bapher bapher na sor Jowai.
Ia katei ka kyiad la theh sha madan ha ka jaka pyllang nar-jot kaba don ha jan Lad-Mustem bad ia ki bilor la ieh na ka bynta ban recycle ia ki.
Shillong, 17 Naiwieng:Ka sorkar jylla ka la rai ba ka shuti ia mynta u snem 2016 kan long 23 sngi, kynthup 11 sngi ki Restricted Holidy (RH).
Ka la rai ban pynbna ruh ia ka shuti ha ka 24 tarik Nohprah.
Shillong, 18 Naiwieng:Namar kan don ka jingiaseng rakhe 175 snem ka balang Presbyterian ha Nongsawlia, Sohra ha ka 20 tarik mynta u bnai, la pynbna ba ki kali kiba rung sha jaka long jingiaseng ym shah ba kin mih biang na ka jaka ba ki ieng tad haduh ban da wai ka jingiaseng ba-ar.
La khmih lynti ba da ki hajar ngut kin wan ban ia shim bynta ha katei ka jingiaseng bad katei ka jingpynbna ka long ban ym pynwit ia ki nongleit jingiaseng namar ioh ka don ka jingdheng kali.
Shillong, 18 Naiwieng:Ka KSU South Central East, Pynursla ka la kyntu ia ki bank ba kin pdiang ia ki nongrep bad ki briew kin plie account ia kito ki nongrep kiba bym don account ban wan thep ha kum kane ka por.
U President ka KSU u la ong ba bun bah ki paidbah ka thain Pynursla ki bym don account ki shem jingeh hadien ba ki bank kim treh namar ba kim don account.
Ha ka jingshisha, ki nongtrei bank ki dei ban iarap lem ia ki briew khamtam ha kum kane ka por ba ki iakynduh jingeh, la ong u Preident ka KSU Bah Innocent Khongstia.
“Ki dei ban shah ban plie da ka zero account jong ki briew khnang ba kin lait na ka jingeh ha kum kane ka por", u la ong.
Shillong, 18 Naiwieng:Ha ka 21 tarik mynta u bnai kaba dei ruh ka Lah sngi U Blei ki heh jong ka UDP Central Body kin hiar sha Smit ban ialap elekshon na ka bynta u kyrtong ka seng jong ki u bah H.S Shylla, u ban ia khun pyrshah ia kiba bun ngut ki kyrtong ha ka elekshon MDC shiteng samoi na Nongkrem konstitwensi ka ban long ha ka 13 tarik u nohprah, 2016.
Katei ka jingialang kan sdang ha ka por 11 baje mynstep, ki heh ka UDP ki ban don ha katei ka sngi ban ai jingkren ki long u President Rangbah katei ka seng u Dr.Donkupar Roy-MLA Shella konstitwensi, u General Secretary u Dr.Jemino Mawthoh, MLA ka Nongthymmai , u bah Remington Pyngrope MLA ka Mawkynrew, bah Paul Lyngdoh-working President katei ka seng uba dei ruh u MLA ka Shillong West, bah Titos Chyne President East Khasi Hills MLA ka Sohra bad u bah Donkupar Sumer-MDC ka Umsning.
Kin don ruh kiwei pat ki nongialam katei ka seng ki ban donlang ha katei ka sngi ban ai jingkren kynthup u bah His Preachingson Shylla u kyrtong u ban ia khun.
Ha katei ka sngi kan don ruh ka drama lyngkot ka ban pyni halor ki aiñ kynsha bad ka jingtlot ka synshar khadar ha kane ka jylla.
Kane ka long katkum ka kyrwoh khubor na ka kong Pretty Kharpyngrope, President Nongkrem UDP Circle.
Lah ban kdew ba ha Nongkrem konstitwensi ki don bun ngut ki kyrtong ki ban ia khun, katto katne na ki –ki long u bah Hubert Tariang ka HSPDP, u bah Lambor Nongrum ka Congress, ka kyrtong ka BJP bad kiwei pat ki kyrtong shimet.
Shillong, 18 Naiwieng:Ka Bharatiya Janata Yuva Morcha (BJP Youth Wing) Meghalaya ka pynrem jur ia ka jingkynthoh jong u Myntri Rangbah ka jylla u Dr.Mukul Sangma uba u la kynnoh pyrshah ia ki nongialam ka sorkar pdeng ba ki wan ban shu pynsyrwa kai ia ka pisa paidbah bad un phah tohkit, kumba la paw ha ki lad pathai khubor.
Haba pynlait khubor mynta ka sngi, u President ka BJYM u Bah Egenstar Kurklang u la ong, ka BJYM ka dawa ba u Dr.Mukul u dei ban pynshai shuwa haduh katno ka sorkar jong u ka la pynsyrwa Ia ka pisa paidbah haduh mynta namar bun na ki skhim bapher bapher ki shu sahteng bad jahrngai lut khamtam sha ki thian nongkyndong.
“Ngi dawa na u Dr.Mukul ba u dei ban ai jingkhein bad thung kynhun tohkit haduh katno sien ba ma u ryngkat ki myntri sorkar bad nongialam Congress na Meghalaya ki la leit Delhi bad leit bar ri naduh u snem 2009 haduh 2015 bad ki leit naka bynta ka kam aiu kumjuh", la ong u Bah Kurklang.
U la ong ba ka BJYM ka dawa ruh ba u dei ban pynshai bad ai jingkhien ba thikna katno ka jingpynlut jongki bad kaei ka jingmynoi kaba kila wanrah khnang ba ki paidbah ka jylla kin shai halor kane.
U la ong ba kaba isaitmet bad ilehrian ia ka jingleit Delhi jong u ryngkat ki myntri la jan manla ka sngi kaba dang iai bteng haduh mynta tang ban iaknieh shuki bad knieh bor para maki, katba iaka jingkit ram jongka sorkar haman la ki tnad ym I don jingkit khlieh.
“Ki shu lapmiet tang haki kam sngewbha suda kaba la wanrah pat ka jingeh kaba khraw ia u paidbah ka jylla", la ong u Bah Kurkalang.
Shillong,18 Naiwieng:Ha ka kyrwoh ba la phah da u Vicar General ka Jylla niajm (Diocese) Jowai, Rev.Phadar Hilarius Lamare, u la ong ba hadien ka jingkhlad noh u Most.Rev.Bishop Vincent Kympat, DD, ha u snem 2011, kane ka shuki ka sah thylli bad ia ki kam jong ka Balang hapoh ka Jyllaniam (Diocese) la nang pyniaid shipor da u Diocesan Administrator, Phadar Hilarius Lamare nangta da u Apostolic Administrator, Archbishop Most.Rev.Thomas Menemparampil SDB.DD.Ia kane ka shuki Bishop bathylli, u Pope Francis u la pynbna ba yn wan shimti noh da u Most.Rev.Victor Lyngdoh, d.
d kum u Bishop uba ar ka Jylla niam (Diocese) Jowai.
Ia kane ka jingwan shimti jong u, yn wan pynskhem bad pynkhamti da u Most.Rev.Dominic Jala, SDB.DD Archbishop ka Jylla niam bah (Archdiocese) Shillong ha kane ka 20 tarik mynta u bnai ha St.Theresa Cathedral Marian Hill Jowai, ka ban sdang da ka jingknia Mass bakhuid ha ka por 10 baje mynstep.
Kum ban shu pynkynmaw u Bishop Victor uba la shah pynkyntang Bishop lang bad u Bishop (Late) Vinceent Kympat, u la shakri ia ka Jylla niam (Diocese) Nongstoin ha kine ki 11 snem kiba la leit (2011-2016) bad mynta un wan trei ha ka Jylla niam (Diocese) Jowai), pynkut ka kyrwoh.
Shillong, 21 Naiwieng:Ka Khasi Jaintia Presbyterian Assembly ka la rakhe ia ka jingdap 175 snem ka jingwan poi ka Gospel ka ktien jong u Blei ha kane ka ri khasi Jaintia ha ka balang Nongsawlia Sohra.
Kane ka jingiaseng, ka la sdang naduh ka 18 tarik haduh ka 20 tarik mynta u bnai.
Ha kane ka jingiaseng bah da ki lak ngut ki para bangeit jong ka balang Presbyterian na kylleng ki jaka kiba hapoh baroh kawei ka ri Khasi bad Jaintia ki la ia poi ha kane ka jingiaseng bah, hynrei bun na ki paidbah kiba leit sha kane ka jingiaseng ban leit ban sngap ban iohsngew ia ki jingbam ba kynja mynsiem na ka ktien jong u Blei, tangba bun ki paidbah nongleit jingiaseng ki la duh noh ban iohsngew ia ka khubor jong ka ktien u Blei ha ka jingiaseng kaba 10:30baje mynstep, namar ka jingjur shaba palat ka jingsahkut ki kali ha lynti,bun na ki kali jong ki nongleit jongiasengki poi haduh ka jingiaseng ba ar.
Kito ki paidbah kiba la poi ha ka jingiaseng ba ar ki la ioh sngew ia ka jingialap na ka ktien jong u Blei kiba sngewtynnad bha, hynrei ka wei kaba sngewsih ia ki paidbah ka long ba bun ki paidbah ynda la wai ka jingiaseng ba ar,ki la khreh ban leit phai noh sha la ki jong ki iing ki sem sha laki jong ki balang,ki la iohmad biang ia ka jingdheng kali kaba daki kynta, bun na ki paidbah ki dang ioh ban mih na ka jaka sangeh kali naduh ka por 3:30nohsngi, ki dang lait na ka jingsahkut haduh ka por 9 baje mynmiet, bad hadien ba ki la ioh ban mih na ka jaka ieng kali ki la kynduh biang ia ka jingsahkut ha surok,bad ha surok ruh kumba ar kynta tam tad haduh ban da poi ha jingkieng Mawkdok ki kali ki sa lait na jingdheng.
Bun na ki paidbah kiba wan na ki shnong kiba jngai kum na thain jaintia ki thain Rambrai,ki thain maw kyrwat,kiba leit wad dukan kylleng kylleng kim ioh ki hap ban leit ieng lain ha ka wei ka resort kaba don hajan ka iingmane ban leit thied bam namar ba la lap ka jingthngan, namar ki bapli kim tip haduh katno por kan lait ka jingdheng kali.
Ha kane ka sngi la ioh sngew ia ki arngut ki nongkren lyngba ka jingialap na ka ktien U Blei, ha ka jingiaseng ba 10:30 la iohsngew ia ka jingialap na u Rev Dr Watcyn James u ba na ka balang na ri Wales, bad ha ka jingiaseng ka 1:30 la ioh sngew ia kajingialap na ka ktien u Blei na u Rev Dr RR Convile.
U Rev Dr Watcyn James u la kren ka long halor “ka jingtlot jong ka jingngeit" haba kren shaphang ka jingtlot noh ka jingngeit u pastor u la ong ka dei namar bun ki briew ha kine ki sngi ki kim don ia kata ka jingngeit ba shisha, kaba naduh ka dohnud bad ka mynseim dei na kane ka daw ka la pynlong ia ki khun khristan ba kin long kiba tlot ka jingngeit.
U la ong, namar ba bun khun khristan kim khlain ka jingngeit ki phai dien noh ban shakri shit rhem ia ka kyrteng ka jong u Jisu Khrist u ba long u nongpynim jong ngi,bad u nongseng ia ka balang; bun na ki khun khristan ha ka ri Wales namar ka jingtlot ka jingngeit ki la phaidien noh mynta ban shakri shit rhem ia u jisu.
U Rev Dr RR Convile u la ai ia ka jingialap ha ka jingiaseng kaba ar kaba u la seng nongrim na ka ktien jong u Blei na ka Kitab jong u Joshwa lynnong ba 24 dkhot ba 25, “Ma nga bad ka iing jong nga ngan shakri ia u Trai" U Pastor haba ialap hapdeng ki lak ngut ki paidbah ia kine ki kyntien , u la ong, kaba la pynlong ia u u Joshwa ba un kren ia kine ki kyntien dei namar ba u iohi ba ki khun Isreal ki la phai dien noh ban shakri ia u Blei,ki la klet noh ia u Blei ba im bad ba shisha u ba long u nongpynim, hynrei ki la leit ban mane noh noh ia ki wei pat ki Blei kiba long ki Blei Thaw jong ka pyrthei.
U Joshwa um kwah ia ki khun Isreal ba kin shu long hapdeng hynrei u kwah ba ki dei ban jied tang ia u wei u Blei , u da ong ha ki khun Isreal to jied Phin ha kane ka sngi iano phin shakri ia u Blei ba im ne ia ki Blei kane ka pyrthei.
U Dr RR Convile u la ong, kum ki khun khristan ki dei ban kut jingmut kaba skhem ban kin shim ia ka rai ha ki, la kin mane ia u Blei ba im ne ia ki Blei jong kane ka pyrthei namar ymlah bna shakri ha ka juh ka por ar ki kynrad, bad tang ia u wei nga hap ban jied,bun na ki khun khristan mynta ki la kham pynlut por ha kiba iadei bad ki jong ki pyrthei ban ia u Blei.
Kumjuh ruh u Pastor Conville u la kyntu ruh ia ki paidbah ba ki dei ban ai ia ka rai kaba tikna ban kin jied hi shimet shimet iano kin jied bad iano kin shakri,namar shabneng don tang ka wei ka lynti ban jied,u lakren ruh shaphang ka spah, bun ki briew lyngba ka spah ki shah ialam bakla noh,bad u Blei um sngew tynnad bad um pdiang ia kitoki briew kiba ai sha ka kam jong u lyngba da ki pisa bym hok, da kaba ki shun ioh da ka bam sap sap ne da kaba tuh.
Ha katei ka jingiaseng bah la iohsngew ia ki sur jingrwai na ki khun samla ka Balang kiba kynthup ia ka Balang Sohryngkham.
Mawpat, Standing Choir Synod Mihngi,Thomas jones School, Mission,balang Thadlaboh,New Nognstion,Standing Choir KJP Synod sepngi,bad balang Nongsawlia.
Shillong, 20 Naiwieng:U bah Goodleader-son Nongsiej MDC ka Nongstoiñ, u la shimti mynhynin ka sngi saitjaiñ ka 19 tarik u naiwieng kum u Chairman ba 24 jong ka Khasi Hills Autonomous District Council ( KHADC) hadien ba u la jop ia katei ka kam khlem don nongiakhun pyrshah ha ka elekshon kaba la long mynhynin hi ka sngi.
U bah L.G Nongsiej shuwa ba un rung sha ka kam saiñpyrthei u la long u nongsam kot khubor, uba ñiah ia ka kali kit khubor jong u Rupang.
Haba ia kren bad u-u la iathuh ba u la sdang ia katei ka kam sam khubor bad u Rupang ha u snem 1995 haduh u snem 1998 bad don ruh ki khep ha kitei ki snem kiba u la pyrshang ban thoh khubor, “Don ruh ki khep kiba nga thohkhubor nalor kam sam khubor" u la ong.
Nangta u la iathuh ba ha u snem 2000 u la bat ia ka kam President jong ka Western Youth Welfare Organisation ( WYWO), bad dei ha ka por jong u –u la iathuh ba la lah ban pynduh jait ia ka jingduma dih sikret hapoh Secretariat bad dei ha ka por jong u ba la sdang ruh ban pynduh jait sa ia ka jingdih duma hapoh kali.
U la rung ha ka sainpyrthei ha u snem 2004 bad u la ia khun elekshon MDC ruh ha utei u snem kum u kyrtong shimet namar ba um ioh tiket na ka seng HSPDP, “Tang mar ia rem ha katei ka elekshon i maieit Hoping i la wan khot ia nga sha ka seng HSPDP, i ong nga la bakla palat me" iathuh u bah L.G Nongsiej.
Dei nangtei ba u la sdang ban rung ha ka seng HSPDP bad u la jop ia ka elekshon MDC ha u sne m2009 na katei ka seng bad u la jop biang ruh ha ka elekshon MDC 2014 bad u dang bteng mynta ia ka samoi treikam jong u.
Halor ka jingpoi jong u sha katei ka kyrdan u bah Nongsiej u la ong ba um lah ban klet ia ka seng HSPDP kaba u dang ieit haduh mynta bad dei lyngba jong katei ka seng ba u la lah ban long kumne, “Nga ai khublei kyrpang ia ka seng HSPDP bad baroh ki paidbah ka Nongstoiñ konstitwensi , ba dei lyngba jong ki nga long kumne" ong u bah L.G Nongsiej.
Ha ka dorbar kyrpang kaba la long ha ka sngi saitjain jong ka taiew ki MDC ki la ai khublei kyrpang ia u bah L.G kum u Chairman ba thymmai jong ka Council bad ki la kit bok kitrwiang ruh ia u ba un lah ban pyniaid bha ia ki kam jong ka Legislative ka Council.
Lah ban kdew ba u bah L.G Nongsiej u dei u Chairman ba-lai jong ka KHADC ha ka samoi treikam jong ka san snem mynta kaba sdang naduh u 2014.
Shuwa ia kane ia katei ka kam la bat da ka MDC ka HSPDP na Mylliem ka kong Teilinia Thangkhiew ,bud sa u bah Mansturdy Nongrem ka Congress na Langrin konstitwensi bad mynta pat wan sa u bah Nongsiej.
Lah ruh ban kdew ba naduh u 2014 haduh mynta ka KHADC ka la ioh ruh 3 ngut ki CEM sdang na u bah Ardent M Basaiawmoit ka HSPDP, u bah Adelbert Nongrum ka KHNAM bad mynta u bah Pynshngaiñ N Syiem u MDC ba la shah sospon ha ka seng Congress.
Shillong, 20 Naiwieng:U bah Hadrian Lyngdoh Executive Member jong ka Khasi District Council, uba peit ia ka iew ka hat, ula pynpaw ia ka jingsngew pyrshah kaba jur jongu, halor ka jingrai jong U Syiem Mylliem ban ksam shkor ia ki masi, kiba don ha Khanapara bad kiba dei ban die sha ki nongot doh.
U Bah Hadrian, ha ka jingpynmih khubor mynta ka sngi, u ong ba katei ka rai ksam shkor jong U Syiem Mylliem, ka long kaba khlem da ia syllok satia bad ka Khasi District Council bad kaba dei ka rukom ha shwa ba U Syiem Mylliem un shim ia kano kano ka rai.
U Bah Hadrian, u ong ruh ba wat ha shwa ba U Syiem, un leit sha U Deputy Commissioner, Ri Bhoi District, ula dei ban pan bor shwa na U Executive Member jong ka Khasi District Council.
La ong shuh shuh, ba kane ka kam, ka dang don mynta ha ka jingtohkit jong ka Executive Committee jong ka tnat kaba peit ia ka iew ka hat bad la bthah ruh, ba dei ban sangeh shi syndon ia ka jingksam shkor ia ki masi, haduh ban da mynjur da ka Executive Committee jong ka Council.
La maham ruh, ba lada ka don kano kano ka jingleh pyrshah ka EC,kan leh da kaba tyngeh, ong ka kyrwoh, ba la pynmih da U Bah Hadrian Lyngdoh Executive Member jong ka Khasi District Council, uba peit ia ka kam iew kam hat.
Lah ban pynkynmaw, ba ha ki khyndiat taiew ba ladep, ka ophis jong U Syiem Mylliem, ka la rai ban ksam shkor ia baroh ki masi, kiba dei ha iew Khanapara bad ka daw, ka long namar ba ki nongkhaii tuh, kin nym ioh shuh ban shalan ia kitei ki masi sha Bangladesh.
Executive Committee of the Khasi Hills Autonomous District Council Press Statement by Shri Hadrian Lyngdoh Executive Member i/c Markets etc regarding Ear Tagging of Cattle at Khanapara Cattle market, Ri Bhoi District under the Khasi Hills Autonomous Distgrict, Meghalaya.
Shillong,20 Naiwieng:U bah Manstudy Nongrem CEM, Chairman barim ka KHADC , u MDC ba mynta ka seng Congress na Langrin konstitwensi u la ong ba ha ka por ba u long kum u Chairman u la trei shitom ban thaw ia ka Advisory Committee kaba kynthup ia ki hima, Elaka, Sirdirship bad bun ki khraw pyrkhat bad katei ka komiti ka la dep shna haduh 7 tylli ki Bill kaba pyni ba ki Hima, Elaka, Sirdirship ki dei ban don ia la ki jong ki Bill ban pynkhlaiñ ha ka synshar khadar, “Hynrei nga sngewsih bha, 7 tylli ki Bill ngi la shna ka Executive Committee kam shym la wanrah ha ing dorbar ban pynlong aiñ" ong u bah Mansturdy haba kren ha ing dorbar ka District Council ha ka dorbar kyrpang kaba la long ha ka sngi saitjain jong ka taiew.
U bah P.T Sawkmie MDC ka Congress na Mawlai u la pynpaw ka jingsngewkhia hapoh ing dorbar namarba u Lat u la shu pyntip kyrkieh ia ki MDC ba ka don ka dorbar kyrpang, “Tang shisngi la ai por ia ngi, u Lat um burom ia ngi ki MDC" u la ong.
Shillong, 20 Naiwieng:Ka kynhun ki heh shipai khappud ka India , BSF hapoh ka jingialam u PK Dubey IG, Meghalaya Frontier ka la wan phai ha ka 18 tarik u naiwieng na ka jingialang kaba saw sngi kaba la long naduh ka 15 haduh 18 tarik mynta u bnai ha Sylhet, Bangladesh.
Ha katei ka jingialang la donlang u Inspector General of Meghalaya, Mizoram & Cachar bad Tripura Frontiers -BSF, DIsG jong baroh ki sector.
U heh shipai BSF u la pynpaw ia ki mat jong ki shipai BSF ha ki heh shipai ka Border Guard Bangladesh.
Ki mat ba kham kongsan ba la ia kren ha katei ka jingialang ki long ka jingdon ki seng lehnoh na india kum ka GNLA, HNLC, ULFA, NDFB, NLFT hapoh u pud u sam ka Bangladesh, bad la pynshisha ruh ha ki shipai Bangladesh da ka jingring dur.
La ia kren halor ki kam pyntriem kum ka jingryngkang pud kynthup ka jingkhaii masi tuh sha Bangladesh, ka jingkhaii FICN bad kiwei pat ki kam pyntriem.
La ia kren ruh ia ka mat ker sainar shiah napoh ka 150 yard na khappud.
Ki heh shipai Bangladesh ruh ki la pynpaw ia ka jingshah siat pathar ki nong Bangla ha ki nong India bad ka jingiaid tuh ki drok, kyiad, Phyndedyl sha katei ka ri.
Ki shipai BSF ki la kyntait ia ka jingkynnoh ki shipai Bangladesh ba la siat pathar ia ki nong Bangladesh bad ki la ong ba ka lah ban dei ka jingleh ki shnong ban iada ialade.
Ki la ia mynjur ban ia pynbeit iwei ia iwei halor kitei ki jingeh baroh.
Shillong, 20 Naiwieng:Ka MPCC ka la kynmaw burom ia ka lyngkhuh sngi kha jong ka myntri rangbah duh barim ka ri ka Indira Gandhi.
La lamkhmat ia katei ka jingrakhe da u President ka MPCC u bah D.D Lapang ha ka sngi saitjain jong ka taiew ha Congress Bhawan.
U bah Lapang u la ialam sha ka jingthang sharak bad buh syntiew.
Ka Congress kan rakhe ia ka lyngkhuh sngi kha Indira baroh shisnem linter , haba kren ha katei ka sngi u la pynkynmaw ia ka jingim ka Indira naduh ka jingling khynnah jong ka bad kumno ka la ia don bynta ban ha ka jingiakhih laitluid, ka la wan ha ka bor ha u snem 1980 bad u la pynkynmaw ruh kumno ba ka la aiti la ka jingim ban iada ia ka ri na ki nongshun kiba wan ha ka dur jong ka mat Khalistan.
La pyniaid ia katei ka jingialang da u ba James S Lyngdoh, Working President uba la kren ruh ia ka jingpynkhreh ka seng Congress ia katei ka jingrakhe.
Kiwei pat kiba la ai jingkren ki long u bah A.L Hek-MLA-Vice President , Dr.Manash Das Gupta General Secretary MPCC, Richard Marak President Youth Congress, kong Joplin Scott Shylla President Mahila Congress bad kiwei pat.
Shillong,21 Naiwieng:3 ngut ki kyrtong ka HSPDP ki ban ia khun ha ka elekshon MDC shiteng samoi ki la wan thep kyrteng mynta ka sngi ha ophis u Deputy Commissioner ka East Khasi Hills, Shillong.
Kitei ki 3 ngut ki long u bah Samlin Malngiang u kyrtong na Nongspung-Sohiong konstitwensi, u bah Banrikupar Wahlang na Laban-Mawprem konstitwensi bad u bah Hubert Riang na Nongkrem konstitwensi.
La iohi ba kitei ki 3 ngut ki la wan ryngkat bad ki nongkyrshan jong ki, hynrei ym shym la iohi pat ban wan synran ne wan pynshngaiñ ia ki da ki nongialam ba kham hakhmat ka HSPDP.Une u nongthohkhubor u la kylli na kitei ki 3 ngut shano u President rangbah jong ki u bah Ardent M Basaiawmoit , balei um wan synran ia ki namar ba ka dei ruh ka sngi ba kitei ki kyrtong na ki konstitwensi ba hap hapoh East Khasi Hills ki wan shisien wan ha kajuh ka por, u bah Hubert u la jubab ba u bah Ardent u bunkam palat.
“I bah Ardent im lait i bunkam palat" ong u bah Hubert Riang katba u bah Banrikupar Wahlang pat u la ong u hap ban beh sha kiwei pat ki jingialang.
La iohi ruh ba ym shym la don uwei ruh u MLA katei ka seng u ban leit synran ia kitei ki kyrtong, nangta ym shym la iohi ba ki MDC jong ki kata u bah Pyniaid Sing Syiem ne ka kong Teilinia Thangkhiew ba kin donlang ban pynshngaiñ ia ki kyrtong jong ki.
Nangta ym shym la iohi ia ki nongkitkam ba hakhmat katei ka seng kiba bat ia ki kam ba kham heh ha ka Central Body ba kin donlang bad kitei ki kyrtong ha ka sngi thep kyrteng.
Hadien ba la dep ban thep kyrteng haba ia kren bad ki nongthohkhubor kitei ki 3 ngut ki la pynpaw ia la ka jong ka nongrim ba ki thmu ban leh na bynta ka konstitwensi lada ki paidbah kin jied ia ki kum ki MDC.Dur: Ki 3 ngut ki kyrtong ka HSPDP kiba la wan thep kyrteng mynta ka sngi na ka diang u bah Banrikupar Wahlang –Laban, hapdeng u bah Samlin Malngiang-Sohiong bad sha ka mon pat u bah Hubert Riang –Nongkrem: Rupang.
Nongstoiñ, 21 Naiwieng:U bah Morningstar Tympuin, u ba dei ruh u kyrtong ka seng United Democratic Party (UDP) u ban iakhun ia ka election shiteng samoi sha ka Khasi Hills Autonomous District Council (KHADC), na ka Rambrai Jyrngam Constituency, u la leit ban thep kyrteng mynta ka sngi ha khmat u Returning Officer ha Nongstoin.
Ha katei ka sngi la synrang lang ruh ia u bah M.Tympuin da ka kong Rona Khymdeit, kaba dei ka MDC ka Nongpoh, ki nongialam jong ka Party UDP na Nongstoin bad Rambrai ha ryngkat ki paidbah nongkyrshan jong u kiba la ia wan na Rambrai bad na ki thain Mawlangsu ban synran ia la u jong u kyrtong shaduh ka ophis jong u DC ka Nongstoin.
Kum ban shu pynkynmaw ba baroh ki kyrtong ki ban iakhun ia ka election shiteng samoi sha ka KHADC na Rambrai Jyrngam Constituency ki don haduh saw ngut kiba kynthup ia u bah Morningstar Tympuin kyrtong ka UDP, u bah K.Marbaniang kyrtong na ka seng Congress, u bah D.Pariong na ka BJP bad u samla World Champion Paliar na ka party HSPDP.Nalor kitei ki kyrtong ki ban ia ai reng ha katei ka election ka ban sa long ha ka 13 tarik u Nohprah mynta u snem u bah M.Tympuin u dei ruh u kyrtong u ba nyngkong eh ban leit thep kyrteng lane file ia ka nomination paper ha khmat u Returning Officer.
Ha shwa ba u bah M.Tympuin un kiew sha ka ophis jong u DC ka West Khasi Hills, ban thep kyrteng ka la don ruh ka jingialang kaba lyngkot jong katei ka seng, ia kaba la pynlong hapoh Nongstoin, bad ha katei ka jingialang katei ka seng, ka la pynpaw ruh ba ka jingiakhun ha katei ka election kan long beit hapdeng ka party UDP pyrshah ia ka HSPDP.Shuh shuh ha katei ka jingialang na ka liang jong katei ka seng, ka la pynpaw ruh ia ka jingkyrmen kaba skhem ba u kyrtong u ba ka seng, ka la pynieng un ioh ruh ban khur ia ka jingjop ha katei ka election shiteng samoi.
Shillong, 20 Naiwieng:U President ka UDP u Dr Donkupar Roy u la ong ba ka sorkar pdeng kam nym tih uranium shuh ha kane ka jylla.
Ha ka jingkren ialap elekshon ia u kyrtong ka UDP na Nongkrem u Bah HS Shylla mynta ka sngi ha Smit, u Dr Donkupar u la ong, “Katkum ka jingtip, ka sorkar India ka la rai ban sangeh ia ka jingthmu ban tih uranium ha kane ka jylla Meghalaya",.
Kane ka jingkren jong u Dr Donkupar ka long hadien ba ka la mih ka jingkynnoh ia ka mat uranium ia u Bah Shylla uba long teng u CEM ka KHADC ha ki snem bala dep.
“Ka HSPDP ka iakren ia u uranium ban kynnoh ia u Bah Shylla bad ia ka UDP, hynrei kane kam dei shuh ka ishu ban bunkam namar ba ka sorkar pdeng kam nym tih uranium shuh ha kane ka jylla", la ong u Dr Donkupar.
U la ong ha ka por ba long myntri rangbah ma u ha u snem 2008-09, la pynthikna sha ka sorkar pdeng ba haduh ba kam lah ban iada ia ka jingkoit jingkhiah jong ki briew, la rai ban nym shah ban tih uranium.
“Hynrei dei hadien ba wan ka sorkar Congress ba ialam da u Bah DD Lapang ha u snem 2009 hi, ka la ai wai pynban ia ki jaka ha thain Mawthabah haduh 30 snem ban ksam uranium ka UCIL", la ong u Dr Donkupar bad bynrap, ha u 2015 hadien ba la jur ka jingpyrshah ki paidbah bad seng bhalang, ka sorkar ka la rai ban pyndam ia kane ka jingaiwai jaka sha ka UCIL.“Ki briew kiba thmu ban pyntroin ia ka jaitbynriew, u Blei un nym ailad", la ong u President ka UDP.Ha kren halor elekshon MDC shiteng samoi na Nongkrem, u Dr Donkupar u la ong, “Bun ki briew ki ong ba lada jied ia u kyrtong ka HSPDP, ka long kumba jied ia u trailer jong u MLA (Bah Ardent).
Hynrei ngan ong iaphi, kam don jingmut ban jied ia u kyrtong trailer".
“U Bah Shylla um dei u kyrtong trailer hynrei u dei u kyrtong jong ki paidbah bad lada u jop u dei u jong phi ki paidbah",u la ong,Ka HSPDP ka pynieng ia u Bah Hubert Riang ha kane ka kynti katba ka Congress ka sei da u Bah Lambor Nongrum.
U President ka UDP u la ong ba don kiba ong balei ka UDP ka ai tiket ia u Bah Shylla bad ka jubab ka long, ba ban long ki nongialam paidbah donkam ia u briew uba shemphang, uba shlur uba lah ban pynsngewthuh ia ki paidbah bad nakata ka daw, ka UDP ka la ibit ia u Bah Shylla uba long u nongialam uba shlur.
“Nga lap ba u Bah Shylla um dei tang ha Motphran, ha Iew hynrei hapoh ka iing dorbar ruh u long uba tbit", la ong u Dr Donkupar.
U la kynthah ruh ia ka jingthmu jong u Bah Ardent ha ka por ba u long CEM ban thaw ain ban ai jait kpa da kaba ong, “Don bok ba u Bah Ardent u la khyllem noh hynrei la thmu ban thaw ain ban ai jait kpa".
U la bynrap biang, “Ka jingpulom jong u Bah Ardent ban thaw ain ban ai jait kpa, dei namar ka jingieng rangbah ka longkmie ka Kong Rona Khymdeit, kaba long EM ha katei ka por.
Don bok ba um don ka jingbun paidbah hynrei u la leh ia kane",.
“U Blei um ju ailad ia uno uno uba thmu ban pyntroin ia ka jaitbynriew.
Kaei kaban jia lada ai jait kpa, u lok ha iing lok un sa long u kpa bad u kni ha kajuh ka por bad kane ka long pyrshah ia ka riti dustur jong u Khasi", la ong u Dr Donkupar.
U la kyntu ia ki paidbah ban kiar iap na ka dawai pynbiej kaba mut ka pisa ha ka por elekshon namar ba u MLA u ai skhim kam mut ba ka dei ka pisa jong u hynrei ka dei ka pisa jong ki paidbah.
“Nga ruh nga long MLA nga ai jingiarap ia ki briew khlem da niew iano iano ruh namar ba ka MLA skhim ka dei ka pisa jong u paidbah bad kam dei ka pisa na pla shimet jong u MLA", u la ong.
Shillong, 21 Naiwieng:Ki paidbah ka thaiñ Ri-War Mihngi na ka thaiñ Pynursla khamtam ki nongkyndong ki nongrep ki la mad jingeh ha kine ki sngi naba ka kot 500,1000 ka la pyn syrtok ia ki tang na ka daw ba kim don bank account.
Ki paidbah katei ka thaiñ ki la iathuh ba ki la don bunbah ha kine ki sngi kiba la leit sha bank ban pynkylla pisa ia ka kot 500,1000 jong ki hynrei ka la pynjew slew ia ki tang mar ia npoi ha bank naba ki bank kim pdiang ia ki bym don Account.
Don kiba la phone sha une u nongthohkhubor ban iathuh ia katei ka jingjia, ha kaba ki la ong ba hadien ba ka bank kam treh, ki la pynbiang ia ki kot ki sla jong ki ban plie account hynrei hadien ba ki la pynbiang ia ki kot ki sla ruh, ki bank ha Pynursla kim pat shah ia ki ban plie account bad ki la ong ba ki bunkam sa wan kham hadien.
Kat kum ka jingiathuh kitei kiba la phone sha u nongthohkhubor ki la ong ba ki la pynlut bun bun sngi ban wan sha Pynursla ban kylliang pisa bad katei ka la ktah ia ka pla jong ki.
Shillong,21 Naiwieng:U bah Samlin Malngiang u dei u nongbud ba ha syndah jong u bah HDR Lyngdoh ha ki snem kiba la leit noh bad u ju don ha kti ha kjat u bah HDR khamtam ha ka por elekshon, hynrei mynta utei u samla uba la risain noh na ka kam sorkar , u la mih pyrthei ban ia aireng ha kane ka elekshon MDC shiteng samoi na Nongspung-Sohiong konstitwensi na ka seng HSPDP.Haba kren sha ki nongthohkhubor mynta ka sngi hadien ba la dep ban thep kyrteng u bah Samlin u la ong ba ka daw ka jingmih pyrthei jong u ka dei ban wanrah noh ia ka jingkylla ha katei ka konstitwensi.
“Ngi la donkam ia ka jingkylla, ngi la ia vote hajuh shi hajuh, ki paidbah mynta ki la shai ym kumba ki long mynshuwa ban shu ia bud ia ujuh shi ujuh u briew ne na ka juh ka ing ka sem" u la ong.
“Nga dei u briew jong u bah HDR, u bah HDR u la bat lynter taid kum u myntri sorkar, hynrei ym don jingkylla eiei ei ruh-em ka pyni ba um don jingkitkhlieh, ka roi ka par kam don ha nongspung-Sohiong konstitwensi" u la ong biang.
Utei u kyrtong ka HSPDP na Sohiong u la ther biang ia u MLA ka Sohiong da kaba ong, “U bah HDR u la bat ia ka kam MLA bad ha kajuh ka por kum u MDC, haba u don ha KHADC u la pass ia ka Village Administration Bill, hynrei une u juh u briew uba bat ruh ia ka tnad DCA ka sorkar haba u la poi ha Secretariat u la pass pynban da ka Ordinance" ong u bah Samlin.
Katba u kyrtong ka HSPDP na Laban –Mawprem pat u bah Banrikupar Wahlang u la ong ba um dei shuh u briew uba dang thymmai ha ka politik, hynrei u la ia khun elekshon naduh u snem 2008 bad u rem shi rem ha u bah Sanbor Shullai- ka NCP.“Ha ka por ba nga ia khun bad u bah Sanbor ruh nga shu rem salit tang da ki khyndiat spah vote, mynta nga don jingkyrmen bha ban poi sha ka thong" ong u bah Banrikupar Wahlang uba kren shngaiñ namar ka jingiakhun mynta kam dei shuh hapdeng jong u bad u bah Sanbor Shullai.
Halor ka jingleit kyrshan ka Congress ia ka NCP da kaba phah shongnoh ia u kyrtong ba ka la pynbna u bah Moon Lyngdoh u bah Banri u la ong ba kam dei ba u kren sniew eiei ia u bah Moon, “Hynrei ka jingshisha hi ka dei ba ka Congress ka la sngewthuh ba kam poi shaei shaei ruh, u kyrtong jong ka u la pyrshang ban iaid hynrei kam sngew don lyer" u la ong.
Shillong, 21 Naiwieng:Namar ka elekshon MDC shiteng samoi ka ban sa long ha ki 3 tylli ki konstitwensi kiba hap hapoh ka East Khasi Hills, U District Magistrate u la pynjari da ka section 144CrPC kaba la khang pyrshah ia ki kyrtong elekshon, ki ejen jong kine ki nongkyrshan jong ki ne ki seng sainpyrthei bapher bapher ban tah jingthoh ne ki poster ha ki kynroh, ban pynieng ia ki banner ha ki jaka paidbah.
Katei ka hukum ka la khang pyrshah ruh ia ki kyrtong ne ki seng sainpyrthei ban tah jingthoh ne poster ha surok ne ha ing briew khlem da ioh jingbit da ka jingthoh na ki tra iing bad ia katei ruh dei ban mynjur da ka ophis u Returning Officer & District Election, East Khasi Hills District, Shillong.
Yn ym shah ruh ban pynlong jingialang elekshon khlem ka jingbit na ka ophis u Returning Officer & District Election, East Khasi Hills District, Shillong bad na ki Rangbah Shnong ha ki jaka ban pynlong jingialang.
Yn ym shah pyndonkam tynghung pynsawa naduh ka por 10 baje mynmiet haduh 6 baje mynstep, lada lap ia kiba pynkhein yn kurup noh ia kitei ki tiar bad yn ym sha ruh ban iaid Ralle ne iaid proseshon khlem ka jingbit na katei ka ophis.
Katei ka hukum kan treikam ha ki 3 tylli ki konstitwensi kata 8 Nongkrem, 15 Laban-Mawprem bad 22 Nongspung-Sohiong, East Khasi Hills District bad kan treikam naduh mynta ka sngi hadhu ban da dep ka elekshon.
Ha kajuh ka por, u District Magistrate, East Khasi Hills District u la pynjari da ka section 144CrPC kaba la khang pyrshah ia uno uno u briew ban rah pisa palat ia ka T.50 hajar tyngka ha kitei ki konstitwensi.
Ia katei la pynjari hadien ba la ioh jingtip ba ki don ki briew kiba la thmu ban rah bunbah ki pisa ban thong da ka pisa ia ki briew ba thep vote.
Shillong,21 Naiwieng:U bah Hubert Riang kyrtong ka HSPDP na Nongkrem konstitwensi u la ong ba ka jingrisaiñ noh u bah Ardent M Basaiawmoit, MLA ka HSPDP na Nongkrem konstitwensi na ka kam MDC kam don jingktah eiei ia katei ka seng ha kaba ia dei bad kane ka elekshon MDC shiteng samoi ka ban wan.
“Ka jingrisaiñ i bah Ardent ka dei namar ka jingksih ha ka aiñ ar maloi" ong u bah Hubert Riang haba ia kren bad ki nongthohkhubor mynta ka sngi.
U bah Hubert u la ong ba hadien ba ka sorkar ka la pynmih ia katei ka aiñ u bah Ardent u la lum ia ki paidbah nongkyrshan jong u ha Nongkrem bad la ia rai ba un risaiñ noh.
Lah ban kdew ba hadien ba ka sorkar ka ing dorbar Thaw-aiñ ka jylla ka la pass ia ka aiñ kaba la tip kum ka Prevention of Disqualification (Members of the Legislative Assembly) of Meghalaya Amendment Bill 2015, u bah HDR Lyngdoh uba dei u myntri sorkar ba bat ia ka tnad DCA ha katei ka por u dei uba nyngkong ban risaiñ noh na ka kam MDC bad u bah Ardent u dei uba ar.
Lah ruh ban pynkynmaw ba shuwa ba shuwa ba ka ing dorbar kan pass ia katei ka aiñ ar maloi u bah Ardent u la kren hapoh ing dorbar ha kaba u la ong ba u dang pyrkhat halade ba un risain noh na ka kam MDC namarba ka khia palat ban kit ar kam.
U bah Ardent u la kren ruh hadien ka jingrisain jong u da kaba ong ba u risain na ka kam MDC na ki daw shimet, bad u la kyntait ba ka dei ka jingshah ksih ha ka aiñ ar maloi bad u la ong ba dei na ka jingkhia palat ka kam , ha kajuh ka por ha katei ka por u bah Ardent u la ong ba um dei uba shah ktah ha katei ka aiñ ar maloi namarba um shym la shim tulop na ka District Council.
ka jingkren u bah Ardent ha kitei ki por bad ka jingkren u bah Hubert mynta ka sngi ka la pynlyngngoh ia ki nongthohkhubor namarba ka long mar khongpong.
Shillong, 21 Naiwieng:U myntri barim ka sorkar jylla u bah A.L Hek uba la bat teng ruh ia ka tnad ka koit ka khiah, u la ujor pyrshah ia kito ki briew kiba la pynsaphriang ia ki khubor hamsaia ba u sam pisa T.5000 tyngka sha uwei u briew uba dei napoh konstitwensi bad nabar konstitwensi ruh.
U bah Hek MLA ka seng Congress na Pynthorumkhrah u la ong ba katei ka dei ka khubor ka bym shisha.
U la ujor sha u Superitendent of Police East Khasi Hills u bah M.Kharkrang bad ha katei ka jing ujor, u la ong “Nga wan ban pyntip sha phi, ba ka la don ka jingpynher sted ia ka khubor hamsaia da ki briew kiba ym lah ban tip, ban ong ba nga sam pisa T.5000 tyngka sha uwei u briew, ym tang ia ki briew kiba napoh konstitwesni jong nga hynrei ia kiba nabar jong ka konstitwensi ruh kum juh".
Shuh shuh ha katei ka ejahar, u la ong ba katei ka hamsaia ka la pynlong ia ki spah ngut ki briew ban wan ieng laiñ ha ingsah jong u naduh dang step haduh ban da miet bad ki briew ki wan ieng lain ruh ha ophis treikam jong u bad katei ka pynthud ia ka kam jong u bad u la ong ba ka la mih ruh ka jingsngewthuh bakla hapdeng kitei ki paidbah.
U bah Hek u la ong ba ki briew kiba la wan sha ingsah jong u ban ieng laiñ kim duna shuh ia ka 700 ngut eiei.
U la suba ba katei ka lah ban dei ka kam jong ki seng sainpyrthei ban pynthoh bria ia u hakhmat ki paidbah.
U la kyntu ia ki pulit ba kin tohkit mardor ia katei ka kam ban lap mano ba donkti ba npynsaphriang ia katei ka khubor lamler.
Shillong,22 Naiwieng:Mynta ka sngi ha ka por 2 baje dang step phyrngap , ki runar ki la kawang Petrol bomb ia ka ingsah jong u bah Micheal Pakyntein kaba don ha Lower Mawprem, Bishop Falls, Shillong.
Ha katei ka jingjia ym shym la don ba mynsaw bad ym shym la don kano kano ka jingjulor.
Ki pulit ki dang tohkit ia katei ka jingjia.
Shillong, 21 Naiwieng:Ha ka 20 tarik mynta u bnai u Rokhelson Nongrang u la ujor sha ki pulit ba ha ka por 9 baje ha katei ka miet ki la don 3 ngut ki briew kiba wai ia ka kali Chevrolet jong u ban leit buh na Anjalee sha Law-U Sib, katei ka kali ka dei kaba don ia u nombar ML-05N-1936.
Hynrei haba la poi ha Law-U-Sib uwei na kiba shong ha katei ka kali u la ksih ia u hynrei u la ioh phet krad noh na katei ka jaka bad wut wut u la pyntip pulit.
Tang mar ia ioh jingtip ki pulit ki buddien bad ki la lap ia ka kali na Rynjah, Shillong bad la lap ba ka pisa kaba don T.13,000 tyngka ka la jah, 2 tylli kki mobiles ki la jah napoh kali.
Ha katei ka jingjia ki pulit ki la ioh kem ia uwei u briew uba la tip kyrteng kum u Khogen Bora.
Shillong, 22 Naiwieng:U MDC ka Congress ba iasoh dang shen bad ka BJP u Bah Neil Antonio War u la ong ba u la ktah palat u dohnud jingieid ia ka BJP tang shu iakynduh ia ki nongialam ka BJP ha Delhi khamtam ia u Arun Jaitley.
Haba phla ia ka jingshoh jingieid jongu ia ka BJP ha ka jingialang hynne ka sngi ha nongbah, u Bah Antonio u la ong, “Ha u snem ba la dep ha ka por ba ka KHADC ka iakynduh jingeh namar ka jingbym don pisa, ka la leit ban iakynduh ia ka sorkar jylla ba kan pynlait ia ka bhah jong ka Council hynrei kam shym la sngap satia".
U la bteng, “Ma nga bad u CEM Bah Pynshngain N Syiem ngi la rai ban lum ia ka jingialang ha kaba la thaw ia ka kynhun jong ki CEM ka thain mihngi ban leit sha ka sorkar pdeng.
Ngi la iakynduh ia u myntri tnad kam pohiing u Kiren Rijiju, bad hadien ngi la leit sha Delhi ban iakynduh ia u myntri pla tyngka u Arun Jaitley.
Tang hadien shi kynta, ngi la ioh ban iakynduh ia u Arun Jaitley, bad kaba ktah eh ka long ba u Arun Jaitley mar ia ioh jingtip ba ngi kwah ban iakynduh um shym la kyntait hynrei u la ong nga dei ban iakynduh ia ki, namar ba ki la wan na jngai bah na thain lammihngi ka India".
Kane ka jingshah shkor jong u myntri sorkar pdeng ban iakynduh ia ki tang hapoh shi kynta, ka la pynlong ia u Bah Antonio ban kylla jingmut namar ba ha ka por ba long myntri sorkar ki Congress, ka shim por da ki taiew bad bnai ban ioh iakynduh.
“Hadien ar bnai naduh ba u Myntri pla tyngka u la kular ban iarap ia ki District council, ngi la ioh pdiang ia ka shithi na ka sorkar pdeng ba ka la mang pisa haduh T.1000 klur.
Naduh kane ka por nga la sdang ban shoh jingieid syndon ia ka BJP", la ong u Bah Antonio.
Ha kajuh ka por, u la ong ba ha ka por ba u rung sha ka BJP, u la wan marwei hynrei mynta ki briew kila wan tuid ban rung dkhot hi sha ka BJP ha ka konstitwensi jongu.
“Mynshwa ha ka party Congress, ngi leit rung sha man ki thliew iing ban pynrung dkhot ia ki briew hynrei ha kane mynta hadien ba nga rung BJP, ki briew ki la iatuid ban wan sha iing ban rung dkhot hi dalade", la ong u Bah Antonio.
Lah ban kdew ba u Bah Antonio lem ba kiwei hynriew ngut ki la pynlait sanshyieng noh na ka Congress ha u bnai ba la dep hadien ba u nongialam jongki u Bah Pynshngain N Syiem uba long u CEM ka KHADC, u la shah sospon noh ha ka Congress.
U Bah Antonio u long mynta u EM ha ka EC ba ialam da u Bah Pynshngain da ka jingkyrshan lang ka UDP, KHNAM, MDC shimet.
Kiba phet noh na ka Congress ki kynthup ia u Bah Hadrian Lyngdoh, Bah Banteidor Lyngdoh, Bah Albinus Lyngdoh, Bah Victor Ranee.
Shillong, 22 Naiwieng:Ka State Co-ordination Committee of Coal Owners, Miners & Dealers Forum ka pynpaw ka jingbitar ia ka jingpynpulom jong ka tnad ka kit ka bah ka sorkar ka tnad Transport ban pyntreikam ia ki jaka thew ia ki trok kit dewiong kiba la ieng laiñ naduh ka janmiet sngi U Blei, ha Borsora bad Cherragoan, South West Khasi Hill, kiba thmu ban leit kit ia U mar dewiong sha ki khappud jong ka Bangladesh.
Dang shen katei ka Forum ka la leit ia kynduh ia uwei na ki heh ophisar jong katei ka tnad bad ula kular ban pyntreikam noh ia kitei ki jaka thew naduh ka 21 tarik mynta u bnai hynrei ka kam kam iahap bad ka ktien ba la ia kren.
Ka kyrwoh khubor ka la ong ba ka jinghiran ia ki trok draibar bad ki trai dewiong kala long kaba shyrkhei bad la kynnoh ba katei ka jingle katei ka tnad ka long kumba ka leh khnang bad ka don ka jingthmu eiei kaba sha lyndet.
Katei ka Forum ka kyrpad ia ka tnad ka kit ka bah ban pyntreikam noh mar mar ia kitei ki jaka thew dewiong hapoh 24 kynta bad lada ka pulom, ka Forum kan leit ai jingtip bad ujor sha ka National Green Tribunal bad ka Supreme Court ia ka jingbym kohnguh ne sngap ia ki rai bad jingbthah jong ki hukum ain.
Kane ka long katkum ka kyrwoh khubor na u bah Mostophar Kharkongor Secretary katei ka Forum.
Shillong, 22 Naiwieng:Ki nongshna phlim ka jylla ki la thaw ia ka Films Television Producers Guild Meghalaya (FTPGM) na ka bynta ban kyntiew ia ki kam pynmih phlim ha kane ka jylla.
Ka jingthmu jong kane ka long ban shim ia ki lad ki lynti ban ioh rejister ia ki kyrteng, ki khana, ki jingiathir, ki jingialang, ki workshop, ki tamasa phlim, ka jingshna phlim bad ki khusnam.
U Bah Pradip Kurbah u nongshna phlim ba paw ka jylla uba dei ruh u Chairman kane ka seng, u la ong ba la thaw ia kane ka kynhun da ka jingthmu ban iarap ban kyntiew ia ki nongshna phlim ha kane ka jylla namar ba ki don shibun ki jingeh.
U la ong ba ki nongshna phlim ha kane ka jylla kim pat tip ia ki kyndon ban ioh license ha ka jingshna phlim.
“Nga la sngew ba donkam ban shim ia kane ka bynta ban iarap ia ki nongpynmih phlim bad lyngba kane, ngi lah ban pyrshang ban shna phlim kiba iadei katkum ki kyndon ka sorkar",u la ong.
U la ong ba ki don ki phlim ba la shna ha kane ka jylla ki don jingeh namar ka jingiatyngkhuh ki kyrteng bad la iakren bad ka Eastern Indian Motion Picture Producers Association (EIMPPA) ban iarap ia ki ban lait na kane ka jingeh.
Nongstoiñ, 22 Naiwieng:Ka lyer election na ka bynta ka election shiteng samoi sha ka Khasi Hills Autonomous District Council (KHADC), kala sdang ban shongshit bha ha ka thain Rambrai Jyrngam Constituency bad katei ka paw shai ruh hadien ka jingleit thep kyrteng nyngkong eh u kyrtong ka UDP u bah M.Tympuin.
Hadien u kyrtong ka UDP, ha ka sngi ba ar jong ka taiew sa u kyrtong jong ka HSPDP u bah World Champion Paliar u la leit ban thep kyrteng noh ia lade ha khmat u Assistant Returning Officer ka WKHD u bah PD Sangma.
Ha katei ka sngi thep kyrteng la synran lang ia u kyrtong ka HSPDP da u MLA ka Rambrai Jyrngam u bah KP Pangniang u ba dei ruh u MDC barim bad ha kajuh kapor kum u Vice President ka HSPDP, ha ryngkat u MLA ka Nongstoin u bah D.Jyndiang ki nongialam jong ka party HSPDP lem bad ki nongkyrshan.
Haba iakren bad ki nongthoh khubor hadien katei ka jingthep kyrteng na ka liang jong u bah WC Paliar kum u kyrtong u la pynpaw ba u don ia ka jingkyrmen kaba skhem na ka bynta ban jop ia katei ka election bad u la ong ruh ba lada un ioh ban long kum u MDC kaba nyngkong eh kaba u kwah dik dik eh ban leh ka long ba un bud ia ki dienjat jong u Maieid Hoping u bala bam kwai ha dwar u Blei.
Shuh shuh haba pyrshang ban kylli ia ka jingkwah jong u ban iakhun ia katei ka election na ka liang jong u bah Paliar u la ong ba ka jingkwah jong u ban iakhun ia katei ka election shiteng samoi sha ka KHADC ka long ba u kwah ban shakri ia ki paidbah ka thain lyngba ka District Council bad khamtam ban wanrah ia ka shynshar ka khaddar kaba khuid ba suba hapoh jong ka District Council.
“Nga don ruh ia ka jingthmu ban wanrah ia ka jingiatylli ha pdeng ki nongshong shnong hapoh ka thain Rambrai Jyrngam baroh kawei bad khamtam ban pynduh ia ka jingiasngewpher jaitbynriew hapdeng ki Khasi bad Garo kiba don hapoh u pud u sam jong ka Rambrai baroh kawei bad ruh ban ieng ha ka Nongrim jong ka party HSPDP" ong biang u bah Paliar.
Smit, 21 Naiwieng:Ka UDP ka la sangeh tyngeh ia ka party HSPDP bad ka Congress ban kynnoh ba ka jingpynlong elekshon khlem pat dei por ha kane ka kynti, ka dei namar ka Congress kaba synshar ha ka jylla kaba thaw ia ka ain khlem larkam.
Ka jingialang ka long kham shongshit namar ba ar ngut ki nongialam ka UDP kata u Bah Paul Lyngdoh uba long u Working President bad u Bah HS Shylla u kyrtong na Nongkrem ki iadon lang ha kajuh ka rynsan, kiba ju iapyni nia bad thalain bha ha ki por mynshwa.
Haba kren ha ka jingialang bah kaba long ha Smit mynta ka sngi, u kyrtong ka UDP u Bah HS Shylla u la kynthah jur ia u president ka HSPDP u Bah Ardent M Basaiawmoit halor ki mat kiba iadei bad ka MUDA, ka ain rejister shongkha bad ka jingkwah ban pynkylla ai jait sha u shynrang.
“Kane ka elekshon MDC kaban long ha ka 13 tarik Nohprah 2016, kan dei ka sngi ban ai yellow card ia ka HSPDP bad ka Congress, bad ha u 2018, ngin ai syndon da ka Red card", la ong u Bah Shylla bad bynrap, kiba ialeh kynjatbol ki sngewthuh bha ka mut aiu ka Yellow Card bad ka Red Card.
Haba kynthah jur ia ka jingkylla ktien jong u Bah Ardent ia ka jingwan kyntur ka MUDA shabar ka Shillong Municipal Board (SMB), u Bah Shylla u la ong, “Ka MUDA ka long kum u sing ba dang rit uba phi lah ban leh katba mon hynrei ynda u la heh ki bniat, un sa dait kylla ia phi.
Tang shu wan rung ka MUDA, ki Rangbah Shnong ki la duh bad yn mih da ki Ward Commissioner", la ong u Bah Shylla, bad bynrap, ba kane kan ktah ia ka riti dustur jong ka jaitbynriew Khasi.
U la kynnoh ba ka jingwan rung ka MUDA shaduh Laitkor, Pomlakrai bad kiwei ki jaka shabar ka Municipal ka dei ka jingkylla nongrim u MLA ka Nongkrem uba la leit iakren bad ka sorkar halor kane ka kam ha ka por ba u khot ia ka jingialang paidbah ha Madan Malki.
“U Bah Ardent u iathuh tang ia kiba thiang ba lada ka wan ka MUDA, ka um kan kham tad, yn ioh street light ban pynbiej ia ki paidbah ban pdiang ia ka MUDA katba ia kiba kthang um iathuh eiei, hynrei kynmaw tang shu wan ka MUDA, shwa ban sah tang uwei u prek ruh ban shna iing, hap lut da ki lak tyngka lym kumta phin nym ioh shna iing", la ong u Bah Shylla.
U Bah Shylla um tyngkan ban sangeh ruh ia ka ain shongkha kaba la ju ialap bad pyrta tyngeh da u Bah Ardent, ka The Meghalaya Compulsory Registration of Marriages Act 2015, kaban pynset along ia ki shijur.
“Ha kane ka ain, lada ki shijur kiba la dep iathuh ha ki Balang, lada kim leit rejister ryngkat ki nongsakhi hapoh hynriew bnai, kin shah set phatok", la ong u Bah Shylla.
“Ka thei samla kaba iathoh hadien hynriew bnai ba la pun I khun, kan hap shong phatok ha kane ka ain lada kim leit leh ia kane ka rejistration, hato kum kane ka ain u MLA ula leh na ka bynta ki paidbah" la ong u Bah Shylla.
U la kynthah ruh da kaba ong, “Ngam tip shuh kaei ka jingjia ha iing hasem jong u Bah Ardent haduh ba u la kwah ban thaw ain ban ai jait noh sha ki shynrang, ka jaitbynriew jong ngi ka dei kaba kyrpang bad ka la tip shwa ba kiwei kin tip ban pynkup bor ia ki kynthei".
“Ngi pynkup bor ia ki kynthei khlem da ka niew shiliang da kaba ai jait sha ka kynthei’, hynrei sha kiwei ki jaitbynriew kiba ai shynrang, ki khun ki kti jongki, la bun kiba kynsha, haba ong kynsha, ym dei tang kiba matlah ba dkoh", u la ong.
U Bah Shylla u la kynnoh ruh ba dei u Bah Ardent uba la dawa ban pynduh noh ia ka District Council ha kane ka jylla da kaba dawa da kata ka artikil 271.
“Lada pynduh ia ka district council ka mut ba ngim don jinglong kyrpang shuh kum ka jaitbynriew.
Ngi lait na ki jingsiew ba bun rukom dei namar ba ngi don ka District council kaba la pynkup bor ha ngi", u la bynrap.
U la ong ba ha ka 13 tarik Nohprah, 2016, ki paidbah ki dei ban mih paidbah da ka jingpyrshah ia kine ki kam bymman ka sorkar bad jong u MLA ka Nongkrem ban noin ia u budom ha ka shap jong ka bom hynrei lada ki pynrem ia u, ka mut ba ki la pdiang ia kine baroh ki jingeh ban wan hakhmat jongki.
Katba u Working President ka UDP u Bah Paul Lyngdoh u la ther ia u Bah Ardent ha ka por ba long CEM ka KHADC uba la pynkylla ia ka ophis ka district council kum ka iew.
Haba ialap paidbah ha ka jingialang ban kyrshan ia u Bah HS Shylla ha kane ka kynti, u la ong, “ha ka synshar paidbah, ki la jied ia u nongmihkhmat ban iasaid ban iakren ia ki kam jongki hynrei ha ka por ba long u CEM u Bah Ardent, u la pyndonkam pynban ia ki nongiew bapli ia ki paidbah haduh ba ki la lut ia ka sngi ka por jongki".
“Ka district council ha ka por ba long u CEM u Bah Ardent, ka kylla ‘synshar paidbhur’ (mobocracy) ym shuh ka ‘synshar paidbah’ (democracy) namar ba um sngewthuh ia la ka kamram kum u nongmihkhmat paidbah haduh kumba saw sngi ha ka shi taiew, la shlei ka phyllaw ka KHADC da ki paidbah nongiew", la ong u Bah Paul.
U la ong ba bun ki briew ki la kylli ia u balei un leit ialap elekshon ia u Bah Shylla uba ju iakop teng bad u, ban iatainai ha ka por ba don ka ishu uranium, hynrei kum u nongmihkhmat paidbah, ka dei ka bynta ban iakren ban iatainia namar ba lada ym don shuh ka jingiatainia, ka mut ba kam don ka synshar paidbah.
“Ha ka synshar paidbah, ka jingiakren iatainia ka donkam ban long kaba im namar khlem maka, ym don synshar paidbah", u la ong bad bynrap, “U briew u bym kwah ban iatainia, u dei u nongsynshar donbor",.
“Ma nga bad u Bah Shylla, kaba bun ka por ngi don ha phatok ha ka por mynshwa, u Bah Shylla u la rung phatok haduh 21 sien, ma nga ngam pat peit ia ka rekod", la kren danda u Bah Paul.
U la ong ba kum u nongialam sengbhalang bun ki por la pynlut ha phatok hynrei ynda la rung sha ka sain pyrthei, u briew u dei ban don ka jingkylla katkum ka jinglong jingman.
“Ka kam pyrta ha Motphran, ha Iew ka iapher na ka kam kum u nongmihkhmat paidbah", la ong u Bah Paul.
U la pynkynmaw ba u Bah Ardent uba ju kren bha ia ka MUDA ha madan hynrei ha ka por ba wanrah ma u, ia kane ka mat ban iakren hapoh ka iing dorbar thawain, u jah klep pynban.
U la ong, ban khlain ka jaitbynriew, ki paidbah ki dei ban aiti ia u larkam ha ka UDP ka seng trai ba bah eh tam ha ka jylla ban synshar ha u 2018 namar ba ka jingiamih bun seng, ka la pynioh bam ei ia ka seng nongwei na Delhi.
Ia ka elekshon MDC shiteng samoi na Nongkrem lem la hap ban pynlong hadien ba la risain noh u MLA u Bah Ardent M Basaiawmoit nalor 6 ngut kiwei pat.
Shillong, 23 Naiwieng:U President ka BJP Meghalaya u Bah Shibun Lyngdoh u la ong ba ka BJP kam don jingtip, kam bna eiei ba ka sorkar India kam treh bad kam don jingthmu shuh ban tih uranium ha Meghalaya.
Haba kyntait kyntait ia ka jingkren jong u President ka UDP u Dr Donkupar Roy, u Bah Shibun u la ong, “Kata te, phin hap ban kylli na u Dr Don".
U Bah Shibun u la ong ba ka party BJP Meghalaya kam don kano kano ka khubor ba la ioh pdiang na ka party na Delhi ne naka sorkar NDA ba ialam da u Myntri Rangbahduh ka ri u Narendra Modi ba kam don shuh kano kano ka jingthmu ban tih ia u uranium ha kane ka jylla.
U Bah Shibun u la shu ong biang, “Lehse ioh u Dr Don u la ioh jingtip, ka bha ban kylli na u".
Ha ka jingialang ha kane ka sngi nyngkong ha Smit, u President ka UDP u Dr Donkupar u la kren ba ka sorkar pdeng ka la rai ban nym tih shuh ia u uranium ha kane ka jylla.
U Dr Donkupar u la ong ba ka jingtip ka sorkar pdeng ka la pynsangeh noh ia ka jingthmu ban tih uranium ha kane ka jylla bad ka jingiakren ia kane ka mat, kam don jingmut shuh.
Hynrei kane ka jingkren jong u President ka BJP ba um bna eiei ne ioh jingtip na ka party kaba synshar ia ka ri, ka pynsah ia ki paidbah ha ka umdum namar ba ka ishu uranium ka dei kawei kaba pynkhih pyrthei bha ha kane ka jylla Meghalaya naduh ki snem ba la dep wat haduh kine ki sngi ha kaba ki seng sain pyrthei, ki sengbhalang bad ki paidbah ki pynpaw ia ka jingpyrshah jur ia ka jingthmu bad kwah ka sorkar India ban khlong ia u uranium ha kane ka jylla.
Ha katei ka jingialang u Dr Donkupar Roy u la ong “Katkum ka jingtip, ka sorkar India ka la rai ban sangeh ia ka jingthmu ban tih uranium ha kane ka jylla Meghalaya",.
Kane ka jingkren jong u Dr Donkupar ka long hadien ba ka la mih ka jingkynnoh ia ka mat uranium ia u Bah Shylla uba long teng u CEM ka KHADC ha ki snem bala dep.
“Ka HSPDP ka iakren ia u uranium ban kynnoh ia u Bah Shylla bad ia ka UDP, hynrei kane kam dei shuh ka ishu ban bunkam namar ba ka sorkar pdeng kam nym tih uranium shuh ha kane ka jylla", la ong u Dr Donkupar.
U la ong ha ka por ba long myntri rangbah ma u ha u snem 2008-09, la pynthikna sha ka sorkar pdeng ba haduh ba kam lah ban iada ia ka jingkoit jingkhiah jong ki briew, la rai ban nym shah ban tih uranium.
“Hynrei dei hadien ba wan ka sorkar Congress ba ialam da u Bah DD Lapang ha u snem 2009 hi, ka la ai wai pynban ia ki jaka ha thain Mawthabah haduh 30 snem ban ksam uranium ka UCIL", la ong u Dr Donkupar bad bynrap, ha u 2015 hadien ba la jur ka jingpyrshah ki paidbah bad seng bhalang, ka sorkar ka la rai ban pyndam ia kane ka jingaiwai jaka sha ka UCIL.Shillong, 23 Naiwieng:Ki riew runar kiba ym lah satia ban ithuh, ha ka step jong ka Sngi Balang, ha ka por kumba 3:30 baje eiei ki la thang dusmon ia ka Maruti Car kaba don ia u registration number ML 05 J 8141, jong ka kotkhubor Kynjatshai ha Riatsam-thiah, Shillong.
Ki runar, ia kiba la suba jur ba ki lah ban dei ki nongtuh, ki la pynpait shuwa ia ka iit jong ka kali bad pyrshang ban tuh ia ka tape hynrei kim lah satia namar ba la dep weng ia ka bynta ba shakhmat bad ki la rah noh tang ia ka Woofer.
La antad ba dei namar ba kim shym ioh rah ia ka tape lane kiwei pat ki mar rem dor, ki runar ki la thang dusmon noh ia ka kali bad phet bak na katei ka jaka.
Ha kaba ia dei bad kane, u Kynjatshai u la ujor da ka ejahar ha Lumdiengjri Police Station bad ki pulit ki la rejistar ia ka case bad pynlong ruh ia ka jingtohkit.
Ha kaba ia dei bad kane ka jingjia, ka Meghalaya Editors’ and Publishers’ Association (MEPA) ka la pynpaw ia ka jingkyndit bad ka jingbym lah ngeit ba ka kali jong ka kotkhubor kan shah thang ha ki riew dusmon.
“Ka MEPA ka pynrem jur ia kane ka kam runar kaba la leh da ki katto katne ki runar kiba la shim ia ka ain ha la ki kti da kaba thang ia ka kali khlem kano kano ka daw", la ong u general secretary jong ka MEPA, u Bah Philip Marwein ha ka kyrwoh kaba la pynlait paidbah ha ka Sngi Balang.
Ka MEPA ka la kyntu ia kito kiba donkti ba kin kiar na kiba kum kine ki kam ha ka lawei haba kdew ba kum kine ki kam beain ki dei ki kam riew khlaw kiba ym iahap satia bad ka juk shai ba mynta.
Ka la kyntu ruh ia kito kiba donkti ba kim dei ban leh ia kiba kum kine ki kam hynrei ban leit ia kynduh ia ki trai jong ka kali kotkhubor ha ka rukom kaba don akor da ka khlieh kaba thanda bad ban pynbeit ia ki jingeh, lada ki don, ha ka rukom kaba don akor, ka jingsngewthuh jingmut bad ha ka lynti kaba dei.
Ha kajuh ka por, ka Shillong Press Club ruh ka la pynrem jur ia kane ka jingjia bad kyntu ia ki pulit ba ki dei ban pynlong ia ka jingtohkit bad ka jingthwet kaba jur khnang ba ki nongleh kam sniew kin ioh ia ka jingshah pynsaja kaba biang kaba katkum ka kam sniew kaba ki la leh.
Shillong,23 Naiwieng:Nalor ka jingshah pyndik namar ka jingbym biang ka bording ilektrik, mynta pat ki paidbah ka thaiñ Pynursla ki la shah pyndik sa ha ka bai thang ding bad katei ka dei namar ka jingtrei thur-mur palat ki nongtrei kiba don ha ophis jong ka MeECL ha Pynursla.
Kam dei tang ka sien kaba nyngkong hynrei ka dei ka jingjia kaba iai jia khah khah ha kaba ki paidbah kiba la dep ban siew ia ka bai thang ding jong ki ha u bnai ba la dep ruh la pan biang na ki mynta u bnai, ka bill ba ki paidbah ki ioh mynta u bnai ka pyni ba kim pat siew ia ka bill jong u bnai ba la dep bad la pyni ba ki hap ban siew ia katei ka bill ar bnai.
Tang mar ia poi bill light, ka la pynkyndit ia ki paidbah ka Pynursla Proper bad Pynursla Main Road ban iohi ba la thoh ba kim pat siew ia ka bill jong u bnai ba la dep kaba la thoh ha ka bill ‘Outstanding Bill-Including DPC’.
Tang mar ia ioh ia katei ka bill ki paidbah ki la khih bitar ia ka tnad Revenue jong ka ophis ka MeECL , Pynursla naba ki la sma lypa ba katei ka dei ka kam thur-mur jong katei ka ophis naba kane ka la jia teng ruh ha ka shnong Neng-gate, Pynursla ha u bnai ba la dep.
Ha utei bnai ba la dep, la iathuh ha u nongthohkhubor ba ki paidbah ki la leit sha ophis ka meECL ban ia kren ia katei ka kam bad hadien ba la dep ia kren , ka ophis ka la kubur ia ka jingbakla jong ka bad la pynbeit ia katei ka kam bad la phah siew noh tang shibnai.
Hynrei kane ka jingjai ka dang iai bteng bad katei ka pynsngewthuh ia u paidbah ba kane kam dei shuh kaei kaei hynrei ka dei ka jingbymler treikam jong ki nongtrei ka tnad Revenue katei ka ophis kiba kheiñ ia ki pisa pilaiñ.
Haba ia kren bad une u nongthohkhubor, ki paidbah ki la kyntu ia ki bor ba halor jong katei ka tnad ba lada ki nongtrei jong ka kim lah ban trei ia ka kam kumba la bynshet ha ki, dei ba nweng kam noh ia ki bad dei ban wanrah da ki briew kiba tbit.
Katkum ka jingioh lum jingtip la ong ba bun na kitei ki bill ki dei kiba la siew online bad dei na katei ka daw ka pynartatien ia ki paidbah ioh lehse ki nongtrei katei ka tnad kim pat da tip bha ia katei ka rukom treikam kane ka juk mynta , bad dei na katei ka daw ki la dawa ban wanrah da ki briew kiba tbit khnang ba kan ym pyndik ia ki paidbah ka thaiñ.
Jowai, 23 Naiwieng:U Deputy Commissioner ka West Jaintia Hills, uba dei ruh u Returning Officer, u la pyntip ba ka jingthep kyrteng na ka bynta ka election shiteng samoi na 1-War East kan long ha ka ophis jong ka SDO, Amlarem Civil Sub-division haduh shwa ka 3 baje ha ka 28 tarik une u bnai.
Ka sngi ban bishar ia ki kot ki sla jong ki kyrtong kan long hadien ka 3 baje ha katei ka juh ka sngiNa ka bynta ban weng ia ki kyrteng pat kan long ha ka 1 tarik Decemeber hapoh ka por 3:00pm.
Ha kajuh ka por u DC u la pynjari ruh da ka kyndon 144 CrPc kaba mana pyrshah ia ki kyrtong ban tah poster lane pynieng ia kino kino ki signboard lane ki jingpynbna paidbah ha ki kynroh ne jaka jong ki riew paidbah khlem da ioh ka jingmynjur jong ki da ki jingthoh.
Kane ka jingmana ka long ruh kumjuh ia ki kynhun sain hima bapher bapher.
Katkum katei ka hukum, yn nym shah ruh ban pyndonkam tiar pynsawa naduh ka por 10 pm haduh 6 am bad uno uno u kyrtong ne kano kano ka kynhun sain hima kam lah ban pyndonkam ia kum kitei ki tiar lane ki kor khlem da ioh jingbit na ka bor District.
La mana ruh ba ki nongkyrshan lane ki kyrtong kim bit ban rah pisa haduh palat ia ka 50 hajar tyngka hapoh kine ki sngi Election ha katei ka ADC Constituency.
Lada don kiba leh pyrshah ki nongleh pyrshah kin shah pynshitom katkum ka ain.
Nongstoiñ, 23 Naiwieng:Ki ar ngut ki kyrtong ka seng Congress na Mairang bad Mawthadraishan ki ban sa ia ai reng ha ka election shiteng samoi sha ka KHADC, ha ka sngi balang jong ka taiew, ki la leit ban thep kyrteng bad bam smai ha khmat I Returning Officer ka Mairang I kong F.Lakiang, MCS.Kitei ki ar ngut ki kyrtong ka seng congress ki kynthup ia u bah Ioanis Lyngdoh na Mawthadraishan ia kaba la wan bansynran lang da u President ka DCC bah Boldness Nongum, I President ka Mawthadraishan BCC I kong Irin Lyngdoh, bad u bah Lambok Nongrang na Mairang Constituency, ia kaba la synran lang da I Dr.Ureka Lyngdoh I ba long I Adviser ka Mairang BCC, U Secretary ka Mairang BCC u Bah M.
