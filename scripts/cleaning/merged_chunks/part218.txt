Ricky Syngkon.
Wat lada ka VPP kam shym la leit sha Nongstoiñ kyrpang tang na ka bynta u Kyrtong MP, hynrei ka leit na ka bynta ka jingpynrung dkhot sha ka Party kumba ka ju leit kylleng kylleng ki jaka bad ruh ban pynshai ïa ki nongrim ka Seng, hynrei u kyrtong MP, u Dr.Ricky Syngkon ruh u la don lang bad ai jingkren ha kane ka jingialang, kaba la poi da ki hajar ngut ki paidbah ha ka jingïalang kaba la pynlong ha ïew Nongstoiñ.
Ki nongkren ha kane ka jingïalang na ka liang ka VPP ki la pynkynmaw ruh ba ka por ka la dei ban phah noh da u briew uba la bit uba la biang bad uba don ka jingïohi jngai ban long kum u nongmihkhmat sha ka Lok Sabha.
U Dr.Ricky ha ka jingkren jong u, u la pynkynmaw ïa ka jingsahdien ka jylla wat hadien palat sanphew snem ba ka la ïoh la ka jong ka jylla, namar ka jingbym ïohi jngai jong ki nongïalam naduh kip or ba mynshuwa.
U la ong ruh ba ka jylla ka donkam ïa ka jingkylla ban wanrah ïa ka jingsynshar kaba khuid kaba suba khnang ban lait na ka jingbamsap.
Ha kane ka jingïalang la ïoh ruh ïa ka jingkren na u bah Ardent Miller Basaïawmoit bad kiwei kiwei de ki nongïalam.
Ha Mawkyrwat pat ki nongïalam ka UDP kiba la poi ki long u Bah Metbah Lyngdoh, President, Bah Renik Lyngdoh, MLA Mawkyrwat, Bah Pius Marweiñ MLA Ranikor bad kiwei kiwei.
Nangta naka HSPDP ka don u Bah KP Pangniang, President bad kiwei kiwei de ki nongïalam, kynthup ïa u Bah Robetjune Kharjahrin uba long u kyrtong ïamonlang kine ki Seng.
Haba kren ha kane ka jingïalang u Bah Robert, u la ther ïa ki nongïalam jong ki National Party kiba ju mlien ban beiñ ba ki seng Riewlum ki kut tang ha Khanapara lane kin leh aiu ki Seng Riewlum kin phah tang uwei ne arngut ki MP.Hynrei u la pynkynmaw ba naduh ba ka Meghalaya ka la ïh la ka jong ka jylla, ki Seng Riewlum ki la phah arngut ki MP, kita ki long u Prof.GG Swell bad u Bah Hoping Stone Lyngdoh.
U la ong ba kane ka jingkynnoh jong ki nongïalam ki National Party ka paw ba kim tip satia ïa ka history jong ka jylla.
La ïoh jingkren ruh na u Bah Metbah Lyngdoh, Bah KP Pangniang bad kiwei kiwei de.
Shillong, Rymphang, 14: Ka Hynñiewtrep Integrated Territorial Organization (HITO) ha ka sngi Balang ka la dawa ïa ka tnat Kam Pohing jong ka Sorkar Jylla ban ai jingpynshai ha kaba ïadei bad jingpynkynriahkam bad ka jingthungkam ïa ki Ophisar Pulit hapoh ka tnat Pulit.
Ka Seng ka la aiti ruh da ka dorkhas ha u Symbud Myntri Rangbah ka Jylla uba khmih ïa ka tnat Kam Pohing Bah Prestone Tynsong.
Ha ka jingïakren bad ki lad pathai khubor u President ka seng u Bah Donbok Dkhar u la ong ba ka rukom pynkynriahkam ïa ki ophisar Pulit ka ïatakhuh bad ka Transfer Act, (Meghalaya Police Act 2010).
U Bah Donbok u la ïathuh ba ka seng ka la pan da ka hok wad jingtip ne ka Right to Information (RTI) ha ka 20 tarik Nailur, 2022 ban ïoh jingpynshai halor ka rukom pynkynriahkam ïa ki ophisar Pulit ha kaba la lap ba ka don ka jingpynkheiñ ïa ka Meghalaya Police Act, 2010 namarba katkum ka jubab jong ka RTI la lap ba ki don ki ophisar Pulit kiba shu shah pynkynriahkam tang hapoh East Khasi Hills District ym duna ïa ka 15 snem khlem da shah pynkynriah ban trei sha kiwei kiwei ki district.
“Ka jubab RTI ba ka seng ka la ïoh, kam pynhun satia ha kaba ïadei bad ka jingpynkynriah kam ïa ki Pulit bad ïa ki Ophisar bad ka jubab RTI ka pynpaw ïa ka jingthmu ban tap eitmiaw ïa ki jingleh bakla," u la ong.
“Namarba ka Sorkar ka la kam ba ka dei bud ryntih ïa ka aiñ, hynrei, ka long kaba sngewkyndit ba ka jubab ka pynpaw pyrthei ïa ka jingtap eitmiaw ïa ki jingbakla jong ki bor ba dei peit ïa ka Home (Police) haba pyntreikam ïa ka Section 12 jong ka Meghalaya Police Act 2010 kaba kdew shai halor ka samoi treikam jong ki pulit kaba ong, “Ki ophisar kiba shah thungkum ha ka kyrdan Director General of Police, Addl.Director General of Police, Law and Order; Inspectors General of Police; Range Deputy Inspectors General of Police, District Superintendents of Police, Sub-Divisional Police Officers, Circle Inspector lane Officer-inCharge jong ki Police Station ka samoi treikam jong ki ka dei ban long tang ar snem.
," la ong une u nongïalam ka HITO.“Ngi lap ba ki don bun ngut ki ophisar Pulit kiba mynta ha ka tnat Home (Police) kiba pynkheiñ ïa ka Act 2010," u la ong.
“Ngi kyntu jur ba ïa kane ka kam dei ban shimkhia bha namarba ngi lap ïa ki katto katne ki ophisar kiba don ha kajuh ka shuki palat ïa ka 15 snem tang da kaba shu pynkynriah kam na kawei ka Unit bad sha kawei ka Unit tang hapoh nongbah Shillong bad ha East Khasi Hills District hynrei ym sha kiwei pat ki district," la ong u Bah Donbok.
“Ngi kyntu ïa ka Sorkar jong phi ban ai jubab halor ki jingkylli jong ngi ba balei katto katne ngut ki ophisar hapoh ka tnat Home (Police) ki don beit tang ha kajuh ka district palat 15 snem lyngba ka jingleh ba ïalam bakla jong ka Intra Unit Transfer tang hapoh kajuh ka district bad ngi dawa ba dei ban shimkhia kham kloi ïa kane ka kam katkum ki kyndon jong ka aiñ khnang ban pynthikna ba kan don ka jingtreikam kaba khuid ha ka jingai jingshakri sha ki paidbah nongshong shnong ka jylla," la ong ka seng ha ka dorkhas ba la aiti ha u Symbud Myntri Rangbah.
Shillong, Rymphang 15: Kum Shi bynta ban rakhe ïa ka jingkynjoh sha u mawmer ba 10 snem, ka seng HYC, CEC Central Body, lyngba ka tnat treikam Sport Cell kan pynlong ïa ka lympung phutbol kaba la tip da ka 1st Hynyñiewtrep Under-16 Football League 2024 kaba la khreh ban pynlong ha madan Malki.
Haba ai jingpynshai halor kane ka lympung ban sa pynlong, la pyntip ba ka seng kan pdiang haduh 32 tylli ki kynhun ki ban ïashimbynta , bad ka bai rung kan long 3000 tyngka na bynta kawei ka kynhun, la ong u Bah Franky- Chairman ka Sport Cell.
U la ïathuh ruh ba ki kynhun ki lah ban register 18 ngut ki player hynrei haka por lehkai kan long tang 16 ngut.
Na ka liang jong ka seng, ka khmihlynti ba ym tang ki kynhun napoh East Khasi Hills ki ban wan ïashimbynta ha kane ka lympung hynrei na man ki district da kaba bynrap ba ka long ka jingkyrkhu na bynta jong ki bad ruh ïa ki samla ka jylla ban dang ïai kiew ha ka phutbol.
Ka seng kan sa kynjoh sha u Mawmer ba 10 Snem ha ka 17 Tarik u Naitung mynta u 2024, bad ïa kane ka lympung yn sdang naduh ka 30 tarik u Lber haduh 13 tarik Naitung.
Ka lahduh kan ïohpdiang ïa ka tyngka kaba haduh 60,000 ryngkat ka trophy katba ka kynhun ba wan ba ar kan ïoh 30,000.
Nalor kine, ka seng kan ai ruh ïa ki khusnam sha ki player kiba kynsai ha kane ka lympung kiba kynthup naduh ki rangapkol, bad ruh ki player ba ïoh thep bun kol.
Ka tarik ba khadduh na bynta ki kynhun ne ki klob kiba kwah ban shimbynta ha kane ka lympung kan long ha ka 16 tarik u Lber.
Shillong, Rymphang 15: Ka jingïalehkai ka lympung 1st DIVISION Football League 2023-24 ba la pynïaid da ka Shillong Sports Association hynne ka sngi ha madan SSA Ground, Polo ha ka por 2:45 baje nohphaisngi ka la jam sha kaba kut da ka jingïakhaid.
Ka jingïakhun ka la long hapdeng ka Mylliem SC pyrshah ïa ka Mawkhar SC, ha kaba kine ki ar kynhun ki la ïasam mar shi point naba ïakhaid mar 2 kol.
Haba phai sha ka jingïakhun, ka Mawkhar SC ka la buh shakhmat ïalade lyngba ka kol na u Rickyshan Warjri ha ka18minit jong ka kylla step, hynrei ka Mylliem SC ka la pynïakhaid lyngba ka kol u Tirot Kharbangar ha ka minit ba 30 shuwa ban kut ka kylla kaba nyngkong.
Hadien kumba katto katne por ba la ïaid ka kylla kaba ar, ka Mawkhar SC ka la ïoh biang ban lamkhmat na ka kol ba la thep da u Khrawpyrkhat Marwein ha ka 51 minit, hynrei sa shi sien pat ka Mylliem SC ka la jubab lyngba ka kol na u Freestar Kharbangar ha ka 67 minit.
Haduh kaba kut ym shym la don shuh ba lah ban pynkhihjar kaba la pynlong ïa kine ki ar kynhun ban ïakhaid.
Ka jingïakhun mynta ka sngi kan long ha ka por 2:45 baje nohphaisngi hapdeng ka Nongrim Hills SC pyrshah ïa ka Lawsohtun SC.Shillong, Rymphang 15: Ka Directorate of Sport & Youth Affairs jong ka sorkar jylla Meghalaya ryngkat ka jingïatreilang bad ka North Eastern Hills University Shillong bad ka Sport Authority of India hynne ka sngi ka la ïoh ban pynlong ïa ka jingïakop mareh thong kaba 6.5 KM kum shi bynta ka Promotional Activities na bynta ka Khelo India University Games 2024.
La sdang kaweh lama ïa katei ka jingïakop mareh da u Colonel Omkar Singh (retd) Registrar of North Eastern Hills University ha ka jingïadon ryngkatlang u Bah John F Kharshiiing-Working President jong ka Meghalaya State Olympic Association, nangta u Prof.L Kma lem bad kiwei kiwei.
Ki la don kumba 280 ngut ki nongïakop mareh kiba la shimbynta ha ka thup open category ba la kyllumlang kynthei bad shynrang bad ruh kiba la palat ïa ka 50 snem.
Ha ka thup ïakop mareh 6.5 Km jong ka open category shynrang, u Dabit Dkhar u la wan ba nyngkong, bud sa u Kangujam Bikram Meitei ha ka kyrdan ba ar, nangta u Rishanmehi Ryngkhlem u la wan ha ka kyrdan ba lai.
Ha ka thup ïakop jong ki kynthei, ka Marqueenless Ramsiej ka la long ka lahduh, bud sa ka Sarojani ha ka kyrdan ba ar bad ka Bandasharai Marwein ha ka kyrdan ba lai.
Ha ka Open Category jong kiba la 50 snem shaneng, u Badon Singh Tham (Shynrang) bad ka Ibameri Shulllai (Kynthei) ki la ïoh ban khur ïa ka Consolation Prize.
Haba ai jingkren ha kane ka sngi, na ka liang jong u Colonel Omkar Singh (retd) Registrar of North Eastern Hills University u la pynsngew ïa ka jingdonkam ban kyntiew ïa ki rang bad thei ka thaiñ ban kiew ha ka kam ïalehkai bad ruh ban rung ha ka thup ïakop International stage.
U la ong ruh ba ka sorkar ka thmu ban tyngkai bad plielad ïa ki samla ka thaiñ ban aireng sha ki lympung ba kham heh da ka jingkyrmen ban wanrah nam ym tang ïa ka jylla hynrei ïa ka ri ruh kumjuh.
Lyngba kane ka pyni shai ba ka jinglong ba la kloi jong ka Meghalaya ban pynleit jingmut ha ka sports bad ban ai mynsiem ïa ki samla ka thaiñ ban nang pynjanai shuh shuh ïalade ha ki jingïalehkai ba ki mihkhmat.
Mawkyrwat, Rymphang 15: U Myntri ba dei peit ïa ka tnat Labour, Employment & Skill Development, Sports & Youth Affairs Department, Registration & Stamps Department jong ka Sorkar Meghalaya, u bah Shakliar Warjri mynta ka sngi ka 15 tarik u Rymphang, 2024 u la plie ïa kawei na ki shlem ai jinghikai ka Industrial Training Institute (ITI) kaba don ha shnong Sakwang, South West Khasi Hills District, Mawkyrwat.
Lah ban kdew ba ïa kane ka Industrial Training Institutes (ITI) la tei ha ka jingmang pisa kaba T.7 klur tyngka lyngba ka Enhancing Skill Development Initiative (ESDI) Scheme jong ka Sorkar India bad ha kane ka jaka ynsa ïoh ban pynrung ïa ki 5 jait ki jait jinghikai na ka bynta ki samla jong ka dong ka thaiñ kata ha ka Surface Embroidery Trade (SET), ki Wiremen, ka Office Assistant bad Computer Programme (OA&CP), ka Multimedia Animation bad Special Effect (MA&SE) bad ka Driver-cum-Mechanic (DcM).
Haba kren kum u kongsan ha kane ka jingïalang u bah Shakliar Warjri u la pynpaw ïa ka jingsngewkmen ban ïa don bynta lang ha ka jingplie ïa kane ka skul ka ban ai jingmyntoi ïa ki khun samla bad ha kajuh ka por kan long ka jingkyrkhu ïa ka distrik bad ïa ka imlang sahlang.
Shuh shuh u khmih lynti ba ka sorkar kan pyrshang katba lah ban pynbit pynbiang ïa ki jingdonkam na ka bynta ban kyntiew ïa kane ka jaka ai jinghikai da kaba kyrmen ban pan shuh shuh ki lad jingïarap na ka sorkar India na ka bynta ban shna bun kum kine ki jaka ai jinghikai ha baroh kawei ka jylla khnang ban ai mynsiem ïa ki khynnah samla ban pynrung kyrteng bad ban pyntbit ïa lade ha ki laiñ bapher bapher bad ba kin phai khmat sha kiwei pat ki lad ki lynti kum ha kaba seng ïa la ki jong ki kam ki jam khnang ba ka jingim jong ki kan ym bijai ei.
U la pynshlur ïa ki kmie ki kpa ban phah ïa la ki khun sha kiba kum kine ki jaka ai jinghikai bad ban ym khmih lynti than tang ha ki kam sorkar bad u khmih lynti ba hadien habud yn lah ban ai kam ai jam ïa ki samla kiba pass na kine ki shlem ai jinghikai.
Ha kajuh ka por u la pynpaw ïa ka jingangnud ban buh da ki jaka sah ne ki hostel hadien habud na ka bynta kito ki khynnah kiba sah sha ki jaka kiba jngai.
U la ïathuh ba kane ka jaka ai jinghikai yn sdang shwa tang kumba 5 tylli ki Short Term Trade Course bad u khmih lynti ba ha u bnai ‘Nailur kin don bun ngut ki ban pynrung kyrteng ha kane ka institution bad kyrmen ba kan long ka jingkyrkhu ïa kiba bun ki khun samla jong ka dong ka thaiñ.
U bah Renikton Lyngdoh Tongkhar, MLA ka Mawkyrwat Constituency ha ka jingkren jong u, u la pynpaw ïa ka jingsngewnguh ïa ka Dorbar Shnong Sakwang kaba la noh kylluid mynsiem ïa kane ka jaka ha kaba la lah ban shna ïa kane ka jaka ai jinghikai kaba long ka jingkyrkhu ïa ki paidbah jong ka dong ka thaiñ lyngba ka sorkar India kaba la kyrshan pisa ha ka ban tei ïa kane ka ITI ka ban long ka jingmyntoi ïa shibun ki longïing longsem jong kane ka dong ka thaiñ.
U la kyrpad ha kajuh ka por ïa ka sorkar ba kan ïaleh katba lah ban pynbiang ïa ki jingdonkam jong kane ka jaka ai jinghikai bad u la kular ban ai jingkyrshan kaba u lah na ka bynta ban kyntiew shuh shuh ïa kane ka jaka ai jinghikai da kaba kyntu ïa ki nongpynïaid jong kane ka jaka ai jinghikai ba kin ai ka jingshakri kaba bha tam bad ba ki jingbymbiang kiba don hangne hangtai kin ym lah long ka jingdkoh ne ki diengpyngkiang ha ka jingpynï beit ïaid ryntih ïa kane ka jaka ai jinghikai.
U la pynpaw ba ka jylla ka donkam ki briew kiba nang ban trei da ki kti ha ki laiñ bapher bapher bad u khmih lynti ba kane ka jaka hikai kan pynmih bun bha ki briew kiba tbit ha ki laiñ bapher bapher ki ban long ka jingmyntoi ïa ka imlang sahlang bad ha ka jylla baroh kawei.
Ha ka jingkren jong u C.Songate, IRS, Principal Secretary jong ka Labour, Employment & Skill Development, Sports & Youth Affairs Department, Registration & Stamps Department jong ka Sorkar Meghalaya u la ong ba kane ka dei ka sngi ka ban sah kynmaw bad ki briew jong kane ka dong ka thaiñ ki long kiba donbok ban ïoh kum kane ka jaka ai jinghikai.
Ula pynshlur ïa ki khun samla ban wan shakhmat ban pynrung kyrteng na ka bynta ban ïoh jinghikai ha ki laiñ bapher bapher na ka bynta ka jingmyntoi jong ki hi bad ka department kan pyrshang ban pynbit pynbiang ïa kane ka jaka ai jinghikai khnang ba kan lah ban ai shibun ki jingshakri na ka bynta ki paidbah jong kane ka dong ka thaiñ.
Ïa ka jingïalang la pynïaid da u bah A.Jyrwa, Employment Officer jong ka Directorate of Employment & Craftsmen Training, Shillong, ka kong Matsiewdor War Nongbri, Secretary jong ka Labour, Employment & Skill Development, Sports & Youth Affairs, Registration & Stamps Department jong ka Sorkar Meghalaya.
Nongstoiñ, Rymphang 15: Na ka daw jong ka jingbym don ki jaka sah kiba biang hapoh ka area ba ka Markasa PHC ka don, ki Doctor, ki Nurse bad baroh ki nongtrei ha katei ka jaka sumar ki hap ban shu sah wai ha ïaing ki briew.
Ka daw kaba pynlong ïaa ki nongtrei ha katei ka jaka sumar ban shu sah wai ha ki ïaing briew, ka dei namar ba ka sorkar kam shym la pynbiang ïaa ki jaka sah wat la ka area ka la biang pura ban shna ïaa ki ïaing ba ki Doctor, ki Nurse bad ki nongtrei kin shong kin sah.
Ka don ruh ka jingdkoh ha ka jingtreikam, khamtam haba don kiba pang ba shitom kiba wan poi ha ki por mynmiet mynïaong, namar lada leit sha ïaing jong ki briew ba ki sah wai kan nym long kaba bha ha ka por mynmiet.
Shuh shuh, lada poi ha katei ka jaka sumar ha ki bnai lyiur baroh saw dong la dap tang da ki rynsan biskot.
Ym tip pat la ki nongrep biskot ha baroh sawdong jong katei ka jaka sumar ki da pan jingbit na ka tnad ka koit ka khiah, ne ki dei ki trai jong katei ka area ba ka don ka PHC ym shym la ïaoh jingtip satiaKa jingkylli kaba mih ka long hato ka sorkar lyngba ka tnad ka koit ka khiah, ka ai jingbit ne em ban rep biskot ha ka syndah ka jaka sumar.
Lane ba ki paitbah kin shu pyndonkam ei ïaa ka jaka katba ki nongtrei pat ki hap ban sah wai ha ïaing ki briew ïa.
Ka sorkar ka la dei ban phah shna noh da ki jaka sah na ka bynta ki nongtrei ha katei ka PHC ha baroh sawdong khnang ban pynsuk ïaa ki Doctor, ki Nurse bad ki nongtrei.
Ym lah ban len bad ka long kaba jingshisha ba kaba sniew ka kham pur sted bha ïa ka jingbha namar ïa kaba sniew ym donkam ban pynlut por ka la pur sted hi katba ïa kaba bha hap ban da pynlut por ban pynsaphrïang ïa kiei kiei kiba bha.
Ka jingim ba man la ka sngi jong ki briew ka long kaba eh ban pyrkhat bad katta katba nanghikai ïa kaba bha hynrei kaba sniew ka dang ïai ioh jaka hi ha ka jingim.
Naduh ba dang rit ki kmie ki kpa katlah katïai ki ïai ban ïa ki khun jong ki ban im ïa ka jingim kaba bha bad ki pynlut bor pynlut sor ban pynioh ïa la ki khun ïa ki jinghikai kiba bha bad kiba lah ban kyntiew ïa ka jingim jong ki khnang ba kin long ki briew kiba bha ynda ha ba ki la san.
Wat ka Proverb ruh ka ong “hikai ïa u khynnah ha ka lynti kaba bha khnang ba ynda haba u la rangbah un ym kynrïah noh na ka".
Hynrei ym lah ban len ba ïa ka jingsniew ym donkam ban hikai, pynban ka long kaba suk eh ban bud ïa ka.
Bun na ngi ngim da buh jingkynmaw eh ïa ki jingjïa ha ka jingim jong ngi bad khamtam lei ïa kiei kiei kiba bha bun sien ngi klet noh ïa ki.
Lada don mano mano ba la leh bha ïa ki 99 sien hynrei ki leh bakla tang 1 sien ngi kloi ban klet lut ïa ki jinglehbha baroh bad ngin niew pynban ba kitei ki jinglehbha ki dei tang ki buit phon ban ïoh pynsniew tang shi sien.
Lehse ki don shisha ki khep kiba kum kitei, bad kane ka jïa hangno re hangno bad kane ka la long kawei na ki jingjïa kiba pynduh jingkyrmen ïa ka jingim jong ngi ki briew.
Ha kine ki sngi ngi iohi ba ka long shisha kumta bad kiba bun ki peit bad kham bat pynban ïa ka jingbakla ne ka jingduna jong kiwei bad kane ka pynlong ïa kiba bun ban duh noh ïa ki jingmyntoi kiba kham bha bun shah bad ïa ki jingisih bad jingïabein iwei ïa iwei pat.
Kawei ka jingduhnong jong ka pateng bynriew ka long haba ngi ïa peit bad ïathew palat ïa ka jingbakla ne ka jingbymbïang jong kiwei.
Kane ha ka jaka ba kan wanrah ïa ka jingïatei bad jingmyntoi ka wanrah pynban ïa ka jingjot jingpra ha ka long iing longsem bad ruh ha ka imlang sahlang.
Kum kine ki kam ki dang ïai jïa wat ki jaka ba la niew ba kyntang bad ba kynja mynsiem ruh kumjuh ruh ha ki jaka ba la sah da ki briew kiba la nang la stad bad kiba la shai ruh, katno tam lei ha ki jaka kiba ka bor pyrkhat jong ki briew kam pat kot bad kiba dang im ha ka jingdum jong ka jingim.
Kawei na ka jingeh kaba long ka daw ba kongsan jong kane ka dei ka rukom pyrkhat jong ngi shaphang kiwei bad ba ngi niew ïa lade ba ngi kham bha ban ïa kiwei.
Ha ka jingshisha ki briew kiba stad ki kham sngewthuh bad ki kham sngemphang shibun ban ïa kiwei, hynrei katba nangstad ki don bun ki khep ba imat ki briew ki nang sarong bad nangbieit bad ki kut beit ha ka jingkwah ban pynbor ba ki khambha ïa kiwei.
Ha ka jingshisha ka jinghikai babha ka hikai ba kumno ngi dei ban niew ïa kiwei pat ki kham bha ban ïa ngi khnang ba kin lah ban khring ïa ki sha lynti jong ka jingbha.
Ka jingniew ïa kiwei ba ki khambha kam dei eh ba ngi pyndem noh ha ki hynrei kane ka ai lad ba ngin lah ban nangrung kham shapoh jong ka jingïatei bad wanrah ïa ka jingïasngewjan iwei ïa iwei pat.
Kat kum ka bor pyrkhat paidbah hi ym don kiba kwah ban pyntroin ïa kano kano ka jingpyrkhat babha ban tei ïa ka lawei jong ka ri bad ka Jaidbynriew hynrei kane ka long kaba eh ban pyntreikam ha ka jingim kaba man la ka sngi.
Hynrei kawei na ki ktien phira kaba ju ong ‘to leh ha kiwei kumba phi kwah ba kiwei kin leh ïaphi’ ka long kaba donkam ban kynmaw khnang ba ngin long ki briew kiba pyrkhat jngai shuwa ba kin shim ïa ka rai pyrshah ïano ïano khnang ba kin poi sha ka jingthmu kaba bha da kaba siew kyllïang da kaba bha ïa kaba sniew bad dei kane kein ka nongrim kaba ngin lah ban ïatei iwei ïa iwei pat.
Namar la iohi ba ha kine ki sngi ka pyrkhat pyrdain hapdeng ki briew ka khim bha bad kim pyrkhat than eh ïa kiwei hynrei tang ban pynkiew skong beit ïa ïalade.
Kumta wat la ka jingsniew ka kham khring, hynrei ym dei ban ailad ïa ka bad dei ban tem ïa ka da ka jingbha.
Lada shi sien ka jingpynphai kylla da kaba bha ïa kaba sniew i kumba ka phiel, hynrei khlem pep ha kawe ki ka sngi ka jingbha kan jop beit ïa kaba sniew bad kane kan wanrah ïa ka jingkylla.
Nongstoiñ, Rymphang 15: Da ki hajar ki paidbah na kylleng ki jaka jong ka thaiñ Nongstoiñ, ki la tuid ban sngap bad shahskhor ïa ka jingpynshai paidbah jong ka Voice of the People’s Party, halor ki nongrim ba ka party ka ieng, kaba la long ha ka sngi balang ha ka jingïalang paidbah kaba la long hakhmat iew jong ka sor Nongstoiñ.
U Bah Ardent Miller Basaïawmoit President rangbah ka party haba ai jingkren pynshai sha ki paidbah ka Nongstoiñ halor ki nongrim ba skhem jong ka party ha kane ka sngi, u la pynkynmaw ruh ba ka jingpyrshah jong ki MLA ka VPP ïa ka jingkren hindi u Lat ka Jylla ha ïing dorbar thawaiñ, da kaba ong ba ki MLA ka VPP kim dei kiba shu pyrshah khlem da tip ïa ka aiñ.
U la ong ba san snem mynshwa ym don ba nud ban kren pyrshah ïa u Lat ka jylla ban kren da ka hindi.
Hynrei ki MLA ka VPP ki la ieng pyrshah ban kren da ka ktien hindi.
U la ong ba ka long kaba sngew thamula bad sngew samut ba kita ki MLA kiba ju wan sha ki paidbah, ban pynithuh ba ki dei ki seng trai ri ki seng riew lum, ki ong yn leh aiu da kren da ka ktien hindi.
Hynrei, u bah Ardent u la sei bad pyni syndon da ka kot hapoh ïing dorbar bad ban pynshai ruh sha ki paidbah halor ki kyndon treikam katkum ka aiñ.
U Bah Ardent u la pynshai ruh halor ka jingmih surok jong ki MLA ka VPP ban pyrshah ïa ka sorkar halor ka jingweng kam syndet syndet ïa ki lai ngut ki ophisar jong ka Lokayukta.
Ha kajuh ka por u la ong ba watla ki don bun kiba kren beiñ bad kynthoh ïa ka VPP, hynrei ka party naduh ki MLA bad ki nongïalam kim salia, ban mih sha surok na ka bynta ban ïakhun pyrshah na ka bynta ka daw bah jong ka jaidbynriew.
Nalor kine ki mat ba hakhmat, la ïoh ruh ïa ka jingkren pynshai na u Bah Ricky AJ Syngkon General Secretary ka party, u ba la kren halor ka jingmih ka party VPP ban shakri ïa ki paidbah, da ka jingpyrkhat kaba khia halor ka nongrim kaba skhem bad ka jingïohi jngai ïa ka lawei jong ka ri bad ka Jaidbynriew.
Nalor ki MLA ka VPP bad ki nongïalam ba hakhmat duh na Shillong, la donlang ruh u Bah T.Lyngdoh nongïalam ba radbah bad barim ka HSPDP u ba la ai jingkren, nangta u Bah Golden Nonglong nongïalam ba radbah bad barim ka seng Congress, lem bad kiwei kiwei de ki riew pawkhmat ka thaiñ Nongstoiñ, kiba la pynïasoh noh ïalade sha ka party VPP, kynthup ki longkmie bad ki samla rangbah.
Lah ban kdew hangne ba dang hadien katto katne por eh jong ka jingpynïasoh da kiba bun ki nongïalam jong ki party bapher bapher, kata naduh ki nongïalam ka HSPDP, Congress bad UDP, mynta ka sngi pat da ki hajar ki paidbah ka thaiñ Nongstoiñ ki la tuid ban pynpaw ka jingkyrshan borbah ïa kane ka party.
Ïa kane la sakhi ha ka jingïalang ha sor Nongstoiñ, ha kaba ki paidbah naduh ki nongleit iew nongleit hat, ki nongshong dukan, ki riew rangbah riew pawkhmat bad ki riew paidbah, ki la tur shakhmat ban pyrta lang da ka sur kaba jam, ‘Ha u Prah Ha u Prah’.
Nongpoh, Rymphang 15: Ka Hynñiewtrep Youth Council (HYC) Ri-Bhoi District kala rai ban pynlong syndon da ka jingïaid paidbah haka 23 tarik mynta u bnai namar ka jingeh ba ki paidbah ki mad haki thaiñ khappud ka Ri-Bhoi District.
Haba kren sha ki lad pathai khubor naka liang u Samla Hercules Suting President ka HYC Ri-Bhoi u la ong ruh ba ka seng ka dap da ka jingsngewkhia halor ka jingeh ba ki paidbah khappud ki mad jingeh naka por shaka por bad kum ban shu pynkynmaw ba dang ha kine ki khyndiat sngi kala don ruh ka jingshah thwet jong ki paidbah haki pulit ka Assam halor ka jingkynnoh bala pynpra ruh ïaki jingtei jong ka Assam haka shnong Jatalong bad ka jingsahkut ka kam pynbeit pud haduh mynta.
Shuh shuh u la ong ruh ba naka liang ka seng ka dap da ka jingsngewkhia kaba jur halor ka jingbym lah ka sorkar jylla ban bteng ban shna ïaka iing skul haka shnong Khlieh Umwang kaba la pynpra da ka sorkar Assam bad kiwei kiwei ki jingeh ba ki paid khappud ka jylla ki mad naka por shaka por naka jingpyndik ka sorkar Assam.
Dei halor kitei ki nongrim ka seng ka khot ka wer ïaki paidbah ki Rangbah Shnong bad ki sengbhalang jong ka thaiñ Ri-Bhoi ban snoh kti lang ha katei ka jing ïakhih na bynta ka suk ka saiñ jong ki paidbah khasi ba sah ha ki thaiñ khappud.
Nongpoh, Rymphang 15: Ka seng Khasi Student Union, Umden Circle mynta ka sngi kala leit ban ujor syndon sha u Deputy Commissioner ka Ri-Bhoi u Arpit Upadhyay halor ka jingwan tih shyiap beaiñ jong ki paid Karbi na Wah Umiam wat ha u pud u sam ka jylla Meghalaya bad ka jaka shimet jong u wei u Rangbah Shnong haka shnong Amphreng ha Ri-Bhoi District.
Haba kren sha ki lad pathai khubor naka liang u Samla Toning Lapang President ka KSU Umden Circle haka jingsynran lang u President Ka KSU North Khasi Hills District u samla Ferdinald Kharkamni bad ki dkhot u la ong ba kum ka seng ka pynrem jur ïa katei ka jingtih shyiap beaiñ jong ki Karbi na Wah Umiam wat ha u pud u sam jong ka jylla Meghalaya haka shnong Amphreng ha Ri-Bhoi District kaba hap haka Raid Lymphuid Khyriem Syiemship da kaba pynphai ruh ïaka lynti ïaid jong ka Wah.
U la ong ruh ba kane ka jingleh jong ki paid Karbi ban tih shyiap na u pud u sam ka jylla Meghalaya bad ban pynphai ruh wat ka lynti ïaid jong ka wah ka long kaba beaiñ bad hap ban pynrem jur bad ka sorkar ka dei ban leh eiei ban pynsangeh mardor ïa katei ka jingwan tih shyiap beaiñ.
Kumba la sakhi ruh naka liang ki dkhot ka seng kila leit ruh ban jurip ïa katei ka wah dang ha kine ki khyndiat sngi ha kaba ka jingtih shyiap ha katei ka wah kala long kaba shyrkhei da kaba pyndonkam ruh da ki kor JCB ban khlong bad tih shyiap.
Naka liang u Samla Toning Lapang u la ong ba hadien ka jingïakren bad u DC ka Ri-Bhoi u la kular ban shimkhia mardor ïa katei ka kam ban ïakran ruh ïa u SP ka Ri-Bhoi bad kumjuh ruh ïa u District Forest Officer bad lada ka sorkar kam don kano kano ka jingshimkhia kaba kham kloi naka liang ka seng kala byrngem ban leh da kiwei ki lynti ba kham tyngeh.
Khliehriat rymphang 15: Ki nongïalam bad ki dkhot jong ka Joint Action Committee kaba na Narpuh, East Jaiñtia Hills District, mynta ka sngi ki la leit ban ïakynduh ïa u symbud myntri rangbah ka jylla, u bah Prestone Tyngsong bad ïakren halor ka jingpynslem ban maramot ïa ka surok national highway ha East Jaiñtia Hills District, ka JAC ka ai por khat san sngi ban sdang noh ïa ka kam ban maramot lym kumta ka JAC kan khot pynlong da ka jingpakhang surok.
Ha kane ka jingiakynduh, ki nongïalam bad ki dkhot ka JAC ki la iakren ruh halor kiwei kiwei ki mat ba kynthup ka jingwan rung tuh ki nong Bangladesh sha u pud u sam jong ka India bad ki la kyntu jur ïa ki shipai BSF ban shim khia ban tehlakam ïa kane ka jingioh rung tuh ki nong Bangladesh khnang ban wanrah ïa ka jingshngaiñ ïa ki nongshong shnong ha khappud.
Kawei pat ka mat ba la iakren ka long ba ka Dorbar Shnong Umkiang ka kyntu ïa ka sorkar ban kyntiew kyrdan noh ïa ka PHC Umkiang sha ka kyrdan CHC ha kaba u bah Prestone Tyngsong u la kular ba un sa peit bad tuklar halor kane.
Utei u Symud myntri rangbah, u la iathuh ruh ba ka kam kaba iadei bad la LCS hapoh elaka Narpuh mynta ka la iaid shakhmat ha kaba ka Ministry na ka sorkar pdeng ruh ka la pdiang, u la ai ka jingkyrmen ba ka jingpyntrei kan sa sdang noh shen bad kane ka lah ban weng ïa ki jingeh ba ki paidbah ki iakynduh man ka sngi.
Ïa kane ka JAC na Narpuh la thaw myn ha ka 10 tarik u rymphang 2024 bad kane ka JAC kan shim khia khamtam ban sei ïa ki mat kiba iadei bad ka jinglong jingman ka surok National Highway ha East Jaiñtia Hills District kaba naduh Lumshnong shaduh Malidor, ki Dorbar Shnong kiba doh hapoh kane ka JAC ki kynthup ka Dorbar shnong Ratacherra, Dona umbluh, Donaskul, Umkiang, Lumphyllut, Lumsohski, Pyrtakuna, Borsora, Kuliang, Shymplong bad Tongseng.
Ha kane ka jingiakynduh ki nongïalam ka JAC ka la buh ruh ïa ki shithi jingujor hakhmat u Symbud myntri rangbah ka jylla ha kaba iadei bad ka jingsniew palat ka surok national highway da ka jingsngew khia ki la pynpaw ba lada dang pynslem ïa ka jingmaramot ki paidbah kin kynduh jingeh biang tang shu poi ka aion slap namar ka surok ka la dap sa tang ki thliew ki syar suda, kaba buh jingma ruh ïa ka jingim briew bad ong ruh ba ka sorkar ka dei ban shim ïa ka jingkitkhlieh kaba mardor ban phah sdang noh ban maramot ïa ka surok bad lada ka sorkar ka dang pynslem ka JAC kam banse ban shim da ka synjam ba tyngeh ban khang noh shi syndon ïa katei ka surok National Highway.
Na ka liang ka Dorbar Shnong Umkiang, lyngba u Waheh Shnong, u bah Lasting Pala, ka la buh da ka jingthoh halor ka jingdawa ban kyntiew kyrdan noh ïa ka Umkiang PHC sha ka CHC, ki don haduh 16 tylli ki shnong kiba hap hapoh kane ka PHC bad ka dei ruh ka PHC kaba doh ha khapud bad lada kyntiew kyrdan ïa kane ka jaka ai jingsumar kan wanrah jingmyntoi ym tang ïa ki nong Umkiang hynrei ïa kiwei kiwei ki shnong ruh, ka Dorbar shnong ka kyntu ïa u Symbud myntri rangbah ba un shim khia halor kane ruh.
Shillong, Rymphang, 15: Ka War Jaintia Students’ Union (WJSU) Amlarem, ka pdiang sngewbha ïa ka rai jong ka Sorkar Jylla ban thaw da ka Standing Coordination Committee (SCC) khnang ban wanrah ïa ka jingïasngewthuh jingmut hapdeng ki shipai BSF bad ki paidbah kiba shong basah ha ki shnong khappud ka ri India bad ka ri Bangladesh.
Ka Sorkar Jylla ka la shim ïa ka rai ban thaw ïa ka Standing Coordination Committee (SCC) hadien ba u Symbud Myntri Rangbah ka Jylla uba khmih ïa ka tnat Kam Pohing u Bah Prestone Tynsong u la khot da ka jingïalang ha ka sngi Baar ïa u IG BSF u H.Dhilon, ïa u DGP ka Jylla u Dr.LR Bishnoi bad ïa ki nongïalam shnong ban ïakren halor ka jingkynnoh leh tohmet jong ki shipai langrut BSF ïa u officer incharge ka Muktapur Veterinary Dispensary, u Dr.Seiboklang Buam kaba la jia ha ka 11 tarik mynta u bnai.
“Ha kawei pat ka liang ka seng kam sngew ïahap ba kum kine ki komiti kin don ha ki Subdivisional Level namarba kane kan ym wanrah ïa ka jingïasngewjan hapdeng ki shipai ïada khappud bad ki nongshong shnong ba sah ha ki shnong khappud," la ong u Publicity Secretary ka WJSU ha u kyrwoh ba la phah sha ki lad pathai khubor.
“Ka seng katkum ka jingthoh ba la ha u Assistant Commandant ki BSF, Muktapur, ha ka 12 tarik mynta u bnai bad ai kopi ruh ha u Sub-Divisional Officer (SDO) Amlarem Civil Subdivision, ka seng ka kwah bad ka thrang ba ha manla ki Asistant Commandant Level kin don kum kine ki komiti hapdeng ki shipai Border Security Force (BSF) bad ki Rangbah Shnong khappud hapoh ka pud treikam jong u Asstt Commandant," la ong ka seng.
“Halor ka jingmut jong ka Sorkar Jylla ban thaw ha ki Sub-Divisional Level kan ym wanrah ïa ka jingïa sngewjan hapdeng ki shipai ïada khappud bad ki paidbah nongshong shnong ha ki thaiñ khappud baroh kawei," la ong ka seng bad bynrap, ‘seng ka seng kan sa leit ban ïakynduh ïa u Symbud Myntri Rangbah uba peit ïa ka tnat kam Pohing ban ïakren halor kane ka bynta.
".
New Delhi, Rymphang 15 : Da ki hajar ngut ki paid nongrep na ki jylla Punjab bad kiwei de ki jylla ki la tur sha nongbah Delhi hynin ka sngi, hynrei ki la pynkut noh ïa ka jingïaid jong ki shiteng lynti da kaba byrngem ba kin tur biang lashai ka sngi.
Da kaba pynbna ba ka jingsangeh tur jong ki mynta ka sngi ba ka long kum ka Cease Fire, kine ki nongrep ki la ong, “Ngi la rah lypa ka bam ban dap 6 bnai, ngim salia ban sahmiet hangno hangno ruh bad ngbin tur tad haduh ban da poi ha Delhi", ki la ong.
Kane ka jingtur jong ki sha nongbah jong ka ri ka long ban pynbor ïa ka sorkar pdeng ban pdiang ïa ki jingdawa jong ki, kumba ki la tur ban dawa ha u snem 2020-’21 bad kawei na kine kadei ka jingdawa ban don ka Minimum Support Price.
Ha kane ka jingïatur ki Nongrep, ka la don ka jingïakhyrwit bad ki Pulit ha man la ki jaka ba poi ha ki khappud jong ki jylla ban poi sha Delhi.
Ki Pulit ki la pynap da ki barricade ha ki surok, ki la pynap da ki prek, namar ba ki nongrep ki la wan da ki kali, ki traktor.
Ki don ki jaka ruh ba ki Pulit ki la siat da ki tear gas ban khanglad ïa ki nongrep ban tur sha nongbah Delhi.
Ha u snem 2020-’21, ki nongrep ki la sah ha surok haduh kumba 13 bnai ban ïakhun pyrshah ïa k sorkar jong u Narendra Modi halor ki jingdawa jong ki.
Hatei ka pore arngut ki Myntri jong ka sorkar pdeng, ki la ïakynduh ïa ki nongïalam jong ki nongrep kaba la poi sha ka jingiakut ban weng noh ïa ka Electricity Act 2020, nangta ka jingsiew bai luksan ia ki nongrep kiba la ïap ha Lakhipur, Uttar Pradesh bad ka jingweng noh ïa ki mukotduma pyrshah ïa ki nongrep.
Hynrei ki jingdawa ba kongsan kum ka Minimum Support Price, ka jinman noh ïa ka ram jong ki nongrep bad ka jingpyntreikam ïa ki jingai jingmut ka Swaminathan Commission.
Shillong, Rymphang, 15: U Bah peter Challam uba shong basah ha ka shnong Laitkor bad uba dei ruh u muktiar na ka Shillong Bar Association (SBA) ha ka sngi Palei u la pynbna paidbah ba un aireng ha ka Election Lok Sabha 2024, na Shillong Seat kum u kyrtong Independent.
Ha ka jingïakren bad ki lad pathai khubor ha Shillong Press Club, u Bah Peter u la ïathuh, naduh ba u dang long u dkhot jong ka Khasi Students Union (KSU) mynba u Bah Bull N.Lyngdoh u dang long u President, u la don ka mynsiem shakri bad ban ïakit ïabah ïa ka khia ka shon jong ka jaitbynriew bad u la ong ba mynta ka por ka la ih ïa u ba un rung noh sha ka jylli jong ka saiñ pyrthei khnang ba un dup lah ban ïasaid ïa ki jingeh jong ka jaidbynriew.
Shuh shuh, u la ong ba watla um dei uba don ka spah ka phew hynrei u don pat ïa ka mynsiem ban shakri, ban ïasaid ïa ki jingeh jong ka Jylla hapoh ka Parliament bad u la kyntu ruh ïa ki paidbah nongthep vote ban ai jingkyrshan lem ïa u, khnang ba un dup lah ban pynurlong ïa ka jingangnud ka jong u ha ka kam shakri paidbah.
Da ka jingmih madan jong u Bah Challam, ki kyrtong ki ban aireng ha ka elekshon Lok Sabha na Shillong Constituency ki don 6 ngut, ba kynthup ïa u MP ba mynta u Bah Vincent H Pala na ka Congress, ka Myntri Sorkar ka Dr.Ampareen Lyngdoh na ka National People’s Party (NPP), u Prof.Ricky.
J Syngkon na ka Voice of the People Party (VPP), u Bah Robertjune Kharjahrin na ka Regional Democratic Alliance bad Prof.Lakhon Kma kum u Independent.
Shillong, Rymphang 15 : Ka Ministry of Home Affairs (MHA) ka Sorkar Pdeng, kala kyntiew kyrdan ïa 4 ngut ki Pulit ophisar Meghalaya Police Service (MPS) sha ka kyrdan Indian Police Service (IPS) ka Assam-Meghalaya Cadre.
Kine ki 4 ngut ki dei u Bah Maxwell Balahun Syiem, U Bah Lakador Syiem, u Bobby Sengjrang W Momin bad u Bah Goldenbert Dean Kharmawphlang.
ïa ki kyrteng jong kine ki 4 ngut la mynjur da ka Union Public Servce Commission (UPSC) jong ka thup u snem 2022 ba la pynkhreh da ka Selection Committee kat kum ka Sub –Regulation (3) jong ka Regulation 7 jong ka Indian Police Service ( Appointment by Promotion) Regulation, 1955.
Shillong, Rymphang, 15: Ka Khun Hynñiewtrep National Awakening Movement (KHNAM) ha ka sngi Palei ka la dawa ïa ka Sorkar Jylla ba ka dei ban pynduh noh ïa ka ‘Personal Interview’ ha kaba ïadei bad ka jingpynrung kam ha ka Group-B, Group-C bad Group-D ha ki tnat treikam bapher bapher jong ka Sorkar Jylla.
Ki nongïalam ka seng ki la pynlong ruh da ka jingteh ïa ki banner hakhmat u durmot jong u Kiang Nangbah kum ka dak ban pynsngew ïa kane ka jingdawa sha ki tyndong skhor jong ka Sorkar MDA-2 ba ïalam da ka NPP.Ha ka jingïakren bad ki lad pathai khubor, u Working President jong ka KHNAM u Bah Thomas Passah u la ong ba la shi snem mynta ka seng ka la phah ïa ka jingthoh sha ka Sorkar ban kyrpad ba kadei ban pynduh noh ïa ka ‘Personal Interview’ kaba pynlong ïa ka jingthungkam na ka bynta ki post ha ka Group-B, Group-C bad Group-D ha ki tnat treikam bapher bapher ka sorkar jylla hynrei ka Sorkar kam shym la sngap satia ïa kane ka jingdawa jong ka seng.
U la ong ruh ba Sorkar India naduh u snem 2016 ka ladep ban pynduh ïa ka ‘Personal Interview’ ha ki 23 tylli ki jylla ka ri India hynrei kaba lyngngoh ka long ba ka Sorkar Meghalaya kam pat lah satia ban bud ïa kane ka nuksa ba la leh da ka Sorkar India.
Haba pynksan ïa kane ka jingdawa, u Bah Passah u la ong ba ka jingdawa jong ka seng ban pynduh noh ïa ka ‘Personal Interview’ ka long ban wanrah ïa ka rukom thungkam thungjam kaba khuid bad suba bad kaba bym don jingïashah liang ha kaba ki nongthep kam kim dei satia ban wad jingïarap na ki riewsaiñ ban ïoh ïa ka kam kaba ki la aplai.
Shillong, Rymphang 15 : Pynkhreh ban ïa kyrïuh namar yn wan pynlynguh pum u nongrwai ba pawnam u Calum Scott ha ka 20 tarik Lber 2024 hangne ha nongbah Shillong kata ha Lariti Auditorium, Mawkasiang (New Shillong).
Kane ka jingwan jongu sha kane ka nongbah ka long hadien ba u la dep ban ïa rwai lang bad u Ed Sheeran ha nongbah Mumbai ha ka 16 tarik Lber 2024 kaba dei shi bynta na ka Global Tour jongki.
U Calum Scott uba la bna nam ha ki sur rwai ba thiang jongu u la leit shang kylleng ka pyrthei ban ïarwai lang bad u Ed Sheeran.
Kane ka jingkwah jongu ban wan sha kane ka nongbah ka dei hadien ba u la ïoh jingtip lyngba ki paralok jongu ïa ka jingitynnad jong kane ka nongbah khamtam ne ki paralok nongrwai lang jongu.
Ym lah ban len kane ka nongbah Shillong ka la khring ïa kiba bun ki nongrwai ba pawnam kum u Ronan Keating uba dang shu dep wan rwai dang ha u snem ba la dep.
Ha ka por ba u wan sha kane ka nongbah u la ai ka jingïaroh shikatdei eh ïa kane ka nongbah bad ki nongshong shnong jongka bad u la ban jur ruh ïa kiwei ki paralok nongrwai jongu ba ki dei ban wan sha kane ka nongbah.
Kane ka jingwan sa u Calum Scott ka la nang rah ïa ka nam bad burom jong kane ka nongbah kum kata ka nongbah Rock Music.
Kane ka dei ka concert kaba heh tam ban pynlong ha Lariti Auditorium kaba ngiam tang 1400 ngut ki nongwan sngap kumta kiba kwah ban ïohi da la ki khmat bad ioh sngew da la ki shkor ki dei ban thied kloi noh ïa ki tiket jongki tang mar ïa pyllait da ki nongpynïaid.
ïa ki tiket na ka bynta kane ka Concert jong u Calum Scott lah ban ïoh naduh ka 17 tarik Rymphang ( Sngi Saitjaiñ) 2024 na ka rockskitickets.
com.
Kiba kwah tip kham bniah shuh shuh ki lah ban phone sha u bah Jason Manners 9774030587 lane ha ka Rockski EMG jason@rockski.
Shillong, Rymphang 15: U Myntri Rangbah ka Jylla Conrad K Sangma mynta ka sngi Palei, ula pyllait paidbah ïa ka prokram “CM Connect" ka ban ailad ïa ki Nongshong shnong ba kin lah ban ïakren ha kano kano ka por bad ka Sorkar Jylla.
Lyngba kane ka rynsan, ki Nongshong shnong kin hap ban shu phone ha u helpline No.1971 ban pynsngew ïa la ki jong ki jingeh bad ki jingdonkam, ïa kaba ka Sorkar kan sa leh eiei.
Kane ka prokram ka long kum ka khun jong u Myntri Rangbah ka Jylla, uba la trei shitom ban pynïadon bynta lang ïa baroh ki Nongshong shnong ha ka jingtreikam jong ka Sorkar Jylla.
Kane ka rynsan kan ailad ruh ïa ka Sorkar ba kan sngewthuh ïa ki jingai ïa ki skhim, ki jingtreikam jong ki jingshakri bapher bapher bad ki kam pynroi bala pyntreikam hapoh ka Jylla.
“Kane ka rynsan kan ailad ïa ki paidbah ba kin lah ïakren bad buh jingkylli sha ka Sorkar bad ka Sorkar kan sngap bad jubab bad ban leh eiei ruh ïa ki jingeh ba ki don" ong u Myntri Rangbah haba pyllait paidbah ïa kane ka prokram kaba la long ha Convention Centre ka North Eastern Hill University (NEHU), Shillong Campus.
Kum shibynta jong kane ka prokram, ka Sorkar kala buh ïa ki Ophisar na ki Tnad bapher bapher ba kin khmih bad jubab ïa u paidbah kat kum ka por bala buh.
Ki paidbah ki lah ruh ban ïakren bad ka Sorkar lyngba ki rynsan Social Media ba kynthup ïa ka Whatsapp.
Kane ka helpline 1971 kan treikam naduh ka por 8 baje mynstep haduh 8 baje mynmiet ha ki san tylli ki ktien ba kynthup ïa ka Khasi, Jaintia bad Garo.
U Myntri Rangbah ula pyllait ruh ïa ki prokram bapher bapher kum ka MegARISE, Meghalaya State Organic Mission 2.0 bad sam ïa ka song pisa hapoh ka Green Meghalaya bad ka FoCUS.Ula pyllait ruh ïa ki project ba ïadei bad ka bha ka miat ki nongrep, ka rep ka riang bad ka jingsumar ïa ka mariang kaba kot haduh T.400 klur.
Ka MegARISE ne ka jingïada ïa ki Catchment Area ba don jingma ha Meghalaya, ka dei ka project ban pyntyllun shakhmat ïa ka State Water Policy.
ïa kane ka project yn pyntreikam da ka song pisa ba T.344 klur.
Ka Meghalaya State Organic Mission 2.0 ka don ïa ka thong ban pynkylla ïa 100,000 hectare ka jaka sha ka National Programme for Organic Production (NPOP)-certified organic cultivation hapoh u 2029 bad ban pynïoh kamai ba arshah ïa ki nongrep lyngba ka jingnang pynbun ïa ka jingpynmih marrep, pynheh ïa ka dor bad ban pynmih ïa kiwei kiwei ki marbam na ki marrep.
Ha kane ka prokram, u Myntri Rangbah ula plie paidbah ruh lyngba ki kor internet ïa ki 12 tylli ki processing unit bad 3 tylli ki cold storage ha kylleng ka Jylla kiba la pyntrei hapoh ka Meghalaya NEXT.ïa kine ki Unit la ai longtrai bad pynïaid da ki kynhun ki nongrep kiba la thaw da ka thong ba kin ïarap ban pynïoh jingmyntoi kat kaba lah ïa ki nongrep na ki mar rep ba ki pynmih khlem da pynsep ei kai ïa ki marrep.
Shillong, Rymphang 15 : Ka Kynhun Myntri ka Sorkar mynta ka sngi Palei ka la ai jingmynjur ïa ka jingtyrwa ban pynkiew noh ïa ka Secretarial Assistance ne lad jingïarap ba ju ai sha ki Nongbishar ba la shongthait.
Haba ïakren bad ki nongthoh khubor, u Myntri Rangbah ka Jylla Conrad K Sangma ula ïathuh ba ka Kynhun Myntri ka la ai jingmynjur ïa ka jingtyrwa ban pynkylla ïa ka Retired Judges’ Secretarial and Domestic Help, Rules, 2013.
“ïa kane la pynkylla khatduh ha u snem 2015 bad kumta da ka jingkyrpad kaba wan na High Court bad haba pynshong nongrim ïa ki jingai jingmut, ngi la wanrah ïa ki jingpynkylla ha kane ka Rule" ula ong.
U Myntri Rangbah u pyntip ruh ba ka Kynhun Myntri kala mynjur ruh ïa ki kyndon ban pynkylla halor ka jingsiew ba la ai jingmut da ka 2nd National Judicial Pay Commission.
Shillong, Rymphang, 15: Kum shibynta na ka jingpynsngewthuh ïa ki paidbah kiba ñiah kali, la ka long ïa kiba ñiah kali kamai ne ki kali lajong bad kiba ñiah ïa ki ar shaka, khamtam mynta shi bnai, ha kaba ha ka Ri India hi baroh kawei la ñiew kyrpang kum u bnai ban ïakren halor ka jingshngaiñ ha ka leit ka wan da kaba ñiah adkar ïa ki kali, kaba la tip kum ka “National Road Safety Month," u nongthoh khubor u la ïakren kyrpang bad u Superintendent of Police (Traffic), East Khasi Hills, u Kamakhya Prasad.
Ha ka jingïakren bad une u heh pulit u la phah ïa ka khubor sha baroh ki nongñiah kali, khamtam mynta ba la poi ka aïom long skul bad ba plie kiwei de ki jaka pule, ki nongñiah kali, la ki dei kiba ñiah kali kamai ne ki kali lajong kumjuh ki ar shaka ki dei ban long kiba adkar bad ban bud ryntih ïa ki kyndon jong ka shnat Traffic Police.
Ha ka jingïakren halor ki kyndon ñiah kali, u SP Traffic, u la ban jur ruh ïa kito kiba ñiah ïa ki ar shaka, ban long kiba don akor bad kim dei ban ñiah pynher sted shaba palat, ban ïaknieh ïaid shakhmat bad kawei kaba u la kham ban jur ka dei ruh ban phong ïa ki Helmet kiba skhem.
U la ban jur ïa ki kmie ki kpa kiba leit on lane leit shaw skul, ba ïa ki khynnah ruh dei ban pynphong Helmet ban lait na ki jingjia ba sngewsih.
Haba ban jur ïa kiba ñiah ïa kali, ki thuk-thuk ne ki scooty, u Kamakhya Prasad ula kyntu jur ruh ïa kito kiba ym pat kot sha ka 18 snem ka rta, ban ym pynkheiñ ïa ki kyndon ñiah kali, bad lada lap ïa kum kita kiba pynkheiñ ïa ka Aiñ, ym tang kiba u ne kaba ñiah ki ban shah daiñ kuna, hynrei wat ki kmie ki kpa ruh kin shah pynshitom lang kumjuh.
“Bunsien ngin lap ruh ba kine ki kyndon ki treikam tang hapoh sor, namar ka jingdon ki Pulit pynïaid kali ha kylleng ki jaka, katba yn ïaid pat kham sha kyndong, ba ka tnat Traffic Police kam lah shuh ban buh briew, kine ki kyndon kim treikam, khamtam ïa kiba ñiah ar shaka.
Hynrei nangne sha khmat ka tnad Traffic Police ka la pyntreikam da kawei pat ka buit, kata ki pulit haba ki ïaid lynti shane shatai kin deng ruh da ki Spy Cam bad ynda ki la bishar bha bad lap ïa kiba pynkheiñ ïa ka aiñ, yn sa khot hajir ïa ki ryngkat bad ka kuna kaba heh.
Wat ki riew paidbah kiba don kata ka jingsngew kitkhlieh na ka jingshngaiñ ki nongleit nongwan, ki lah ban shon dur ïa kiba pynkhein aiñ bad phah sha ki Pulit, ha kaba ki Pulit kin sa leh ïa kaba donkam," la ong u SP (Traffic).
Ka mat kaba khatduh kaba une u heh pulit u la phah kyrwoh sha ki nongñiah kali, ka long ruh na ka bynta ka jingshngaiñ jong ki nongïaid lynti ha ki surok.
“Bunsien la ju sakhi, ba ki briew, kynthup naduh ki khynnah haduh ki rangbah, haba ki thmu ban jam na shiliang sha shiliang surok, lyngba u lain (Zebra Crossing) uba la buh kyrpang ban ïaid ki paidbah, hynrei kiba ki nongñiah kali kim ju ailad ïa ki briew ban jam sha shiliang, wat ha ki khep ba ki briew ki la poi hapdeng surok, kaba buh ha ka jinglyngngoh wat ïa ki Pulit pynïaid kali, la ka dei na ka daw ba ki nongñiah kali kim tip ïa ka jingmut jong u Zebra Crossing ne ka dei ka jingkhlem akor jong ki?" la ong shuh shuh u SP (Traffic).
Shillong, Rymphang 15 : Ka Myntri Khynnah jong ka Sorkar Pdeng ba dei khmih ïa ka Tnat Social Justice and Empowerment, ka Pratima Bhoumik ka la plie paidbah ïa ka prokram ai jinghikai pyntbit ha ka sap treikam hapoh ka PM-DAKSH (Pradhan Mantri Dakshta Aur Kushalta Sampann Hitgrahi) Yojana, na ka bynta ki briew kiba don jingduna ha ki dkhot met ha nongbah Shillong mynta ka sngi.
ïa kane ka prokram la pynlong ha Composite Regional Centre for Skill Development, Rehabilitation and Empowerment of Persons with Disabilities, Shillong.
Ka Myntri ka la sam ruh ïa ki NIRAMAYA Health Card sha ki nongïoh jingmyntoi.
Ki la don 10 ngut ki briew na nongbah Shillong kiba la pynrung kyrteng na ka bynta ka prokram ai jinghikai ha kane ka jingïalang mynta ka sngi.
Ha ka jingai jingkren ha ka jingïalang ka Bhoumik ka la ong ba ka sorkar pdeng ka kut jingmut ban pynkup bor ïa ki briew kiba don jingduna ha ki dkhot met bad ka trei borbah ban pynurlong ïa ka thong jong u Myntri Rangbah duh ban ai jingshakri ïa baroh ki briew.
Ka Myntri ka la ong ba kane ka jingkut jingmut ka paw shai na ka jingwan jngoh u Myntri Rangbah duh Narendra Modi ïa ka thaiñ shatei lam mihngi kumba 60 sien naduh u snem 2014, katba ka kynhun Myntri jong u ka la wan jngoh ïa ka thaiñ shatei lammihngi palat 450 sien.
Ka jingjop ka long ka jingwan ka jingkylla ha ka thaiñ bad ka Tnat jong ka ruh ka la trei borbah ban plie lad ïa ki briew kiba don jingduna ha ki dkhot met na ka bynta ka roi ka par kaba kynthup lang ïa baroh.
Ka la ban jur ïa ka jingdonkam ka prokram ai jinghikai pyntbit ha ki sap treikam ban pynkup bor ïa ki briew kiba don jing duna ha ki dkhot met bad ka tnat jong ka, ka long kaba kloi ban ai kino kino ki jingïarap ba donkam na ka bynta ka bha ka miat jong ki.
Ki sienjam ba la plie da ka tnat ki kynthup ïa ki kam wanrah jingkylla kiba pyni ïa ka jingpeit bniah ka Sorkar ban don ka imlang sahlang kaba pdiang lang ïa baroh, ka la bynrap.
Ka sienjam ka pyni ïa ka jingïeng skhem ka DEPwD ban kyntiew ïa ka hok bad pyndonkam ïa ka teknoloji ban kyntiew ïa ka jingim jong ki briew kiba don jingduna ha ki dkhot met ha kylleng ka ri, ka la bynrap.
Ka la ai jingtip ha ka jingïalang shaphang ki bynta jong ki skhim ba la pyntreikam da ka Tnat na ka bynta ki briew kiba don jingduna ha ki dkhot met.
Ka la ong ba ki briew kiba don jingduna ha ki dkhot met ki long ka bynta ba kongsan jong ka jingdon ki briew kiba la tbit ha ki kam bad ka sorkar pdeng ka kut jingmut ban tei ïa ka jinglong jingman kaba plié lad ïa ki briew kiba don jingduna ha ki dkhot met.
Ka la ïaroh ïa ki sienjam jong ka Composite Regional Centre for Skill Development, Rehabilitation and Empowerment of Persons with Disabilities (CRC- Shillong) ha ka jingai ki jingshakri ba bha sha ki briew kiba don jingduna ha ki dkhot met.
Ka Myntri ka la ai jingïaroh kyrpang ïa ki jingai jingshakri jong ka centre sha ki briew kiba don jingduna ha ki dkhot met da kaba pynlong ïa ki jingai jingsumar bad ki jinghikai pyntbit na ka bynta ka jingïoh ïa ka jingkoit jingkhiah.
Ka la ïakren bad ki briew kiba don jingduna ha ki dkhot met bad sngap ruh ïa ki khana jingjop ba ki la ïathuh.
Ka Myntri ka la ïaroh ruh ïa ki sienjam jong ka sorkar jylla ban rah shakhmat ïa ki sienjam jong ka Tnat Social Justice and Empowerment jong ka sorkar pdeng na ka bynta ka jingmyntoi jong ki briew kiba don jing duna ha ki dkhot met ha ka jylla.
Ha kane ka jingïalang la ïadonlang ruh u Commissioner & Secretary sha ka sorkar Meghalaya, Tnat Social Welfare, Pravin Baksi, ka Commissioner for Persons with Disabilities Sabrella B Marak bad ki heh ophisar jong ka sorkar jylla.
Shillong, Rymphang, 15: U Tennydard M.Marak uba dei u nongtrei monsngewbha u la dawa ïa ki bor ka aiñ ban pynshitom ïa ki ophisar jong ka DMR bad ka tnat Transport halor ka jingkynnoh ba ki ailad ban shalan be-aiñ ïa u dewiong na rilum Garo.
Ha u kyrwoh, u Marak u la ong, “ka long ka jingshisha ba ka jingtih be-aiñ bad ka jingshalan be-aiñ ïa u dewiong ka dang ïaibteng khlem kano kano ka jingpeitngor kaba wanrah ïa ka jingduhnong ïa ka jylla ïa kaba ka Sorkar Jylla, ka Ingbishar jong ka Meghalaya bad baroh ki tip shai ïa ki jingshisha hynrei na ka daw ka jingdon ki riewshim kabu ym shym la leh eiei satia.
"“Namarkata, ka long kaba donkam ban pynshitom pyrshah ïa ki ophisar jong ka DMR bad ka tnat Transport kiba peit bad pynïaid ïa ki Checkpoint bad ki Check Gate ban lap ïa ka jingkamai pisa puk puk na ki tyllong nabar khnang ban sei madan ïa ka jingpyntreikam da ka thung ïa ka jingtohkit da ka ED Departmental Enquiry/Check bad ban register case halor ka jingbym pyndep jong ki ïa ka kamram ha ka rukom badei hapoh ki kyndon jong ka aiñ khamtam kloi katba lah," u la ong.
U la ong, ba katkum u Justice (Retied) BP Katakey, uba la thung da ka Ingbishar Meghalaya High Court ban peit ïa ka jingpyntreikam ïa ka jingbthah jong ka Supreme Court bad ka NGT, ka Sorkar Jylla ka la pyntip ba ka Supreme Court shwa ban khang ïa ka jingtih dewiong, u dewiong uba ladep tih u don 32 lak Metric Tonne.
Ka Government ka kren tang shaphang u dewiong uba don 14 lak metric tonne bad No.3232 bad namar kata dei ban tih bniah ïa u dewiong uba dang sah sa 18 lak metric tonne.
Namarkata, ka paw shai ba ïa u dewiong ladep ban shalan khlem ka Challan bad ka jingjahrngai jong u dewiong ka long sa 18 Lak Metric tonn,"ong u Marak.
U Marak ha ka 30 tarik u Kyllalyngkot, u la ujor da ejahar ha ki Pulit ka Athiabari/ Porlakait Police Out Post pyrshah ïa ka jingshalan dewiong khlem ka Challan lyngba ka Checkpoint.
“Ïa u Token No.la ai hadien ba ladep siew ïa ka pisa.
Ïa ka jingujor ejahar jong nga ladep phah sha Riangdo Police Station ban leh ïa kaba donkam.
Hynrei haduh mynta kam pat don satia kano kano ka jingpyni kam bad namar ka jingbym kitkhia jong ki Pulit, ka la don ruh ka jingkylla ka trok kit dewiong ha ka 12 tarik Rymphang, 2024 hadien ba la ujor ïa ka ejahar ha ka 30/01/2024 hajan Athiabari Police Station halor ka jingkit palat pud ïa u dewiong kumba 1 kilomitar na Athiabari Outpost," u la ong.
Shillong, Rymphang 15: Ka Dorbar mangtyngka kaba ar jong ka sorkar MDA-2, kan sdang ha ka sngi thohdieng.
Kumba ju long ka rukom kan sdang da ka jingkren lamphrang u Lat ne ka Governor’s Speech.
U Lat Phagu Chauhan udei u bym pnah ban kren phareng bad kumta ïa ka jingkren lamphrang jong u kumba la long ha ka snem baladep, un kren da ka Hindi.
Tangba mynta ka kynti kan don ka jingpynkylla sha ka phareng katba u nang kren.
Dang shen u Lamphang ka ïingdorbar, u Thomas Sangma, u la ïathuh ba ka Assembly kan pyndonkam da ki Artificial Intelligence ha kane ka sien shong dorbar.
Kane ka jingbuh ka ophis jong u Speaker ka Meghalaya Legislative Assembly ïa ka jingpynkylla ktien, ka long hadien ka jingdawa jong ka Seng Voice of the People Party (VPP) hadien ba la thnam ka dorbar ha ka snem baladep, namar ka jingpyrshah ki MLA jong ka Seng ïa ka jingkren hindi jong u Lat.
Lehse kan dei ka sien kaba nyngkong eh ha ka history jong ka jylla ba ïa ka jingkren jong u Lat yn kylla sha ka ktien phareng katba u dang kren.
Wat lada ha ki snem baladep, haba u Lat u pule da ka hindi ïa ka jingkren jong u, ki MLA pat ki ïoh da kaba la thoh ha ka ktien phareng.
Ha kane ka dorbar u Myntri Rangbah, u Conrad Sangma, uba bat ruh ïa ka tnad Finance, un wanrah ruh ïa ka mang tyngka jong ka jylla na ka bynta u snem 2024-2025.
Namar ba kan don ka elekshon Lok Sabha, ha kaba ka Meghalaya ka don artylli ki Seat, la khmih lynti ba kin don ki mat kiban khring ïa ki paidbah.
Namar ka jingwan ka elekshon MP, ka don ka jingantad ba ki MLA na ki Party bapher bapher ki lah ban pynpaw pyrthei bha ha kane ka dorbar, khamtam na ka liang ka NPP kaba ïalam ïa ka bor synshar bad kumjuh ruh na ki liang pyrshah kiba kynthup ïa ka Congress, Trinamool Congress bad ka VPP.Mawmluh, Rymphang 15: Hapdeng ka jinglynshop ka jinghiar ka ïhkam ïoh jam bad kamai kajih namar ka jingbym treikam shuh ka karkhana dewbilat MCCL, ha ka 14 tarik mynta u bnai, kaba dei artad ka Valentines Day, la plie ïa ka Monolith Restaurant ha ka Shnong Mawmluh, Sohra.
Kane ka Restaurant kaba don ha syndah jong ka 100 Waterfalls Camp, kadei kaba la shna da ka tnad Soil and Water Conservation ba la mang na ka Natural Resource Management Intervention Project ha ka jinglut kaba 1.39 klur tyngka.
Na liang ka Meghalayan Age, ka la shimti ban pynitynnad ïa kane ka Restaurant kaba lah ban ïohi kyndiang ïa kiba bun tylli ki Kshaid ha Mawmluh bad kiwei de ki bynta jong ka Sohra.
Kane ka jingshna ïa ka Restaurant ka long hapoh ka jingpeit bad pynïaid lang ka Mawmluh Tourism and Allied Services Cooperative Society.
(MTACS).
U Bah Cyril V Diengdoh, Director ka tnad Tourism, uba long u Kongsan bad plie ïa kane ka Restaurant, u la ong ba ha ka por ba u long SDO Civil ha Sohra, ym pat don satia wat tang kawei ka Hotel ruh, hynrei mynta ki Hotel ki lah don bad bun tylli ruh ki Homestay kiba biang bha ban sah ki briew.
U la ong ba kane ka pyni ïa ka jingroi ka kam shang pyrthei ha Sohra, ha ki nongshang pyrthei kim sah shuh ha Shillong, hynrei ki wan beit sha Sohra ne sha Mawmluh.
U la ong ruh ba ka long ka jingkyrkhu kaba khraw namar ba ka mei mariang ha kane ka thaiñ ka long kaba itynnad haduh katta ha kaba ki don ki Kshaid, ki Krem ki lum ki wah kiba ithiang haduh katta katta.
“Kiba sah shane lehse kim da sngewthuh than ïa ka jingkordor jong ki, hynrei kiba wan na shabar ki kheiñ kor haduh katta katta", u la ong, da kaba ban ruh ba ka lyngba ka Meghalayan Age ka Mawmluh kan nang kiew shuh shuh ha ka liang ka kam jngohkai pyrthei namar ka jingdon ka krem kaba la ioh ïa kane ka jingkheiñ snem ne ka Meghalayan Age.
I Kong Ibashisha Rynjah, Director ka tnad Soil and Water Conservation, I la iathuh ba ka jingshna da ka tnad treikam jong i ïa kane ka Restaurant ka long na ka bynta ban aikam aijam bad ban kyntiew ïa ka kamai kajih jong ki briew sha nongkyndong.
I la ïathuh ruh ba la sdang tei ïa kane ka Restaurant ha u bnaui Jylliew ka snem 2022 bad lah ban pyndep hapoh ka por kaba biang da ka jingshimkhia ki nongïalam ka MTACS.U Bah Banlam Lyngdoh, Secretary ka Shnong Mawmluh, ha ka jingkren jong u, u la ong ba ka Shnong Mawmluh ka long kaba donbok shibun namar ha ki snem hynriew phew ka la wan ka MCCL, hynrei mynta ba kane ka karkhana kam treikam shuh, ka jingwan kane ka Restaurant kan ïarap ban aikam aijam bad kyntiew ïa ki nongshongshnong jong ka Shnong.
U la ong ba ka Shnong lyngba ki nongïalam kiba mynshuwa ruh ka la ïohi jngai ïa kane ban leh ïa ki kam pynroi ryngkat ka jingïatreilang bad ka sorkar.
Shillong, Rymphang, 15: Ka Khasi Jaiñtia Christian Leaders Forum (KJCLF) ka la khot bad wer ïa ki paid Assamese bad ïa ki paidbah nongshong shnong jong ka thaiñ ba kin kiar na ki kam ba wanrah ïa ka jingsahbiej bad ban pyrshah ïa ki nongkam bymman pyrshah ïa ki jaidbynriew bapher bapher.
Ha u kyrwoh ba la phah da u Secretary ka KJCLF u Rev Dr.Edwin H.Kharkongor, ha ka sngi Palei u la ong, “ki dkhot jong ka Khasi Jaintia Christian Leaders Forum, Shillong ki la dap da ka jinglyngngoh halor ki jingshah thombor, ka jingïalam bakla bad ka jingbyrngem ban leh da ka bor ïa ki skul ba la pynïaid da ki Khristan wat hapdeng ka jingshakri ba ki ai sha ka imlang ka sahlang bad ha ka ri baroh kawei.
Ka paw ba ki kynhun thombom ki dap da ka mynsiem jingisih bad isih ïa ki Khristan ritpaid ha ka thaiñ, da kaba pynlong sohpdung ïa ki shlem kiba ai jinghikai bad kiba aiti na ka bynta ka bha ka miat jong ki samla bad ka lawei ka jong ki.
"“Ha kawei pat ka liang, da ka jingwanrah ïa ka aiñ-rew (Bill) ban khang ïa ka jingpynkoit ba shu leh bajikor ‘magical’ ha ka kyrteng ka jingai jingsumar da ki nongpynkhiah, ha Assam ka jingkhang noh na ka bor ka long pyrshah ïa ka jingmut jong ka jingmane, ka jingduwai, ka jingngeit, ka jingim mynsiem kaba kynthup ha ka jinglongbriew," ong u kyrwoh.
“Da ka lariti bad ka mynsiem ka jinglong kawei hapoh ka thaiñ, ka KJCLF ka kyrpad ïa ki paid Assamese bad ïa ki nongshong shnong ka thain ban khnñiot ïa ki nongkam bymman jong ka jingisih bad ban pyrshah ïa kito kiba bthat ïa ka jingngeit bad ka jingkyrmen ha ka jingim," la bynrap u kyrwoh“Ka Forum ka kyntu ïa ki kmie ki kpa bad ïa ki paidbah ba kin ïada ïa ki shlem ai jinghikai bad ki nonghikai kiba aiti lut ban kdew lynti na ka bynta ka bha ka miat bad ka lawei jong ki khynnah.
Ka Forum kaurges the parents and members of the society to protect the institutions of learning and the teachers who are committed to offer guidance for the welfare and future of their children.
The Forum ka pynshlur ruh ïa ki nongshong shnong ban ïada ïa ka jingkyntang jong ka jingngeit ba la kdew lynti da ka mynsiem ïatip lem bad ka jingmut jingpyrkhat, bad ki dei ban kren pyrshah ïa ki bor kiba thmu ban pynduh pyndam ïa ka kolshor jong ka suk ka saiñ hapdeng ka imlang ka sahlang," la bynrap u kyrwoh.
Shillong, Rymphang, 15: Haduh T.1,07,71,366 klur la pynlut ha ka shi snem na ka bynta ka jingtreikam jong ka Meghalaya Lokayukta ha u snem 2022-2023.
Na kane, T.48,75,902 lak la pynlut ha kaba siew tulop ïa u Chairperson, ïa u Director of Inquiry bad u Director of Prosecution bad ki Enquiry/Investigation Officer, T.19,40,202 lak na ka bynta ka bainong jong ki nongtrei Casual, T.29,54, 672 lak ka jingpynlut ha ki kam ophis, T.4,12,270 lak ka bai wai ophis bad ka bai thang bording, T.2,47,820 ka legal fee bad T.3,40,820 kiwei kiwei ki jingsiew.
Ïa kane la pyntip da u Secretary jong ka Meghalaya Lokayukta Bah R.Rapthap ha ka jubab ba la ai ha ka 9 tarik mynta u bnai katkum ka hok jingtip Right to Information (RTI) Act, 2005 ba la pan da ki arngut ki nongtrei mon sngewbha ba kynthup ïa ka nongïalam jong ka TUR ka Kong Angela Rangad bad ka President ka CSWO Kong Agnes Kharshiing.
Ka jubab ka ïathuh ba T.43,52,240 lak la pynlut ha u snem 2021-22, T, 1,01,60,617 klur ha u snem 2020-21 bad T.85,39,627 lak ha u snem 2019-20.
Ka jubab ka pyntip ruh ba ka jingthungkam ban pyndap ïa ki kam ba la mang hapoh ka Meghalaya Lokayukta ka dang ïaid shakhmat bad la khmihlynti ban pyndep noh hapoh lai bnai.
Katkum ka jubab jong u Secretary, haduh mynta ka Meghalaya Lokayukta ka shu thung da ki nongtrei Casual ba la siew bainong manla u bnai katkum ka jingpynbna ba la pynmih da ka tnat Labour jong ka Sorkar Jylla.
Ka jingthung ïa ki nongtrei Casual ka dei kaba la ïoh jingmynjur na ka Sorkar.
Kine ki kynthup, uwei u LDA cum Accountant, uwei u DEO, uwei u Stenographer Grade III, lai ngut ki peon/bunglow peon, lai ngut ki nongniah kali, uwei u nongsar ing, uwei u chowkidar bad uwei u Cleaner.
Ka jubab shuh shuh ka pyntip, ‘ngim don ïa ki nongtrei Contractual ha ka Meghalaya Lokayukta".
La pyntip ba ki ophisar hapoh ka Meghalaya Lokayukta ba kynthup ïa u Director of Inquiry bad Director of Prosecution bad ki Inquiry/Investigation Officer la thung da u Chairperson hadien ba la ai jingmynjur da ka Sorkar.
Shillong, Rymphang 15 : Ka Kynhun Myntri ka Sorkar Jylla mynta ka sngi Palei, kala ai jingmynjur ïa ka Meghalaya State Investment Promotion and Facilitation Bill, 2024 kaba thmu ban bujli noh ïa ka Single Window Agency (SWA) da ka Investment Meghalaya Authority (IMA) ha ka ban pynjanai bad pynsuk ïa ka nongwan sengkam ne karkhana hapoh ka Jylla Meghalaya.
Haba ïakren bad ki nongthoh khubor hadien ka jingïalang, u Myntri Rangbah Conrad K Sangma ula ong “ïa kane ka Bill la ai jingmynjur da ka Kynhun Myntri bad yn sa rah noh ïa ka hapoh ka ïingdorbar Thaw Aiñ ban ïoh jingmynjur".
Ula ong ba ka daw ha lyndet kane ka rai ka long namar ka SWA kala don la slem bha bad ki don shibun bah ki kyndon kiba hap ban pynjanai.
“Mynta da ka jingwanrah ïa kane ka Bill thymmai, kan don noh ïa ka rukom treikam ba long kumjuh, ha kaba yn don ruh ka application ba hap leh lyngba ki portal (website) bad kin don ki Tnad bapher bapher, ki ban ïadon bynta bad kane bad kan don ruh ka tracking system ban buddien ïa ki jingkynshew lane ki aplikeshon ban kynshew kam kiba wan shapoh ka Jylla" ong u Conrad.
Haba pynpaw ba ki don shibun jait ki jingsengkam ki ban pynshong nongrim kat kum ki projek, u Myntri Rangbah ula ong “Ki jingseng kam ba hapoh T.1 klur yn ai jingbit da ka Committee ba la khlieh da ki Deputy Commissioner bad ka jingseng kam ba hapdengT.1 klur haduh T.10 klur yn ai jingbit da ka Committee ba khlieh da u Chief Secretary katba ïa ka jingseng kam ba palat T.10 klur yn hap ban phah sha ka Investment Meghalaya Authority (IMA), ka ban khlieh da u Myntri Rangbah ka Jylla".
“Kumta, kane kan pynkloi ïa ka rukom aplai, buddien bad kan nang pynsuk ban sengkam sengjam hapoh ka Jylla Meghalaya" ula bynrap.
Shillong, Rymphang 16: Ka Shillong Cricket Association ha ryngkat ka jingïatreilang bad ka Samkhamti ka la ïoh ban khylliap noh ïa ar tylli ki kyrdan ïalehkai jong ka Shillong Cricket League kaba la pynlong ha madan Urkaliar , ha kaba ïa ka jingïakhun final la pyndep hynne ka sngi.
ïa ka namlahduh ha ka kyrdan ïalehkai 3rd Division la rah da ka kynhun Lawsohtun CC, katba ka kynhun ïalehkai Golflink 11 Star ka la long ka lahduh ha ka kyrdan ïakhun 2nd Division.
Ka jingïakhun final kaba nyngkong ka la long ha ka kyrdan 3rd division ha kaba ka Lawsohtun CC ka aireng pyrshah ïa ka Metallica Rising Stars.
ïa ka toss la jop da ka Lawsohtun CC ha kaba ka la jied ban bol nyngkong.
Haba shim ïa ka pali tied nyngkong, ka Metallica Rising Stars ka la shah pynhap baroh ki wicket ha ka 15.1 over hadien ba kynjoh 102 ron.
Dei tang u Nabindu Das u ba la seisoh ha ka tied da 64 ron naki 39 bol.
Haba phai sha ki rangkawangbol ka Lawsohtun u Hilar Thabah u la kawang 3.1 over, shah tied 32 ron bad khur haduh 4 wicket, katba u Cavin K Wanniang u la kawang 2 over, shah tied 8 ron bad pynhap 3 wicket.
Haba shim ïa ka pali tied ka Lawsohtun CC ka la pyndep ban kynjoh 107 ron tang ha ka 13.4 over bad shah pynhap tang 2 ngut ban khur syndon ïa ka namlahduh da 6 wicket.
Watla shah rem, ka Metallica Rising Stars ryngkat ka Lawsohtun CC ki la ïoh ban pynthikna ïalade ban jam sha ka kyrdan 2nd Division na bynta ka aïom lehkai ban wan.
Napdeng ki rangtied kiba la seisoh ki long u Changtre I Man Lamare u ba la tied 52 ron naki 24 bol bad u Kynsai Lyngkhoi u ba la tied 25 ron naki 36 bol.
Katba ïa ka nam Player of the match la khur da u Hilar Thabah u ba la pynhap 4 wicket.
Nalor kane u Greatestful Lyngkhoi u ba la tied 138 ron bad 10 wicket naduh kaba sdang jong ka lympung u la ïohpdiang ïa ka khusnam Player of the tournament.
Ha ka final jong ka kyrdan 2nd Division, ka Golflink 11 Star ka la rah ïa ka namlahduh hadien ba pynliem 12 ron ïa ka Metallica CC.Ka Golflink 11 Stars ka la jied ban nyngkong hadien ba jop ïa ka toss bad ka la buh thong da 121 ron, shah pynhap 9 wicket haduh kaba kut jong ka 20 over.
U Ankit Singh Rathor u la kamai 36 ron naki 20 bol, katba u Rahul Singh u la tied 25 ron naki 33 bol.
Na ki rangkawangbol, u Ajoy Das bad u Subham Mishra ki la ïoh ban khur mar 2 wicket na ki 3 over.
Haba pyrshang ban beh ïa ka thong, ka Metallica CC ka la shah pynkhyllem lut baroh da tang 109 ron, kaba la pynlong ïa ka kynhun ban shahrem da 12 ron.
Ki rangkawangbol ka liang pyrshah kiba la tyngshaiñ ki long u Abid Khan u la khur 2 wicket naki 4 over, katba u Asif u ba la pynhap 3 wicket naki 4 over bad ban khur syndon ïa ka khusnam Player of the match.
ïa ka khusnam Player of the tournament ha kane ka kyrdan ïalehkai 2nd Division la khur da u Pritam Singh u ba la tied 168 ron bad 5 wicket naduh ba sdang ka lympung.
Baroh ar kynhun ki la ïoh ban kyntiew ïalade sha ka kyrdan ïalehkai 1st division.
Ha kane ka sngi la ïadon ryngkatlang u Bah Gideon Kharkongor bad u Bah Samborlang Diengdoh, kiba la ïoh bynta ban sam ïa ki khusnam sha ki nongjop.
Shillong, Rymphang 16: Shuwa ba ka aïom lehkai 2023-24 jong ka Ranji Trophy kan sdang, na ka liang jong ka Meghalaya Cricket Association ki la shong pyrkhat halor ka nongrim- la ka jylla kan kynthup ne em ïa ki player ba na-bar (guest professional player) ha kane ka tournament.
Ka la long ka rai kaba jwat ïa ka synjuk, kumba la pynpaw da u President ka MCA-u Nababrata Bhattacharjee, hynrei, kumba ka long, ka Association ka la raikut ban shaniah tylli ha ki player kiba napoh jylla.
Watla kata ruh, kane ka rai kam shym la long ka jingbabe ïa ka jylla, hadien ba ka Meghalaya ka la ïohrung sha ka final ha ka Ranji Trophy Plate Group bad kan sa aireng pyrshah ïa ka Hyderabad ban sdang naduh mynta ka sngi Saitjaiñ.
Ka jingïakhun kan sdang naduh ka por 9:30 baje mynstep ha Rajiv Gandhi International Stadium, ha Hyderabad.
Haba phaidien, ka Meghalaya ka la shimbynta ha ka Ranji Trophy naduh 2018-19, bad ha kine ki snem kam pat shym la pynduh ban khot ïa ki player ba nabar katkum ki kyndon pynïaid ka BCCI, ban mih madan ïa ka jylla.
Ka jylla ka la ïoh jingshakri na katto katne ki player na bar kiba kynthup ïa u Punit Bisht, DB Ravi Teja lem bad kiwei, kiba la tyngshaiñ halor ki player kiba dei trai na Meghalaya ha kitei ki snem.
Ka kynhun ka mad katto katne ki jingeh mynta ka samoi – lai sien ki namjop ha ka round robin stage kaba la shah pynïaryngkat bad ar sien ki namrem.
U Kishan Lyngdoh, kapten ka kynhun, u la pynkheiñ ïa ka record da kaba khyrwit 268 ron ban kylla long u player kriket ba nyngkong ka jylla Meghalaya ban khyrwit ar tylli ki spah ron ha ka Ranji Trophy ha ka sngi ïakhun ba nyngkong pyrshah ïa ka Arunachal Pradesh.
Ha katei ka jingïakhun la ïoh ruh ban sakhi ïa u Ram Gurung u ba la tied ïa ka spah ron ha ka sien mih madan ba nyngkong.
Nalor kane, u Kishan u la bteng ban tyngshaiñ ha ka tied da kaba khyrwit san tylli ki 50 ron lane half-century ha ki jingïakhun ba dang sah, kiba kynthup kawei pyrshah ïa ka Hyderabad bad kawei ha ka semifinal pyrshah ïa ka Mizoram.
U don mynta ha ka kyrdan ba 8 ha ka ri lyngba ki ron kiba la kamai mynta ka samoi – da 657 ron.
Katba u Jaskirat Singh Sachdeva u la kamai mynta 295 ron.
Ki la don ruh katto katne ki rangkawangbol kiba la lah ban tyngshaiñ bha ïalade.
Napdeng kine, u Akash Kumar Choudhury watla u la duh ban mih madan ha ar tylli ki jingïakhun ba sdang hynrei u la khur 10/79 pyrshah ïa ka Nagaland ha ka jingïalehkai kaba lai.
U la lah ban pynneh ïa ka rukom lehkai ka jong u katba dang ïaid bad khur 31 wicket na saw sien ki jingïakhun, ha kaba u la wan ha ka thup ba 10 napdeng ki rangkawangb ol ba khur bun wicket mynta ka samoi.
Nangta u Aryan Borah, u ba don bynta ha ka kynhun U-23 men’s team na bynta ka Col CK Nayudu Trophy ha ka por ba u la shah khot ban mih madan ïa ka jylla ha ka Ranji Trophy ha ka jingïakhun kaba khadduh pyrshah ïa ka Sikkim.
Ha kane ka jingïakhun, u la pyndep ïa baroh ar inning da 12/129 shuwa ban khur 10/107 ha ka semifinal, kaba la pynlong ruh ïa u ban shah kynthup ha ka kynhun na bynta ka final.
Ka namjop jong ka Meghalaya ha ka semifinal ka dei ka sien kaba nyngkong mynta ka samoi ba ka jylla kan jop ar sien lynter ki jingïalehkai.
Ka kynhun ka la sdang ïa ka namjop pyrshah ïa ka Arunachal Pradesh lyngba ka inning bad 172 ron shuwa ban shah rem ha ka Hyderabad lyngba ka inning bad 81 ron.
Hadien kane ka la jop lyngba ka inning bad 128-ron ïa ka Nagaland shuwa ban liem ha ka Mizoram (da 191 ron).
Katba ka jingïakhun ba khadduh na ka Group pyrshah ïa ka Sikkim bad ka semi pyrshah ïa ka Mizoramka jylla ka la jop da 6 wicketKaba dangsah mynta ïa ka jylla ka long pyrshah ïa ka Hyderabad.
Baroh ar kynhun ki ladep ban pynthikna ban ïakhun ha ka Elite Group ha ka samoi ban wan hadien ba rung final hynrei baroh ar ki kwah ban khylliap ïa ka samoi da ka namjop.
Ka thup kyrteng jong ki player ka Meghalaya na bynta ka final Ranji Trophy Plate Group pyrshah ïa ka Hyderabad:Akash Kumar Choudhury, Anish Charak, Arien B Sangma, Aryan Borah, Chengkam Sangma, Dippu Sangma, Jaskirat Singh Sachdeva, Kishan Lyngdoh (Captain), Pringsang Sangma, Ram Gurung, Riboklang Hynniewta, Raj Biswa, Sanvert Kurkalang, Swarajeet Das, Yogesh TiwariStandbys: Rounak Nongrum, Adarsh Joshi, Bijon Dey, Himan C Phukan, Manish K Rai, Lerry G SangmaSupport staff: Goutam Shome (head coach), Moisten Ch Marak (assistant coach), Vikash S Chauhan (trainer), Surojit Biswas (physio), Dister Marbaniang (manager).
K a jingïakren bad jingïamir jingmut halor ka phang jongka jingseng ne jingsaindur ïa ki longiing long sem ne family planning ka long shisha kawei na ki phang kaba donkam eh ha ka imlang sahlang bad ka jingdawa ba hakhmat eh jong kane ka juk mynta khamtam ha ki thain nongkyndong ba ki briew ki dang duna ka bor pyrkhat.
Ka jingshim khïa jong ki nongïalam nïam, doktor, nonghikai bad kiwei pat ki riew trei mon sngewbha halor kane ka phang ka long kaba dei hok ban ïaroh bad ïoh ïa ka jingkyrshan.
Haba kren halor kane ka phang bun sien ki paidbah ha ki thain nongkyndong ki shem jingeh ban shemphang bad kawei na ki jingeh kaba nyngkong ka long ba kim long la kloi ban shah shkor ne pynleit jingmut ha ki jingbatai kiba don jingmut.
kawei kaba don ha khmut eh ka jingim jong ki ka long beit tang ba im ka la bïang kam pher la ki long kumno kumno ruh wat la ha ka jingshisha tang ban im te wat ki mrad ruh ki im hi.
Hynrei ki bapli kim kot ka bor pyrkhat ban pynïapher ïalade na ki mrad.
Kumta kane ka phang ka long kaba donkam haduh katta kata ban ïaid shaphrang bad bteng ïa ka jingïamir jingmut bad ïalap ïa ka sha baroh ki thain nongkyndong.
Nalor jong ka tnad sorkar bad ki seng trei mon sngewbha, ki seng nïam bapher bapher ruh ki don ka bynta ban synnïang ha kaba ïadei bad katei ka phang na ka bynta ka jingmyntoi jong ki paidbah.
Katei ka jingïatreilang kan ïarap shibun ïa ki nong shnong shnong jong ka jylla.
Kane hi ka long ka khubor kaba khlain khamtam naka bynta kiba bun ki thain kiba dang sahdien bad nongkyndong.
Ka por ka la dawa ba donkam ban pynkylla noh ïa ka rukom pyrkhat namar wat ki mrad ruh ki shem jingeh ban im ha kine ki sngi kiba mynta katno tam ki briew.
Ka jingbymdon ka plan lypa ïa ka longiing ka wanrah jingeh shibun namar ha ka jingbun khun than ka wanrah ïa ka jingbymlah ban pynbïang ïa ki jingdonkam jong ki wat ki longiing ruh ki hap ban ïakynduh mawsïang bad mad ïa ki jingeh kiba bun jait bad ka pynlong mraw wat ïa ka jingim hi.
Ka jingnoh synnïang jong ki seng nïam khamtam eh ha kaba ïadei bad kane ka phang ka long kaba donkam palat, namar ba bun ki longkmie longkpa ki shim beit ba ki khun ki dei kiba la ai da U Blei, kumta kim dei satïa ban kïar na kaba kha khun wat la ki la bun katno katno ruh.
Bun ruh ki sngewthuh ba lada ki kïar na kaba kha khun ka long ka pop bah pop san.
Ka jingkren bad jingpynshai na ki nongïalam nïam naduh ki nïam tynrai haduh ki nïam kristan halor ka phang ba dei ban don ïa ka longiing kaba la saindur paka ban lait na ki jingeh kiba bun jait ka dei ka phang kaba donkam ban bud shisha.
Ki lad bad ki lynti ki don ban kyrshan ïa ki paidbah ban peitngor bad phikir ha kaba ïadei bad kane ka phang, ka sorkar ka la pynbïang ïa ki jingdonkam kyrpang ha kaba ïadei bad ka jingai jingïarap ïa ki longkmie longkpa lyngba ki hospital bad ki health centre ha kaba ïadei bad kane ka phang bad kaba sah ka long sa ha ki ban shu pdïang beit ïa kitei ki lad jingïarap hadien ba ki la sngewthuh ïa ki jingmyntoi bad ki jingïada ba ki lah ban ïoh na ki.
Lada ki longiing ki don ïa ka longiing kaba ki la saindur kin lah ban ai ïa ka jingieit bad ruh pynbïang khambha ïa la ki jong ki khun ki kti, hynrei ka longiing kaba heh palat, ka lute noh wat ïa ka jingsuk bad ka jingbit jingbïang jong ka longiing hi ruh.
Ka jingseng lypa ban don katno ngut ki khun ka dei ban long kat kum ka jinglah ban pyndap bynbïang ïa ki jingdonkam jong ki naduh ha kaba ïadei bad ka jingleit skul, ka bam, ka kup ka sem bad ruh ka jingpynheh pyn rangbah ïa ki ha ka jingsneng jingkraw ba kin long ka lawei ba phyrnai na ka bynta la ka iing bad ruh ka ri bad ka jaidbynriew.
Ka jinglah ban ïoh pat ïa ka longiing kaba khlain bad kaba bit ba bïang kan ïarap shibun ban kyntiew ïa ka ri bad ka jaidbynriew.
Kum ka jaidbynriew rit paid lada ngi long ki briew kiba don ka bor shemphang bad kiba nang ba stad kiwei pat ki jaidbynriew kin ym lah satïa da lei lei ruh ban wan tyllep ïa ngi.
Hynrei ha kine ki snem baroh namar jong ka jingduk, jingkyrduh ki long iing longsem kiwei pat ki jaidbynriew heh paid ki shim kabu ban ïapoi kha poi man ym satïa naka bynta ka jingieit ba shisha hynrei na ka bynta ban shim kabu ïa ka kamai kajih bad hadien kane pat la nang plie jingkhang ïa kiwei pat ki para kur parajait jong ki.
Kumta ka long kaba donkam ban don ïa ka longiing kaba khlain naduh kaba sdang bad ka lawei kan long kaba shngain bad kaba phyrnai.
Khliehriat, Rymphang, 16: Ka Khasi Students Union East Jaiñtia Hills District, hynnin ka sngi ka la leit mih sha ka ophis NHIDCL Shillong bad kane ka jingleit ka seng ka dei namar ba ka kaiphot ba la ioh na katei ka ophis kam pat biang pura bad kam ai jinghun satia ïa ka seng ha kaba iadei bad ka jingshna ïa ka surok National Highway ha East Jaiñtia Hills District.
Kum ban shu pynkynmaw ka KSU East Jaiñtia Hills District ka la pan da ka RTI na ka ophis NHIDCL, RTI reg.
no.
NHIDCL./R(E/24 /A0008 dated 12.1.2024) halor u surok Four Lane, halor ka jingbym hun ïa ka kaiphot ka seng ka la appeal biang pat ïa ka RTI kaba don ïa reference number _First appeal reg.
no.
NHIDCL/A/E/24/0004 dated 22.1.2024_ sha ki bor ba halor jong kane ka tnat sorkar, la ong ba halor kane na ka liang u Appellate Authority lyngba ka shithi No.NHIDCL/RO- SHG/2021/17/4465 dated.8.2.2024 la khot iakren ïa ki arliang mamla kata na ka seng bad u CPIO ka NHIDCL.“Haba iakren halor ka jingbym hun halor ka jubab lyngba ka RTI na ka liang u CPIO u la iathuh ba haduh mynta ka project jong ka four lane ha East Jaiñtia hills district ka dang shu sdang bad kim pat lah satia ban ai ïa ka jubab kaba pura khlem pat mynjur ïa ka da ka DPR (Detail project report) jong ka project, hynrei u la jubab ba ka survey ka dang iaid beit hi lada ym don kano kano ka jingthut khamtam ban jied ïaki jaka ban iaid ka surok, shuh shuh na ka liang ka seng ka la ioh jingtip ba ïa ka project ka NHIDCL ka thmu ban iaid beit na ki lum( Greenfield) khnang ba ka jingpyntrei ïa ka surok kan nym jynjar bad ba ka surok ka long kaba beit.
Ka seng la ioh jingtip ruh ba katkum ka project plan yn don kumba 2 tylli ki tunnel ki ban kynjoh ïa ka 6 km kawei ka tunnel bad shibun tylli ki jingkieng ki ban jrong 100 meter sha jrong, la iathuh na ka liang ka NHIDCL ba kane ka project kan dei kawei ka ban pynsuk ïa ki paidbah bad kan shim por hi" ong u kyrwoh.
“ Haba kylli pat halor ka jinglut jingsep lane ka estimated budget la ong ba kane ka project kan kot haduh T26 hajar klur tyngka bad ban iaid beit ka kam yn hap ban mynjur da ka high-level committee, ka tnat ba dei peit bad yn hap ioh ruh ïa ka jingmynjur wat na ka cabinet jong ka sorkar pdeng bad lyngba u myntri ka ri.
Haba phai pat sha ka Land compensation lane ka jingsiew bai jaka, ka NHIDCL ka la ong ba ïa ka compensation hi yn hap bah khlieh da u DC jong ka district halor kane ka kam bad ka bai lutksan ym pat lah ban kheiñ haduh katno un ai shi Square Ft, ïa ki jaka.
Ka seng ka dawa ba la kumno kumno yn hap ban siew ha ka dor kaba ki trai jaka ki mynjur lang.
Ka seng kan iai buddien bad kan pyntikna ba kane ka project kan nym sangeh shiteng por hynrei khmih lynti kan iaid beit" pynkut u kyrwoh khubor na ka KSU.Nongpoh, Rymphang, 16: Ka Seng Samla Shnong Umlyngkdait kaba dei kawei na ka kynhun kiba ju kyrshan bad ïa trei lang bad ka Dorbar Shnong na ka bynta ban ai ka jingshakri ïa ki nongshong shnong, kane ka Seng Samla mynta ka sngi ka la pynkut noh ïa ka jingrakhe jubili rupa, kaba dei ka jingïaid lyntiba 25 snem naduh ba la suid la shor ïa ka seng samla ha katei ka shnong.
Kum ka dak ba la pynhap pyrda noh ïa kane ka jingrakhe jubili rupa, u president ka Seng Ssmla Shnong ryngkat ki paidbah nongshnong shnong ki la pynhiar noh ïa ka lama rakhe jubili kum ka dak ka shin ba la pynkut noh ïa kane ka jingrakhe ïa ka jublili rupa ka seng samla shnong.
U MDC ka Nongpoh Constituency, u Bah Balajied Rani u la wan ruh ban shim bynta kum u kongsan bad la sakhi lang ruh da ka jingdon lang u Rangbah shnong, u Bah N.S Makdoh, u samla Balawan Marwein, President ka Seng Samla Shnong, ki riew rangbah bad kynthup ruh naduh ki Longkmie, ki samla bad ki paidbah nongshong shnong hi baroh kawei.
Ki nongïalam Jong ka Seng Samla Umlyngkdait ki la pynlong ruh da ki jingïakop bapher bapher kiba kynthup naduh ka Fancy Dress Jong ki Heprit, Ka jingïakop Shad, Jingïakop Rwai bad kiwei kiwei hakaba ki khun Samla ki la ïoh ban ïa shim bynta shitrhem ha kitei ki jingïakop ha kaba ki la ïoh ruh ïaka lad ban pyni ïa la ki sap ki phong ba ki don.
Kum ka jingai mynsiem ïaki nongjop, ka Seng Samla ka la sam da ki khusnam sha baroh ki nongjop ha kitei k jingïakop bapher bapher.
Haba ai jingkren ruh ha kane ka sngi kum u kongsan, u Bah Balajied Rani, MDC ka Nongpoh, u la ai khublei kyrpang ïa ki nongïalam ka seng samla shnong kiba la lah ban kynjoh sha ka jingïaid lynti kaba 25 snem naduh ba la seng ïa ka seng samla bad u kyrmen skhem ruh hapoh ka 25 snem ka jingïaid lynti ka seng samla ka la lah ban leh shibun ki kam kiba khraw kiba ai jingmyntoi ïa ki paidbah nongshong shnong.
U la ong ruh kum u nongmihkhmat paidbah u ai ka jingkyrkhu ïa ki paidbah kane ka shnong ba kin dang kiew shaphrang ha baroh ki liang jong ka jingim bad kum ki nongshong shnong ruh ki dei ban ïa trei ryngkat bad ki bor shnong na ka bynta ban wan rah ka jingkylal bad ka roi ka par jong ki paidbah ha ka shnong hi baroh kawei, u la ong.
U la kyrpad ruh ïa ki paidbah ban ïatrei lang bad u bad khlem artatien lada don ka jingïatrei lang bad ka bor shnong, ki paidbah bad ki nongmihkhmat kin lah ban dang kham leh shibun ki kam kiba ai jingmyntoi ne kyntiew ïa ka shong ka thaw.
Nongstoiñ, Rymphang, 16: Ka jingjyllei jong ki briew kiba thang dusmon ïa ki lum bad ki khlaw ki btap ka la pynlong ïa ki nongïalam bad ki dkhot jong ka Rwiang Wildlife & Environmental Protection Association (RWEPA) ba kan sngewkhia bad ban buh ruh da ka jing maham kaba tyngeh, ong u bah Wilonly Thongni president jong ka Association haba ïakren bad u nongthoh khubor mynta ka sngi.
Utei u nongïalam ka Association u la ong ruh ba katei ka kynhun ka dei kaba la thaw da ki rangbah jong ki khatwei tylli ki shnong kiba don ha ka thaiñ Rwiang ba kynthup naduh Rwiang, Tiniang, Kraingrin, Maw-ruksoiñ, Thiepjaphlang, Tumtum, Patharkhnang, Seiñduli, Shiliangrynñiaw, Tlon bad Umshynrut.
U la ong ruh ba man la u snem ka Association ka ju pynbna paitbah lyngba ki lad pathai khubor ba ka Association ka buh da ki kyndon kiba tyngeh bad kiba pyrkhing bha, ba ym bit ban siat pynïap ïa ki mrad ki mreng bad baroh ki jait mrad, kumjuh ruh ïa ki sim ki doh bad ki jait syiar khlaw kiba don ha katei ka thaiñ.
Nalor kata ki la khang pyrshah ruh ban pynïap pathar ïa ki don um doh wah da kaba siat bom, khang jar, wieh da ki kynja dawai bih bad kiwei kiwei ha baroh ki wah kiba don sawdong jong kitei ki shnong.
U la ïathuh ruh ba katei ka synjuk ka la treikam la palat shiphew snem ha katei ka thaiñ bad haba lap ba ki lum bad ki khlaw ki btap ki la shah thang, ki ju buddien ban lap ïa kiba donkti.
Hynrei ka long kaba shitom haduh katta katta ban lap namar ki briew kiba smat ban thang dusmon ïa ki lum bad ki khlaw ki btap, kim ju shlan ban mih katba dang ïohsmgew ba ki don ki briew ha jan ki jaka ba ki thang dusmon.
Ha kajuh ka por u la ong ba ki nongkitkam bad ki dkhot jong katei ka synjuk ki ju peitngor bha ïoh lehse ki don ki briew kiba rung ha ki khlaw ki btap kiba thmu ban leit siat mrad.
U la ïathuh ruh ba na ka liang ka synjuk ka kyntu jur ïa ki paitbah nongshong shnong ka thaiñ, ba kin ïatreilang khnang ba yn lah ban khang lad ïa ki riew shim kabu.
Nongstoiñ, Rymphang 16: Ki katto katne ngut ki samla jong ka shnong Langshongthiang, kaba dei kawei na ki shnong kaba don ha ka thaiñ Jaïaw Shallang jong ka West Khasi Hills District, ki la pynpaw ïa ka jingbynñiaw namar kat haduh mynta, ka sorkar kam pat tei satia ïa ka Sub Centre ha katei ka shnong, wat haba ka la kular naduh mynshwa bad la pynïoh ruh ïa ka jaka.
La ong ba ka kur Mawsor ryngkat ka jingïasngewthuh jingmut lang bad ka shnong Langshongthiang, ka la dep ban ai sngewbha ïa ka jaka kaba heh kumba 3 akar ei ei, da ka jingangud bad khmih lynti ba kan long ka jingkyrkhu kaba khraw ïa ka shnong, lem bad ïa kiwei pat ki shnong kiba marjan kiba don kumba 5 ne 6 tylli ei ei bad ki khmih lynti ruh ban urlong ka jingtei ïa ka sub centre ha katei ka shnong.
Hynrei kat haduh mynta mynne ym pat pyni dak ei ei ruh em ba la sdang ban leh ei ei ïa katei ka jaka sumar nongpang, hynrei la shu ieh shrah beit kumto kumba ka long haduh mynta la kumba 10 snem ei ei.
Ka Kur Mawsor ka sngew ban kyntu sha ka sorkar Jylla bad sha u local MLA, ban shimkhia halor kane ka bynta kaba donkam ha ka jingïadei bad ka koit ka khiah bad ki lad jingsumar na ka bynta ki paidbah nongkyndong.
Jowai, Jymmang 16: Ka Loomkyrwiang Dorbar Shnong ha kane ka 15 tarik u Rympang kala pynlong ïaka jingïakynduh lang naka bynta ki khun ka shnong kaba la long ha Dorbar Hall jong ka shnong, shi bynta na ka jingleh burom ïaka jingdap 104 snem ka Dorbar Hall “Yungwalieh".
Ïa ka jingïalang la pynïaid da ka Samhakani Laloo, Secretary WWO, LDC kaba la pdiang burom ïa baroh lang, da kaba pynlong ka jingsngap jar ba shipor kum ka dak ban kymmaw burom ïa ki longshwa ka shnong kiba la seng ïa ka shnong bad ïa ka Yungwalieh, la ïoh ruh ka jingduwai ainguh da u S.D.Laloo.
U ma Lammat-oo Laloo, Waheh Shnong haka jingkren uba la pynsngew ïa ka jingïohi jngai jong ki longshwa ka shnong naduh ki por hyndai kiba la ïalam lynti ïa ka shnong haduh kine ki sngi ba mynta, da ka jingkyrmen bad ka jingangnud ban wanrah ïa ka shongsuk shong shngaiñ ka jingbha jingmiat haka imlang ka sahlang.
Ha ka juh ka por ula khot ïa ki khun ka shnong ban ïashonkti lang ha kino kino ki kam jong ka Shnong khnang ba yn lah ban pynïaid shakham ïa ki kam babha jong ka shnong hi baroh kawei.
Nalor kiba bun kiba ai jingkren ha kane ka sngi la ïoh ruh ban pynsngew ïa ka riti treikam jong ka Dorbar Shnong na u General Secretary ïa kaba la dep ban pynjanai ha kiba bun ki bynta.
Ha kane ka juh ka sngi la sam ruh ïa ki khusnam da ki Mememto sha kito ki khun ka shnong kiba shynñiah ha ki kam ba bha, ha kaba la aiti kumjuh ïa ka Song poisa sha ki nongjop haka Lucky Draw ka shnong.
Ha kaba khadduh la ïashim bynta ban pule ïaka Pledge jong ka Dorbar Shnong ha ka jingïalam khmat jong u Daioolang Pakma uba dei ruh u Symbood Waheh Chnong.
Shillong, Rymphang 16 : Da ka thong ban kyntiew ïa ka pule puthi ha ka jylla, ka sorkar jylla ka la phah maramot bad pynbiang ïa ki jingdonkam jan kot hajar tylli ki skul kiba don ha kylleng ki bynta jong ka jylla.
Ha ka jingkren lamphrang jong u Lat ha ka sngi sdang jong ka Dorbar Mangtyngka ha kane ka sngi Thohdieng la ong ba ki la don haduh 208 tylli ki skul Elementary, Secondary bad Higher Secondary kiba la phah maramot ha ka Phase -1.
Shuh shuh la ong ba ki la don pat haduh 111 tylli ki skul kiba la kynthup ban phah pynbha ha ka Phase – II bad sa 1,725 tylli pat ha ka Phase -III.Nalorkata la pyntip ruh ba ka jingthung kam ha ki elementary school jong ka sorkar la lah ban pyndep pura dang shen.
“Ïa ki 996 ngut ki nonghikai ba dang shu thung thymmai la dep ban aiti ïa ki shithi thungkam dang shen ha ka prokram kaba long ha Tura bad Shillong.
Haba ïadei pat bad ka jingpule na ka bynta ki kyrdan kiba kham shajrong, la ïathuh ba ïa ka Shillong Government College of Engineering la dep ban plie paidbah ha u snem ba la dep bad shen kan sa pdiang noh ïa ki samla pule.
Katba ïa ka College of Architecture and Urban Planning ha Tura la buh thong ban pyndep noh ha ki bynta shwa ban kut jong une u snem.
Haba ïadei pat bad ka Captain Willamson Sangma Technical University Act la kdew ba la dep ban pynkylla ban pynlong noh ïa ka kum ka State University khnang ba kan lah ban pynïasoh bad ki college.
Kane kan dei ruh ka skulbah ba nyngkong jong ka jylla ba ka Meghalaya kan ïoh.
Khliehriat, Rymphang, 16: U waheh Shnong jong ka shnong Nongsning bad u Waheh Shnong ka Umrasong ha ka 13 tarik mynta u bnai ki la leit ban iakynduh ïa u Member Secretary jong ka tnat MSPCB bad buh ruh da ka jingujor Namar ka jingai license ka tnat Meghalaya Stae Pollution Control Board ïa ki san tylli ki karkhana saiñ rnga dewïong lane ki Coke kiba kyrteng ka M/S M M Minerals, M/S Unique Industry (2nd Chimney), M/s Presidium Breez, M/s Magic Coke bad ka M/S Ioanis Industries Private Limited (Chimney 2) kiba don hajan jong kine ki shnong khamtam ha ka iadei bad kawei na ki coke plant kaba kyrteng M/S Presidium Breez kaba la pynjulor ïa ka tyllong um jong ka shnong Nongsning, halor kane ki paidbah jong ka shnong Nongsning mynta ka sngi ki la mih paidbah da kaba rah ïa ki lama ïong, ki pla card bad pyni ïa ka jingpyrshah jong ki ia ki karkhana coke.
Katei ka jingiaid paidbah jong ki nongshong shnong lem bad ki nongpyniaid shnong ryngkat bad u Waheh Shnong, ka sdang naduh ka lad ban leit sha ka karkhana bad ki la iaid lyngba ïa ka surok khyndew haduh ban da poi ha karkhana kaba dang pyntrei mynta kaba ki paidbah ki pyrshah jur, la ong ba katei ka karkhana ka dei kaba la ioh jingbit ne ioh syrnot NOC na ka Dorbar Shnong Umrasong myn ha u snem 2022, kane ka karkhana ka dei kaba long trei da u bah Edamon Siangshai uba na ka shnong Nongsning.
Na ka liang u Waheh Shnong ba thymmai jong ka shnong Umrasong, u Bah Elias Tlang, u la pynpaw bad ong ba ka dorbar shnong ka la ai ïa ka jingmynjur ban shna iaka karkhana coke, namar ba kam shym la tip ba na ka jingwan katei ka karkhana kan ktah ïa ka shnong ka thaw khamtam ha ka khuid ka suba bad ka lyer ba ring mynsiem bad kam shym poi pyrkhat ruh ba ka jingwan kine ki karkhana kan ktah ruh ïa ki tyllong um kiba don ha u pud u sam jong ki ar Shnong, kata ka shnong Umrasong bad ka shnong Nongsning.
Kumjuh ruh na ka liang u waheh Shnong Nongsning u Bah Dipsing Bareh u la iathuh ba na ka liang ka Dorbar Shnong ka la dep ban buh da ka jingujor naduh u snem 2022 sha u Deputy Commis-sioner ka East Jaiñtia Hills bad ruh sha kiwei kiwei ki tnat kiba dei khmih ïa kane ka kam bad kyntu ruh ba kim dei ban ai license ban shna ïa kane ka karkhana namar kan pynjot ïaka mariang khamtam eh ka lyer ba ring mynsiem bad mynta la iohi synnna ba ka jingdon kane ka karkhana ka pynjulor wat ïa ka tyllong um ruh kaba ki paidbah ki ju pyndonkam um na kine ki tyllong um, shuh shuh u la iathuh ba ki nongshong shnong ki sngew kyndit haba ki iohi ïa ka jingsdang ban pyntrei ïa kane ka karkhana wat hapdeng ka jingpyrshah kaba jur, la sngewthuh ruh ba wat ïa ka CTE ban shna ïa katei ka karkhana ruh dang ioh dang myn ha u snem 2023.
Ki tyllong um kiba shah ktah ka dei ka Umthlu bad kawei pat ka Umdathli kiba don hajan ki karkhana coke, namar ka jingshah ktah jur kine ki tyllong um bam, ba pyndonkam ki paidbah, ki tei ki ar tylli ki Dorbar Shnong ki la sngewkhia haduh katta katta bad ki kwah ban pynduh pyndam noh shisyndon ïa ka karkhana coke kaba don hajan kitei ki tyllong um.
Shillong, Rymphang 16 : Ka Voice of the People Party (VPP) ka la ong ba na bynta ka jingmyntoi lang jong ki paidbah ka jylla donkam ban ïoh da u Lat uba kren da ka ktien English hapoh Ïing Dorbar Thawaiñ ka jylla.
“Kane kadei na ka bynta ka bit ka biang bad ka jingmyntoi lang jong ki paidbah kiba sngap shabar jong ka Ïing Dorbar," ong u President ka VPP Bah Ardent Miller Basaiawmoit ba dei ruh u MLA ka Nongkrem haba kren bad ki lad pathai khubor.
Shuh shuh u la ong ba na ka party hi kim pat da hun eh watla na ka liang ka ophis u Lamphang ki la pynkhreh da ki jingpynkylla ktien.
Na ka liang u Bah Ardent u la ong ba kum ka party ka khmih lynti ba ka sorkar kan shimkhia ïa kane ka kam bad ïakren bad ka sorkar pdeng khnang ba ha ki por ban wan kin phah noh da u Lat uba lah ban kren da ka ktien kaba ki paidbah ruh ki sngewthuh lang.
U la ong ruh ba kane kadei ka sien kaba nyngkong ba u Lat un pyndep ïa ka jingkren lamphrang jong u ha Ïing Dorbar tang ha i por ba lyngkot.
Ha kajuh ka por, u la ïathuh pat ba ka party ka la pynkhreh bun ki ishu ban ïatai bad ïa kren ha kane ka Dorbar Mangtyngka kaba sdang naduh kane ka sngi Thohdieng.
Shuh shuh u ong ruh ba ka jinglyngkot palat ka Dorbar Mangtyngka kan ym ailad ïa ka party ban rah bun ki ishu kiba ïadei bad ka jylla.
Haba jubab pat halor ka jingkylli halor ka jingïatylli ki Liang Pyrshah hapoh Ïing Dorbar, u Bah Ardent u la ong ba kam dei satia ka jingshisha ba kim don lang kajuh hynrei u ong pat ba haba uno uno u kren shaphang ka jingïatylli ka liang pyrshah kam mut ba ka jingïatylli kan dei tang haba don ha kajuh ka lama.
“Naduh ka sngi kaba nyngkong ngi la dep ban pynpaw ba ngin treilang bad baroh ki kynhun ha ka Liang Pyrshah haba ïadei bad ki ishu kiba ïadei bad ka jylla bad ki paidbah nongshong shnong," bynrap biang u Bah Ardent.
U ong ruh ba ka party ka kloi ban treilang bad no bad no haba ïadei bad ki ishu bad ka party kan ym don jingeh hi ruh ban treilang lane kyrshan ïa ki ishu ba rah da kiwei ki party kiba don ha ka Liang Pyrshah.
Haba kren pat halor ka elekshon MP kaban sa long shen, u President ka VPP u la ong ba ka party shen kan sa sdang noh ïa ka jingïalap elekshon.
Khliehriat, Nohprah 19: Kumba ju leh man la u snem, mynta ka kynti ruh ka Dorbar Shnong Mollamylliang ka la pynthaba da ki ding ha ki rong ki rup bapher bapher ha ka shnong baroh kawei kaba ju tip tip ruh kum ka tamasa pynthaba ding krismas, ïa kane ka jingpynthaba ding ha shnong la wan ban pyllait da u MP ka Rajya Sabha, u Dr W.R.Kharluki uba la long ruh kum u kongsan bad ka MLA ka thaiñ, ka kong Santa Mary Shylla kum ka symbud kongsan bad la ïa don ryngkat lang ruh u Director jong ka tnat DIPR Shillong, u bah Malthud Sangma bad kiwei kiwei ki riew rangbah jong ka thaiñ.
Na ka liang ka Dorbar Shnong Moolamylliang, lyngba u Waheh Shnong, u bah Apmon Pashiang, la ong ba kane ka jingpynthaba ding Krismas, kaba pynthaba ha ki rong bapher bapher ha baroh kawei ka shnong ka long kum ka jingpdiang sngewbha ïa ka aiom lehkmen krismas bad kane ka jingpynthaba ding ka la sdang naduh katei ka sngi jong ka 18 tarik man la ka miet naduh ka por 5 baje janmiet haduh ka por 12 baje mynmiet bad yn pynkut ïa kane ka tamasa pynthaba ding ha ka 3 traik u kyllalyngkot 2024.
Na ka liang ka Dorbar Shnong ka pynbna ruh ba kan don ka Christmas concert ha ka janmiet jong ka 22 tarik u nohprah ha kaba ka kynhun tem “TAKEN ABACK" kaba na Mawngap, East Khasi Hills District bad ka kynhun “THE LYNX" kaba na West Jaiñtia hills District Jowai kin wan ban pynsawa ïa ki sur jingrwai krismas.
Ha ka janmiet jong ka 23 tarik nohprah pat ka kynhun tem jong u bah Eladmitre Dkhar bad u DJ Wanshan, kin pynsawa ïa ki sur jingtem ha katei ka shnong.
Kum ka jingpashat jingtip, ka shnong Moolamylliang, East Jaiñtia Hills District ka jngai 112 kilo mitar na ka nongbah Shillong bad 15 kilo mitar na ka District headquarter, Khliehriat.
Ka Dorbar Shnong ka la pynkhreh ruh ïa ki jaka sah miet na ka bynta kito kiba kwah ban sah miet, kata ha Guest House, Khliehriat, phone number, 9366455744, East Side Inn, phone number 9089390888, Mon Maya Guest House, phone number -8132002479 bad ha Wika Guest House, phone number – 6009538618.
Na ka bynta kito kiba wan thymmai ha kane ka shnong, ki lah ban pyndonkam da ka google map “Moolamylliang Presbyterian Church" lane ban scan ïa u OR Code.
Na ka bynta kito kiba wan ha ka por myn sngi, ka don ki dukan ba die jingbam hajan shnong ba la pynkhreh da ka Tista Hotel Khliehriat.
Ka Dorbar Shnong, Moolamylliang ka khot, iawer bad pdiang sngewbha kiba wan hapoh shnong ba kin sakhi da la ki jong ki khmat ïa ka jingphuh jingphieng jong kane ka tamasa pynthaba ding Krismas.
Khliehriat, Nohprah 19: Ka Khasi Stidents Union Narpuh Circle, ka kynnoh pyrshah ïa ka sorkar MDA 2.0 ba lam khmat da u myntri rangbah, u Conrad.
K.Sangma bad ka nongmihkhmat jong ka Sutnga Saipung Constituency ka kong Santa Mary Shylla, ki bym shym la shim khia eiei ruh halor ka jingeh ba ki paidbah ki iakynduh ha ka leit ka wan na ka daw ka jingsniew palat ka surok ha ka thaiñ.
Ka seng ka sngewkhia jur halor ka jingleh kuman bad leh mynthi kane ka sorkar jong u Conrad ka bym shym la bthah satia ïa ka National Highway Authority of India ban maramot ïa ka surok ha Narpuh “Kane ka dei ka por ba ki paidbah ki kwah ban pynkhreh ban ialeh kmen krismas bad pynkhreh ban leh kmen snem thymmai, hynrei ki mad tang ki jing kordit pat haba phai sha ka jinglong jingman ka surok ha ka thaiñ, ki khynnah kiba ju ïaid chrismas carol, ki paidbah kiba leit sha ki ïew ki hat, ki mad tang da ka khyndew pum pum haba ïaid ha surok bad ki jaka ïew kiba don hajan surok kane shisha ka buh jingeh bha ha ka leit ka wan bad ka buh jingma ruh ïa ka koit ka khiah, ka surok ha ka thaiñ ha kiba bun ki jaka ka la i kum ka surok khlaw ka bym ithuh ithaw shuh bun sa tang ki thiew ki syar, bun ki jaka ba ka surok rong ka la kylla sha ka surok khyndew, hato ka sorkar bad ka nongmihkhmat kim iohi mo ïa kane ka jinglong jingman kane ka surok, hato kim don mo ka jingpyrkhat sngewlem ïa ki paidbah kiba mad jingeh?" pynpaw u Vice President jong ka KSU Narpuh Circle, u bah Phanuel Tongper lem bad ki dkhot ka seng.
Ki nongïalam bad ki dkhot ka seng ki la iathuh ruh ba namar ka jinglong jingman ka surok kaba la julor shaba palat, ka ju wanrah ïa ka jingdheng kali kaba jur bha ha ka thaiñ, bun ki kali ba kit jingkit ki sniew shiteng lynti bad don ruh kiba kylla khongpong ha surok bad kane ka wanrah jingeh ha ka leit ka wan ki paidbah namar ka wanrah ïaka jingdheng kali kaba jur bha ha kane ka surok NH-6 ha Narpuh kata khamtam naduh Lumshnong ter ter shaduh Ratacherra-Malidor “Bun ki nongshong shnong jong ka thaiñ ki kwah ban ai rong ai rup bad ban pynitynnad ïa ki iïng ki sem ha kum kane ka aiom leh kmen hynrei ki hap ban sangngeh noh namar kim sngew myntoi namar ba jur palat ka khyndew pum pum kaba mih na surok, kane ka jinglong jingman ka surok ka ju pyn diaw mynsiem bad pynduh jingkyrmen ïa ki paidbah bad bunsien haba ki thmu ban leit jingleit ki ju iohi lypa ïa ka jingeh ba kin sa iakynduh ha surok ha kaba ki hap ban iaid na ka surok ba dap da ki thliew ki syar bad ki hap ban mad ïa ka khyndew pum pum bad jingdheng kali ha lynti, pynpaw shuh shuh ki nongialam ka seng.
Ka seng ka pynpaw ruh ka jingsngew khia namar bunsien kito kiba pang ba shitom ruh ki ju sahkut lang ha ka jingdheng kali kaba ju jia khah khah ha ka thaiñ bad ong ruh ba lada jia kano kano kaba sngewssih ïa kiba pang ba shitom, ka sorkar bad ka nongmihkhmat ki hap ban shim ïa ka jingkitkhieh, bun ruh ki ba iaid lyngba na kane ka surok khamtam kiba wan na kiwei pat ki jylla kiba iaid ïa ka lynti ba jngai, ki ju mad ïa ka jingeh ha ka jingsahkut kali ha ka thaiñ.
Haba i kumne ym ikop ban ong ba don nongmihkhmat, i kumba ym don eiei.
Kane ka dei ka kput kylliang kaba i MLA kane ka thaiñ i siew ïa ki paidbah, dei hok ba in leh kumne namar la dep thied da ki phew lak tyngka ha ka por election“Ka seng ka la dep pynlong bun ki jingiakhih bad ka la dep khang tala ruh ïa ka jaka lum khajna jong ka NHAI kaba don ha Lumshnong, hynrei kine baroh imat kim poi shei shaei ruh, mynta ka seng ka byrngem ba kan sa shim da kawei pat ka synjam kaba kham tyngeh ba ka sorkar bad ka nongmihkhmat kin pei shkor’ pynpaw shuh shuh ki nongialam ka KSU na Narpuh.
Shillong, Nohprah 19:U Myntri Rangbah ka jylla u Conrad K Sangma bad ka Myntri ka tnad ka koit ka khiah ka Kong Ampareen Lyngdoh mynta ka sngi Baar, kila plie paidbah ïa ki ICU project ba 10 jingthiah ha ki 14 tylli ki jaka ai jingsumar kiba don ha ki 11 tylli ki District jong ka jylla lyngba ka video conference.
Ki ICU Project ba 10 jingthiah ka dei ka jingïatreilang hapdeng ka tnad Health and Family Welfare, jong ka sorkar jylla bad ka eGovernment Foundation bad kum ka jingpyniaid shakhmat ia ka kam la plie ïa ki 14 tylli ki ICU ba 10 jingthiah ha ki hospital kiba don ha ki 11 tylli ki district jong ka jylla.
Haba kren ha ka jingïalang u Myntri Rangbah ula ïaroh ïa baroh ki nongdon bynta kiba la shimkhia ban pyntyllun ïa kane ka projek ban pynthikna ban ai ïa ka jingsumar bad ka jingai jingshakri ha ki thaiñ nongkyndong bad ha ki jaka kiba jynjar ha ka jylla kynthup ïa ki Hospital ha ki District.
“Ki tiar ki tar bad ka rukom treikam la pynïaid ha kata ka dur ban ban ailad ïa ngi ban pyndonkam ïa ki jingdon jingem bad ban pynlong ïa ki kiba treikam pura.
Ka long ka jingai mynsiem ban pynïar ïa kane ka jingshakri, khnang ba ka jingkyrshan kaba bha tam ha kaba ïadei bad ka koit ka khiah na ka bynta ki katto katne ki jaka kiba jngai bad kiba jynjar ha jylla, yn lah ban pynurlong" ong u Myntri Rangbah.
Ula ong ba ka sorkar jylla ka la buh hakhmat eh ïa ka koit ka khiah bad da kaba buh ïa kane hakhmat ka sorkar jylla ka la mang 8% ïa ka Mang tyngka ha kaba ïadei bad ka koit ka khiah, kaba long ruh kaba heh tam hapoh ka ri.
Katba ka Myntri ka Koit ka Khiah ka Kong Ampareen Lyngdoh ka la ong lyngba kane ka projek ka sorkar jylla kan lah ban pynbiang ïa jingsumar ha ki ICU ha ki District bapher bapher bad ka jingplie paidbah ïa ka 10 Bed ICU project kan ïaid shakhmat ban pynthikna ba kan don ka jingkylla ha ka ban kyntiew ïa ka jingai jingsumar ha ka jylla.
Ha kane ka jingïalang la ïadon lang u Chief Secretary ka jylla u Bah DP Wahlang, u Principal Secretary ka tnad ka koit ka khiah u Sampath Kumar, u Chairman ka Infosys u Nandan Nilekani, u Chairman ka 10 Bed ICU u Srikanth Nadhumuni, u nongseng ka Karuna Trust u Dr Sudarshan Hanumappa bad u Public Health Expert bad Scientist u Nichiket Mor.
ïa ka10 Bed ICU Project la pynwandur hadien ba ka la don ka jingsaphriang jong ka COVID-19, da ka jingthmu ban pynbiang ïa ki jaka ai jingsumar kiba kyrpang ha kylleng ki bynta jong ka jylla kynthup ïa ki jaka kiba jngai kiba don ha kyndong kynshrot.
Shillong, Nohprah, 19: Ka Sorkar Jylla ka la rai ban weng noh ïa ka kyntien ‘backward classes’ na ka Meghalaya Public Service Commission Regulations.
Ïa kane ka rai ban pynbeit ïa ka kyndon la mynjur da ka Kynhun Myntri ba la pynïaid da u Myntri Rangbah u Conrad K Sangma ha ka sngi Baar.
“Kam don kano kano ka bhah kyrpang ïa kiwei pat ki jaidbynriew ba dang sahdien ha ka jylla jong ngi.
Namarkata, ka kyntien kaba don ha ka (MPSC) Rules kam kit jingmut eiei.
Namarkata, la shim ïa ka rai mynta ka snig ba kam don kano kano ka bhah kyrpang ïa ki jaidbynriew ba dang sahdien bad kam donkam satia ban don ïa ka kyntien “backward classes" bad namarkata, ngi la weng noh ïa kane ka kyntien “backward classes" naduh mynta ka sngi," la ong u Sangma ha ka jingïakren bad ki lad pathai khubor.
Ka Kynhun Myntri ka la mynjur ban wanrah ïa ka jingpynbeit thymmai ïa ka Service Rules jong ka Meghalaya Civil Defense and Home Guards.
U Sangma u la ong ba ki don kumba 300-400 tylli ki post kiba thylli.
“Khnang ban dup lah ban pyndap ïa ki post kiba thylli kumba ngi la leh ha kiwei pat ki tnat treikam kum ka Tnat Pule Puthi, ka Koit ka Khiah bad kumjuh ruh ha ka tnat Pulit.
Ha ka Home Guards and Civil Defense ruh, ka tant ka la kyrpad ban wanrah ïa ka jingpynbeit thymmai ïa ka kyrdan pule ka ban ïaryngkat bad ka tnat Pulit bad ka jingdonkam ha ka tnat Home Guards and Civil Defense ka shu heh khyndiat haba nujor bad ka tnat Pulit bad namarkata ki la kyrpad bad kyntu ba dei ban pynlong kumjuh bad ka tnat Pulit bad ka Kynhun Myntri ka la ai ïa ka jingmynjur khnang ba kin dup lah ban pyntyllun shakhmat ïa ka jingpynrungkam," u la ong.
Shillong, Nohprah, 19: Ka Sorkar Jylla ka la pan da ka kaiphod kaba bniah halor ka jingshah kyntur pud ha ki jaka sorkar ha Tura, West Garo Hills District khnang ba yn dup lah ban pynkut noh ïa kane ka kam kaba la sah pongding.
Ha ka jingïakren bad ki lad pathai khubor u Myntri Rangbah ka Jylla u Conrad K Sangma u la ong ba ka Sorkar ka la lah ban weng ïa ka jingeh ha Williamnagar bad mynta la shu ai wai snem sah ki paidbah ba kin shong kin sah ha ki jaka sorkar.
Da kane kajuh ka jingtyrwa yn sa leh kumjuh ha Tura, la ong u Sangma.
U la ong ba ka Deputy Commissioner jong ka West Garo Hills u la pyndep ïa la kamram bad phah ruh ïa ka kaiphod bad ki la pan jingbit na ka Kynhun Myntri ban ïaid shakhmat ban wad ïa ki lad ki lynti ban pynkut noh ïa ka ishu kaba la sah pongding ha Tura.
Ki don bun tylli ki jaka sorkar ba la kyntur da ki paidbah ha tura khamtam ha Walbagre bad ha Dakopgre bad hajan ka Civil Hospital.
“Ngi la ïathir ïatai mynta ka sngi bad ka Kynhun Myntri ka la mynjur ban bthah ïa u Deputy Commissioner ban phah ïa ka kaiphod ryngkat bad ki Map jong ki jaka bapher bapher kaba ïadei bad ki tarik bad ki dor,"la ong u Sangma.
U la ïathuh ba ka Sorkar ka la thied ïa ki jaka bad namarba ym shym la ker ki paidbah ki shna ing bad ki sah ha kine ki jaka mynta la palat 350 snem.
Haba kylli, u Myntri Rangbah ula ong ba ka Sorkar ka khmih lynti ban lum khajna ruh da kaba aiwai ïa ki jaka ba la shah kyntur ha Tura.
Ha kawei pat ka liang, u Myntri Rangbah u la ong ba lada ka Sorkar ka donkam ïa kine ki jaka na ka bynta ban shna ïa ki projek, ka Sorkar kam don lad da kumwei pat hynrei kan hap ban pynkynriah ïa ki briew kiba sah ha ki jaka sorkar.
Ki don palat 10-15 tylli ki longing ba la sah ha ka jaka ba la shna ïa ka MPSC building.
“Haba u Herod u la sngewthuh ba ki nongwan jngoh na mihngi ki la shukor ïa u, u la bitar lep.
U la ai hukum ban pynïap ïa ki khynnah shynrang baroh ha Bethlehem bad ha ki shnong ba-marjan kiba la dap ar snem bad kiba kham rit" Mathaios 2:16Kaei kaba jia mynta ha ka Nongbah Gaza, ka shnong ba ka Ri Israel kaba la kurup jubor, ka dei ka jingleh dusmon da ka jingthmu ban pynduh jait shi syndon ïa ki Arab ka Ri Palestine.
Ha ki lad pathai khubor ngi ïohi ïa ka jingïap jong ki khunlung bad ki khynnah rit kaba la ishyrkhei bad kane ka ktah wat ïa ngi kiba don sha jngai da ki hajar mile na ka Ri Palestine.
Ka thma pynduh jait ïa ki jaitbynriew ka dei ka atiar ba ki heh paid ne ki Ri khraw bor ne ki nongsynshar ba runar ki pyndonkam ban pynïeng, ban pynksan tang kawei ka rukom synshar bad ban synshar tang da kawei ka kynhun ïa ka pyrthei.
Ki thma ban pynduh jait ïa ki jaitbynriew kiba rit, ki la jia naduh ki por hyndai, ha kaba kawei ka jaitbynriew ka thombor pyrshah ïa kawei pat ka jaitbynriew kaba rit paid bad kaba tlotbor.
Ngi pule ïa kine ki khanatang ha ka Baibl bad kumjuh ha kiwei de ki parom shabar jong ka Baibl.
Kaba kham sngew shyrkhei ka long ba ha ka spah snem kaba ar phew ka la don ka jingpynïap beiñ ïa ki Jiw da ki shipai Nazi ka Ri Germany, ka jingïaumsnam ha Rwanda, ka jingthombor ïa ki Rohingya bad mynta kumne ka jingpynïap dusmon ïa ki nongshong shnong ka Nongbah Gaza.
Ha kane Khristmas nga ïa ïeng ryngkat bad ki paralok Khristan jong ka Ri Palestine, kumjuh ruh bad ki Arab, ki Jiw lem bad kiwei de kylleng ka pyrthei kiba pynpaw ïa ka jingsngewsih bad ka jingbitar pyrshah ïa ka jingther bomb lynger ïa ki ïing ki sem jong ki briew bad ka jingpynjulor ïa ki Hospital.
Ka jingthombor jong ka Ri Israel ïa ka shnong Gaza ka la palat hi liam haduh u pud ba ki khanglad wat ïa ki jingai jingïarap ïa ki briew kiba mynsaw, kiba ïapthngan bad kiba phetwir.
Ki dur jong ki khunlung, ki khynnah kiba ingkhong ka met bad kiba ïap na ka jingther bom kin ym lah shuh ban dam na ka bor kynmaw jong ngi.
Hoid, ngin ym lah ban klet bad ngim dei ban klet, bad kito kiba ai hukum ban pynïap briew bad kiba ïashim bynta ha kane ka jingpynïap dusmon, ki leh ïa ka kam be-aiñ kaba khraw tam.
Ha kajuh ka por, ka Ri Israel ka dei ban bah khlieh bad shah tian bishar.
Kumjuh ruh, ngim pdiang satia ïa ka jingpynïap briew bad ka jingrong jubor ïa ki briew kiba lui lui kumba la leh da ki riewkieng atiar ne ki lehnoh.
Kine ki kynhun lehnoh ruh ki dei ban shah bishar bad shah pynrem.
Ka jingkhot ban pynsangeh ïa baroh ki jingrakhe bad jinglehkmen Khristmas ha kane ka snem 2023 ka long kaba shongnia bad ïa kane ym dei ban shu leh tang ban pyndep rukom, hynrei ngi dei ban theh lut ka met, ka mynsiem bad ïa ïenglang ha syndah ki nongshong shnong jong ka nongbah Gaza, khlem da ñiewtang ïa ka jait, ka kynja bad jingngeit jong ki.
Hangno hangno ba ngi don ngi dei ban pynsawa jam ïa ka khubor ba kane ka jingpynïap dusmon ïa kumba 7000 ngut ki khunlung, ki khynnah bad ka jingpynkylla phetwir ïa ki 1.7 million ngut ki nongshong shnong ka Nongbah Gaza ka dei ban kut noh mynta hi.
Ka dei ka kamram bad jingkitkhlieh jong ngi kum ki Khristan ban pyrta shla- Keiñ noh ka Jingïapynïap, Keiñ noh ka Jingpynjulor, Ai noh ka Jinglaitluid ïa ka Ri Palestine bad kane ka dei ban long ruh ka jingduwai jong ngi ha kane ka Khristmas.
Hato kane ka jingpynïap dusmon ïa ki khunlung, ki khynnah ha ka shnong Gaza kaba jia mynta ka don jingïasyriem bad ka khanatang ha ka por ba kha ïa u Khunlung Jisu? Palat ar hajar snem mynshuwa, ha ka por ba kha ïa u Jisu, ka Ri Palestine ka don hapoh ka jingsynshar jong ka Hima Rome bad ka Hima Rome hyndai ka synshar bad leh donbor kumba leh kiwei de ki Hima pyrthei kiba thombor ïa khun ki raïot kiba shah synshar.
Ka History shaphang ka Hima Rome hyndai ka ïathuh ba dei u Kaisar Augustus uba synshar ïa ka Hima Rome ha ka por ba kha ïa u Jisu bad u dei u Syiem uba nyngkong eh hadien ba la pynkylla ïa ka Hima Rome na ka jingsynshar paidbah sha ka jingsynshar lah duh ki Kaisar.
Une u Kaisar Augustus u long uba stad bad uba sianti, ha kaba u la kurup lut sha lade ïa ka bor shipai, ka bor thaw aiñ bad u la saiñdur ïa kata ka jingsynshar kaba ki khot ka “Pax Romana" lane ka jingsynshar jong ka jingsuk ha ka Hima Rome baroh kawei.
Phewse, ka jingsuk kaba ki Kaisar ki kren ne wanrah hapoh ka Hima ka long da kaba thombor, da kaba set byndi, da kaba pynshitom, da kaba khñoit beiñ bad pynïap dusmon ïa ki briew.
Ka Baibl ka ïathuh shibun ki khana kiba ïasnoh bad ka jingkha ïa u Jisu.
Ha ka Khristmas kaba nyngkong, U Joseph bad ka Mari ki dei tang ki nongbylla sngi kiba krih na kawei ka shnong sha kawei pat ban kamai jakpoh.
Haba ka Mari ka la pun ïa u Jisu ka la leit phai sha la shnong, sha Bethlehem na ka bynta ban pynrung kyrteng ha ka census bad kam dei kaba shu jia ryngkhat ba ka por ruh ka la dei ïa ka ban kha ïa u Khun (Jisu) sha ka pyrthei.
Watla u Joseph bad ka Mari ki dei ki trai shnong jong ka Bethlehem, hynrei kim don khyndew bad kim don la ka jong ka ïing ban pynthiah ïa u khunlung Jisu namar ka khyndew jong ki trai shnong baroh la kurup noh da ki nongsynshar ka Hima Rome.
Ka Khristmas kaba nyngkong ka dei ka por kaba jynjar tam bad ka Ri Palestine ka dap da ki jingeh, ki jingïaleh bad jingïaumsnam.
Katkum ka Gospel u Mathaios, U Joseph, ka Mari bad u khunlung Jisu ki la hap ban phet ïap sha ri Egypt.
Ha kata ka por, u Herod u dei u Syiem mraw jong ka Hima Judia bad kane ka Hima ka kynthup ïa ka shnong Bethlehem bad nongbah Jerusalem.
U Herod u la synshar ïa ka Hima Judia naduh ka snem 37 SK haduh 4 SK bad dei ha kane ka por ba ka Ri Palestine ka la khihwin da ka jingpynbna ïa ka khubor shaphang ka jingwan longbriew jong u Messaia bad u Syiem jong ki Jiw.
Kane ka khubor ka la pynbitar ïa u Herod namar um lah shah ban don mano mano kiba ïeng pyrshah ïa ka bor jong u.
Ka mission jong u Jisu kam dei ban ïaknieh khet, hynrei ka dei ka jingïakhun ban tei ïa ka hok bad jingshisha bad ban ïakhun ryngkat bad kiba shah ban beiñ bad ban pynïoh ha ki briew ïa ka jinglaitluid bad jingim ba pura.
U Herod u long u Syiem uba runar bad ka jingrunar jong u ka paw ha ka por ba u hukum ban pynïap ïa la ka jong ka tnga bad ki lai ngut ki khun shynrang tang namar ba u suba ba ki thmu sniew ban pynïap ïa u.
Kata ka dei ka jinglong ba runar jong u Herod ba um map ïano ïano kiba u shem ne suba ba ki ïeng pyrshah ïa u.
Ki don ki riewstad jong ka Baibl kiba ong ba ym lah ban shem ïa ki jingïathuh khana ki ban ïasyriem bad ka khana kaba la thoh ha ka Gospel U Mathaios, ka lynnong ba kaba ar, kaba kren shaphang ka hukum jong u Herod ban pynïap ïa ki khunlung kiba hapoh ar snem ka rta.
Hynrei ki riewstad ki ong ba ïa ka Gospel u Mathaios la thoh na ka bynta ki Jiw kiba tip bha shaphang kawei pat ka khana kaba ïathuh shaphang ka hukum jong u Pharo, ka Ri Egypt, ban pynïap ïa baroh ki khunlung Jiw kiba dang shu kha.
Ïa kane ka khana la ïathuh pateng la pateng ha ki Jiw bad u Mathaios ruh u la thoh shaphang kane ban pynïa syriem ïa u Moses bad U Jisu, kiba long ki nongpynlaitim bad nongpynlaitluid jong ki Jiw.
Ñiuma, ong katba ong, ka Mari bad u Joseph te kin ym klet shuh ïa ka jingshah shitom ba ki la mad ha ka por ba ki im ha ka jingsynshar don bor jong ki Kaisar ka Hima Rome.
Da lei lei kim lah ban klet ïa ka jingshah shitom bad ka jingshah pynïap dusmon jong u Jisu halor ka diengphna na ka bynta ki Jiw, ki Arab, ki nong Palestine, ki mraw, ki nongtong dohkha, ki rangli ki juki, ki kynthei bad kiwei kiba shah ban beiñ ha ki Kaisar ka Hima Rome.
Kumba u Rev Munther Isaac, u Pastor ka Balang Evangelical Lutheran ha Bethlehem, u kynthoh, “kane ka dei ka Khristmas jong ngi ha kane ka snem, ha kaba ngi ïohi ïa u Jisu hapdeng ki paralok, ki para shnong kiba la duh lut khait ki jingdon jingem ha ka jingim bad u Jisu u don hapdeng kito kiba la shah tap lup ha ki maw, ki shyiap ha ka jingtwa jong ki ïing.
" Ïa u Jisu la kha hapdeng ki khunlung, ki khynnah jong ka Nongbah Gaza kiba mynsaw, kiba ingkhong bad kiba shah pynïap dusmon.
Ngin duwai na ka bynta ka jingsuk ka Ri Palestine bad Israel, ngin dwai ruh na ka bynta ka jingsuk ha ka pyrthei, hynrei ngin ym lah ban klet ïa ki dur jong ki khunlung, ki khynnah jong ka Nongbah Gaza, kiba la mong, la mynsaw bad kiba shah pynïap dusmon, tat haduh ba kin ïoh ïa ka jingbishar hok.
Ïa ki paralok Khristan ha ka Ri Khasi, nga don tang kane ban ong bad kyntu, to ngin husiar bad pynrem ïa ki briew kiba ïalap pynksan shaphang kata ka saiñ pyrkhat Christian Zionism ne ka kynhun jong ki riewshitniam Khristan, kiba ong ba ka Ri Israel ka dei ban pynmadan bad pynkylla “parking lot" ïa ka Nongbah Gaza baroh kawei.
Kane ka long pyrshah ïa ka Khubor babha jong ka Khristmas kaba ki angel ki la leit pynbna ha ki nongap langbrot ha lum ha ka miet Khristmas kaba nyngkong.
Shillong, Nohprah, 19: U Bah Shemstar Rynjah uba shong basah ha ka shnong Lawsohtun, ha ka sngi Baar u la pynbna paidbah ba un ïakhun kum u kyrtong shimet ïa ka elekshon MDC jong ka Khasi Hills Autonomous District Council na Laban-Mawprem Constituency.
Ha ka jingïakren bad ki lad pathai khubor u Bah Shemstar u la ïathuh ba ka jingshim rai jong u ban ïakhun ïa ka elekshon MDC ka dei lyngba ka jingkyntu kynpham jong ki paralok kiba ju ïohi ba u dei uwei na ki rangbah uba ju ïalam lynti ïa kiba bun ki khynnah bad ki samla ha ki kam ïalehkai sports ha ka jylla.
“Kum u nongkitkam shnong nga la long u Sports Secretary bad u Rangbah Dong, nga tip lut ïa baroh ki longing kiba don ha Laban kino kiba duk bad kino kiba kham duna ka ïoh ka kot," u la ong.
U la ong ruh ba lada u ïoh ïa ka jingjop, u don ka thong ban wanrah ïa ki jingkylla ha Laban-Mawprem Constituency bad ban kren ïa ka ishu halor ka khyndew ka shyiap bad ka ishu khappud kaba ki paidbah ki la mad jingeh haduh katta katta.
Shillong, Nohprah, 19: Ka synjuk ki barikor na jylla Meghalaya, ka Ri Academy of Visual Arts ka la pynlong ïa ka lyngwiar thohdur jong ki barikor ha ICSSR, NEHU ba la plie da u Kher Rangbah ka tnat sorkar Mattithaw bad Deiriti, u Bah Frederick Roy Kharkongor.
La ïasnoh kti lang da ka Santiniketan Kala Bhavan Praktoni, ka synjuk ki barikor rangbah na Santiniketan na ka bynta ban sei pyrthei ïa ki sap kyrpang jong ki samla ka jylla ki ba angnud ban trei bad kyntiew ïa lade kum ki barikor batbit.
La aiti sahnam ïa kane ka lynwiar thohdur ha ka kyrteng jong u Myllung Soso Tham, kum ban sot na ki snap jingstad jong ka saiñ pyrkhat jongu na ka bynta ban tei ïa ka imlang sahlang.
La nguh burom ïa u Myllung Soso Tham da baroh ki ba ïa don ryngkat naduh ki kynrem ki lyndan haduh ki paidbah da ka ba thoh shun ha ka sladur ba la mang lypa na ka bynta ka jingthmu.
U kongsan ha kane ka lyngwiar thohdur, u Bah F R Kharkongor u la pyrto ïa ka thoh ka tar ka ba la kyrsoi na ka janor bad dohnud jong u Myllung Soso Tham ha kita ki snem ki ba ka imlang sahlang ka dang doh ha ki latlat jong ka synshar donbor ka sorkar Bilat bad ha ba dang sdang seilung ka thoh ka tar Khasi.
U la pynkynmaw ruh ba ka snap tynrai Khasi ka shong tynrai ha ka khyndew, ka kur bad ka ktien, ha ka ba donkam ban pynneh pynsah na ka bynta ka lawei jong ka imlang sahlang.
Ka jinglong dukha jong ki barikor ha ka lynti jingim ka long ka phang ka ba la phalng lyngba ka jingkren jong ki kynrem lyndan ha kane ka sngi, ba kynthup ïa u khliehduh ka ICSSR u Prof B Panda, bad u Dr Jank Jhankar Narzari, u khliehduh jong ka Santiketan Kala Bhavan Praktoni.
U Dr Janak Jhankar Narzari u la bynñiaw halor ka jinglong jingman ha ka thaiñ shatei lammihngi ka ba la sahdien ha ka laing jong ka thohdur, wat lada ka mynsiemn shitrhem jong ki samla ka ïai kyrsoi bad na ka por sha ka por ki sap nylla jong ki barikor ki dang ïai shylluit manla ka por.
U nongïalam rangbah jong ka synjuk ki barikor ha jylla, u Bah Raphael Warjri u la kubur ïa ka jingkren jong kita ki kynrem lyndan bad u la ban khia halor ka jingdonkam ban mih ki shlem hikai shlem pule ha ka liang ka kam thohdur thohdar ha jylla na ka bynta ban kyntiew ïa ki samla ki ba angnud ban kiew irat ha kane ka liang.
Kum shibynta ban kyntiew ïa ka thohdur thohdar ha jylla bad ban ban plie lynti ïa ki barikor na jylla, ka Santiniketan Kala Bhavan Praktoni ka la ïa soi ïa ka dorkhas soskular bad ka Riti Academy of Visual Arts, Shillong na ka bynta ban sam kylliang ïa ki jingtip bad jingstad shaphang ka thohdur da ki lympung ki ba yn pynkhreh markylliang ha Shillong bad sha kiwei kiwei ki jaka ha Ri India.
Ha ka Lyngwiar Thohdur ka ba dang ïaid shitrhem mynta ha ICSSR, salonsari NEHU kan don ruh ka jingïaphylliew jingmut jong ki barikor na baroh arliang ha ka ba pyninam ïa la ki sap ki phong bad ban batai ïa ka jinglong jingman jong ka Thohdur ha la ki jylli lajong.
Kumta ki don ki mat ïatai ki ba yn sa pashat jingmut da ki barikor na Shillong bad na shabar ka jylla ba kynthup ïa u Prof.Janak Jhankar Narzari, Soumitra Chatterji, Rathin Kanji, Prof.Niaz Majumdar, Falguni Mukherji, Shamita Goswami, Ketaki Choudhury, Mario Pathaw bad Raphael Warjri, halor ki phang ba ki ïa tyngkhuh ha la shimet bad ki ba ïadei bad ka lyngwiar thohdur ha ka imlang sahlang.
Shillong, Nohprah, 19: Ka Kynhun Myntri jong ka Sorkar Jylla ha ka sngi Baar ka la mynjur ïa ka Captain Williamson Sangma State University Amendment Bill (Ordinance), kaba plie lad ban pynïar ïa ki jingpule hapoh kane ka University.
Kane ka jingpynbeit thymmai ka long ban pynrung ïa ki kyndon jong ka University Grants Commission (UGS) kiba ïadei bad ka State University.
Ïa ka Captain Williamson Sangma State University, kaba long ka skulbah banyngkong eh jong ka Jylla Meghalaya, la plie paidbah ha ka 14 tarik, Kyllalyngkot, 2023, da u Myntri Rangbah Conrad Sangma.
Ïa kane ka skulbah la suit la shor ha ka kyrteng jong u Myntri Rangbah banyngkong eh jong ka Jylla Meghalaya, ïa kaba la sdang nyngkong eh tang kum ka Technical University, da kaba plie ïa ki jingpule ha ki lain bapher bapher.
Ban weng ïa ki jingeh ki ban sa wan ha ki snem kiba hadien ka Kynhun Myntri ka la shim da ka rai ban pynkylla noh sha ka skulbah pura jong ka jylla.
Shillong, Nohprah, 19: Ka Hynñiewtrep Achik National Movement (HANM) ha ka sngi Baar ki la aiti da ka dorkhas ha u Director jong ka tnat Pynroi Sor ka Sorkar Jylla u Bah E.Kharmalki ban kyrpad ïa ka Sorkar ba kan ithuh ïa u Motphran kum u mot sahnam.
“Ïa une u mot sahnam la tei na ka bynta ki 26 ngut ki rangbah Khasi (Labour Coprs) kiba la len lade ban leit ïashim bynta ha ka thma bah ba nyngkong ha ka ri France ban kit ïa ki tiar siat, ki suloi bad kiwei kiwei ki tiar ba donkam jong ki shipai Phareng bad la plie ïa une u mot sahnam ha u snem 1927," la ong ka seng ha ka dorkhas.
“Ka Seng ka sngew ba dei ban ïada bad ban pynneh pynsah ïa une u mot sahnam da ka aiñ ban kynmaw burom ïa ka jingaiti lut jong ki rangbah Khasi ha ka thma bah Banyngkong," ong ka dorkhas bad bynrap, “ngi kyrpad ïa ka tnat Pynroi Sor ba kan pynbna ïa u Motphran kum ka jingtei u menbarim hapoh ka Meghalaya Heritage Act, 2011 and Regulation, 2012.
Shilllong, Nohprah 19: KaVoice of the People Party (VPP) ka la pynpaw ka jingbym sngew ïahap bad ka jingpyrshah ïa ka jingpynbna da ka sorkar Meghalaya dang shen ban pyntreikam noh da ka Syllabus ne da ki kot jong ka NCERT ha ki skul bad kaban sdang noh naduh une u snem ban wan.
Ha ka kyrwoh ba la pyllait da u Dkhot ka Media Cell jong ka Seng, u Dr.Rusievan Shangpliang, ka Seng ka ong ba ka pynpaws ka jingïaroh ïa ka jingthmu jong ka sorkar ban ban pynbha ïa ki kot pule ha ki skul, hynrei ka Seng ka ngeit ba ka jingpynbna bad ka jingpynkylla kaba kynsan kynsan khlem da don ka jingïatai ne ka jingïasyllok bad kito kiba don bynta ha kane ka kam, khamtam eh ki nonghikai kadei ka jingthmu ka bym biang satia.
Kan long kaba bha shibun ïa ka sorkar ha shuwa ban pyntreikam ïa kane ka donkam ka jingïatai ka jingïasyllok bad kito kiba ïa don bynta ne ki stake holder, khnang ba ka jingpyntreikam ka long kaba ïaid beit khlem jingthut ne ktah ïano ïano.
Ka Seng ka ong ruh ba u Myntri Rangbah u la kular ba ki kot ka NCERT kan peit ruh ban pynrung ïa kiei kiei kiab donkam na ka jylla, hynrei kane ka paw ba kan don ka jingeh la ka lah ne em ban long.
Ka jingpynrung ïa kiba donkam na ka jylla lait na ki kot Science bad Mathematics ka donkam ka jingngam jylliew bha hapdeng ka State Council of Educational Research and Training bad ka NCERT.“Ban leh ïa kane tang ha i por iba lyngkot ka long ka bym lah ban long, hynrei donkam ka jingtrei kaba sani bha", la ong u Dr.Shangpliang.
Shuh shuh ka Seng ka ong ba ka sorkar MDA la tip kum ka sorkar kaba ïaleh dohïap ban pyntreikam ïa ka NEP 2020, hynrei ka la ïaid lait pat ia ka 4.31 bad 4.32 jong ka National Education Policy (NEP) 2020 ha kaba ïadei bad ka jingpyntreikam ïa ki kot NCERT.Ka Seng ka pynpaw ruh ka jingsngewkhia ïa ka jingthmu borabor jong ka BJP ban pyntreikam ne ban mushlia ha kaba ïadei bad ka pule puthi.
Kumta ka Seng ka kyntu ïa ka sorkar ban pynsuki ïa kane ka kam bad ban pynlong ka jingïatai, ka jingïaphylliew jingmut shuwa kaba jylliew, khnang ban lah shisha ban pynbha ïa ka pule puthi ha ka jylla.
Shillong, Nohprah, 19: Ka Mawphlang PHE Workers’ Union (MPWU), kaba long ka shatri jong ki nongtrei casual bad work charge staff kiba trei hapoh ka tnat PHE jong ka Mawphlang Division ha ka sngi Baar ki la kyrpad ïa ka Sorkar ba kan pyllait noh ïa ka tulop kaba sahteng naduh u bnai Risaw, Naiwieng bad kumjuh ruh na ka bynta u bnai Nohphrah mynta u snem 2023.
U President jong ka Union u Bah Napoleon Mawphniang ha ka jingïakren bad ki lad pathai khubor u la ïathuh ba ka Union ka ladep phah da ka jingthoh sha u Myntri jong ka tnat PHE u Marcuise N.Marak bad sha ki bor bahalor jong kane ka tnat ba kin wad ïa ki lad ki lynti na ka bynta ban siew noh ïa ka tulop jong ki nongtrei Casual kiba la shakri la 10 snem, 20 snem bad 30 snem kynthih.
“Ha ka 22 tarik, Naiwieng, ngi la phah ïa ka shithi sha ki Executive Engineer jong ki ar tylli ki Division jong ka Mawphlang Division bad ha ka 24 tarik Naiwieng, ngi la phah shithi ruh sha u Myntri ka tnat PHE, sha u Deputy Secretary ka tnat PHE bad sha u Commissioner & Secretary ka tnat PHE bad sha u Deputy Commissioner Labour jong ka District Labour Officer ka East Khasi Hills," u la ong.
Hadien kane ka jingphah jingthoh, u la ïathuh, ba ka tnat PHE ka la pyllait ïa ka tulop kaba tang shi bnai sha ki nongtrei Casual, kata, na ka bynta u bnai Nailur.
“Ngi kyrpad ïa ki bor bahalor ba kin pyllait noh ïa ka tulop jong u bnai Risaw, Naiwieng bad kumjuh ruh ïa ka tulop jong u bnai Nohprah.
Ngim banse ban mih shakhmat namarba ki nongtrei Casual ki dei kiba shu trei mynsngi bad bam da miet namarba ka jingïoh jong ki ka long kaba rit bad ka jinglut pat kaba heh," la ong u Bah Mawphniang.
Ka Union ka la kyrpad ruh ïa ka tnat PHE ba kan pyllait noh ïa ka pisa na ka Variable Dearness Allowance (VDA) na ka bynta ki nongtrei Casual ka tnat PHE.U la ïathuh ruh ba kane ka jingeh jong ki nongtrei Casual bad Work Charge kam long satia tang ha ka tnat PHE Mawphlang Division hynrei ha ka tnat PHE ha ka jylla hi baroh kawei.
Tang ha Mawphlang Division ki nongtrei Casual bad Work Charge ki don kumba shih ajar ngut, la pyntip u Bah Mawphniang.
Katkum ka jingïathuh jong u Bah Mawphniang, ki bor bahalor jong ka tnat PHE ki la kular ban pyllait ïa ka pisa shwa ka Khristmas hynrei haduh mynta ki nongtrei Casual kim pat ïoh satia wat ïa ka tulop jong u bnai Risaw bad Naiwieng.
Ha kaba ïadei bad ka jingdon jong ki nongtrei Casual, Work Charge Staff, Muster Roll bad kumjuh ruh halor ka rukom siew bainong, ka Union ka la pyntip ba kan sa pan jingtip da ka RTI na ka tnat PHE jong ka Sorkar Jylla.
Shillong, Nohprah 19 : Ka Junior Christian Endeavour Society Mawkhar (JCES), jong ka Balang Presbyterian Mawkhar mynta ka 19 tarik Nohprah 2023 ka la ïoh ban pynlong ïa ka jingïaid Christmas Carol hashuwa ban poi ka 25 tarik Nohprah kaba dei ka sngi ba U khunlung Jisu Un wan longbriew sha kane ka sla pyrthei.
Ïa kane ka jingïaid Carol ba la sdang na ïing Mane Balang Presbyterian Mawkhar, la wan ban ïashim bynta shitrhem da ki spah ngut ki heprit ba la wan ban synran lang da ki kmie ki kpa, nangta ki samla shynrang bad kynthei, ki Rangbah Balang bad ki longkmie longkpa.
La sdang ïa ka jingïaid Carol na phyllaw ka ïing mane, sha Motphran, Umsohsun, bad la wanphai biang sha ïing mane da kaba ïaid na ka surok bah Mawkhar.
Haba ïakren bad ka Kong Emika M Syngai, General Secretary jong ka Junior Christian Endeavour Society Mawkhar, ka la ïathuh ba manla u snem la ju pynlong ïa kane ka jingïaid Carol bad mynta u snem ki don haduh 500 tam kiba la wan ban ïashim bynta.
Ka la ïathuh ruh ba manla u snem ki ju pynlong ïa ka jingïaid Carol ban pynbna ïa ka jingwan longbriew u Jisu Khrist sha kane ka sla pyrthei bad khamtam eh sha kito kibym pat ngeit ban pynbna ba U Blei U long Bakhraw.
Kum ban kdew hangne ba ha ka 25 tarik Nohprah manla u snem la ju rakhe bad kynmaw ïa ka jingwan longbriew U Jisu Khrist sha kane ka sla pyrthei lyngba ka Mary Theisotti bad u Joseph ïa kaba la lap nyngkong da ki Nongap Langbrot ba la kha ïa u Jisu ha Bethlehem bad ba la pynthiah hapoh ka Shyngoid ha sem kulai.
Shillong, Nohprah, 19: U Myntri Rangbah ka Jylla Cornad Kongkal Sangma ha ka sngi Baar u la ïathuh ba ka Kynhun Myntri jong ka Sorkar Jylla ka la mynjur ban ym kheiñ satia ïa ki nongaplai kam kiba la heh rta hapoh ka Department of Textiles.
Naduh u snem 2015, ka Department of Textiles ka la pynsangeh ïa ki jingthungkam bad ïa ki eksamin.
Kane ka la wanra jingeh khamtam ïa kito kiba la pyndep ïa ki jingshah hikai pyntbit jong ka Sericulture & Handloom Sector, kï la ïoh baibam ruh na ka Sorkar.
Wat hapdeng ka jingpyndep pura ïa ki jingpule bapher bapher, ki nongaplai kam ki la hap ban shu ap sah ïa ki jingshah thungkam, ïa kaba yn hap ban leh katkum ka jingbishar bniah.
Haba kren halor ka mat, u Myntri Rangbah u la ïathuh ruh ba jingpynbeit ïa ka jingsahteng ban thungkam ka la jia naduh u snem 2015.
Ban weng ïa kane ka jingeh, ka Kynhun Myntri ka la rai ban pynlong ïa ki eksamin, da kaba ailad ïa ki nongaplai kam kiba la pyndep ïa ki jingshah hikai pyntbit ha ki jaka pule ba la ïoh jingithuh da ka tnat ki lah ban aplai ïa ka kam.
Ïa ka jingthungkam yn leh da ka lynti kaba pyrkhing bha.
Ka jingeh kaba mih mynta ka long ba 115 na ki 196 kiba la pyndep ïa ka jingshah hikai pyntbit ki dei kiba la palat ka rta thungkam.
Da kaba wanrah ïa ki kyndon kiba kyrpang, ka Kynhun Myntri ka la shim ïa kawei ka rai ban ym kheiñ shuh ïa ka rta jong kito kiba la palat ka rta thungkam hapoh ka Department of Textiles.
La khmihlynti ba kane ka rai kan plie ïa ka jingkhang na ka bynta ki nongthepkam kiba la don jingtbit kiba la ïai ap khmihlynti ban ïoh rung kam hapoh ka tnat.
U Myntri Rangbah u la pynpaw ruh ïa ka jingkyrmen ba kane ka sienjam kan pynmyntoi ym tang ïa ki nongaplai kam kiba la heh ka rta hynrei kan pynkylla dur ruh wat ïa ka Department of Textiles.
Shillong, Nohprah 19: Shi sngi hadien ka jingleit kyrshan u MDC ba shu sieh Bah Bindo Lanong, mynta ka sngi Ba-ar sa u MDC ka Nongkrem Constituency u Bah Lambor Malniang u la leit ban kyrshan ïa ka Executive Commitee (EC) jong ka Khasi Hills Autonomous District Council (KHADC) ba ïalam da ka National People’s Party (NPP).
ïa u bah Lambor la pdiang sngewbha da u CEM ka KHADC hapoh ka ophis treikam haka jingdon lang ki Executive Member (EM) ka District Council.
Lah ban kdew ba ïa ka EC hapoh ka KHADC la lam khmat da ka National People’s Party (NPP) bad ka Congress hapoh ka lama jong ka kynhun synrop Khasi Hills Democratic Front (KHDF).
Haba kren sha ki lad pathai khubor u bah Lambor ula ong ba kane ka rai ban kyrshan ïa ka EC ba ïalam u bah Pyniaid ka long namar ka jingpyntrei bha ïa ki kam ka District Council kiba dei naka bynta ka bha ka miat ki paidbah ka Jylla.
U Bah Lambor u la ïathuh ba kane ka jingkyrsan kam dei ba un ïasoh noh shaka kano kano ka Party hynrei ka long tang ban ïoh ka lad ban ai ka jingshakri ba pura sha u paidbah lyngba ka jingdon bynta haka EC.“Hadien ka jingshimti u bah Pyniaid kum u CEM, nga ïohi ia ka jingpyntyllun sted ïa ki kam jong ka District Council ki ban tei ïa ka bha ka miat ka jaidbynriew da ka ba wanrah ïa ki Bill ba kongsan kynthup ïa ka Clan Bill ka ba donkam bha na ka bynta ka jaidbynriew" la ong u Bah Lambor.
Shillong, Nohprah 19 : Ka jingtreikam ki Self Help Group (SHG) ka dei kawei ka lad ka lynti ban weng ïa ka jingduk jingkyrduh lyngba ka jingïarap mar kylliang hapdeng ki para dkhot, la ong u MLA ka Mawkynrew, u Bah Banteidor Lyngdoh haba kren kum u kongsan ha ka jingïalang plie paidbah ïa ka ophis treikam ka Tbeh Jingshai Village Organization (VO) II ha Jongksha myn ha ka 18 tarik u Nohprah, 2023.
Kane ka VO II ka kynthup ïa 11 tylli ki Self Help Group bad ki nongïalam kum ka jingsngew burom ïa la u MLA uba pynïoh ïa ki kane ka ophis treikam ki la khot ïa u ban plie paidbah ïa kane ka ophis treikam kaba la mang tyngka na ka Special Rural Work Programme (SRWP).
U MLA ym tang ba u la ïarap ïa ka Tbeh Jingshai VO II hynrei u la dep ai jingïarap ban shna ïa ka ophis treikam jong ka Shlem Jingkyrmen Village Organisation (VO) I kaba dei lyngba ka SRWP.Ha ka jingïalang plie ïa ka ophis treikam ka Tbeh Jingshai VO II, nalor u Bah Banteidor kum u kongsan, la ïa donlang ruh da u Bah Olet Kharsahnoh, Sordar ka shnong Jongksha, ki nongmihkhmat na ka Mawkynrew C&RD Block ba dei peit ïa ka NRLM, ki nongkitkam bad nongïalam na ki SHG bapher bapher, na ka Village Organisation nalor kiwei pat.
U MLA haba kren ha ka jingïalang, u la ong ba ka jingïatreilang bad ka jingïarap mar kylliang hi ka dei ka lynti ban ïa kyntiew ïa ka ïoh ka kot ha ka imlang sahlang.
“Ki SHG ki dei ki kynhun kiba pyni ïa ka nuksa ban ïarap iwei ïa iwei pat bad lyngba kane ka jingïarap mar kylliang ban kyntiew iwei ïa iwei pat kan weng ïa ka jingduk jingkyrduh “, la ong u Bah Banteidor.
Shillong, Nohprah 19 : Ka kynhun synrop jongka UDP bad HSPDP ka Regional Democratic Alliance (RDA) ka la pynbna ïa ka kyrteng u Nongïalam barim ka seng HYC u bah Robertjune Kharjahrin ban long kum u kyrtong ka kynhun sha ka elekshon MP-Lok Sabha ka ban long ha u snem ban wan na Shillong Parliamentary constituency.
Ia kane la pynbna da u Chairman ka RDA bad President ka UDP Bah Metbah Lyngdoh mynta ka sngi Ba-ar.
La ïathuh ba u bah Robertjune Kharjahrin un ïakhun ïa kane ka elekshon ha ka shap jong ka United Democratic Party (UDP) kaba dei ka Bom.
Lah ban kdew hangne ba u MLA barim ka Mawlai Bah PT Sawkmie ruh ula pan ïa ka ticket jong ka UDP ban ïakhun ha kane ka elekshon MP-Lok Sabha ban wan.
Kat haduh mynta ka sngi, kiba la pynbna kyrtong ki dei ka NPP , VPP bad ka kynhun RDA hynrei u President ka Congress bad MP ba mynta u Ma Vincent H Pala u ban mih ïakhun biang na ka Congress na kane ka Shillong Parliamentary Constituency.
Ka NPP kala pynbna ia ka Myntri Sorkar kong Ampareen Lyngdoh ban long ka kyrtong ha kane ka elekshon, ka Congress wat la kam pat pynbna hynrei la thikna ban ïakhun hi da u ma Pala, ka VPP da u Dr Ricky Syngkon bad ka RDA da u bah Robertjune.
Shillong, Nohprah, 19: Ka Synjuk ki Nongsynshar Shnong Nongthymmai Pyllun, Shillong kaba la shong pyrkhat kam ha kine ki sngi ba ladep ka la rai ban kyntu ïa ka Khasi Hills Autonmous District Council (KHADC) ha kaba ïadei bad ka Delimitaion of MDC Constituency ban ap shuwa shipor bad ban ïa ïoh ban mir jingmut lang khnang ba kan long ka jingmyntoi ïa baroh lang.
“Katkum ka jingsngewthuh ba ka don ka jingthmu ban wanrah ïa ka jingphiah bad pynbun Constituency lyngba ka Review Committee on Sixth Schedule ka ban wanrah ha kane ka Dorbar Tlang jong ka Parliament, kumta ngi sngewdei ban da ïa pyrkhat bha ïa kane ka kam khnang ba kan ym wanrah ïa ki jingeh hadien habud," ong u kyrwoh ba la phah da u President ka SNSNP u Bah Bantylli L.Narry.
“Ka Synjuk ka kyrshan tyngeh bad ai mynsiem ïa ka jingdawa ki ASHA ha kaba ïadei bad ka jingpynkiew ïa ka tulop jong ki.
Ka kyntu ïa ka Sorkar ba kan kham pynkloi ïa kane ka kam namar ngi sngewthuh ïa ka jingkordor ka jingtrei jong ki," la ong ka Synjuk.
Ka Synjuk ka la shim ruh ïa ka rai ban weng noh na ka jinglong dkhot na ka Synjuk ki Nongsynshar Shnong ka Bri U Hynniewtrep (SKNSBH) tad haduh da ïoh ïa ki nongkitkam ba pura bad kiba la ïoh ïa ka jingpynkupbor na ki Dorbar Shnong jong ki.
“Kumta ha kaba ïadei bad kane ka kam ka kyntu bad pynpaw sha ka sorkar ne kino kino ki bor synshar ba ha kano kano ka kam ba ka SKNSBH ka shim rai ka Synjuk kan ym lah ban pdiang khlem da ïoh ban ïa puson bad rai lang," la ong ka Synjuk.
Shillong, Nohprah 19 : Hadien ba la dep pynkhyllem ïa ki Atoskhana jongka MCCL,ka Sorkar Jylla ka la pynbna ba shen kan sa rai kut ban khangdam noh ïa ka Mawmluh Cherra Cement Limited (MCCL) namar ka jingbym lah shuh ban khyllie pat ïa ka kompani wat hadien ka jingbei pisa lynter ba palat 300 klur tyngka ha kine ki 15 snem ba la leit noh.
Haba pyntip ïa kane mynta ka sngi Ba-ar, u Myntri Rangbah ka Jylla Conrad K Sangma ula ong “Ngin shim ïa ka lynti ban khangdam noh ïa ka MCCL namar ngim shym lah shuh ban pyntyllun ïa ka namar hap ban bei pisa bun shah nalor ba ngi la dep pynlut lypa kumba T.300 klur ha kine ki 15 snem ba la leit".
“Ngi la pyrshang katba lah ban pynkhie im ïa ka karkhana hynrei namar kiba bun ki daw kiba mih, ki paidbah ki la mad ïa ki jingeh, ki nongtrei ki la mad jingeh, ka Sorkar kam shym lah shuh ban pynïaid shakhmat, kumta ka long kaba donkam ban shim rai ban ïaid tang ha kawei ka lynti.
Ngim lah ban shu ïeh ba kan shu snoh ha suiñ bad kumta, ngi la rai lang bad ha ryngkat ki kynhun bapher bapher, ba ngin khang khyrdep noh ïa ka hynrei ngin leh ïa kane hadien ka jingïasyllok bad ki kynhun bapher bapher haba ïadei bad ki kyndon jingïateh kular" ula bynrap.
U Conrad ula ong ba ha ka jingshisha ka Sorkar ka la shim ia ka bynta ban ïapynbeit da ka jingïasngewthuh jingmut bad ki kynhun bapher bapher lem bad ki nongtrei bad “Ngi lah jan poi sha kaba kut bad ka rai ha ryngkat bad ki kynhun bad ki nongtrei ha kaba ngin pyntreikam noh da ka VRS bad ka jingïa khublei kti ba khatduh mar kylliang bad ki Nongtrei ba pura jong ka MCCL".
U Myntri Rangbah ula ong pat ba ka Sorkar kam pat rai kut ïa kane ka rai bad ka dang pynkhreh mynta ïa ki kyndon ha ka ban khangdam noh ïa kane ka kompani.
Haba kylli ïa kaei kaba jia ïa ka rai jong ka Kynhun Myntri kaba 19 tarik Naitung 2021 ban pynim ïa ka MCCL da ka Joint Venture bad ki kompani shimet, u Myntri Rangbah ula ong “Ngi kwah ban leh ïa ka Joint Venture hynrei sngewsih ba ngim shym la ïoh ïa ki jubab kiba sngewtynnad.
Kumba nga ong, haba nyngkong ba ngi don lai tylli ki lad, kaba nyngkong ba ka Sorkar kan pynlut haduh T.150 klur ne jan kot T.200 klur ïa kaba ngi shem ba ka long kaba eh bha ïa ngi ban leh".
“Ka lynti kaba ar ka dei ba ngin leh da ka joint venture bad ki la pyllait ruh ïa ka jingpynbna Expression of Interest.
Ki la don katto katne ki kompani kiba wan hynrei kine ki kompani kim pat kot ïa ka kyrdan kaba ngi sngew ba kin lah ban leh hok ïa ka kam" ula ong haba pynpaw ba ka lynti ba khatduh eh ka dei ka rai lang bad ki kynhun bapher bapher ba ngin khang khyrdep noh ïa ka kompani lada kut kine ki artylli ki lad.
“ Dei na kata ka daw ba ngi la rai ban ïaid shakhmat bad ka rai ban khang noh ïa kane ka kompani pynmih dew bilat ka sorkar tangba ngin ïa pynbeit lang ïa ki kyndon shwa ban khang" pynkut u myntri rangbah.
Shillong, Nohprah 19 : Ka Iing Bishar High Court jongka jylla ha ka sngi Ba-ar, ka la hukum ïa ka Sorkar Jylla ba kan pynkynriah kam noh mardor ïa u Superintendent of Police (SP) ba mynta ka East Jaintia Hills namar ka jingbym lah ban pynsangeh ïa ka jingtih tuh bad jingshalan beaiñ ïa u dewiong ha katei ka District.
“Halor ka jingbym lah jong u SP kumba la paw ha ka 19th Interim report, kumta la hukum ba dei ban pynkynriah kam noh mardor ïa u na ka kam ba u bat mynta bad thung mardor da uwei u Ophisar ba lah ban treikam hapoh ka District “ ong ka ïing Bishar ba kynthup ïa u Chief Justice (Acting) HS Thangkhiew bad Justice W Diengdoh ha ka hukum bala pynmih halor ka PIL ba la mudui ïa kane ka kam.
Ka hukum ka ong ba u Superintendent of Police kumba la pyntip, ula shah thungkam ha EJH naduh u snem 2021 bad u namar kata, u dei ïa ka ban tip bha ïa kaei kaba jia hapoh ka District.
Ka Interim report ba 19 bala aiti da u Single Member Committee, ka pyni ba u Superintendent of Police lehse um shym la leh eiei ha ka ban ratdyngkhong ïa ki kam beaiñ.
Ka ïing Bishar kala hukum ruh ïa ka Tnad kam Pohïing bad ïa u Director General of Police ba kin leh ei ei mardor halor kane ka hukum.
Ha kajuh ka por, ka ïing Bishar kala byrngem ban ai da ka notice contempt pyrshah ïa ki bor District halor ka jingkdew jong ka interim report ïa ka jinglap biang ïa ka jaka pyllang dewiong ba thymmai harud surok National Highway ha Byndihati nalor u dewiong ba la pyllang ha lyndet ha Don Bosco College.
Ka ïing Bishar ha ka hukum ka la ong, haba ailad ïa ka Jylla ban jubab ïa ka 19th interim report bad ban nym pat pynngat ha ka contempt, u Deputy Commissioner bad u Superintendent of police kiba don ha ka thain, la khmih lynti ba kin pynthikna ba ka aiñ kan treikam bad ban burom ruh ïa ka hukum ka ïing BisharKa ïing Bishar kala hukum ruh ban siew ïa ka jingsiew ba T.3 lak sha u Justcie Katakey nalor ki allowance bad jinglut jingsep jong u.
Myriaw, Nohprah 21: Ka Nongriat Sports Club, ka la ïoh rah ïa ka nam lahduh ha ka Myriaw Knock Out Football Tournament 2023 ba la pynlong da ka Myriaw Cultural and Sports Club, da kaba pylliem ïa ka Mawkhan United da 4 la 2 Kol lyngba ka Tie Breaker.
Ha ka jingïalehkai phainal kaba la pynlong ha ka Madan Mawlum, Myriaw ba la sakhi da ki hajar ngut ki nongpeitkai, ka Mawkhan United ka la ioh thep nyngkong tang mar ïasdang ka kylla step.
Ka jingïalehkai ka long mar ba ïabiang bor bha hapdeng kine ki artylli ki team, wat lada ka Mawkhan ka kham tam ka rukom ïalehkai ha ka kylla step.
Hynrei ha ka kylla miet, ka Nongriat kaba khambun ki nongkyrshan ha kane ka jingïakhun, ka la ïakhun doh ïap ban ïoh pynïakhaid, hynrei ka jingtbit ki defend line ka Mawkhan, ka la khanglad bunsien ïa ki.
Dei tad ynda la sah khyndiat minit shuwa ban wai ba ka Nongriat ka la ïoh pynïakhaid.
Shaw la risa ki nongkyrshan ka Nongriat kiba la ïashad ïakmen tad haduh ban da poi ha ka tie breaker, ha kaba u nongap kol ka Nongriat, u la ïoh ban khanglad haduh lai tylli ki penalty kick bad pynjop ïa ka team jong u da 4 la 2.
Ka Nongriat ka la ïoh ïa ka Trophy bad ka pisa 1 lak tyngka.
Katba ka Mawkhan ka la ïoh da ka Trophy bad ka Pisa 50 hajar tyngka.
U Kongsan ha kane ka sngi udei u Bah P.Sohkhlet, Sordar ka Shnong Kynshi Mawria bad sam ruh ia ki Prais ha ryngkat ka jingïadon lang u Sordar ka Shnong Myriaw, u Bah K.Syiem, u Sordar barim, u Bah Kyrmen, u President ka Sports Club, u Samla K.Syiem, u General Secretary ka Sports Club, u Samla G.Hoojon bad kiwei kiwei de ki nongkitkam ka Sports Club.
Ha kane ka jingïalehkai phainal ka Sports Club ka la pynkup burom ruh ïa ki lai ngut ki nongpeitkai kiba la tymmen bad kiba smat bha ban wan ai jingkyrshan man ba long ki jingïalehkai.
Shillong, Nohprah 21: Ka Bouncer Association of Meghalaya ka la pynkut noh ïa ka Shillong Arm Fight 2023, All India Arm Wrestling Championship ha U Soso Tham Auditorium.
Ha kane ka championship kaba ar sngi lynter la sakhi ïa ka jingwan shimbynta ki nongïalehkai na kylleng ka Ri.
Kumban shu pynkynmaw ïa kane ka Championship la pynlong da ka People’s Federation of Arm Wrestling India ha ka jingïatreilang bad ka BAM bad ruh ka Treilang Welfare Society ryngkat ka jingkyshan na ka tnat Sports and Youth Affairs jong ka Sorkar Jylla.
Ha kane ka sngi la wan sakhilang da u Myntri Rangbah ka Jylla-u Conrad K.Sangma.
“Ha kine ki san snem ba ladep, ngi la pyrshang na ka liang jong ngi ban ïarap kyntiew ïa ka Sports bad ruh ïa ki jingtei kiba ïaid ryngkat bad ka Sports.
Ngi la ïoh ban pdiang pynlong ïa ki rynsan ïalehkai bapher bapher kum ka Grandmaster Chess Tournament, kaba la pynkut hynnin ka Sngi," la ong u Myntri Rangbah.
“Ka All India National Boxing Championship, All India Table Tennis Championship ki dei kiwei pat ki lympung kiba la pynlong ha Shillong.
Ka long kaei kaei kaba sngewsarong ban ïohi ïa ka Jylla ba ka la kylla long ka jaka pdeng na bynta ka Sports," u la bynrap.
Ha ka men’s category u Dipankar Mech na Assam, u la ïoh khur ïa ka nam champion of champions, katba ha ka women’s category la khur da ka Yogesh Choudhury na Haryana.
Ha kane ka Championship la ïoh ruh ban pynïakhun ïa kiba don jingduna ha ki dkhot met (Sitting category) ha kaba u Hubert L Nonglait u la wan ba nyngkong, Graham Jones Kharbani ba ar, bud sa u Name Nangsan Kupar K Warjri ha ka kyrdan ba lai; ha ka standing category u Johnborlang Pyngrope, Nihi Lamare bad u Marelad Kanai ki la khur ïa ka jingjop.
Kiba jop na ki shynrang, Daniel Nongkhlaw, Hubert Paliar bad u Banshanlang Terang ha ka 55 Kg category.
Nilay Sankar , Razedul Ali bad Revel Born Star Snaitang na ka 65 Kg; Deepankar Mech, Jackson Lyngdoh bad Alexion Roy Mylliem Umlong na ka 75 Kg; Tridip Medhi, Alan S Marbaniang & Kishore Chettri na ka 85 Kg; Bakham Maian Khongwir, Banbatjuban Khingwir bad Ishan Kashyap na ka 85+ Kg.
Na ki kynthei : Angelis Kharumnuid, Airikmen Shabong bad Milartita Lyngdoh Nongbri na ka 50 Kg;Bandarika Kharkongor, Senebi Syngkli bad Angel Mary Mylliem Umlong na ka 55 Kg; Wandalin Syiemiong, Payal Bhommik bad Olivia Dkhar na ka 60 Kg; Margareth Pathaw, Aiboklin Rina bad Yimri Jagoi na ka 65 Kg; Yogesh Chaudhury, Soram Rani bad Ribasuk Lyngdoh Mawphlang na ka 65+ Kg Categoy.
Shillong, Nohprah 21: Ka kynhun ïalehkai jong ka Pohkseh SC ka la khylliap ïa ka aïom lehkai snem 2023 jong ka lympung 2nd DIVISION Football League ba la pynïaid da ka Shillong Sports Association kum ka lahduh hadien ka namjop ha ka jingïakhun final kaba la long hynne ka Sngi ha madan SSA Stadium.
Ka jingïaknieh namlahduh ha kane ka kyrdan ka la long hapdeng ka kynhun Mawtawar SC pyrshah ïa ka Pohkseh SC kaba la pynïakhun naduh ka por 1:45 baje mynsngi.
Ha kane ka sngi ïakhun final hapdeng kitei ki ar kynhun la wan sakhilang da ki dkhot nongkitkam jong ka Shillong Sports Association naduh u President.
Haba phai sha ka jingïalehkai ka long kaba itynnat bad kaba ïakhaid naba baroh ar kynhun ki la ïakhun tyngeh naduh kaba sdang ban ïoh pynkhihjar.
Kumba katto katne por ba la ïaid ka minit ha ka kylla step, ka Pohkseh SC ka la ïoh ban pynurlong ïa ka jingtreishitom jong ka ban thep kol ha ka 32 minit lyngba ka kol ba la thep da u Reinjoywell Wartde kaba la pynlong ïa ka kynhun ban ïoh lamkhmat ïa ka jingïalehkai ha ka kylla step.
Haba jam sha ka kylla kaba ar, na ka liang jong ka Mawtawar SC ka la ïakhun katba lah ban pynïakhaid hynrei ki bak jong ka Pohkseh kim shym la ailad satia ïa ka liang pyrshah ban pynurlong.
Haduh kaba kut jong ka por ka Mawtawar SC kam shym la lah ban pynphai ïa katei ka shi kol kaba la pynlong ïa ka Pohkseh SC ban khur ïa ka namlahduh jong ka 2nd Division mynta u snem 2023.
Na ka liang jong ka Shillong Sports Association ka la pynbna ba kan sa sdang ïa ka lympung lehkai 1st Division ha u snem thymmai, kata naduh 9 tarik u Kyllalyngkot 2024.
Shuh shuh, ïa kane ka lympung yn plie pyrda da ka jingïalehkai hapdeng ka Laitkor SC pyrshah ïa ka Malki SC ha madan SSA Stadium, Polo bad ka por kan long 2:15 baje nohphai sngi.
Kin don haduh hynñiew tylli ki kynhun ki ban ïakhun ha kane ka lympung 1st Division, bad kine ki kynthup ïa ka Laikor SC, Mylliem SC, Umphyrnai SC, Mawkhar SC, Lawsohtun SC, Nongrim Hills SC bad ka Malki SC.Man kawei pa kawei ka kynhun ka ban ïakhun ha kane ka lympung ka donkam ban don tang 18 ngut ki player bad 5 ngut ki Official kiba kynthup ïa ki Physio lem bad u Coach.
Ka kynhun kaba ïeng shakhliehduh jong ka miej katkum ka jingbun poiñ kan ïohrah ïa ka namlahduh ka ban khur ruh ïa ka song tyngka kaba haduh 1 lak ryngkat ka trophy bad medal.
Katba ka kynhun kaba wan ba ar ha ka jingbun poiñ kan ïohpdiang ïa ka song tyngka kaba long 50,000 ryngkat ka trophy.
Shillong, Nohprah 21: Sa shi sien pat u Apandanka Marak u la khur haduh 5-wicket ka sien kaba lai ïa u mynta ka samoi – ha kaba ka kynhunn kaba ïalehkai ha ka U-16 boys Vijay Merchant Trophy ka la bteng mynta ka sngi pyrshah ïa ka Manipur.
Ha ka sngi ïakhun ba nyngkong ha Cuttack, ka Manipur ka la tied 233 ron hap 9 wicket, lamkhmat da 154 ron hadien ba ka Meghalaya ka la shah pynkhyllem da tang 79 ron ha ka inning ba nyngkong.
U Apandanka u la ïoh ban khur 5 wicket, bad khylliap ïa ka sngi da 5/43.
Dei ma u, u ba la pynhap ïa u top scorer jong ka kynhun Manipur, Rain, u ba la tied 94 ron.
Kiwei napdeng ki nongkawangbol kiba seisoh ha kane ka jingïakhun ki kynthup ïa u Manthan Gupta (2/50), Gaurav Narleng (1/22) bad u Gaurav Jyoti Thakuria (1/64).
Shuwa kane, ka Meghalaya ka la jop ïa ka jingkynting (toss) bad jied ban tied nyngkong hynrei ka la ïakynduh jingeh.
U Narleng’ u la lah ban ïarap 39 ron naki 43bol bad u la ai mynsiem ïa ka Meghalaya hadien ba la hap 11/2 hynrei ka Manipur ka la ïai bteng ban pynhap ïa ki wicket u wei hadien u wei.
Kiwei pat ki player ka Meghalaya kiba la ïohlad ban kynjoh sha ka phew ron ki long u Benedict Jones Makdoh, u ba la tied 12 ron.
Ka mynsiem ka pang bad ka dohnud ka mong bym lah shuh ban syrdep, haba ki ïing ki sem ki mad ia ka jingiap ba khlem dei por ki baieit ba thoiñ, khamtam lei lei haba ki ngat ne ïa tyngkhuh kum ha ki akisden kali.
Ha kane ka jylla, kiba bun naki jingïap mynta ki wan ha kum ki aksiden kali, kaba teng teng ka dei namar ka jingñiah thurmur da lade, ne don pat ruh na ka rukom niah thurmur ki nongniah.
Haba kren shaphang ka rukom ban ñiah ïa ki kali khamtam eh ha kine ki kali arshaka mynta, ym lah ban khlem da buh ïa ka jingkylli, kiba bun na ki nongñiah nangno bad kumno sha ki la ioh ban bat ha ki ïa ka driving licence, namar wat hapdeng kiba la ïoh ban bat ïaka, hynrei ka rukom ñiah kali ka jong ki, kam kdew pat sha katta ka phang ba kidei kiba la ïoh hok shisha ïa ka licence ñiah kali ka jong ki.
Toi man la ka step don kiba bun ki briew ki bym pat ban nang ñiah ia ki kali, ki pynlut ïala ka por ka jong ki ban hikai, hynrei ngi tip ba kum kine ki briew kiba da ïaid da ka lynti ban shah hikai, suki pa suki ki nang bad ki kham tip ïa ki aiñ ki kanun ban ñiah iaka.
Hynrei, ha kiba bun ki aksiden, lehse don ruh ki nongñiah ba shu nang malu mala, pynban khlem jingtieng ne smiej ki shu kurup ruma la kum kiba nang eh, hynrei haba la bang lei lei sa ka rukom ban pynher sted, tang katta ki thung khohmoh ne ba kin thung bajli bad ki syllad shisha kat shaba shah, bad ha kaba kut, poi pat sha ka jingjia ba sngewsih wat haduh u pud sha ka lynti jong ka jingïap.
Kaba kham ima eh ïa ka rukom ñiah kali dei na ki khun samla kiba dang shu sdang ban khie, kaba haki, ka snam kumba ong ki riew tymmen ka dang khluit bha, katno tam lei lei haba ïoh ban rah ïa ki kali ba kham remdor, pynher jong ngi la kum ki bym lap lieng shuh, hynrei kaba kut, haba ym lah shuh ban teh lakam, poi beit beit sha ka aksiden.
Nalor ba pynher sted, trei ruh sa ka dih ka bam, ka leh shongshit tem pynheh bha ïa ki sur jingrwai, kaba da shisha ym tang ba ka wanrah ïa ka jingma ïa kiba shong ne ïa u nongñiah, hynrei wat ia ki briew kiba ïaid ha ki lynti ki syngkien, kaba teng teng shu shah syllad ei bad kylla dkoh ka kti ka kjat tang namar ka jingleh shongshit kaba shi khyllipmat ka wanrah pat ïa ka jynjar trah kaba shi rta ïa ki briew ba ïaid ba ïeng.
Hangne la donkam shisha ba ki bor ba dei khmih kin hap ban thaw noh ïa ki aiñ ki kanun, ba ka rukom ban ai ïa ka licence niah kali, kam dei shuh ban shu ai klumar ïaka, hynrei donkam shisha ban pyrkhing, ne haba ai ruh donkam ban da ïoh ïa ki kot ki sla naki skul ai jinghikai ñiah kali ba la ithuh daka bor ba dei khmih.
Pynban lada shu ai kumba ai ha kine ki sngi kumba ai mynta, da lei lei yn nym lah satia ban tem ïa ki jingjia aksiden kiba sngewsih, bad kaba kut ka shu sah khana ei pateng ïa kaei kaba la jia baroh.
Shi ban ki lad jingpyrkhing ba la shim khia da ka tnat Pulit ka la lah ba kan kham teh lakam bha ïa ki briew shoh khawiang kiba mlien ban shang kylleng sawdong ka sor man la ka miet.
Ka jinglah ban talasi bha ki bor pulit ryngkat bad ka kuna ba ki shaiñ, ka la teh bha ïa u lakam ïa kito ki riew shang miet ñiah kali pat ha ka por ba ki la shoh bha u khawiang, namar kiba bun na ki jingjia ha ki por mynmiet, lada wad bniah bha ïaka daw, dei namar ba ka jabieng kam treikam shuh, katba ka kali pat ka la her sted shaba palat u pud tad haduh bym lah shuh ban tehlakam ïaka, ha kaba kut, tynrah beit kat shaba poi.
Shuh shuh, ka aksiden ka kham jia ruh haba ïa beh ïa ka por, haba ong beh por, ka kynthup naduh ka beh kam beh jam, leit jingleit sha jngai, hangne ruh, kum ki briew, ban lait na ka jingma, kan kham bha ban mih kham kylluid ka por, khampher wat lada dei ban poi kham kloi, hynrei ha kaba kut, ka mynsiem ka ïoh ba kan shong palei bad ym don jingeh ban ïoh ban pyndep ïa ki kam ha ka por kaba la buh.
Kumta, ban lah ban kham tyngkan ïa ki aksiden kali, kaba nyngkong eh, donkam shwa ban ïa sdang nalade, da kaba long adkar bha ha ka rukom ban ñiah kali, kiar naka bam ka dih, kiar ruh na ka kren mobile bad kaba kham kongsan lei lei ka long ba wei haba la kiew ha ka kali haba thmu lei lei ban ñiah hi dalade, ka mynseim kan hap ban ïai long kaba palei, kaba pynleit jingmut shwa ban niah tikna ïaka tad haduh bña la poi ha ka jaka ba la dei ban ïeng, hadien kane la lah pat ha kaban phrang pat ïala ka jong ka bor jabieng sha ki kam kiba dei ban leh.
Ha kaba kut donkam ruh ban kohnguh, spel lyndet ruh ïa ki dak ki shin kiba juh kdew ha ka por ba ñiah ïa ki kali, namar teng teng kum ki briew, klet ïa kaei kaba la thoh ha shi lynter lynti, hynrei haba long adkar, kiei kiei kiba sñiew kham niar ba kin jia thala, toi kampher ba ha ka jinglong briew da shisha ym lah ban ïai biang, hynrei haba phikir, ki jingsñiew da lei lei kim juh kham wan thala ha ka jingim jong u briew.
Nongpoh, Nohprah 21: Kum kawei na ka kynhun jong ki nongrep bad nongthaiñ jaiñ ha ka thaiñ Umden Nongtluh ha Ri Bhoi District ba la tip kum ka ‘Nongtluh Eri Farmers Association’ ha ka wat kaba san ka la pynlong biang ïa kawei na ka tamasa ba la tip kum ka ‘Ri Kunai la tynrai’ kum ka thong ban pynneh pynsah ïa ki tynrai ba kynthup naduh ka riam, ka beit ka bam ka dih, ka kup ka sep bad kynthup ruh ka rwai ka siaw bad ka tem ka put tynrai.
Ïa kane ka tamasa Ri Kunai La Tynrai la pynlong ha Madan ka shnong Umden, ha kaba u symbut Myntri rangbah ka jylla, u Bah Prestone Tynsong u la wan ban shim bynta kum u kongsan bad u MLA ka Nongpoh Constituency, u Bah Mayral Born syiem kum u symbut kongsan.
Kiwei kiwei kiba la ïa sakhi lang ha ha kane ka sngi ki kynthup naduh u Bah Marchborn Syiem, dkhot ka Synjuk ki Rangbah shnong ka Raid Nongtluh, ka Kong T.Syiem, kaba dei ka Syiem Sad ka Raid Nongtluh, ka B.Mallai, President ka NEFA bad kiwei kiwei ki riewpaw khmat ka thaiñ.
Kum ban pynpaw, kane ka Nongtluh Eri Farmer Association bad ka Tamasa Ri Kunai La Tynrai ka dei ka shnat treikam ka Eri Organization bad kane ka kynhun ka la don la ki jong ki aiñ ne ki kyndon treikam da ka jingthmu ban ri bad kunai ïa la ki tynrai naduh ka shad ka tem, ka rwai ka siaw, ka riam ka beit, ka lehniam bad kiwei kiwei.
Kumba la sakhi lyngba jong kane ka Ri Kunai La tynrai, la iohi ba ka Raid Nongtluh ka dei kawei na ka Raid kaba riewspah ha ka jinglong tynrai, kata kynthup naduh ka shad ka tem, ka put ka tem tynrai, ki riam tynrai bad ruh ki don kata ka mynsiem ban ïada kyrpang ïa u khñiang ryndia, ba katei ka thaiñ ka paw bha ha kajingpynmih ïa ksai ryndia ba ki thir ki thaiñ na ka skop jong u Khñiang ryndia.
Haba ai jingkren ha kane ka sngi kum u kongsan, u Symbut Myntri Rangbah ka jylla, u Bah Prestone Tynsong, u la ai khublei kyrpang ïa ka Nongtluh Eri Farmer Association kaba la lah ban pynlong ïa kum kine ki tamasa ban pynpaw pyrthei ïa la ka riti ka dustur ne ka jinglong tynrai, namar kum ka jaid bynriew ka dei ban sngewthuh ïa ka jingkordor jong ka jinglongtynrai khnang ba ka jaid bynriew jong ngi kan dang kiew shaphrang ha baroh ki liang.
U la ong ruh ba u sngewtynnad ban iohi ba ki Longkmie ki pynlong ïa kum kane ka tamsa namar ngi kum ka jaid bynriew Khasi ka riti ka dustur ne ka jinglong tynrai ka shnong ha ki Longkmie ba kin ri la ka riti ka duster ne ïa baroh ki jonglong tynrai ba ka riti ka dustur jongngi ka ai bor ïa ki Longkmie kaba shim ïa ka jaid ka khong.
Shuh shuh, u la bynrap ruh da kaba ong, ba bun kita ki nongïalam kiba kam ba ki dei ki nongïalam ki pyrshanng ban ïalam bakla sha ki paidbah da kaba kular ïa ki kam ki jam sorkar, hynrei ban ong ban ai kam ai jam ïa baroh ki samla ka long kaba bakla, hynrei kane ka sorkar ka pyrshang ban thaw da ki lad ki lynti bad khamtam ban ïa trei bad ki SHG ne kiwei kiwei ki kynhun ban seng kam lajong khnang ba ki khun samla bad ki paidbah kin dup lah ban kyrshan ïa ka jingim naba ban ai kam sorkar ïa baroh ki khun samla kiba la kot da ki phew hajar kam dei ka kam kaba suk, u la bynrap.
Namarkata, kum u symbut myntri ka sorkar jylla, U Bah Prestone Tynsong u la kyntu ïa ki paidbah bad khamtam ki khun samla bad ki longkmie ba ki dei ban ieng ha la ki jong ki kjat bad ym tang ban shañiah ha ka kam sorkar, namar na ka liang ka sorkar ka la wan rah shibun ki skhim sorkar ban ai bor ïa ki samla bad ki Longkmie khnang ba kin lah ban ieng ha la ki jong ki kjat da kaba kin trei ïa la ki kam lajong lyngba ka jingkyrshan jong ka sorkar jylla.
Khliehriat nohprah 21: Ka Khasi Students Union Wapung Unit bad Ladrymbai Unit myn ha ka 20 tarik mynta u bnai nohprah ka la leit ban iakynduh ïa ka Additional Deputy Commissioner ka East Jaiñtia Hills District bad buddien halor ka jingdawa ban maramot noh kloi ïa ka surok Lad Rymbai Bypass kaba la jot rathai ka ba khlem maramot shuh mynta la bun bun snem.
Ka seng ka la dep ban buh ïa ka jingdawa naduh ki bnai kiba la leit bad kam shym la don satia kano kano ka dak ban maramot ïa katei ka surok bypass, kumta ka la pynlong ïa ki nongïalam bad ki dkhot ka seng ban kynduh ïa ki heh jong ka district bad buddien halor kane ban maramot kloi, ka jingdawa jong ka seng ka dei namar ba mynta la don kumba ar taïew ki kali heh ba kit jingkit ki la ïaid na kane ka surok khnang ban tehlakam ïa ka jingdheng kali ha Ladrymbai bad ha Khliehriat, kumjuh ruh ban pynsuk ïaka leit ka wan ha ka thaiñ Ladrymbai.
“Kumban shu pynkynmaw ka seng halor kane lyngba ka Wapung unit ka la leit ban buh jingthoh nyngkong sha u EE PWD Roads Khliehriat Division ha ka 22 tarik u Nailur 2022 bad kane ka kynti kaba mynta ka seng ka ngeit skhem ba ka tnat ba dei peit kan maramot noh ïa kane ka surok khang ban pynsuk iaka leit ka wan ki paidbah.
Ka seng ka iohi ba ka jingiaid ki kali heh na kane u surok ka la iarap shibun bad pynduna ïa ka jingdheng kali ha shi lynter ka surok bad ha ïew Ladrymbai bad ïa u surok dei ban maramot noh bad pynbha khnang ba ki kali heh kiba iaid ruh kin nym jynjar than bad ba kin suk, ka seng kan sa ai ruh iaka copy jong ka dorkhas sha u EE PWD roads Khliehriat Division halor kane ka mat.
Khliehriat " ong u kyrwoh na ka seng.
Ka seng ka pynpaw ruh iaka jingsngew nguh bad ai khublei ïa ka tnat pulit kaba la shim khia ban pynduna ïaka jingdheng kali bad na ka liang ka seng ruh kan nang iai bteng ban ia ïa ka jingiatreilang ha kino kino ki mat kiba ktah bad ki ban wanrah jingmyntoi ïa u paidbah.
Khliehriat, nohprah 20: Halor ka jingthmu ban iarap lem ïa kito kiba don ka jingpang Tuberculosis kumta myn ha ka 20 tarik u nohprah, ka sngi jong ka National Tuberculosis Elimination Programme bad ruh la pyllait paidbah ïa ka Pradhan Mantri TB Mukt Bharat Abhiyan (PMTBMBA), ka ophis jong ka District Tuberculosis Officer, Jaiñtia Hills ha ryngkat ka jingïatreilang bad ka tnat CSR jong ka company Star Cement Limited, Lumshnong ka la pynong ai ka jingsam jingbam ei ïa kito ki briew kiba don ia ka jingpang Tuberculosis, ïa kane ka prokram la pynlong ha Sutnga CHC, la ïa don ryngkat lang ruh ka District Tuberculosis Officer, Jaiñtia Hills, ka Dr.E.B.V Laloo, ka Medical Officer in-charge Sutnga CHC, Dr.R Toi, u Manager-CSR, Star Cement Limited, Lumshnong, u Kingshok K.Borah bad kiwei kiwei.
Haba kren ha ka jingïalang, ka Dr.E.B.V Laloo ka la maitphang shibun kiei kiei kiba dei ki lad ki lynti ba ki nongpang ki dei ban leh ha iïng ban ïada na ka jingsaphriang kane ka jingpang Tuberculosis ba kane ka jingpang kan nym bit ïa kiwei pat kiba don lang ha iïng ha sem, ka kyntu ruh ba ki dei bna long tista bad minot ban dih ïa ki dawai ban shim ïa ki lad jingsumar kumba la bthah da ki nongsumar kiba na ka tnat ka koit ka khiah ban dup koit kloi na ka jingpang, ha kajuh ka por ka pynshai bad iathuh ruh ïa ki jait skim bapher bapher bad ka jingiarap da ka pisa ha ka por ba ki dang don hapdeng ka jingsumar, kane ka long na ka bynta kito kiba pang Tuberculosis.
Ka Dr Laloo, ka pynpaw ruh ka jingsngew nguh bad ai khublei ïa ki nongtrei jong ka company Star Cement bad ïa ka company Star Cement Limited kaba la theh jingiarap da ki jingbam tei met ïa kiba pang Tuberculosis bad ha kajuh ka por ka khot lang ruh ia baroh ki dkhot jong ka imlang ka sahlang ba kin shim bad ai ia ka jingïatreilang bad ki ASHAs, kumjuh ruh bad ka tnat ka koit ka khiah khnang ban dup lang ban pynlong ïa ka imlang ka sahlang kaba lait na kane ka jingpang Tuberculosis.
U Manager-CSR, jong ka company Star Cement Limited, Lumshnong, u Kingshok K.Borah, u la ong ba ka company Star Cement Limited, Lumshnong, katba lah hi kan iai bteng bad shim khia ban pynbiang pynbit ïa ki jingdonkam jong kiba pang Tuberculosis.
Kiwei pat kiba la ai jingkren ki kynthup ka Medical Officer in-charge Sutnga CHC, ka Dr.R.Toi, u Senior Tuberculosis Laboratory Supervisor (STLS), u bah Watson Siangshai bad u Senior Treatment Supervisor (STS), u bah Linus Manner.
Ki jait jingbam kiba la sam sha kiba pang Tuberculosis, ki kynthup u khaw, ka pylleng, ka umphniang bad kiwei kiwei ki jait jingbam, ki la don haduh palat ia ka 30 ngut kiba pang Tuberculosis kiba la poi sha kane ka prokram ha katei ka sngi.
Nongstoiñ Nohprah 21: Ka GreenTech Foundation Megalaya India ka dei kawei na ki kynhun kiba trei na ka bynta ka khuid ka suba da kaba pynlong ïa ki cleaning drive ha kylleng ki shnong hapoh ka jylla.
Kumta mynta ka sngi katei ka kynhun ba la lam khmat da u samla H.Ban Nonglang uba dei u president ha ryngkat ka jingïatrei lang bad ka Latynrai Eco Tourism Co – operative Society West Khasi Hills bad ba la ïashimbynta lang da ki dkhot ka GTFMI West Khasi Hills Divission ki la shim khia da kaba pynlong ïa ka jingpynkhuid ïa ki jaboh jabaiñ ha ka wah Nonbah.
Ïa ka jingpynkhuid ïa ka wah Nonbah la leh da ka buit thymmai da kaba ki la pynap lypa da ka jar ban khang bad pynsageh ïa ki jaboh jabaiñ kiba la wan kit da ka um da kaba pynap da ka jar na shiliang sha shiliang kumba pynap dohkha ki briew.
Da kaba pynap ïa katei ka jar baroh ki jaboh jabaiñ kiba per bad kit da ka kum kum ki bilor , ki plastic , ki jaiñ jot bad kiwei kiwei kiba ka um ka kit ki sahkut shi jaka bad na katei ka jaka ki sa leit ban lum bad thep ha ki byrni ynda ka kali kit ñiut ka la wan ki sa thep bad leit bret ha ka jaka bret ñiut kaba la pynkhreh lypa.
Ha shuwa ban sdang ïa ka jingtam ïa kitei ki jaboh la pynlong ïa ka jingpynshai paitbah ha kaba u bah H.Ban Nonglang president u la ai ïa ka jingpynshai.
U bah Nonglang haba ai jingkren ha katei ka jaka u la ong ba ka katei ka kynhun kam kwah ban ïohi ba ka wah Nonbah bad ka wah Nondeiñ kiba don ha pdeng sor Nongstoiñh kin kylla long kum ka wah Umkhrah, Umshyrpi bad kiwei kiwei ki wah kiba ka jingjaboh ka la ishyrkhei bad kim long shuh wat tang ban sum ban sait ruh.
Utei u nongïalam u la ong ruh ba ka kynhun ka la dep aid a ki jingthoh sha u Deputy Commssioner , ka ohis PHE, U Syiemk a hima Nongstoiñ bad baroh ki rangbah shnong kiba hap ha ka Nongstoiñ Town Area ba kin ai ka jingïatreilang ban pynlong ïa kitei ki artylli ki wah kiba khuid.
Nalor kata u la ong ruh ba ka kynhun ka la pynkhreh ïa ki kot lynkdop ban pynpoi ha man la kawei pa kawei ka thliew ïng ba kin pule bad kin sngewthuh ba ka jingkhuid jong ki wah ka long kaba don kam haduh katta katta na ka bynta ka jingkoit jingkhiah.
Nalor kata u la ong ruh bay m lah ban len ba ka jingpynjaboh ïa kitei ki wah ka dei da ki ba shong dukan bad shong ïng harud kitei ki wah.
Ha kajuh ka por u la kyntu ïa kiba shong dukan bad shong ïng harud kitei ki wah ba kin ai ka jingïatreilang ym da kaba hiar sha poh wah ban leit tam ïa ki jaboh hynrei tang dakaba sangeh shisyndon ban bret ïa ki jaboh jabaiñ ha kitei ki wah.
U la ong ruh ba mynta ka kynti ka dang dei tang ka jingkyrpad hynrei lada ki nongshong dukan, ki ba shong ïng kim sngap kan poi ka por ba ki nongïalam katei ka kynhun kin ai shi syndon da ka hukum ba kito ki trai dukan bad ki trai ïng kiba shong harud kitei ki artylli ki wah ki hap ban hiar da lade sha poh um ban tam ïa ki jaboh bad kit ban leit bret hi ha ka jaka klaba la don lypa.
Nalor kata u la ong ruh ba ka kynhun ka la pynkhreh ruh shibun tylli ki jaka khang ban pynsangeh ïa ki jaboh bad ruh ban buh da ki lieng kynda bad ki nongkieng ïa kitei ki lieng kynda ba kin tam ïa ki jaboh bad ba buh ruh da ki kynja mashin kiba lum ban lang ïa ki jaboh jabaiñ ym shuh ban lum da u briew.
Jowai, Nohprah 21: Ka Education Committee jong ka Seinñraij Jowai mynta ka sngi 21.12.2023, ka la ioh ban pynlong ïa ka prokram pynsngewthuh ne ka jingai jinghikai ba kyrpang halor ka National Education Policy (NEP)-2020, ha Yungwalieh ka Loompyrdi Iongpiah, Jowai.
Ha kane ka Awareness Programme la wan ban ia shim bynta da ki nonghikai na ki skul bapher bapher kiba kynthup ïa ka Seiñraij Higher Secondary School, Jowai, Dulong Secondary School, Jowai, Panaliar Secondary School, Jowai, Dulong UPS SSA, Panliar UPS SSA, Loompyrdi Iongpiah UPS, SSA, Pohmusiang SSA UPS, Chilliangraij SSA UPS, Presbyterian Secondary School, Jowai, Loompyrdi Iongpiah LPS, SSA nalor ki riew rangbah, ki longkmie longkpa jong ka Seiñraij.
Mynta ka sngi ïa ka jingïalang la pynïaid da u Juhi Nanghuloo, Chairman Education Committee, Seinraij bad la ïoh ïa ka nguh blei da ka Wandalan Dkhar katba u ma Hercules Toi, President Seinraij Jowai, u la batai shaphang ki rukom ïoh jingmyntoi ki khynnah da kaba sdang ban pyntrei kam ïaka NEP-2020.
U Dr.Raj Kumar, Principal JNV Rymbai, East Jaiñtia Hills, kum u riew shemphang haba kren u la ong ba ka Ri India kala ïaid lynti mynta la lai sien ban pynthymmai bad pynjanai ïa ka National Education Policy.
Kaba nyngkong ha u snem 1968 ha kaba haune u snem ka la shim ïa ka lynti kumno ban kyntiew ia ka pule puthi da kaba pynshlur ruh ia ki khynnah ban leit skul.
Kaba ha u snem 1986 kaba la pynlait ïa ki jingmut kumno ban kyntiew ia ka pule puthi lyngba ki computer ha NEP 2020 kumjuh ruh habaroh ki liang.
Shillong, Nohprah 21 : U Chief Executive Member ka KHADC, Bah Pynïaid Sing Syiem ha ka sngi Palei u la buhh jingkylli ba kam don ei ei ïa u ban lehraiñ ban hiar ryngkat ki Executive Member ban hiar khynra Trading Licence ha kito ki jaka ba don ka jingkhaii beaiñ ha u pud u sam jong ka Council.
Kane ka jingkren jong u kadei halor ka motion ba la wanrah da ka Liang Pyrshah halor ka rukom treikam jong kane ka Executive Committee ba mynta.
Na ka liang u MDC ka Liang Pyrshah u la buh jingkylli ruh kumno ba u CEM bad ki EM ki hiar ban khynra Trading Licence hi watla ka Council ka la don la ka jong ka Enforcement Wing ban trei katkum ka jingbthah jong ka EC.Da kaba ïada ïa ka jingtreikam jong ka EC, u CEM u la ong ba kane ka sienjam ka long ban khanglad ïaka khaii beaiñ khlem ki kot ki sla kiba biang.
“Ngi la hiar ban khynra ym ban pynlehraiñ ïalade hynrei ban pyrshang ban shim ïa ka jingkitkhlieh.
