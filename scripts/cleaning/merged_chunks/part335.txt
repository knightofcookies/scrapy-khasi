U Bah Prestone u la kular ba na ka liang jong u kum u khynnah skul barim bad u riew shimet un wad ïa ka synïang na ki para khynnah skul ha kito ki por kiba la pyndep ïa ka jingpule na ka ne ka skul bad u la kular ban pynpoi ïa ka synïang ba 10 lak tyngka.
Ha kane ka sngi na ka liang ka skul ka la pyrto ruh ïa ki nongmihkhamt kiba la synïang sha ka skul khamtam eh ïa u MLA ba mynta uba la mang na ka MLA skhim ban tei ïa ka kynroh jong ka hostel.
Ha kane ka sngi ka skul ka la pynkup burom ruh ïa ki khynnah skul kiba wan shakhmat ha ka jingpule bad ïa ki nonghikai kiba la shakri palat ïa ka 25 snem bad ka jingpyni ïa ki dur bad ki khana jong ka jingïaid lynti jong kane ka skul.
Shillong, Nailur 02: U Symbud Myntri Rangbah ka jylla u Bah Prestone Tynsong ha ka sngi Thohdieng haba ai jingkren ha ka jingrakhe ïa ka lyngkhuh ba 131 snem naduh ba la seng ïa ka Mawkhar Christian Higher Secondary School, Shillong u la ong ba ka jylla ka la kiew shaphrang ha ka pule puthi lada peit ïa ka jingdon kiba la nang ban thoh ban pule bad kum juh ka jingkyntiew ka sorkar ïa ka mang tyngka na bynta ban kyntiew ïa ka.
Ïa kane u la kren haba pynphai nia ïa ka jingkren u MLA ka North Shillong u Bah Adelbert Nongrum ba ki san phew snem jong ka jingïoh jylla kam don satia kano kano ka jingkiew ha ka pule puthi bad ka jingïakhih ki nonghikai ka pynphalang ïa jinghiar kyrdan ka pule puthi ha ka jylla.
U Bah Prestone u la ong ba ka jylla ha u snem 1972 mynba ngi dang ïoh ïa la ka jong ka jylla ka Literacy Rate kam poi satia tang 25 percent katba hadien 50 snem ka la jan kot sha ka 80%.
U la ong ruh ba ka jylla ka la kiew ha ka mang tyngka na bynta ka tnad pule puthi na ka 300 klur ha u snem 1972 sha ka 4,500 klur tam ha ka snem mang tyngka 2022-23 bad u la kam ba kine hi ki la dei ki mawser ban thew la kum ka jylla ngi nang hiar ne nang kiew hadien ba ngi la ïoh la ka jylla.
“Ngam ong ba kaei kaba ka sorkar ka leh ka la biang hynrei nga shu kwah ban kdew ba ngi la jam sha khmat bad dang bun kiei kiei kiba ngin dang hap ban leh na bynta ka pule puthi ha ka jylla" ong u Bah Prestone.
Ha ka jingkren jong u Bah Adelbert u la ong ba ka jylla kaba ki nonghikai ki hap mih surok ban dawa ïa ka bainong ba dei hok ka pynphalang ba ngi nang hiar pynban ha ka pule puthi namar kum kane ka jingjia kam ju kham jia koit ha ka history ka jylla.
Haba ïadei bad kane u bah Prestone u la ong na ka liang ka sorkar jylla ka la kyntiew ïa ka mang tyngka na bynta ki skul adhoc na ka pla jong ka da 300 klur bad kane hi ka hap ban kyntiew ïa ka mang tyngka da 300 klur ha ka shisnem.
Shuh shuh u bah Prestone u la ong ba ka jingpynlut ka sorkar na bynta ka pule puthi ha ka shisnem kam duna ïa ka 2,00 klur khlem da kheiñ ïa ka jingpynlut na bynta ki jingtei jingshna.
Tura, Nailur, 02: U Myntri Rangbah ka Jylla u Conrad K Sangma, ha ka sngi Thohdieng u la plie paidbah ïa ka commercial facility-cum-Parking Lot jong ka tnat Pynroi Sor ha A.konggre, Tura.
Ha kane ka sngi, la sakhi lang da u Chief Advisor jong u Myntri Rangbah u Thomas A Sangma, u Deputy Commissioner ka West Garo Hills u Swapnil Tembe, u Superintendent of Police u VS Rathore, u CEO jong ka Tura Municipal Board, ki ophisar jong ki tnat treikam bapher bapher, ki nongïalam shong bad ki riewpawkhmat.
Haba kren ha kane ka jingïalang kum u Kongsan u Myntri Rangbah u la ong ba ka Tura kum ka Headquarter jong ka rilum Garo ka la shah ieh beiñ la slem ha kaba ïadei bad ki jingtei.
Kane ka Sorkar, ka la buh hakhmat ïa ka thong ban kyntiew ïa ka sor Tura hadien ba la ïohbat ïa u la kam synshar.
Katkum ka jingong jong u Myntri Rangbah, lyngba ka Smart Town Project, ka Sorkar ka la pynlut pisa T.55 crores na ka bynta ban pynbhabriew ïa ka Sor Tura bad ban shna pynbna ïa ki surok shnong ha ki dong bapher bapher bad ïathuh ruh ba ka Sorkar ka la mang pisa T.15 klur na ka bynta ban shna ïa ki surok thymmai bad T.13 klur ban pynlut ha kaba shna pynbna ïa ki surok kiba la jot.
U Myntri Rangbah u la pyntip ba ka Sorkar ka la buh ruh hakhmat ïa ka thong ban weng ïa ka jingkyrduh um ha Tura bad haduh 70 persen ïa kane ka jingeh la lah ban weng khnang ban pynkut noh ïa ka jingkyrduh um.
Haba pynpaw ba ka sor Tura ka la nang roi ha ka jingbun briew, u Myntri Rangbah u la ong ha ba ha ka wat kaba ar ban pynbhabriew ïa ka Sor Tura, ïa ka surok ha Tura Bazar yn sa shna noh mardor bad ka Sorkar kan sa pynlut pisa kumba T.5 klur tam bad ong ruh ba ïa ki dong bapher bapher yn sa pynieng da ki Solar Street Lights.
Ban tem ïa ka jingkiewdor jong ki marbam mardih na ka daw ka jingdon jong ki riewshim kabu, u Myntri Rangbah u la ong kyntu ïa ki nongkhaii ba kin ïatreilang bad ki Pulit bad ki bor synshar District bad ha kajuh ka por u la kular ban ai jingïada ïa ki nongkhaii bad ki nongshong dukan lada donkam.
Da kaba pynpaw ba u don ka jingangnud ban pynlong ka Sor Tura kawei na ki sor ba pawnam ha ka thaiñ Shatei Lammihngi u Myntri Rangbah u la banjur ba dei ban don ïa ka Solid Waste Management kaba biang ban pynbhabriew ïa ka Sor.
U Thomas A Sangma haba kren hashwa kane u la ong ba ka jingpynroi ïa ka Sor Tura ka la ïaid shakhmat lyngba ka jingtrei shitom jong ka Sorkar bad ki paidbah kiba la ai ïa ka kti ka mon ka kti ka diang ban pynurlong ïa ka jingangnud jong ka Sorkar.
U Deputy Commissioner u Swapnil Tembe ula ong ba ka iew Tura ka dei kaba khapngiah hynrei da ka jingplie paidbah ïa ka Commercial Complex ba thymmai la lah ban pynkynriah ïa ki nongdie madan sha kane ka complex.
U la kyntu ruh ïa ki nongdie madan ba ki dei ban ïatreilang bad ban bud ryntih ïa ki jingbthah jong ka Tura Municipal Board (TMB).
Shillong, Nailur 02: Ki bor treikam ka MBoSE ha Shillong, ki la kubur ba ka la don ka jingbakla ha kaba ïadei bad ka jingpynhap ïa ka Eastern West Khasi Hills District ha Garo Hills Division ha ka kot pule Social Science jong ki Class X.Kane ka long katkum ka jingïathuh u Bah Shembor Langrin, General Secretary ka HYC, North West Khasi Hills District Unit.
U Bah Shembor, u la ïathuh ba Seng hadien ba ka la ïohi ïa kawei ka kot pule jong ka Meghalaya Board of School Education ha ka subject Core Social Science na ka bynta ki Khynnah Class X ha ka Jylla , ha kaba ia ka District thymmai ka Eastern West Khasi Hills la thoh ba ka don ha ka  Division sha Garo Hills ka la leit ban kynduh bad u Joint Director ka MBOSE halor kane bad na ka liang jong u, u la kubur halor kane ka jingbakla bad u la kular hakhmat ka Seng ba na ka bynta kane ka jingbakla ka MBOSE kan shim khia kloi bad na ka bynta ka sien shon kaban wan yn pynbeit noh ba ka Eastern West Khasi Hills kam dei sha Garo Hills hynrei ka dei hapoh Khasi Hills.
Ka HYC ka pynrem jur ïa ka MBOSE, wat lada kadei makna kaba rit ba ria hynrei kane ki lah ban ïalam bakla pat ha ka pyrkhat pyrdaiñ jong ki Khynnah pule.
Ka Seng ka kyntu ïa ka MBOSE bad ïa ka tnad pule puthi ba lada ki pynmih ïa kino kino ki kot pule ba bynta ki Khynnah pule hapoh ka Jylla ki dei ban da leh bad peit bniah ba kan ymdon kano kano ka jingbakla kaba lah ban wanrah ka kulmar bad ïalam bakla ïa ki Khynnah pule ha ka Jylla.
Shillong, Nailur 2 : Pyntip kiei kita ki “High Level" kiba ïadon kti ban khaïi dewiong beaiñ ha ka jylla khnang ba ka sorkar kan ïoh ban phah kem ïa ki namar la shu ïoh sngew ïa kata ka kyntien High Level tang ha ki ïew ki hat bad ha ki lad pathai khubor.
Namar ban shu kynnoh ba kita ki high level kam don jingmut haba kynnoh pyntip bad sei ruh bad ki kyrteng khnang ba ka sorkar kan ioh ban leh ia kaba donkam kat kum ka aiñ, ong u Symbud Myntri Rangbah bah Prestone Tynsong.
Haba kren bad ki lad pathai khubor mynta ka Sngi Thohdieng u la ong “ Ngam sngewthuh shuh kiei kita ki High Level, nga ruh nga shu ïoh jingtip na ki lad pathai khubor bad ki lad pathai khubor ki dei ban wad bniah ïa ka kyrteng kita ki High Level khnang ba ka sorkar kan ïoh ban phah kem ïa ki kat kum ki kyndon jongka aiñ.
“ Sngewbha ki paidbah ne kino kino kiba kynnoh halor kita ki high level ba kin sei madan ïaki kyrteng jongki namar ka sorkar kam shah da lei ruh ban ïa sylla bad pynïaid ïa ki trok ba kit palat 40 haduh 50 matric ton na jingkieng Dam ne ban ïa khaïi dewiong beaiñ wat na kiwei kiwei ki surok ruh" ong biang u Symbud Myntri Rangbah.
U Symbud Myntri Rangbah ula kren ïa kane halor ka jingkylli hato ka long kaba shisha ba kat haduh mynta ki dang don beit ki trok ba kit palat pud kiba ïaid nalor ka jingkieng Dam tang na ka daw ba ïadon kti kita ki High Level.
“ Haba phi kynnoh halor kita ki High Level sngewbha ruh ban pynshisha da ki kyrteng khnang ba ka sorkar kan ïoh ban leh ïa kaba donkam kat kum ki kyndon aiñ" ong u bah Pretone.
U la ïathuh kumba long mynta ka tnad Transport ka la buh da ki Enforcement Inspector lem badki bor pulit ban peit ïa ka ïaid ka ïeng ki trok bad ban bat ïa kino kino kiba kit palat ïa ka 20 ton kata kynthup ïa ka jingkhia ka trok ne kali.
U la ong ba ki trok kiba kit palat ïa ka 20 ton ym shah satia ban ïaid namar ïoh ka ktah ia katei ka jingkieng.
Kumba long mynta ka sorjamin ka dang ïaid na ka bynta ba sharum jongka jingkieng ban tei ia ka jingkieng bat hymmai bad ban pynïaid ïa ka surok na katei ka jingkieng ba thymmai ka ban mih sha Industrial Estate bad nangta ka ban poi shajan ka jingkieng Umiam Police Station bad Fire Brigade.
“Ngi la aiti ha ki nong saiñdur ïa ka jingkieng ban sorjamin bad ha ka jingshisha kila dep ïathuh da ka ktien ba ki la lap ïa ka jaka ba biang ban tei ïa ka jingkieng ba thymmai namar ka jaka ba mut ban tei mynshwa na kato ka jaka ba pyndonkam ki shipai kam bit satia namar ka Geological Survey of India (GSI) kala dep pynpaw shai kdar ba kam long ïoh ka ktah ïa kane ka jingkieng ba mynta lada jia ba hap shna bad hap pynbthei dynamite ïa ki maw ruh.
Shillong, Nailur 02: ka jingangnud ba la slem bah ban don noh ka lyni rel bad ka surok ïaid kali kaban ïaid lyngba ka ri Bangldesh sha India kan sa urlong noh shen.
Ka Joint Movement Committee for Corridor dang shen ka la leit ban kyrpad ïa ka Myntri Rangbahduh ka ri Bangladesh ka Sheikh Hasina ba kan pynstet ïa ka jingai jaka ban pynïaid ïa kine ki surok rel bad kali na Balurghat-Hili(West Bengal) sha Mahendraganj-Tura (Meghalaya) lyngba ka ri Bangladesh.
Ïa kane ka kynhun la ïalam da u Dr Kumar Das uba dei u convener jong ka Joint Movement Committee for Corridor bad ha kane ka jingleit ïa kynduh jong ki ki la aiti ruh ïa ka dorkhas sha ka Myntri Bangbah ka Ri Bangladesh ha ka jingleit iuh kjat jong ki sha Bangladesh ha ka 29 taik Nailar.
Na ka liang ka kynhun ka la aiti ruh ïa kne ka juh ka dorkhas sha u Myntri ka tnad rel jong ka ri Bangladesh u Md Nurul Islam Sujan ha ka 30 tarik Nailar ha ka jingdon ryngkat u Ekbal Rahim, Chief Whip jong ka Bangladesh Parliament, Amulya Ratan Biswas, Rupak Dutta, Subrata Majumdar Dollar, General Secretary, Dinajpur Press Club, representative of NTV, Hili, Shahinur Reza bad u Wahedujjaman Bulbul, u nongsaid aiñ jong ka Supreme Court jong ka ri Bangladesh.
U Dr NK Das u la ong ba kane ka surok rel bad surok kali kaba pynïasoh hapdeng ki ri ba marjan ka dei ka jingdawa ba la slem jong ki paidbah jong kine ki ar tylli ki ri bad kane ka projek kan kyntiew ïa ka ïoh ka kot bad kan pynkhlaiñ ruh ïa ka jingïadei hapdeng ka India bad Bangladesh.
Shillong, Nailur 2 : Ki nongïalam bad ki dkhot bym hun shuh ïa ka rukom treikam jongu President ba mynta u bah Ernest Mawrie ki lah ban ujor bad dawa weng noh ïa u kum u President ka BJP ha kane ka jylla ha ka jingwan jngoh ba arsngi jongu National General Secretary ka party u B.L Santosh.
Une un wan poi ha kane ka nongbah ha ka Sngi Saitjaiñ.
Ka tyllong khubor napoh ka party hi ka ïathuh ba kawei na ki mat ba kine ki nongïalam bad ki dkhot ki bym hun shuh ïa ka rukom treikam u bah Mawrie ka long ban dawa weng ïa u na ka shuki President bad ïa kane kin leh ha ka jingïalang ka ban long lashai hi ka sngi.
La ïathuh ba kiba bun ki dkhot jongka BJP ne kita ki Karyakartas ki la kynnoh ba u bah Mawrie u pynïaid marwei palat ïa ki kam ne u long kum u dictator.
La ai nuksa ha ka jingwan pynïasoh jong ki nong Mawsynra sha ka Party u bah Mawrie ha ka jaka ba un ïadon lang hynrei u kynnoh pynban da kumne kumtai ïa ki nongïalam ka BJP kiba la pdiang sngewbha ïa kitei ki nong Mawsynram da kaba kren lyngba ka phone ba ym dei ban shah rung ïa ki hapoh ophis ka party.
Lah ban pynkynmaw ba palat 200 ngut ki nong Mawsynram ki la wan ban pynïasoh sha ka BJP bad la pdiang sngewbha ïa ki da u National Executive Member u bah A.L Hek.
U bah Hek ula pynïaid ïa kane ka kam daka jingbthah jong ki nongïalam na Delhi bad halor kane ka jingleh meng jong u bah Mawrie la dep ujor ruh sha ki bor ba halor ka BJP sha Delhi.
Dang ha kine ki khyndiat por u National Vice President ka BJP uba dei peit ïa ka Meghalaya u Dr Chuba Ao u la kynnoh ïa u bah Mawrie ba u dei u mawjynthut ïa ka party ha Meghalaya da kaba kynnoh ba u dei ruh u agent ka NPP.La kynnoh ruh ba u bah Mawrie u pyrshang ban pyntlot ïa ka BJP da kaba u jied da ki kyrtong bym paw ha kane ka election 2023 ban wan.
Kumta halor kine kiei kiei baroh u bah Mawrie u lah ban shah weng bad ha ka jaka jongu ki nongïalam na Delhi ki lah ban thung da kiwei pat ki nongïalam.
Ki nongïalam kiba paw ba lah ban shimti ïaka shuki ki long kum u bah A.L Hek, bah David Kharsati, bad sa lai ngut kiwei kiba ka tyllong khubor kam pat kwah ban pynpaw.
Shillong, Nailur 02: Ka Meghalaya, wat hapdeng ka jingkyrduh pisa tang ban siew tulop ïa ki nonghikai bad ki nongshet ja sngi ha ki skul, pynban ka long kaei kaei kaba ym lah ban mutdur ba ka don da ki phew phew ngut ki Chairman ha ki tnad treikam bapher bapher kum ki Corporation, ki Board bad kiwei kiwei.
Ka RTI ba la ïoh lum dang shen na ki tnad treikam bapher bapher jong ka sorkar, ka pyni ba ka sorkar ka pynlut da ki phew lak bad ki klur tyngka na ka bynta ka jingsiew sha kine ki Chairman, ki Co- Chairman, Ki Deputy Chairman, ki Adviser, kiba bun na ki, kidei ki Ex- MLA lane ki nongtrei jong ki Party, ym kita ki expert.
Ha kane ka RTI ba la ïoh la pynpaw ba nalor u Dr.DD Lapang uba long u Chief Adviser sha ka sorkar, tang ki Adviser jong u Myntri Rangbah, u Conrad Sangma ki don haduh 7 ngut.
Kine ki long u Bah Donkupar War, u Political Adviser, u Thomas Sangma, MLA, u Bah Alexander Hek, MLA, u Bah Lambor Malngiang, MLA, u Bah Gigur Myrthong MLA bad u Bah Ernest Mawrie, President ka BJP kiba long ki Adviser jong u Myntri Rangbah.
Nangta la thung ruh ïa ka Arlene Sangma, MLA kaba long ka Political Adviser bad Secretary jong u Myntri Rangbah.
Katkum ka jubab ba la ai halor kane ka jingwad jingtip da ka RTI, ka jingsiew sha kine ki 7 ngut ka long kumne.
Ka Honorarium 20,000 tyngka shi bnai.
Ka Hospitality T.8500 shi bnai, ka bai wai ïing lada kim ïoh quarter na ka sorkar ka long T.20,000 shi bnai, ka bai sumar bai dawai lait ei beit, bai wai kali lada ym ïoh kali sorkar ka long T.600 shi sngi, bai ding elektrik T.5000 shi bnai, bai petrol lada ïoh da ka kali sorkar ka long 250 litar shi bnai bad ka mobil 4 litar.
Ym tang kine ki jingsiew ba kine ki 7 ngut ki ïoh, ki ïoh 2 lak tyngka ka bai pynbha ïing ba ai tang shisien ai, bai shuki bai miej (furtuniture) T.40,000 shi snem, ka telephone kawei ha ïing kawei ha ophis.
Nangta ka TA/DA ka ïaryngkat bad u ophisar Grade 1.
Ka bai leit bai wan shabar jylla ka long tang lada ki leit jingleit ban ïashim bynta ha ki Komiti bad hadien ka jingmynjur u Myntri Rangbah lane u Myntri ba dei peit ïa ka tnad treikam jong ki.
Nalor kine kine ki Nongaibuit jong u Myntri Rangbah na ka liang ka sorkar ka siew tulop ruh ïa uwei u Steno Grade I ne Grade II.Nangta uwei u SA, uwei u PA, uwei u Typist, 2 ngut ki Driver, nangta ki nongtrei Grade IV ha ophis katkum ka jingdonkam bad ha ïing pat ki ïoh 5 ngut ki nongtrei Grade IV.Lada kheiñ ïa kine ki jingsiew ne ki jinglut jong kine ki Adviser jong u CM, khlem pat kheiñ ïa ka bai dawai ne bai sumar jong ki, nangta lait noh ka bai pynbha ïa ka ïing ne ïa ka tulop jong ki nongtrei Grade IV bad Driver bad khlem pat kheiñ ruh ïa ka bai leit jingleit jong ki shabar, lada ki leit, ka jinglut ka long kumba 1 lak tyngka eiei.
Na ka bynta kiba long MLA kane kadei ka jingsiew kaba ki ïoh tang na ka sorkar lyngba ka Finance Department.
Hynrei katkum ka jingïathuh ki MLA, kine ki Adviser ne ki Chairman ne Co- Chairman kiba dei ki MLA, ka tulop MLA ki ïoh la ka jong, kata na Assembly.
Katkum ka jingtip ba la ïoh la sngewthuh ba ka tulop ki MLA mynta ka long kumba 2 lak tyngka.
Kumta lada shu kheiñ kyllum na ka bynta kito kiba long MLA bad Adviser ka jingïoh jong ki tang na ka tullop bad ki jingsiew na ka sorkar kan nym duna ïa ka 3 lak tyngka shi bnai.
Ki Adviser kiba long MLA hangne ki long u Bah AL Hek, u Bah Lambor Malngiang, u Bah Gigur Myrthong bad ka Arlene Sangma.
Jowai, Naitung 01: Ka jingïalehkai phutbol ‘5th Debo Shullai Memorial Trophy’ 2nd Division Football League Cum Knockout Tournament-2022 bala pynïaid da ka West Jaiñtia District Sports Association (WJDSA) kaba la long mynta ka sngi 1 tarik ha madan Kiang Nangbah Stadium Jowai.
Haba phai sha ka jingïakhun mynta ka sngi hapdeng ka Lion Sports & Youth Affairs pyrshah ïa ka Pynthorlangteiñ, na ka liang ka kynhun ïalehkai jong ka Lion Sports & Youth Affairs kala jop da 2-1 kol.
Ïa kitei ki ar kol na ka Lion Sports & Youth Affairs la thep da u Tremiki Lamare ha ka minit kaba 53 bad u Shanborlang Kharsahnoh ha ka minit kaba 78.
Katba ïa ka shikol na ka Pynthorlangteiñ la thep da u Wanbiang Bang ha ka minit kaba 65.
Ka jingïakhun hapdeng kine ki ar kynhun kala long kaba ïakhaid bha bad kaba itynnad naduh kaba sdang haduh kaba kut kaba la pynhun ïa ki nongwan kyrshan na baroh ki ar kynhun.
Lashai ka sngi 2 tarik ka jingïakhun kan long hapdeng ka Dongmihsngi pyrshah ïa ka N.S.A ha ka por 3 baje nongphai sngi.
Shillong, Naitung 01 : Ka Umpohliew Jingtip Higeer Seconadary School bad ka H.Elias Memorial Higher Secondary School ki la rung sha ka final na ka kyrdan U-14 (Boys) ha ka lympung ïalehkai football u DSO ka East Khasi Hills District kaba la tip kum ka District Level Inter School Subroto Mukherjee Cup 2022.
Ka Umphliew Jingtip HSS ka la rung sha ka final da kaba pynliem da 3-0 ïa ka Ïewrynghep Secondary School ha ka jingïakhun semifinal ha ka sngi Thohdieng ha madan Heh Mawlai Phudmuri katba ka H.Elias HSS ka la pynliem da 3-0 ïa ka St.Gabriel Higher Secondary School ha kajuh ka madan ïalehkai.
Ha kane kajuh ka sngi la pynïalehkai quarterfinal jong ka kyrdan U-17 ki shynrang ha madan Third ground, Polo ha kaba ki skul kiba la ïakhun ki kynthup ïa ka Tlongumïam SS, O.M Roy Memorial HSS, Umphyrnai Presbyterian SS, H.Elias Memorial HSS, St.Anthony’s HSS, Sacred Heart Boy’s HSS, Shillong College Higher Secondary Education bad ka Umpohliew Jingtip HSS.Ki skul kiba la jop bad rung sha ka semifinal ki kynthup ïa ka O.M Roy Memorial HSS kaba la jop lyngba ka tie breaker da 5-4 ïa ka Tlongumïam SS, ka Umphyrnai Presbyterian SS kaba la pynliem da 5-4 ïa ka H.Elias Memorial HSS, ka St.Anthony’s HSS ka pynliem da 2-1 ïa ka Sacred Heart Boy’s HSS bad ka Shillong College Higher Secondary Education kaba la pynliem da 6-0 pyrshah ïa ka Umpohliew Jingtip HSS.Ka jingïalehkai semifinal jong ka U-17 (Boys) kan long mynta ka sngi Saitjaiñ ha kaba ka O.M Roy Memorial HSS kan ïakhun pyrshah ïa ka St.Anthony’s HSS ha ka por 8:30 baje mynstep ha madan Third Ground bad ka semifinal kaba ar kan long hapdeng ka Umphyrnai Presbyterian SS pyrshah ïa ka Shillong College Higher Secondary Education ha ka por 10:00 mynstep.
Ha kane ka sngi yn pynïalehkai semifinal ruh jong ki U-17 ki kynthei ha kaba ka 1st MLP B.N Secondary School kai aireng pyrshah ïa ka Ïewrynghep Secondary School ha ka por 11 baje mynstep bad ka Tbeh Jingshai Seconadary Scchool pyrshah ïa ka Umpohliew Jingtip HSS ha ka por 12:15 nohphai sngi.
Ïa ka jingïalehkai yn pynlong ha Madan Heh, Malai.
Shillong Jylliew, 30: U Director General of Police (DGP) ka Jylla u Dr.L.R Bishnoi ha ka janmiet sngi Palei u la hiar jurip ïa ka jaka ba la jia ka jingshah shoh pynmynsaw jong ki arngut ki samla pule na Kerela ha Jaïaw ha ka 24 tarik mynta u bnai.
Ïa u Dr.Bishnoi la synran lang da u Superintendent of Police (City) u Bah Vivek Syiem, u Superintendent of Police (Traffic) u Shailendra Bamaniya bad kiwei kiwei ki heh Pulit.
U DGP bad ki heh Pulit ki la sdang ïa ka jingjurip da kaba ïaidkjat naduh na Khyndailad bad ïai ter ter sha Lad Umsohsun bad leit rung ha Them Metor ha kaba ki la ïakren bad ki bar jylla kiba sah ha kane ka jaka.
Na Them Metor u DGP bad ka kynhun ki la jurip ïa ki jaka ha Motphran, ha Mission Coumpound bad ha Jaïaw bad nangne ki la ïaid kjat sa sha Mawkhar ban leit phai biang sha Khyndailad.
Kane ka jinghiar jurip jong u DGP ka la long hadien ka jingïakynduh bad ki lad pathai khubor kaba la long ha ophis treikam jong u.
“Ka jingwan jurip jong nga, ka dei da ka jingthmu ban ïakren bad ki nongshong shnong khnang ban sngewthuh ïa ka jingeh jong ki bad ban khmih bniah ïa ka jinglong jingman ha kaba ïadei bad ki bor pahara.
Lada i donkam, ngin nang pynkhlaiñ ïa ki bor pahara," ong u Dr LR Bishnoi haba ïakren bad u nongthoh khubor.
U la ïathuh ba u la ïakren bad ki riewpaidbah kiba shong dukan bad kiba shong basah ha Jaïaw ha kaba ki la pynpaw ïa ka jingsngewtynnad ïa ka jingdon jong ki bor pahara khnang ba ki riewshimkabu kin ym ïohlad ban thaw ïa kino kino ki jingklumar hapoh ka shnong ka thaw.
U Dr.Bishnoi u la ong ba kane ka jingjurip jong u kam dei eh tang ha kaba ïadei bad ka shongsuk shongsaiñ hynrei ka dei namarba u la ïohpdiang ruh ïa ka jingujor na ki paidbah halor ka jingjur shaba palat ka jingdon jong ki nongdih bad nongkhaii drok bad ïa ka jingdonkam ban wanrah ïa ka jingshngaiñ ha ki shnong ki thaw.
Haba kylli, u DGP u la ïathuh ba un sa lum ïa ka jingïalang bad ki Rangbah Shnong ban sngewthuh ïa ka jingeh kaba ki ïakynduh khnang ban ïoh ïa ka jingïatreilang bad ki bor pynïaid shnong.
“Nga kyntu ïa ki samla ba ki dei ban pynleit jingmut ïalade ha ka pule puthi ym ban ïadonkti ha kino kino ki kam be-aiñ bad lada ki mad ïa kino kino ki jingeh ki dei ban leit ïakynduh ïa ki heh Pulit ne ïa ki bor kiba dei khmih bad ngin sa pyrshang katba lah ban ai jingïarap ïa ki," ong u DGP.Shillong, Naitung 01 : Ka jingïaseng ïasyllok ki pastor jong ka KJP Synod Sepngi lyngba ka Organising Committee Charitable Football Friendly Match ka la pyntip ba kan sa pynlong ka jingïalehkai paralok hapdeng ki pastor bad ki ophisar sorkar ïa kaba la phiah ha la ki jong ki zone.
Ka jingthmu ban pynlong ïa jingïalehkai paralok ka long shi bynta ka jingrakhe ïa ka jingdap 100 snem jong ka Dr.H.Gordon Roberts Hospital ïa kaba yn plie pyrda ïa ka jingrakhe ha u Naiwieng mynta u snem kaban pynkut pat ha u Naiwieng 2023.
U Pastor JR Thabah uba dei u Secretary ka Committee haba pynbna ïa kane ha ka sngi Thohdieng ha Shillong Press Club u la ïathuh ba ka jingthmu ban pynlong ïa ka jingïalehkai paralok ka long ruh shi bynta ban pynmih pisa ban tei sa ïa kawei pat ka Robert Hospital kaba thymmai kaba don marjan bad kaba rim ïa kaba la ai kyrteng ka Dr.H.Gordon Roberts Hospital Annexe ïa kaba yn tei san mala nangta ban kyntiew kyrdan noh ïa ka school of Nursing sha ka College of Nursing.
U la ïathuh ba ïa ka jingïalehkai paralok yn sdang noh ha ka 6 tarik Naitung ha Nongstoiñ, ha Mawkyrwat Zone yn pynlong ha ka 23 tarik Nailar, ha Ri-Bhoi District yn pynlong ha Umroi ha ka 17 tarik Nailur, 26 tarik Nailur ha Mairang Zone ban sa pynlong ha Pyndemumïong, nangta ha Sohra bad khatduh yn pynlong ha Nongbah Shillong ha Madan Heh, Mawlai ha ka 22 tarik Risaw.
Ka Committee ka kyntu ïa ki ophisar ba kin wan ban ïashim bynta lang ha kine ki jingïalehkai parlok.
U la ong ruh ba ka committee ka la pynkhreh ruh ki donors card bad kyntu ruh ïa ki paidbah ban ïasnoh ktilang ban ïarap ïa ka hospital da kaba ïarap ban don bynta lang ha kane ka prokram.
U Bah KW Marbañiang uba dei u Administative Officer jong ka Roberts Hospital u la ïathuh ba ïa ka Dr.H.Gordon Roberts Hospital la plie paidbah ha ka 25 tarik Lber 1922 bad ha ka 25 tarik Lber 2022 ka la dap pura 100 snem hynrei ym shym la ïoh ban rakhe na ka daw ka jingpynthut jong ka khlam COVID-19 ïa kaba la rah noh ban plie pyrda ïa ka jingrakhe ha ka 4 tarik Naiwieng 2022.
“Ngi la dei ban rakhe ïa ka jingdap 100 snem ha 25 tarik Lber 2022 hynrei na ka jingdon jong ka khlam Covid na ka liang ka hospital governing board ryngkat ka jingmynjur lang jong ka KJP Sydon Sepngi ngi la pynkynriah noh ïa ka jingrakhe plie pyrda ha ka 4 tarik Naiwieng 2022 bad yn pynkut ha ka 3 tarik Naiwieng 2023.
".
Shillong, Naitung 01 : Ka Mawlai SC ka la lah ban khanglad ïa ki jingpyrshang thep kol ka Shillong Lajong FC ha ka jingïalehkai ïa ki minit ba dang sah da kaba pynliem da 1-0 ha ka jingïakhun ha ka sngi Thohdieng ha madan Third Ground jong ka lympung ïalehkai OC Blue Shillong Premier League, ïa kaba kine ki ar tylli ki team ki la ïalehkai ha ka 21 tarik Jylliew bad pyndep pat ha kane ka sngi Thohdieng.
Ha katei ka jingïalehkai la hap ban pynpep noh shwa hadien ba la ïaid 62 minit na ka daw ka jinglang um ka madan na ka jingther u ‘lapbah.
Ka Mawlai ka la mih madan da kaba lamkhmat lypa da 1 kol ïa kaba la thep da u Donborlang Nongkynrih ha ka jingïalehkai kaba la ïaid 30 minit.
Haba phai sha ka jingïalehkai ïa ki minit ba dang sah, ka Shillong Lajong ka la pynkhreh bha da ka thong ban pynphai ïa katei ka shi kol hynrei ka khlem lah ban thep kol.
Ka jingbym lah ban pynphai kol kadei ruh ba ka Mawlai SC ka la pynskhem bha ïa ka kut ban kyrda na ka jingshah pynphai kol.
Bad da ka jingïoh ban lamkhmat nyngkong ban thep kol, ka la ai mynsiem ban pyndep ïa ki minit ba dang sah sa kumba shiteng kynta eiei.
Ka Mawlai ka la ïoh tang kawei ka kabu ha ka minit ba 66 hadien ba u Donlad Diengdoh u la ïoh ban pyndei da ka khlieh ïa ka bol ba la shut lyngba ka free-kick hynrei ka la tam noh ïa u dieng kol.
Watla katta ruh, ka kynhun ka la ïakhun tyngeh khlem da shah pynphai kol bad ki la lah ban pynneh ïa kane ka rukom ïalehkai haduh kaba kut.
Lyngba kane ka jingjop, ka Mawlai haduh mynta ka la jop ha baroh laisien mih madan bad ka kamai 9 point.
Ka bat ruh ha ka kyrdan ba nyngkong na ka miej kheiñ point bad kadei ruh tang ma ka ka team kaba khlem pat shah thep kol kylliang.
Ka Lajong, ka don ha ka kyrdan ba hynñiew kaba dei ka kyrdan shah pynhiar kyrdan da kaba khur tang 1 point na ki laisien ïalehkai.
Mynta ka sngi Saitjaiñ ka jingïalehkai kan long hapdeng ka Malki SC pyrshah ïa ka Rangdajied United FC ha ka jingïalehkai kaba khatduh jong ka wat kaba lai kaban sdang ha ka por 4 baje janmiet.
Ym da don kam eh ban hikai ïa kiei kiei kiba sniew, hynrei ia kiei kiei kiba bha donkam ban da pynlut por bad durïap ban pynkhlaiñ ïa ki.
Ka jingim ba man la ka sngi jong ki briew ka long kaba eh ban pyrkhat bad katta katba nanghikai ïa kaba bha hynrei kaba sniew ka dang ïai ïoh jaka hi ha ka jingim.
Naduh ba dang rit ki kmie ki kpa katlah katïai ki ïai ban ïa ki khun jong ki ban im ïa ka jingim kaba bha bad ki pynlut bor pynlut sor ban pynïoh ïa la ki khun ia ki jinghikai kiba bha bad kiba lah ban kyntiew ïa ka jingim jong ki khnang ba kin long ki briew kiba bha ynda ha ba ki la san.
Wat ka Proverb ruh ka ong “hikai ïa u khynnah ha ka lynti kaba bha khnang ba ynda haba u la rangbah un ym kynriah noh na ka".
Hynrei ym lah ban len ba ïa ka jingsniew ym donkam ban hikai, pynban ka long kaba suk eh ban bud ïa ka.
Bun na ngi ngim da buh jingkynmaw eh ïa ki jingjia ha ka jingim jong ngi bad khamtam lei ïa kiei kiei kiba bha bun sien ngi klet noh ïa ki.
Lada don mano mano ba la leh bha ia ki 99 sien hynrei ki leh bakla tang 1 sien ngi kloi ban klet lut ïa ki jinglehbha baroh bad ngin niew pynban ba kitei ki jinglehbha ki dei tang ki buit phon ban ïoh pynsniew tang shi sien.
Lehse ki don shisha ki khep kiba kum kitei, bad kane ka jia hangno re hangno bad kane ka la long kawei na ki jingjia kiba pynduh jingkyrmen ia ka jingim jong ngi ki briew.
Ha kine ki sngi ngi ïohi ba ka long shisha kumta bad kiba bun ki peit bad kham bat pynban ïa ka jingbakla ne ka jingduna jong kiwei bad kane ka pynlong ïa kiba bun ban duh noh ïa ki jingmyntoi kiba kham bha bun shah bad ia ki jingisih bad jingiabein iwei ia iwei pat.
Kawei ka jingduhnong jong ka pateng bynriew ka long haba ngi ïa peit bad ïathew palat ïa ka jingbakla ne ka jingbymbiang jong kiwei.
Kane ha ka jaka ba kan wanrah ïa ka jingïatei bad jingmyntoi ka wanrah pynban ïa ka jingjot jingpra ha ka long iing longsem bad ruh ha ka imlang sahlang.
Kum kine ki kam ki dang ïai jia wat ki jaka ba la ñiew ba kyntang bad ba kynja mynsiem ruh kumjuh ruh ha ki jaka ba la sah da ki briew kiba la nang la stad bad kiba la shai ruh, katno tam lei ha ki jaka kiba ka bor pyrkhat jong ki briew kam pat kot bad kiba dang im ha ka jingdum jong ka jingim.
Kawei na ka jingeh kaba long ka daw ba kongsan jong kane ka dei ka rukom pyrkhat jong ngi shaphang kiwei bad ba ngi ñiew ïa lade ba ngi kham bha ban ïa kiwei.
Ha ka jingshisha ki briew kiba stad ki kham sngewthuh bad ki kham sngemphang shibun ban ïa kiwei, hynrei katba nangstad ki don bun ki khep ba imat ki briew ki nang sarong bad nangbieit bad ki kut beit ha ka jingkwah ban pynbor ba ki khambha ïa kiwei.
Ha ka jingshisha ka jinghikai babha ka hikai ba kumno ngi dei ban ñiew ia kiwei pat ki kham bha ban ia ngi khnang ba kin lah ban khring ia ki sha lynti jong ka jingbha.
Ka jingñiew ïa kiwei ba ki khambha kam dei eh ba ngi pyndem noh ha ki hynrei kane ka ai lad ba ngin lah ban nangrung kham shapoh jong ka jingïatei bad wanrah ïa ka jingïasngewjan iwei ïa iwei pat.
Kat kum ka bor pyrkhat paidbah hi ym don kiba kwah ban pyntroiñ ïa kano kano ka jingpyrkhat babha ban tei ïa ka lawei jong ka ri bad ka Jaidbynriew hynrei kane ka long kaba eh ban pyntreikam ha ka jingim kaba man la ka sngi.
Hynrei kawei na ki ktien phira kaba ju ong ‘to leh ha kiwei kumba phi kwah ba kiwei kin leh ïaphi’ ka long kaba donkam ban kynmaw khnang ba ngin long ki briew kiba pyrkhat jngai shuwa ba kin shim ïa ka rai pyrshah ïano ïano khnang ba kin poi sha ka jingthmu kaba bha da kaba siew kylliang da kaba bha ïa kaba sniew bad dei kane keiñ ka nongrim kaba ngin lah ban ïatei iwei ïa iwei pat.
Namar la ïohi ba ha kine ki sngi ka pyrkhat pyrdaiñ hapdeng ki briew ka khim bha bad kim pyrkhat than eh ïa kiwei hynrei tang ban pynkiew skong beit ïalade.
Kumta wat la ka jingsniew ka kham khring, hynrei ym dei ban ailad ïa ka bad dei ban tem ïa ka da ka jingbha.
Lada shi sien ka jingpynphai kylla da kaba bha ia kaba sniew i kumba ka phiel, hynrei khlem pep ha kawe ki ka sngi ka jingbha kan jop beit ïa kaba sniew bad kane kan wanrah ïa ka jingkylla ha ka jingim jong ngi bad ruh ha ka imlang sahlang baroh kawei.
Ka jingjur lane jingkiew lane jingduna palat ka Cholesterol ka don jingktah ïa ka jingkhiah u klongsnam bad ïa ka jingtuid jylli ka snam ha ki thied snam.
Ka jingduna bad kiew palat ka Cholestrol ka pynsuki bad khanglad ïa ka jingïaid beit ka snam ha ki theid snam bad ka ïalam sha ka jinglang ki thied snam.
Ka jingduna bad jingbun palat ka Cholesterol ka lah ban buh jingma ïa ka koit ka khiah u klongsnam bad ka wallam ka jingkhanglad ïa ka jingtuid jylli ka snam ha ki thiedsnam bad khanglad ïa ka jingtreikam ki thiedsnam haka met, ka khanglad ïa ka tuid bha ka snam bad pyntlorbor ïa u klongsnam, ka bor kynshait ne tuid ka snam sha ki kynta jong ka met.
Namarkata, ka jingjur palat bad jingduna ka Cholesterol ka don jingïadei bad ka jingma ka jingkhiah klongsnam bad ki thied snam.
Ki jingbam batei bad ka rukom im kaba tei ïa ka koit ka khiah ki dei kiba lah ban ïarap halor ka jingpynbiang halor ka jingdon ka Cholesterol ha ka met.
Ka jingkilan met manla ka por ka dei kaba lah ban pynbiang ka jingdon ka Cholesterol.
Ka jingkynthup bun ka fibre ha ki jingbam ka dei kaba kongsan ka jingmyntoi ha ka liang ka koit ka khiah na bynta u klongsnam bad ki thied snam da ka jingpynbiang ban don ka Cholesterol.
Ka jingkhiah u klongsnam ka dei ban don ïa ka Cholesterol ba kynthup ki jingbam ba bun ka fibre kum ki jhur.
Ka Omega-3 fatty acid ka dei kawei pat kaba ai jingmyntoi bad jingkhiah klongsnam.
Ka Omega-3 kam ktah satia halor ka jingdon ka Cholesterol hynrei ka kyntiew bad aibor ïa ka jingkhlaiñ u klongsnam.
Ki jait jingbam ba bun bha ka Omega-3, ki kynthup ka dohkha, ki shyieng symbai bad walnut.
Ki don ki jait dawai kynbat kiba donkan bad ba kongsan ka jingdon ka Colesterol kiba ngi ju pyndonkam ruh ha kaba shet jingshet ha ka liang ka koit ka khiah kum u shynrai, syieng bad rynsun, kine ki lah ban tehlakam halor ka jingkiew lane jingbun ka Cholesterol.
U rynsun, ki jhur jyrngam ba dang lung kiba bam im, ki pudina ki long napdeng ki jait jhur kynbat kiba lah ban tehlakam halor ka jingbun ka Cholesterol ha ka met.
Mawkyrwat, Naitung 01: Ka jingïalehkai Semi Final jong ka lympung kynjatbol ba la tip kum ka South West Khasi Hills District Level Inter-School Subroto Mukharjee Cup Football Tournament 2022 kan long ha ka 5 tarik u Naitung, 2022 ha madan Artificial Turf, MDSA, South West Khasi Hills District, Mawkyrwat ha kaba ki don saw tylli ki kynhun ki ban sa mih madan ban ïa khun ban ïoh rung sha ka Final.
Haba phai ha ka jingïakhun ha ka Quarter Final kaba la long ha madan Pyndenïewlyngdoh, Nonglang mynta ka sngi ka Rodphod Secondary School ka la jop da 4 – 3 kol ïa ka Rangthong Higher Secondary School lyngba ka Tie Breaker.
Ka Mawjaraiñ Presbyterian Secondary School pat ka la jop da 5 – 2 kol ïa ka Lyngdoh Wanniang Secondary School, Marshillong ha kaba ïa ki kol la thep da u Baiohbok Thyrniang (21 minit), u Pynshaitbor Snaitang (26 minit), u Kyrshanborlang Khardewsaw (31 minit, u Wankordorlang Nongsiej (39 minit) bad na u Shainingwell Iawphniaw (60 minit).
Nangta, ka Jingïaseng Kynthei Mawkyrwat Presbytery Higher Secondary School, Mawkyrwat ka la jop ha ka Tie Breaker da 4 – 3 kol pyrshah ïa ka Kerlin’s Secondary School bad ka Balang Mawlangwir Higher Secondary School pat ka la jop pyrshah ïa ka Horirai Memorial Higher Secondary School, Photjaud-Rangthong da 3 – 0 kol.
Kumta ki saw kynhun kiba la rung sha ka Semi Final ha ka South West Khasi Hills District Level Inter-School Subroto Mukharjee Cup Football Tournament 2022 ki long ka Rodphod Secondary School, ka Mawjaraiñ Presbyterian Secondary School, ka Jingïaseng Kynthei Mawkyrwat Presbytery Higher Secondary School, Mawkyrwat bad ka Balang Mawlangwir Higher Secondary School.
Nongstoiñ, Naitung 1: Ka Hynnñiewtrep Youths Council Mawshynrut Circle ka pynpaw ka jingkmen bad ai khublei ïa u P.D.Sangma ba dei u Incharge Deputy Commissioner jong ka West khasi Hills District, u ba la kloi ba shimkhia ïa ka jingujor jong ka seng da kaba ai jingthoh sha ki tnad Sorkar, ha kaba ïa dei bad ka jingbym wan tista ki nongtreikam Sorkar ha ki tnad sorkar bapher bapher ha Mawshynrut, ha kaba kum ka Seng ka la lap ha kine ki bnai, ba bun kim juh wan poi trei, khamtam ha ka sngi nyngkong bad sngi thohdieng.
Ka Seng kan nang peitngor bad lada ka lap ïa ka jingbym shimkhia ka jingbym wan tista ki nongtrei sorkar, kam banse ban khang tala noh ïa kata ka office ka bym ai jingshakri kaba bha ïa ka thaiñ, pynkut ka kyrwoh na u President bad General Secretary Hynñiewtrep Youths Council Mawshynrut Circle.
Nongstoiñ, Naitung, 01: Ka bym trei pyndep jong u kontraktor ïa ka surok na Mawdiang – Mawkyllon, kaba ka jingjngai ka long tang kumba ar kilomitar shiteng, ka la pynlong ïa ki nongïalam jong ka Synjuk Nongsynshar Shnong Nongtrai Sepngi ba kin diaw mynsiem haduh katta katta bad ban kynthoh laiphew jait.
U bah Birbor Riangtem nongïalam ka Synjuk haba ïakren bad u nongthoh khubor mynta ka sngi, u la ong ba naduh ba ka sorkar ka la ai jingtrei ha uwei u kontraktor ba un pynbha bad siang rong ïa katei ka surok, ki paitbah ka thaiñ ki la kmen shi katdei.
Hynrei kaba pynlyngngoh ka long ba ka jingai jingtrei jong ka sorkar ïa utei u kontraktor, ka la long pynban kum kaba shu ai da ka jingbym banse, namar imat ym don kontraktor satia hapoh ka jylla.
U la ong ba namar ka jingjur palat u slap ha kine ki taïew ba la dep bad ka jingbym long shuh ban ïaid.
Kumta ka synjuk ka la pynbna paitbah ba ha ka sngi saitjaiñ 2 tarik Naitung, kin ïamih paitbah ban maramot ïa katei ka surok tang ba ki Mahindra pickup kin ym sahkut haba leit buh ïa ki mar bam shaduh Langdongdai.
U bah Riangtem u la pynkynmaw ruh ba ha kaba ïadei bad ka jingpynsahteng jong u kontraktor ban pyntrei ïa katei ka surok, kat haduh ba na ka liang ki riew rangbah ka thaiñ ki la leit ban ïakynduh ïa u Executive Engineer jong ka PWD bad ki la ai da ka jingthoh.
Nangta ïa u SDO bad ki la leit ban ïakynduh ruh ïa u Deputy Commissioner ban ïakren halor katei ka surok, hynrei ka jingleit ïakynduh jong ki ïa kitei ki heh sorkar, ka khlem seisoh.
La ïathuh ba dang ha ki bnai ba la dep ki la leit ban ïakynduh ruh ïa u Empowers Officer SRRDA, PMGSY ha Shillong bad la ai ruh da ka jingthoh halor ka jingpynsahteng jong u kontraktor ïa katei ka jingtrei, khnang ba un bthah ïa u ba un pyndep noh ha suwa ban kut ka por ba la buh da ka sorkar.
Nalor kata ki la kynthoh ruh ba imat ba u bah Prestone Tynsong Symbud Myntri Rangbah, u ba bat ruh ïa ka tnad PWD u don ka jingïadei bad utei u kontraktor, lymda kumta un ym nud ban pynsahteng ïa ka jingtrei haduh mynta.
La ong ba ka sorkar ka la dei ban da bishar bniah ïa ki kontraktor shuwa ba kan ai jingtrei, namar lada kan shu ai thurmur kat ia ki kontraktor kiba shu kwah ban ïoh jingtrei hynrei kim don pisa ban ai ïa ki nongbylla kam don jimgut satia.
La ong ba lada u kontraktor um lah ban trei pyndep ïa katei ka surok hapoh u bnai Ïaïong, na ka liang ka synjuk kim banse ban mih madan ban pynlong da ka jingïakhih lane ban leit sha ka Ïingbishar, ban dawa ïa ka hok ba ki dei ban ïoh kat kumba ka sorkar ka la dep mang pisa na ka bynta ban pynbha ïa ka surok.
Nongstoiñ, Naitung, 01: Ka seng UHM West Khasi Hills, ka la ther ïa u MLA Nongstoiñ u ba la shu sngap mynthi khlem pynpaw ei ei halor ka rukom sïang rong tang dep ïa ka surok Nongstoiñ-Sohpian.
Ka seng ka pynpaw ba ha ka jingshisha na ka liang u MLA u la dei ban da tuklar tyngeh ïa kane ka jingleh tang dep u Contractor.
Hynrei, lyngngoh ba u khlem kren shikyntien ruh lane khlem leit wat ban jurip ïa ka jinglong jingman jong kane ka surok, kaba kumba long mynta la don bun jaka ba ka la sdang pra pynban.
Ka jingkular jong u ha ki snem mynshwa ban siang da ka Intermediate lane ka dei tang ka jingkular thok, ong ki nongïalam ka seng bad bynrap ruh kumba long mynta kane ka surok ka long tang ka surok baranda ïing jong ki heh saipan, ym da ka surok ba paka ba ki nongleit iew ne ki paidbah ki khmih lynti.
Kumba long mynta tang ban ïa pass ruh para kali rit ruh hap ban ieng kawei hadien kawei.
Ka long ka jingbam sap ba shyrkhei bad kito kiba bam ei ïa ka bhah jong kiba long shida bad ïa ka jingroi jingpar ïa ka dong ka thaiñ jong ka West Khasi Hills, kin sa ïoh hi ïa la ka bainong, ong ki nongïalam ka seng.
Hato na ka liang u MLA bad ki Minister ka sorkar MDA ki shu hun beit kumne, ne hato ki la ïa don bynta lang ha kaba pynlong ïa kane ka surok kumne kumba ka long.
Ka seng kan ym salia kum ïa une u ba wan kamai spah na kane ka District jong ka West Khasi Hills bad u bym sngap ïano ïano, ong ka kyrwohNgi dei ban leh da ka kam kum ïa kine ki briew bad ki paidbah ki dei ban ieng tylli kawei ban pyrshah ïa kane ka jingleh jong ki riew bam sap, pynkut ka kyrwoh na u President UHM West Khasi Hills Bah Moon Nongrem.
Nongstoiñ, Naitung 1: Watla ka sorkar ka la shimkhia ha kaba ïadei bad ka kam ri dohkha hapoh ka jylla, hynrei na ka liang ki paidbah jong ka West Khasi Hills kim sngew hun satia, namar ka jingshimkhia jong ka sorkar ka dei tang na ka bynta jong kito kiba don pung dohkha, katba na ka bynta kito ki bym don pung pat kim ïoh jingmyntoi satia.
Kumta na ka bynta ban pynsngewbha bad pynsngew tynnad ïa ki paidbah, ka Nonglang Pungsier Angler Association (NPAA) ka synjuk jong ki rawon ha katei ka thaiñ kaba la sumar bad pahara ïa katei ka wah la khatsan snem tam, ka kyrpad ïa ka sorkar lyngba ka tnad ri donkha, ba kan thaw ki lad ki lynti ban pynïoh ïa ki symbai dohkha kiba thymmai ban pynroi ha katei ka wah, namar haduh mynta ha katei ka wah don tang ki khasaw (Maseer).
U bah Pynbiang Shylla uwei na ki nongïalam ba hakhmat ka synjuk, u la ong ba ki nongshong shnong na kylleng ki jaka hapoh ka District ki la ong ba ha kine ki snem la jan, uwei pa uwei u shynrang briew naduh ki khynnah samla haduh ki rangbah jong kawei pa kawei ka shnong ki dei kiba smat bha ban leit khwai dohkha la ka dei ha ki pung ne ha ki wah.
U la ong ruh ba ka don pat ka jingïapher namar ba haba ki leit khwai ha ki pung namar ki hap ban siew da ka pisa sha ki trai pung.
Haba kylli pat katno ki ju siew pisa sha ki trai pung, ki ïathuh ba don kiba shim shispah tyngka shi sngi lada ki ïoh dohkha ne kim ioh ruh don pat kiba shim ar spah haduh laispah tyngka shi sngi lada ïoh ne ym ïoh.
Nalorkata ki la ïathuh ruh ba ka jingleit khwai jong ki ha ki pung ka pyn buhkhoh bha lada ym dait dohkha namar shisien ba la leit khwai ki trai kim shah lada ym siew pisa.
Ki la ïathuh ba kiba smat ban leit khwai sha ki wah u la ong ba ki briew kiba smat ban leit khwai sha ki wah ki dei kiba ieit bha ïa ka mariang bad ka jingitynnad jong ka bad lada ki ïoh dohkha ne kim ïoh ruh ki pynlut por ha ki wah namar kadei ka jingmlien ka jong ki.
Nalorkata u la ong ba na ka bynta ban pynneh bad ïada ïa ki doh um ha ka wah Tyrsung ki dkhot ka NPAA naduh u bnai Nohprah haduh u bnai Jymmang ki ju pahara ïa katei ka wah, khnang ba ki riew shim kabu ban siat bom, khang jar bad wieh da ki dawai bih kin ym ïoh lad ban pynjot.
Khliehriat Naitung 1: Ha ka jingïalang ba la pynlong ha Khliehriat West Community Hall myn ha ka 29 tarik u jylliew 2022, u CEM jong ka Jaiñtia Hills Autonomous District Council, u bah Lasky Rymbai, u la pyllait paidbah ïa ka skim Payment for Eco-System Services (PES), ha kaba kane ka dei ka skim kaba kyrpang ban pynneh pynsah ïa ki khlaw ki btap.
U la onh ba hadien ba ki la dep pynjot pynpra ïa ki khlaw donkam ban pynbha pat ha kaba ki dei ban thung ki dieng, ki siej “Lda phi ki paidbah phim don ka jingsngew trai ym don ba lah ban pynbha pynmiat pat, kane ka dang dei ka por kaba biang, to ngin long ka jingkmen ïa ka lawei kaban wan" ong u bah L.Rymbai.
U la kyntu ruh ïa ki trai khlaw ba kin register sha tnat khlaw, namar ki don ka lad ban ïarap namar ha JHADC la ju register ïa ki khlaw, u la pynshlur ban pynneh pynsah ïa ki khlaw khnang ban ïada na ki jingpang ba bunjait bad donkam ban pynneh pynsah ïa ki khlaw ki ban pynmih ïa ka lyer kaba khuid.
U kyntu ïa ki kmie ki kpa ba kin sngewbha ban tehlakam ïa ki khun ba kim dei ban mlien ha kaba thang pathar ïa ki khlaw ki btap, u la ong ruh napdeng ki lai tylli ki District Council kiba don hapoh ka jylla dei tang ka JHADC kaba dang leh ban pyndep ïa ka Forest Policy, lyngba ka jingkit khlieh ka EC jong ka JHADC ha kane ki policy ki don shibun ki kyndon ban ïada ïa ki khlaw ki btap, ki don ki Community Forest, don ki khlaw Lyngdoh, ki khlaw niam, ki khlaw shimet, ki khlaw shnong “Lada ngi kum ki nong shongshnong jong ka ri lum Jaiñtia lada ngi lah shisha ban bud ïa ki aiñ ki kyndon kiba katkum kane ka policy nga ngeit ba ha kawei ka sngi ngin iohi biang ïa ki khlaw kiba jyrngam, ngin ioh ïa ki jingdonkam kiba long ka jingmyntoi na ka mariang, kaba dei ruh na ka bynta ka koit ka khiah, ngi iohi ba ki don ki Agency bapher bapher kiba la wan ban iarap ban ïa kit ïa tynrong lem ban pynbha ïa ki khlaw ki btap kiba don ha ka ri Jaiñtia, ka la don ruh ka mang tyngka kaba haduh T1600 klur tyngka ba la bei tyngka da kawei ka Agency ba la tip kum ka JAIKA" ngi la dep iakren bad ki heh sorkar bad ong ba ka Jaiñtia ka dei ban ioh bun ka bhah na ka JAIKA, namar ha Garo ïa ki khlaw la peit da ki Nokma, ha Khasi la peit da ki Syiem katba ha ri lum Jaiñtia la peit da ka JHADC.Ha kajuh ka por u CEM-JHADC u la kyntu bad pynshlur ïa ki paidbah ba kin wan sha khmat ban shim ïa kane ka kabu ban shim ïa kane ka skim PES khnang ban dup ka lad ban pynneh pynsah ïa ki khlaw ki btap.
Kiba la ai jingkren ha ka jingialang ki kynthup ruh u Range Forest Officer Wildlife, Jowai, u bah Shanbor Law bad kiwei kiwei.
Kumjuh ruh, ka ophis jong u Deputy Commissioner ka East Jaiñtia Hills District ka la pynbna bad pynllait paidbah lyngba ka youtube ïa ka skim ba kyrpang, ka Payment for Eco-System Services (PES), kane ka skim ka long kyrpang na ka bynta ban pynneh pynsah ïa ki khlaw ki btap bad ka jingai jingiarap kan long da ka khung pisa na ka bynta ki trai jaka kiba don ka khlaw kaba heh 5 hecter shaneng bad ka jingai jingiarap kan long ha baroh ki san smen kynthih bad ki trai khlaw ki hap ban shim ka jingkitkhlieh ban pynneh ïa ki khlaw haduh lai phew snem kynthih.
La pynshai ruh ba kane ka skim ka long ban iarap ïa ki nongshongshnong, ïa ki kur ki jait, ïa ki shnong ki thaw kiba don ïaka jingkit khlieh ha kaba pynneh pynsah bad ri bad sumar ïa ki khlaw ki btap ha ki shnong ki thaw, ki lah ban dei ki khlaw shnong ne ki khlaw kur ne ki khlaw kyntang lane ki khlaw shimet kam pher bad ka jinglong trai jongki kan neh kumjuh hi.
Kane ka skim ka pynshlur ruh ïa ki nongshongshnong ba kin thung ïa ki dieng ki siej, ban pynneh pynsah ïa ki khlaw bad kiba lah ban shim ïa kane ka skim ki dei kito kiba don ïa ki khlaw kiba heh kumba 5 hecter sheneng bad lada don kito ki duna ïa kane ka 5 hecter ruh kam pher ha kaba ki lah ban wad paralok bad kito kiba don jaka khlaw kiba mar jan khnang ban pynpoi ïa ka jingheh ka jaka kumba 5 hecter na ka bynta ban ioh ïa kane ka lad jingiarap na ka sorkar, Kane ka skim ka ai jingiarap da ka song pisa kaba T.8000 hajar tyngka shi snem na ka bynta ka shi hecter ka jaka, ka ban kot haduh T 40000 hajar shi snem na ka bynta ka san hecter bad kane ka jing ai jingiarap kan long haduh san snem kynthih, nalor kane ki dang don shuh shuh ki lad jingiarap kiba lah ban ioh ki jingtip kiba kham bniah na ka tnat treikam jong ka Basin Khliehriat.
Lada dei ba ki nong aplai ki dei da ka kynhun, ki lah ban ai kyrteng ha uno uno u dkhot jong ka kata ka kynhun ha ryngkat bad ka Bank Account jong u.
Donkam ruh ba ki nongshong shnong kin sngewthuh katkum ka kyndon ba ïa kane ka pisa donkam ban pynskhem shwa ïa u pud u sam jong ka jaka khlaw khnang ban ïada na ka jingshah thang pathar ki khlaw, ïa ka pisa kaba tam ki lah ban pyndonkam katkum ka jingsngew donkam ki trai khlaw, kane kan nym ktah eiei ïa ka jing long trai ïa ki jaka puta, la kyntu ïa ki nongshong shnong ba kim dei ban artatien ban wan shakhmat ban ioh ïa kane ka kabu ka ban long ka jingioh jingmyntoi na kane ka skim.
Ki kyndon kiba don hapoh kane ka skim ki long ba hapoh kane ka skim yn shah bad ailad ïa ki briew ba kin leit thoh dieng ha kaba pyndonkam ha ka shet ka tiew, ki lah ban leit tongum tangba ym dei ban shna eiei ha kane ka jaka khlaw, ym shah ban rep ban riang, ym shah ban rep syrti bad ym shah ban tih ïa kino kino ki mar poh khyndew na ka khlaw, kane ka lad jingiarap ka dei kaba la mang na ka bynta san snem tangba ki hap ban shim ka jingkitkhlieh haduh lai phew snem.
Kino kino kiba don jingmut ba aplai ki dei ban pynbiang noh ïa ki kot ki sla bad leit buh ïa ki form ha ka ophis Basin kaba don ha Khliehriat hajan ka ophis u Deputy Commissioner bad ki lah ruh ban pynpoi ïa ki kot ki sla sha ka ophis jong u BDO bad dei ban pynbiang noh hapoh une u bnai naitung 2022, na ka bynta ki jingpynshai kiba kham bniah ki lah ban phone ha u number 8837352834.
Ka don ruh sa kawei ka lad jingiarap bad kata ka long ba lada ki trai khlaw ki leit ban register kyrteng sa ha ka tnat khlaw ban pynlong kum kum ki Community Reserve ban pynneh pynsah ïa ki khlaw, ki trai khlaw kin ioh jingiarap sa T 5000 (san hajar tyngka) man la u snem.
Kawei ruh ka jingiarap ki trai khlaw kin ioh, kan long T2000 (ar hajar tyngka) man la u snem, kata lada ki trai khlaw ki register bad ka tnat Wildlife, kata lada ki khlaw ki dei kiba rben, lada ki bor shnong ki iathuh ba ki dei kum ki khlaw kyntang, ne don ki jingkieng jri lane ki jaka kiba ju iaid lynti ki mrad.
Mawkyrwat, Naitung, 01: Ka Deputy Commissioner jong ka South West Khasi Hills District, kong C.Kharkongngor, IAS, ka la plie ïa ka Payment for Eco-System Services (PES) Scheme ha South West Khasi Hills District ha ka 29 tarik u Jylliew, 2022 ha Multipurpose Hall kaba don ha phyllaw jong ka DC Office ha Mawkyrwat.
Ïa kane ka prokram la pynlong da ka ophis jong u District Project Management Unit (DPMU), South West Khasi Hills District ha ka jingïadonlang ki nongtrei jong ka Soil & Water Conservation Department bad ka Forest Department jong ka South West Khasi Hills District ha kaba la wan ïashimbynta da ki Myntri shnong, ki Secretary shnong, ki VCF’s, bad ki GV jong ka distrik.
Haba kren ha ka jingïalang ka kong C.Kharkongngor, IAS ka la pynpaw ba kane ka long kawei na ki prokram ba kyrpang namar la ïoh ban plie ïa ka Payment for Eco-System Services (PES) Scheme jong u snem 2022 ka ban long ka jingïarap na ka bynta ki paidbah nongshong shnong ha kaba ïa dei bad ki lad kumno ban pynneh pynsah ïa ki khlaw ki btab.
Ka la ong ruh ba lyngba kane ka prokram ka long kawei na ki bynta ban kyrsiew thiah ruh ïa ki paidbah ba kim dei ban pom pathar ïa ki dieng ki siej kumba long mynta ha ki nongbah ne ki jaka sor ka jingkylla ka suiñ bneng ka jur bha namar ka jingshit ka la nangkiew kumta katba dang biang ka por dei ban ïa tyngkai ïa ki dieng ki siej khnang ba kan nym long ka jingjaboh ïa ka lyer.
“Ban pynneh pynsah ïa ka mariang bad ka sawdong sawkun kam dei ka jingkitkhlieh tang jong uwei ne ar ngut ne tang jong ka sorkar hynrei ka dei lang jong baroh ki nongshong shnong", ong ka kong C.Kharkongngor.
Ka la ong ruh ba bunsien la lap ba na ka daw ka jingduna ki dieng ki siej ka don ruh ka jingkyrduh ruh ïa ka umbam umdih bad ki kynja ba im ruh ki duna bha ha kito ki jaka.
Kumta donkam ban thung ïa ki dieng ki siej ha ki jaka ba la sor bad ha nongkyndong khnang ba kan lah ban pynneh pynsah ïa ki um, ki kynja ba im bad kan long ruh kaba donkam tam ïa ki briew bad ïa baroh ki kynja ba im ha kane ka sla pyrthei.
Namarkata, ka la ong ruh ba balei la plie ïa kane ka skhim, ka daw ka long ban pynsngewthuh halor ka jingdonkam ban pynneh pynsah ïa ki khlaw ki btab lyngba ka jingïarap ne ïatreilang jong ki paidbah nongshong ryngkat bad ki bor sorkar, namar lyngba kane ka skhim kin sa ïoh shibun ki jingmyntoi lada kum ki paidbah kin pyndonkam ha ka rukom kaba dei.
“Haba la ai ïa ki lad jingïarap ha ki kiba dei ban ïoh na ka liang ka sorkar lyngba ki ophis ba la pynkhamti ruh kim sa nongpeit pyrman ïa kita bad lada lap ba kita ki nongshim kim treikam ei ei, yn shim noh ïa kata kaba la ai ruh", ong ka Deputy Commissioner.
Ha kajuh ka por ka la ai jingmut ruh kumno ban aplai ne ban pynpoi ïa ki kot donkam na ka bynta kane ka skhim, da kaba kim leit sha ka ophis jong ka CLLMP bad kumjuh ruh ha ophis jong ka BASIN khnang ba ïoh ruh ki jingtip ba kham bniah.
Namarkata, ka la kyntu ïa baroh ki nongïashimbynta ban wan shakhmat ban shim ïa kane ka skhim kaba donkam na ka bynta ban pynneh pynsah ïa ka mei mariang bad ki sawdong sawkun bad ïa ki khlaw ki btap bad ha kajuh ka por ka la wer ïa ki ban shimbynta ha ka session kaba kin buh ïa la ki jong ki jingkylli ha khmat khnang ba kin dup tip bad sngewthuh khambha shaphang kane ka skhim na ka bynta ka jingbit jingbiang bad ka jingmyntoi jong ki hi.
U bah Kegitar Lyngdoh Lyngkhoi, Assistant Manager ka M&E, CLLMP u la ai ïa ka jingbatai kaba bniah halor kane ka PES skhim.
Ki nongïashimbynta ki la ïashimbynta shitrhem ha ka jingïaphylliew jingmut bad ruh bun ki jingkylli bad kane ka la ïarap shibun ban ïoh jingmut bad ki jingbatai shai na ka DPMU Team da ka jingïarap ki nongtrei jong ka tnat Forest bad ka Soil & Water Conservation ha kaba kane ka prokram ka la long kaba jop.
Nongpoh, Naitung 01: Kum ka jingpynkhlaiñ ïa ka party na ka bynta ka election MLA jong u snem 2023 hapoh ka jylla bad hadien ruh ba la dep ruh ban pynbna ïa u kyrtong ba pura na ka Mawhati Constituency, ïa u Dr.Evarist Myrsing, ka party BJP ka la pynskhem ruh ïa u nongïalam ba rangbah ha katei ka Constituency da kaba ka la thung ïa u Bah Shanborlang Rympei kum u President ka BJP Mawhati Mandal ba un ïalam ïa ka party bad ruh ban dang pynkhlaiñ ïa ka party na ka bynta ka jingjop u kyrtong ba la pynbna da ka party BJP ha Mawhati Constiteuncy.
Kum ban pynkynmaw, ka Party BJP dang shen ka la pynlong ïa ka jingïalang ha ka Shnong Tyrso ba la wan shim bynta naduh u Bah Earnest Mawrie kum u State President bad u Bah Sanbor Shulai, myntri sorkar na ka Party BJP ki la pynbna paidbah ïa u Dr.Evarist Myrsing kum u kyrtong ka BJP na Mawhati Constituency bad dei hadien ba la pynban ïa u kyrtong ka party BJP ka la thung mynta sa ïa u President ka Mawhati Mandal na ka bynta ban dang pynkhlaiñ ïa ka party.
Kumba la paw ha kine ki sngi, u Dr.Evarist Myrsing kum u kyrtong ka BJP na Mawhati Constituency wat la kiba bun ki ïa kren pyrshah ïa ka party BJP, hynrei halor ki nongrim utei u samla kiba bun ki riew rangbah bad ki paidbah ki la wan ban ai ka jingkyrshan bad kane ka jingwan kyrshan ki riew rangbah bad ki paidbah ka la ai mynsie ïa une u samla ba un dang trei shitom na ka bynta ka jingjop na Mawhati Constituency.
Ïa Bah Shaborlang Rympei la thung ïa u kum u President ka BJP Mawhati Mandal ha ka 29 tarik u Jylliew 2022 da u President ka State BJP, u Bah Earnest Mawrie bad la pynkup bor ruh ïa u ban un shim ïa ka lyngkor katkum ki riti treikam ka party BJP.Na ka liang u Bah Shanborlang Rympei kum u President ka BJP Mawhati Mandal, u la pynpaw ka jingkmen ba ka party ka la ibit ïa u ban shim ïa kane ka lyngkor nongïalam hapoh katei ka Constiteuncy bad kum u President ka BJP hapoh katei ka Constituency u pan ka jingkyrshan na ki para nongïalam bad ki nongkyrshan ka BJP ba kin ai ka jingïatrei lang bad ka thong hi ka long ban pynjop don burom u kyrtong ka BJP na ka bynta ki jingkylla hapoh ka Mawhati Constituency kaba dei kawei na ka Constituency kaba dang shadien hapoh ka jylla.
Nongpoh, Naitung 01: Ka LC Woodland Dhaba lem bad ka Jiva Restaurant ryngkat ka jingïatreilang bad ki bor jong ka National Highway Authority of India (NHAI) mynta ka sngi kila thung kumba 1200 tylli ki tynrai dieng ha shilynter u surok National Highway naduh Mawdiangum ter ter shaduh Umlyngkdait da ka jingangnud ban pynjyrngam ïaka mei mariang bad kumjuh ruh ban pynitynnad ïa u surok bah haka thaiñ Nongpoh.
Ïa katei ka sienjam bala shim da ka Woodland Dhaba bad ka Jiva Restaurant la wan ruh ban ai jingkyrshan lang da ka Dorbar Shnong jong ka Mawdiangum, Umlyngkdait bad la sakhi ruh da ka jingdonlang naduh ki trai kitei ki restaurant ba kynthup ïa u Bah Joe Nongrum bad u Jiwat Vaswani, Bah Rexon Warjri Rangbah Shnong ka Mawdiangum, Bah N Makdoh Rangbah Shnong Umlyngkdait bad ki nongmihkhmat naka NHAI.Haba kren sha ki nongthoh khubor naka liang u Bah Joe Nongrum trai ka Woodland Dhaba bad u Jiwat Vaswani trai ka Jiva Restaurant kila pynpaw ka jingangnud jong ki ban thung dieng ha katei ka sngi ha shilynter jong u surok ka long ban pynjyrngam ïaka mei mariang bad kumjuh ruh ban pynitynnad ïaka sor Nongpoh.
U la ong ruh ba ka jingpynneh pynsah ïaka mei mariang ka long kaba kongsan ban long ruh ka nuksa sha ki paidbah ba ki dei ban shim ka jingkitkhlieh ban pynneh pynsah ïaka mei mariang ban ïada ïaki mrad ki mreng kumba la donkam shisha ban sumar ïaka mei mariang kaba la sdang ban syllen lut naka jingdusmon ki paidbah.
Naka liang ki nongïalam shnong jong ka shnong Mawdiang um bad Umlyngkdait kila ai ka jingïaroh bad pynpaw ka jingsngewkmen kaba khraw halor ka sienjam bala shim da kitei ki 2 tylli ki restaurant haka thaiñ Nongpoh kiba don ka mynsiem ba sngewkhia ban ïada ïaka mei mariang bad kumjuh ruh ban pynitynnad ïaka sor Nongpoh lyngba ka jingdon jong ki dieng harud surok bah.
Khliehriat Naitung 1: Ka Jaiñtia Students Movement Central Body ba la lam khmat da u President rangbah, u bah Leningstar Rymbai, lyngba u kyrwoh u la ong ba ka seng ka ai por tang hapoh saw sngi, kata hapoh ka 6 tarik mynta u bnai ba ka sorkar MDA ka dei ban pynheh ne kyntiew noh ïa ka tulop jong ki nonghikai kiba hapoh ka shatri jong ka FASTOM bad lada ka sorkar kam lah ban leh ïa kane ka jingdawa, ka seng ka byrngem ban pynlong da ka pakhang shnong ha baroh kawei ka ri lum Jaiñtia kaba kynthup ka East Jaiñtia Hills District bad ka West Jaiñtia Hills District, ïa kane ka rai la shim ha ka jingialang jong ka seng ba la pynlong mynta ka sngi ha Tuber Sohshrieh.
“Ngin khot ïa ka pakhang shnong kaba khat ar kynta ha ka 8 tarik u naitung, kata naduh ka por 5 baje mynstep haduh 5 baje janmiet lada ka sorkar kam sngap ïa ka jingdawa ki nonghikai kiba dawa ïala ka jong ka hok, kane ka long ban pyn pei shkor ïa ka sorkar kaba khlem kyntiew shuh ïa ka tulop jong ki nonghikai mynta la bun-bun tylli ki snem" ong u kyrwoh na ka seng.
Ka seng JSM ka pynpaw ka jingsngew khia kaba khraw na ka bynta ki nonghikai skul adhock kiba hap ban shong ban thiah miet ha surok bah ha sir Shillong ban dawa ïa la ka jong ka hok ban kyntiew ïa ka tulop jong ki.
Jowai, Naitung 01: Ka Seiñraij Jowai mynta ka sngi thohdieng kala plie ïa madan kñia pyrthat jong ki ‘Soo Langdoh’ kiba hap hapoh ka Elaka Jowai kita ka Langdoh Jowai, Langdoh Tuber, Langdoh Ïalong bad Langdoh Kongwasan Chyrmang haka jingïalang ba ka pynlong ha katei hi ka madan kaba don ha Dulong Pohhali Jowai.
Ïa kane madan kñia pyrthat la plie da u President ka Seiñraij Jowai ma O.R.Challam ha ryngkat ka jingdonlang u Dolloi ka Elaka Jowai ma Puramon Kynjing, ma S.K Lato, ki President bad Secretary jong ki Soo Langdoh, ki Waheh Shnong na ki 8 tylli ki dong bad kiwei de, katba ïa ka jingïalang la pynïaid da u Vice President ma Hercules Toi.
La sdang ïa ka jingïalang da kaba khap shwa ïa u ribon jong kitei ki saw tylli ki ïing Langdoh bad la don ka jingnguh Blei da u Dolloi ka Elaka Jowai.
U ma O.R Challam kum u kongsan haba ai jingkren ula pynsngew ïa ka jingïaid lynti jong ka Seiñ Raij Jowai ha kine ki snem ba la leit, kata ban wad ki lad ki lynti kumno ban ïoh pynshna ïa kane ka jaka kaba biang na ka bynta ka lehñiam kñia pyrthat bad kala urlong mynta ka sngi kaba la pyndap ka jingkmen kaba khraw ïa ka Seiñraij hi baroh kawei.
Shuh shuh ula pyntip ba dei lyngba ka jingtrei shitom jong ka Seiñraij Jowai la lah ban pynmih pisa (Fund) na ka bynta ban tei ïa kane ka jaka kumba la long mynta, ha ka juh ka por ula pynsngew ba na ka liang jong ki kila dep ban pan jingïarap na ka sorkar hynrei ym shem la ïoh kano kano ka jingïarap bad dei da ka jingtreishitom bad ka umsyep kaba mih na ka Seiñraij Jowai la lah ban shna ïa ka, ong u ma Challam.
Ula ai ruh ka jingkyntu ïa kitei ki saw Langdoh ba kin pyndep hok ïa ki kam kiba dang sahteng ha ka jingshakri da ka jingïatreilang jong ki Seiñraij hapoh ka Elaka Jowai ula pyntip ruh ba ki dang don ki kam kiba ka Seiñraij ka dang hap ban pyndep ha kine ki sngi ban wan.
Katba na ka liang u ma S.K Lato haba kren ula ong ba ‘ka ñiam bad ka Dustur ka long ka juh bad ym lah ban pynïakhlad ïa ki’.
Ula pyntip ruh ba ka Kñia Pyrthat ka dei ka lehñiam ban pyndep nyngkong hashwa ban poi ka Lehñiam Behdeiñkhlam.
Ula pynpaw ba ym lah ban mutdur ba kane ka jaka ka long kumne ha ka jingitynnad namar ha ki por mynshwa ha 50 snem kiba la leit kane ka jaka kam long satia kaba biang namar ka jinglong khohruh khohram.
Kiwei de kiba ai jingkren ki kynthp ïa u Secretary ka Seiñraij ma Arworki Sumer katba ïa ki kyntien ai khublei la ïoh na u ma H.Passah uba long u Vice President ka Seiñraij Jowai.
Shillong, Naitung 01: Ka Eastern West Khasi Hills District kan ïoh ïa ka tnad treikam ba nyngkong eh naduh ba la plie ïa ka District da kaba yn plie ïa ka ophis District Transport Office (DTO) ha ka 5 tarik mynta u bnai ha Mairang.
Ka ophis DTO kadei ka tnad treikam kaba register ïa ki kali, kaba ai permit, kaba ai laisen ïa ki draibar bad kiwei kiwei de ki jingdonkam ha ki kam kali.
Ki khubor kiba la ïoh lum, ki ïathuh ba kane ka District ba thymmai duh ha ka jylla kan ïoh ïa u register number kali da ui ML15.
La sngewthuh ba u register number uba nyngkong eh kata u ML15-0001 lah ban ïoh da u Bah Metbah Lyngdoh, MLA Mairang bad Speaker ka Meghalaya Legislative Assembly.
Lah ban kdew hangne ba ïa ka Eastern West Khasi Hills District kaba la pynlong da kaba shim lang ïa ki shnong kiba hap ha Mawthadraishan bad Mairang C&RD Block, la plie ha ka 10 tarik u Naiwieng ka snem 2021 da u Myntri Rangbah ka jylla, u Conrad Sangma, ryngkat ka jingïadon lang u Bah Metbah Lyngdoh, Speaker, u Bah HB Nongsiej, MLA Mawthadraishan bad Myntri ka sorkar jylla b hapdeng ka jingdon lang u paidbah byllien ha ka por ba ka sorkar kam pat pat pynjynsur ïa ki kyndon jong ka jingpang COVID 19.
Kane ka District ka kylla long ka District kaba 12 ha ka jylla bad ha shuwa ban plie ïa ka District ruh ka jingïakren kiba bun ba lang kam dei ïa ka jingïoh District thymmai, hynrei ka jingïakren kiba bun ka long halor ka kyrteng, ha kaba ki la don ruh kiba pyrshah ïa kane ka kyrteng.
Shillong, Naitung, 01: U Nongïalam ka Maitshaphrang Movement u Bah Michel Syiem ha ka sngi Thohdieng ki la ïakynduh ïa u Lamphang ka Iingdorbar Thawaiñ ka jylla u Bah Metbah Lyngdoh ban kyntu ba un ïa kren bad ka Sorkar Pdeng ban ithuh ïa ka Phan Nonglait kum ka nongïaleh laituid jong ka Ri India.
Ha ka jingïakren bad ki lad pathai khubor u Bah Michael u la ong ba u Bah Metbah u la ïakren bad ka Sorkar Pdeng ban pynrung ïa ka kyrteng jong ka Phan Nonglait kum kawei na ki nongïaleh laitluid jong ka Ri India.
U la ong ba ym lah ban len ïa ki jingshisha ba ki kam ratbah jong ka Phan Nonglait ka la pynlong ïa ki shipai jong ka Hima Nongkhlaw ban ïoh ban pynap ïa ki ar ngut ki heh Shipai ka Sorkar Bilat bad ïa kiwei kiwei de ki shipai Phareng.
Dang shen la pyllait paidbah ïa ka kot ba la thoh halor ka jingim jong ka Phan Nonglait da u Muktiar u Bah Daniel Stone Lyngdoh bad kane ka la kren shai ïa ka jingkhraw jong ka Phan Nonglait kaba la donkti ban iakhun thma bad u Syiem Tirot Sing pyrshah ïa ki shipai Phareng.
“U Lamphang ka Iingdorbar Thawaiñ u don ïa ka bor ban ïakren bad ka Sorkar Pdeng namarba ka shuki kaba u bat ka dei ka shuki katkum ka riti synshar jong ka Ri India," ong u Bah Michael.
Shillong, Naitung :Ka Seng Rympei Kyrsiew Jaitbynriew (RKJ), ka pynpaw ka jingkmen bad sngew ïoh burom ba ka sorkar India ka la jied ïa ka Shillong ruh ban long kum ka Smart City, kawei na ki 100 tylli ki city jong ka ri India.
Ka Seng ka la ong ruh ba kane ka smar city ka long ban pynitynnad ïa ka sor bad ban pynkylluid bad pynsted ruh ïa ka leit ka wan jong ki nongshong shnong baroh.
Nalor kata ka sorkar India ka la buh ruh ka ophis ha Shillong tang na ka bynta kane ka kam, bad ka sorkar India ka kwah ruh ban pynsted ïa kane ka kam na ka bynta kane ka la sdang na Laitumkhrah ka ba na ïew Shillong.
Ki la dep pynpra ïa ka ba rim, ki la sdang ka jingtrei ka ba thymmai bad ka jingtrei ruh ka la ïaid shaid shaid.
Hynrei na ka liang ka Seng ka buh pat ka jingkylli da ka ba ong kane ka smart city pat sha kane ka thaiñ ïewduh Motphran lano kin sdang treikam namar ba kine ki khar Metor kim pat khih ban mih?Ka Seng ka la ong ba ka jingpynlong shnong jong kine ki khar Metor hangne ym dei tang ba ki pynjaboh ïa kane ka jaka bad ïa lade hynrei ki pynjaboh ruh ïa kiwei bad ki khanglad ïa ki kam pynroi ha ki ba bun rukom.
Nalor kata ka seng ka la ong ruh ba kane ka dei ka jaka ka ba bun tam eh ki khnai, bad ki iing ruh ki dei ki ba shu shna malu mala bad kine ki khnai ki ïoh jingbam pahuh namar ba bun ki restaurant sawdong jong kane ka jaka.
Ym tang katta kine ki khnai ki leit ruh sha ïewduh bad ki bam ïa ki khaw ki dai bad kiwei kiwei ki marbam lehse ka lah ruh ban ktah ïa ngi ki ba leit siew leit tda na ïew lada ngim leh eiei ïa kane ka them metor ka lah ruh ban mih sa kawei ka jingpang khlam na ki khnai ka ba kham ma bad shyrkhei ban ïa ka Corona namar kum kane ka jingjia ka la jia teng ha ki snem ki ba mynshuwa ha Africa ka ba ki khot ka Ebola, kata ha ki snem 2013, 2014.
Shuh shuh ka Seng ka la ong ruh ba ha ka Times of India ka ba Dt.
June 1st 2022 ka ïathuh shaphang uta u khñiang jingpang u ba ki khot u Monkey Pox bad une u khñiang jingpang u ïa syriem ïa u Small Pox u ba bit na ki mrad sha u briew, kata lyngba ki mrad ki ba rah ïa une u khñiang jingpang.
Kumta ruh kane ka jingpang Monkey Pox ka lah ruh ban mih na ka jinglehsih jong ki khar Metor ka jingbym lehkhuid bad ka shong khapngiah.
Ha ka jingshisha ka Seng ka la ong ba ka kam jong kine ki kahr metor ka dei tang ban pynkhuid ïa ka jakhlia bad ka tulop ka long ka ba rit, hynrei phin ïohi pat ba ki ïeng ki building ïing maw ki ba heh, hato mano ba ai jingbit ym dei ba ki wan ki briew ki ba nabar ban bei tyngka bad shna.
Ha ka juh ka por ka Seng ha u kyrwoh lyngba u Dr.Joseph Syiemlieh, General Secretary ka la ong ba ka jingïaid lynti jong ka jaidbynriew Khasi ha ka synshar khadar, ki ba don ha ka bor ha ka ba ïadei bad kane ka smart city kan long ka ba dkoh bad kan pynsahkut noh ha kane ka kam khar metor, kin hap shim ma ki ka jingkitkhlieh?Shuh shuh ka Seng ka pynkynmaw ruh ba ka Ri Khasi ka dei ka ri ba la ïoh nam ïoh ïa ka burom na kiwei pat ki jaitbynriew ki ba don sawdong jong ka Ri.
U Sardar Vallabhai Patel mynnor haba u wan sha Shillong kata ha ka snem 1948 u ong, “your land is a land fit for the Gods to dwell with fresh air, clean running streams, frest and tasty water, kata ka ba mut , “Ka ri jong phi ka dei ka Ri ka ba biang eh ban shong bad kyrkhu ki Blei ka Ri jong ka Dud bad ka Ngap.
"Kumjuh u phareng (Sahep) u ong ba kane ka dei ka Scotland of the East, mynta shano kita ki lyer Batemon shano kita ki wah duid ba sngur bad ki um ba shngiam.
Kumta ruh na ka liang ka Seng Rympei Kyrsiew Jaitbynriew ka sngewkhia ïa kane bad ka kyntu ruh ïa ki ba ïa don bynta ba kin leh kaei ka ba dei ban leh katba dang don ka por.
Shillong, Naitung, 01: Ka Federation of All Meghalaya Adhoc Secondary Teacher’s Association (FAMASTA) ha ka sngi Thohdieng ka la byrngem ban mih sha surok ban pynlong da ka jingïakhih lada ka Sorkar kam lah ban shim rai ha kaba ïadei bad ka jingpynkiew tulop ïa ki nonghikai skul Adhoc ha kaba kut jong u bnai Naitung, 2022.
“Ka FAMSATA ka babe ban ïohi ka Sorkar MDA kam shym la shim ïa ka jingkitkhlieh ïa ka jingïam jong ki nonghikai skul Adhoc.
Ka Sorkar kaba rim wat hapdeng ki jingeh kiba bun ka la pynkiew ïa ka tulop jong ki nonghikai.
Hynrei dei tang ka Sorkar MDA ka bym shym la leh eiei halor ka tulop jong ki nonghikai watla ki (Sorkar) tip shai ïa ka jingrit ka jingïarap Grant kaba ngi ïoh," ong u kyrwoh ba la phah da u President.
“Ka seng ka la dawa ban kyrtiew kyrdan Deficit Pattern ha u snem 2019 ïa ka Sorkar MDA hynrei na ka daw ka jinghira ka pla pisa ka sorkar ka la tyrwa ban shu pynkiew da ka tulop.
Hynrei ka long kaba sngewsih ban ïohi ba ka Sorkar kam shym la leh eiei tad haduh kine ki sngi kat haduh ba ka la ktah ïa ki nonghikai ha ka jylla,"ong u kyrwoh.
Ka jingïalang jong ka FAMASTA Central Body kaba la long ha ka sngi Palei ka la shim ïa ka rai ban ai por haduh kaba kut jong u bnai Naitung, 2022 ba ka Sorkar ka dei ban shim ïa ka rai bad lada ka phiel ban leh kumta ka Seng kan sa shim da kawei pat ka rai kaba tyngeh, la ong u kyrwoh.
Ha ka ri synshar paidbah ka kamram ki paidbah kam kut tang ha kaba jied ïa ki nongthaw-aiñ.
Kata ka long tang kawei ka jingkitkhlieh kaba rit tam.
Ka kamram jongngi ki paidbah ka sdang ynda haba lah dep jied ïa kita ki nongthaw-aiñ bad ka seng saiñ hima (political party) kaba ïoh bun tam ki MLA ka ïoh ban don ha ka sorkar bad ban synshar san snem lait noh tang lada don ka jingïa tan tyllai ban pynkhyllem noh ïa ka sorkar na kano kano ka daw.
Ha ka jylla Meghalaya ngim pat ju ïoh shisien ruh ïa ka sorkar kaba la thaw tang da kawei ka seng saiñ pyrthei namar ba kata ka seng kam lah ban jop pura marwei (majority).
Ha Meghalaya ngi don 60 tylli ki konstituwensi.
Ban lah ban synshar marwei kano kano ka seng ka hap ban jop ym duna ïa 31 ki konstituwensi.
Wat la katta ruh dang don hi ka jingsyier ba ïoh kita kiba don ha ka liang pyrshah ki khroh ki kjor bad khwai noh ïa ki MLA na ka liang synshar ban ïa thaw sorkar noh bad ki.
Kane ka la ju jia bun bun sien.
Bad ngi ong ba ki nongthaw-aiñ ki bun kam ha kaba pynkhyllem sorkar ha ka jaka ban pynlut por ha ka ban synshar bhai ïa ka jylla.
Ngi ki paidbah nongjied ngi shu peit kai ïa kane ka jingïaknieh shuki kine ki nongthaw-aiñ bad ngim ju ong ei ei ruh.
Ngim ju pynpaw paidbah ba ngim sngewtynnad ïa kane ka jingïaknieh shuki namar ba ka kdew ba kita kiba shong ha ka liang pyrshah ki jawdud ban don noh sha la liang synshar bad ïoh long minister namar ba bun ki jingïohnong.
ïoh naduh ki kali, ki nongtrei ha ïing, ka leit ka wan shabar jylla ruh ïoh ei.
Ka bai sumar pang ruh ki ïoh ei.
Ka bai petrol ruh ïoh ei kat kaba donkam.
Nalor kata man ba ai ïa kano kano ka kam kontrak ha ka tnad trei kam (department) jong uno uno u myntri, u ïoh ruh ka bhah na u/ki kontraktor.
Lada dei lei lei ba u/ka myntri sorkar ki ïoh peit ïa ki tnad kiba dei peit ïa ka shna surok, shna ïing sorkar bad shna jingkieng (Public Works Department -PWD) ki ïoh ïa ka bhah na man la kawei ka kam kontrak.
Kumjuh ruh lada long u/ka myntri ba dei peit ïa ki kam sam um bam um dih (Public Health Engineering).
Ha kane ka sorkar MDA ha kaba ïatrei lang ka NPP, the UDP, ka PDF, HSPDP bad NCP, ngi shem ba ki myntri sorkar kiba dei peit ïa ka tnad PWD ki long ruh ki kontrak kiba don la ka jong ka kompeni.
Ha ka ktien phareng ïa kum kane ka rukom bam ar maloi ki khot ka “conflict of interest" kaba mut ba lada u myntri PWD u dei ruh u nongpyntrei surok hato un kham kitkhia ban snha ïa ki surok kiba bha ba neh ne un ïaleh katba lah ban pynduna ïa ka jinglut ha ka jingtrei khnang ban kham ïohnong ka kompeni lajong.
Dei na kata ka daw ba ki surok jongngi baroh mynta shisien wan u lap-bah ki lah thliew lut bad la shu pyndap da u maw bad u shyiap.
Dei kane kajuh ka daw ba uto u mot ha ka ïing Dorbar Thawa-aiñ ha Mawdiangdiang u khyllem; ki jingkieng ki sdang ban shah rong, ka ïing pynïeng kali kiba wan nabar jylla (ISBT) ka lah or-pait.
Kine kiei kiei baroh ki jia hynrei mangi ki paidbah ngi ia sngap mynthi man-man.
Bad dei kane keiñ kaba pynshlur shuh shuh ïa ki myntri sorkar ba kin nang tuh ia ka pisa paidbah ban pynkiew spah ïalade shimet.
Ha ka por elekshon pat ki pyndonkam kylla da kato hi ka pisa ban sam sha ngi ki paidbah ban khroh ban kjor ïangi bad pynbieit ïangi ba ngi pynjop biang ïa ki.
Man ba ki jop ka spah jong ki bad jong ka ïing ka sem jong ki ka nang kiew sha ki spah klur katba mangi ki paidbah pat ngi nang hiar ha ka ïoh la kot; ki samla kim ïoh ïa ka kam ka jam lait noh katto katne ngut kiba lah nang lah stad bad kiba ithuh baheh bahaiñ.
Lada duk rangli katta nang jynjar.
Peit bha sha ki nongkyndong.
Lah bun ne em da ki heh spah na sor kiba wan thied ïa ki jaka da ki phew spah akar katba ki nongkyndong pat tang ka jaka ban shna ïing ruh ym don shuh.
Kane ka jingleit shiliang ka pisa bad ka jingkiew spah irat tang jong ki katto katne katba ka jingdon jong kiba duk ka la nang kiew ka long kaei kaei kaba ngi dei ban pyrkhat sani bha.
Ka por ka la poi ba ngi dei ban pynsgew la ka tyngam bad kdew ïa ki lait ki let jong ki nongthaw-aiñ (MLA) bad jong ki myntri (minister) kiba pynïaid ïa ka sorkar la kumba ka dei ka kompeni kaba long trai shimet.
Ha kane ka sorkar kaba mynta lei lei lah long palat.
Kat shaba phai don sa tang ka jingduna.
Bad dei na kata ka daw hap ban khot sa da ka kompeni ka ban pyndap ïa ka social media jong ka sorkar da ki jingkam ba ka sorkar ka la leh ïa kane bad katai; katta katta ngut ki la long kita ki nongkhaïi kiba sdang da lade (entrepreneurs) bad bun kum kita ki jingpynthame.
Lada tih tynrai bha lehse bun kita ki skim kim trei kam khamtam lei lei sha nongkyndong.
Na kata ka daw, ka por ka la poi ba ngin kren jam bad pynïohsngew ïa ki jingtlot trei kam ka sorkar khamtam ha ka liang ka koit ka khiah bad ka pule puthi ha kaba ïa ki nonghikai ad-hoc la leh mynthi khlem pynkiew tulop na ka 18,000 shibnai.
Lada mangi ki nongjied nongthaw-aiñ ngi kmen toh-hoh ïa ka pisa ba sam ki kyrtong ha ka por elekshon bad ngi jied ïa ki tang na ka daw ba ngi la ïoh pisa, te ngim don hok shuh keiñ ban kwah ïa ki lynti ki surok kiba bha, ka synshar hok bad ka synshar kaba ïohi jngai kaba thew ym tang san snem hynrei kaba peit shaduh ki arphew lane laiphew snem shakhmat.
Lada ki kyrtong ki wan sha ngi, ka jingkylli kaba nyngkong ka dei ban long – Hato phi don mo ka jingpyrkhat sani bha kumno ban kyntiew ïa kane ka jylla khnang ba ki khun ki ksiew jongngi kin ïoh ïa ka lawei baphyrnai? Kumno phin leh ïa kata? Hato kaei kaba phi kular ban leh ban kyntiew ïa ka ïoh ka kot ha ka jylla? Kumno phin ïarap pynïoh jaka thaw ïing ïa kiba khlem jaka? Kumno phin ïaleh ban pynmih kam mih jam na ka bynta ki samla?Lada ngi nud ban buh ïa kitei ki jingkylli nga ngeit ba ngin ïoh ïa ki nongthaw-aiñ ki ban sa kyntiew ïa kane ka jylla jongngi.
Shillong, Naitung, 01: Ka Meghalalaya Pradesh Trinamool Congress ha ka sngi Thohdieng ka la mudui da ka ejahar sha ki Pulit jong ka Cyber Cell, Police Station halor ka jingpynsaphriang u kyrwoh khubor ba lamler ha ka kyrteng jong u National General Secretary ka All India Trinamool Congress u Abhishek Banerjee.
“Ka AITC ka pynrem jur ïa ka jingpynsaphriang ïa kum kine ki khubor lamler da ki riewshim kabu.
Ki khubor lamler kiba long tang ki jingthmu ban pynjah burom ïa ka dur jong ka party yn map satia,"ong u kyrwoh na ka AITC.Ha ka ejahar ba la soi da u Vice President ka MPTC u Bah James Lyngdoh u la ong ha ka 29 tarik, Jylliew ba ka party ka la pynlong ïa ka jingïalang jong ki nongïakitkam jong ka party bad ka jingplie ïa ka ophis treikam kaba thymmai ha kaba la sakhi lang da u National General Secretary u Abhishek Bannerjee ha ka por janmiet la lap ba la pynsaphriang ïa ka kyrwoh khubor lamler ba don ïa ka Letter Head jong ka Party kaba don ruh bad ka jingsoi jong u National General Secretary ha kaba pynjah burom ïa ka dur jong ka party da kaba ong ba ka Party ka la pynbna ïa ka thup kyrteng kaba ar jong ki arngut ki kyrtong u Vickey Dey bad ka Kong Patricia Mukhim kaba dei ka Editor jong ka Kotkhubor The Shillong Times ki ban ïakhun ha ka elekshon sha ka Ingdorbar Thawaiñ ka ban sa long ha u snem 2023.
Kane ka dei ka kyrwoh khubor kaba thok, kaba shukor bad kaba lamler ba la leh da ki briew bym ithuh da ka jingthmu ban pynjah burom ïa ka dur jong ka party bad ïa ka kyrteng jong ka Kong Patricia Mukhim kaba dei la ïoh pdiang ïa ka khusnam Padmashree kaba la tip lut da baroh ha ka imlang ka sahlang," la ong ka ejahar na ka Party.
Ka MPTC ka la kyrpad ïa ki Pulit ba kin kem mardor ïa kiba donkti bad ban thwet janai ïa kiba la phah nyngkong eh ïa kane ka kyrwoh lamler ïa kaba la pynsaprhiang ha ka Social Media da kaba pyntreikam ïa ka kyndon hapoh ka aiñ The Information and Technology Act, 2000.
Shillong, Naitung, 01: Ka Ingbishar Meghalaya High Court ka la bthah ïa ka Sorkar Jylla ban pyntreikam noh da ki ropeway bad kiwei kiwei de ki lad halor ka kit ka bah khnang ban weng ïa ka jingdheng kali.
“Ka Sorkar Jylla ka lah ban shna ïa ka ropeway bad kiwei kiwei de ki lad ha kaba ïadei bad ka kit ka bah khnang katkum ka jingdonkam," ong ka miej bishar jong ki arngut ki Nongbishar haba shong bishar ïa ka PIL ha ka sngi Thohdieng.
Ka Jylla la pyntip ba ka la ïakren bad ki riewshemphang kumno ban pynsuk ha ka leit ka wad bad ïoh ruh ïa ka kaiphod kaba sdang.
Kane kan ïarap ban pyntreikam ïa ka bynta kaba tang shipor bad ban wad ïa ki lad ki lynti kumno ban pyntreikam kham slem.
U Advocate-General u la ong ba ka sorkar ka ladep khot tender ban pyntreikam noh da ki mini-buse khnang ban leit shaw bad leit on ïa ki khynnah skul khlem da pyndonkam shuh da ki kali shimet.
Ka Ingbishar ka la ong ruh ba ka la lap ba bun tylli ki bos kiba la pyndonkam ban kit ha ka leit ka wan jong ki paidbah ki la sniew bad la shu bret sha kyndong ha kiba bun ki jaka.
U Advocate General u la kular hakhmat ka Ingbishar ba ka sorkar kan sa wad ïa ki lad ki lynti ban die lilam noh ïa ki bos kiba la sniew katkum ki kyndon ain khnang ba ka pisa kaba duna yn sa lah ban pyntreikam ïa ki kali kit paidbah hapoh ka sor Shillong.
Ka Sorkar ka la phah ruh ïa ka jingtyrwa sha ka World Bank ban bei pisa na ka bynta 21 tylli ki Electric Bus ban kamai tang hapoh sor Shillong.
Shillong, Naitung, 01: U Symbud Myntri Rangbah ka Jylla u Bah Prestone Tynsong ha ka jingïakynduh ïa ki nongïalam ka Federation of All School Teachers of Meghalaya (FASToM) ha ka sngi Thohdieng u la kular ba ka Sorkar Jylla kan sa pyntreikam ïa ka jingdawa ban pynkiew tulop ïa ki nonghikai skul Adhoc ha ka jylla baroh kawei.
Kane ka jingïakhih jong ki nonghikai skul Adhoc da kaba sahmiet syndon ha surok ka la kynjoh sha ka sngi kaba saw ha nongbah Shillong bad ha Tura.
U Nongaiktien jong ka FASToM u Samla Mayborn Lyngdoh ha ka jingïakren bad ki lad pathai khubor hadien ka jingïakynduh ïa u Symbud Myntri Rangbah, u la ong, “u Symbud Myntri Rangbah u la ai ka jingkular kaba thikna ba ïa ka mat jingdawa jong ngi ki nonghikai yn buh hakhmat eh kum ka mat ïatai kaba nyngkong ha ka jingïalang jong ka Kynhun Mynti ka ban sa long.
U la ïathuh ba u Bah Prestone u la ai ka jingkular kaba 101% ba ha kane ka mat yn ïatai ha ka jingïalang jong ka Kynhun Myntri ban ïathir sani shwa ban ai ïa ka jingmynjur.
U la ong ba katkum ka jingïathuh jong u Symbud Myntri Rangbah, ïa kane ka jingdawa jong ki nonghikai la ïatai ha ki ar sien kynthih ki jingïalang jong ka Kynhun Myntri hynrei ka jingbym lah ban pynurlong ka dei na ka daw ba u Myntri ka Tnad Pule Puthi u Bah Lahkmen Rymbui u la pep ha ka sien shong jingïalang kaba lai jong ka Kynhun Myntri.
Ha kaba ïadei bad ka jingkyrpad jong u Symbud Myntri Rangbah ban weng noh ïa ka jingïakhih, u Nongaiktien ka FASToM, u la ong, “ngi la ïathuh da kaba shai (ha u Symbud Myntri Rangbah) hashuwa ba ngin shim ïa kata ka rai ngin hap ban ïoh lang ïa ka jingmynjur na baroh ki para nonghikai.
"Halor kane ka jingïashim bynta jong ki nonghikai skul Adhoc ha kane ka jingïakhih, u Samla Mayborn u la ong, ‘kat haduh mynta hi na ka liang ki School Managing Committee kim don eiei ka jingujor halor kane ka jingïakhih namarba kam don jingktah satia bad ba ka dei ruh ka por ba bun hi ki skul ki la ïoh shuti lyiur.
"Ha kaba ïadei bad ka jingong jong u Symbud Myntri Rangbah ba ym tang ka Sorkar kaba dei ban siew tulop hynrei wat ki School Managing Committee (SMC) ki dei ban ïa don bynta lang ban shim ïa kane ka jingkitkhlieh, une u Nongaitkien jong ka FASToM u la ong ba um lah ban ong eiei halor kane namarba kum ki nongshah ai kam kim donhok ban jubab ïa kaei kaba u nongai kam u dei ban ong.
Shuh shuh u la ong, ïa ka tulop jong ki nonghikai Adhoc dei beit ka Sorkar kaba siew bad buh dor ïa ka tulop watla ka ju ai sha ki School Managing Committee ïa ka pisa lyngba ka Lump-sum Grant hynrei ynda ki la ïoh ïa ka tulop na ki School Managing Committee katkum ka dor ba la buh ka Sorkar ki nonghikai ki ju soi ïa ka syrnot pynshisha ba la pyntreikam ïa ka pisa ba la mang da ka Sorkar.
Ha kane kajuh ka sngi, ki nongïalam jong ka All India Congress Committe (AITC) Meghalaya hapoh ka jingïalam jong u Vice President u Bah George B.Lyngdoh ki la leit ban ai mynsiem ïa ki nonghikai skul Adhoc kiba pynlong ka jingïakhih kaba jaijai.
Ki Nonghikai Adhoc ki la dawa ïa ka Sorkar Jylla ba kan pynkiew noh ïa ka da T.18000 hajar bad ka jingpynkiew tulop kaba 5% manla u snem.
Shillong, Naitung 1 : U President jongka MPCC u ma Vincent H Pala u la ong ba ka saiñ pyrthei ha Meghalaya bad West Bengal ka ïapher bak ly bak.
“ Ka jingmut jingpyrkhat jongka saiñ pyrthei ha West Bengal kam ïadei satia bad ka Meghalaya.
Ha Meghalaya ngim pat ju ïa shun thlong mluh thlong sying hapdeng ka Liang Synshar bad ka Liang Pyrshah namar ngi ïakren ïa khana beit.
Nga lah ban ïa kynduh ïa kino kino ki President jong kino kino ki Party ruh na ka bynta ka bha ka miat ki paidbah.
Katba ha West Bengal ne ha kiwei kiwei ki jylla kim ïa long kumta.
Haba ïakren bad ki lad pathai khubor halor ka jingkynnoh jong u General Secretary ka AITC U Abhishek Banerjee ba ka BJP bad ka Congress ki don ka jingïadei ha Meghalaya hadien ba ula wan ïa kynduh ïa u Lamphang ka ïing Dorbar u bah Metbah Lyngdoh, u la ong “Ngi hangne ha Meghalaya ngi iapher bha na kiwei ngim buh ïa ka party hakhmat ïa ki paidbah shadien hynrei ngi ïatrei lang na ka bynta ka jingbha ki paidbah.
Ha West Bengal ka Trinamool Congress kam ïadei bad kiwei kiwei ki party kiba don ha ka liang pyrshah.
Na kata ka daw nga ong ba ka saiñ pyrthei ha kane ka jylla bad West Beangal ka ïapher".
U la ong ruh ba kum ka nuksa phi tip hi baroh ki MLA ka Congress ki la phet lut bad wat ki san ngut kiba shah sospon ruh ka Congress ka la dep sei kyrtong kumta ban ong ba ka Congress ka ïatrei lang bad ka BJP kam don satia hynrei dei tang namar ba ki san ngut ki ïatrei lang bad ka sorkar sa shah kynnoh ka Congress.
Ki san ngut kiba shah sospon ki long Kong Ampareen Lyngdoh, bah Mohendro Rapsang, bah Kimfa S Marbaniang, bah Mayralborn Syiem bad bah PT Sawkmie.
Shillong, Naitung 01: La jan shi bnai ba ki bor ka mariang ki la lynshop ïa ki paidbah ha ka jylla, hynrei kiba bun ki dang sahkut sah ha ka jingmut ka jingpyrkhat ïa kaei kaba la jia ha ki ïing ki sem jong ki, naduh ka 13 tarik u Jymmang mynta u snem.
Lah ban kdew ba naduh u bnai Jymmang ter ter bad haduh u bnai Jylliew, da ki hajar tylli ki la shah lynshop na ka jingther u slap kaba la wanrah ka jingshlei um bad ka jingtwa khyndew bad shah pynjulor ruh ki ïing ki sem.
Ki la don ruh haduh 35 ngut ki mynsiem kiba kordor kiba la duh noh na kane ka jingjia ka jingwan lynshop ki bor ka mariang.
Hynrei wat haba u slap u la sdang ban rang bad ka sngi ka la mih ban shat phyrnai, na ka bynta jong kine ki longïing pat u lyoh badum u dang kah ïa ka ïing ka sem jong ki.
Haba la ïoh ban ïakren bad kiba bun ki longïing kiba la twa khyndew bad pra ka ïing jong ki namar ka jingjur slap, ki la ïathuh ba haduh mynta kim pat ïoh jingïarap ei ei ruh na ka liang ki bor sorkar.
“Ka ïing jong ngi, kam long shuh ban sah, namar ka khyndew ka la twa bad rung sha ïing bad ki kamra ki la pra lut, hynrei ngim pat ïoh jingïarap eiei ruh", la ong iwei i longkmie.
Ine i longkmie ba don 7 ngut ki khun, saw ngut kiba dang rit, i la ïathuh ba mynta i hap sah shipor bad kiba haïing hasem, namar ym pat ïoh lad ban shna ïa ka ïing.
I la ïathuh ba na ka liang jong i, im pat ïoh lad ban shna ïa ka ïing namar ka jingduk, ha kaba u kpa ruh u la khlad noh san snem mynshuwa bad i pyndap ïa ka ïing ka sem da kaba die sha.
Ym tang kane ka longïing kaba mad bad sngewthuh haduh katno ka jingjynjar na kane ka jingwan lynshop ki bor ka mariang, hynrei ki don bun kiwei pat kiba don la ki jong ki khana ïa ki jingjia ba sngewtriem kiba la jia ha kine ki sngi ba jur u slap.
Kawei ka longïing ka la ïathuh ba ka la duh lut ïa ka jingdon jingem baroh, lait noh tang ki katto katne ki ki jingdonkam, namar ba ka khyndew kala pynpra lut ïa ka ïing jong ki.
Kin ruh ki la hap ban shu shaniah ha ka jingleh isynei lem kiba haïing ban ïashong ïasah lang katba ngiam ei.
Haba la ïoh ban ïakren bad ki ophisar kiba dei peit ïa ki lad jingïarap na ka bynta ki longïing kiba mad ïa kaba kum kane ka apot lynshop ka mariang, ki la ïathuh ba ka jingtreikam ka long kaba jrong bad kyllaiñ bha bad kam dei kaba suk ruh ïa ki ba kin shu ai beit da ka pisa, wat haba ïohi ba ka ïing ka sem ka la jot ka la pra.
“Ngi hap ban bud ïa ki kyndon jong ka sorkar ba la buh lyngba ka Disaster Management Act, kaba la buh ryntih kumno ban ïarap ïa ki longïing kiba kum kine bad kane ka treikam bad ïa kata kaba ki ong ka immediate relief ruh", la ong uwei u ophisar.
Na kane ka jingïathuh ki ophisar la sngewthuh ba haba jia ki jinglynshop ne ki jingpynjot ki bor ka mariang, ha ki jaka nongkyndong, kadei ka kamram jong ki nongïalam shnong ban pyntip sha ophis jong ka C&RD Block hapoh 24 kynta, ha kaba na ka liang ka Block kan buh ne ujor ïa ka FIR.Hadien kata u wan u Gramsevak u ban jurip ïakine ki jingjulor bad ban shim jingkheiñ ïa ka jingduh bad ka jingjulor.
Na ka liang u Gramsevak bad ka Block ki pynkhreh ïa ka report ne ka assessment ban phah sha ki bor District bad na ki District pat sha ka sorkar jylla.
“Hooid ka long kaba jingtreikam kaba jrong, hynrei ngim banse ban hap ïaid katkum ki kyndon", la ong uwei u Gramsevak.
Ynda la poi ha ka sorkar jylla ka tnad Revenue bad Disaster Management pat ki hap shong pyrkhar ban jurip bad peit ïa ki report kiba wan na kylleng ki jaka jong ka jylla kiba ïakynduh ïa ka jingshah kynshop ha ki bor mariang.
Haba u nongthoh khubor u la wad bha ïa ki lad jingïarap na ki bor sorkar sha ki lanot ba shah pynjot ki ïing ki sem, la lap ba ka jingïarap ka wan hadien shisnem tam lane haduh arsnem.
La lap ruh ba ka jingmang ka sorkar kam dei pura ïa kaei kaba ka ïing ka duh, hynrei ka long tang ka jingïarap ban ïasnoh ktilang bad kaei kaba ki paidbah ki duh.
Ki trai ïing kiba la ïoh ïa kine ki jingïarap ki la ïathuh ba lada ïap uwei u syiar ka sorkar ka ai jingïarap 50 tyngka.
Uwei u blang 100 tyngka.
Shuh shuh ki ophisar ki la ïathuh ba ha kaba ïadei bad ka jingtwa jong ki ïing ki sem, kaei kaba ka sorkar ka leh ka long ba lada don ki ïing kiba ym don ba haïing hasem, ka sorkar ka ïarap ka ïarap ban shna ïa ka temporary relief camp ba kin shong kin sah bad ka ïarap tang ki marbam, kum u khaw, u dai bad kiwei kiwei ki marbam.
Shuh shuh la lap na ka kane ka jingwad bniah, ba lada don ka jingtwa khyndew ïa ki ïing, hynrei lada kam don ka jingpra ha ka kynroh ne kano kano ka bynta jong ka ïing, wat haba u maw ne ka khyndew ka la shei ïa ka ïing, ïa kiba kum kine ruh ym kynthup ha ka jingiarap.
Ha kaba ïadei bad ka jingduh ki jingthung jingtep pat, la lap ba haba duh ki jingthung jingtep namar ka jingjur slap ne jingshlei um ne jingtwa khyndew, ki nongrep ki hap ban shon dur ha jaka rep ryngkat bad u jingthung uba la duh.
Hadien kane kan sa don ka jingshim jingkheiñ kaba bniah kum ka jingheh ka jaka rep, ka jingheh ka jaka rep ba shah pynduh ha ka mariang, ka jinglut ne ka jingduh u jingthung.
Nangta pat hap kheiñ antad lypa katno kilo u duh bad katno pat ka dor.
Kaba bud nangne ka long ban leit rah ïa kine ki jingdonkam sha kano kano ka tnad ne ophis ka rep ka riang kaba don hajan.
Ka jingïarap ka slem hi kumba slem ki ïing ki sem kata hadien shi snem ne shi snem tam bad ka jingïarap ruh kam long kaba bun.
Shillong, Naitung 01: Ka Hynñiewtrep Youth’s Council (HYC) ha ka sngi Thohdieng ka la aiti da ka dorkhas ha u Lamphang ka Ïingdorbar Thawaiñ ka jylla u Bah Metbah Lyngdoh ban dawa ba dei ban aiti noh ïa ka jingtohkit sha ka Central Burau of Investigation (CBI) halor ka jingtrei torti bad ka jingbym bud ryntih jong ka tnad PWD (Building) ka sorkar jylla ïa ka jingtei ïa ka Iingdorbar thawaiñ bathymmai ka jylla katkum ka jingtip kaba la ïoh lyngba ka jubab RTI kaba la pan na ka ophis u Chief Engineer ka PWD (Building).
Haba kren sha ki lad pathai khubor u General Secretary u Bah Roykupar Synrem u la ong ha ka jingshisha ïa kane ka Iingdorbar Thawaiñ dei ka Meghalaya Legislative Assembly kaba long trai ïa kaba ka tnad PWD (Building) ka dei tang ka nongpeit bad nongpynïaid ïa ka jingtrei hynrei ka tnad PWD (Building) ka ïaid lait na ka Iingdorbar bad ïa ka ophis u Lamphang ha kiba bun ki khep kiba ka la shim rai ban trei ïa kane ka Iingdorbar.
Katkum ka Tender kaba la khot ha ka 6 tarik, Nailur 2018 ha ka dor kaba la mang T.1,05,58,65,500 klur bad la ai por ban pyndep hapoh lai snem bad hadien ba ka High Powered Committee (HPC) ba la khlieh da u Lamphang ka Ïingdorbar ka la shong ïa ka jingïalang ha ka 21tarik, Rymphang 2019 ka la pdïang ïa ka jingtyrwa jong ka tnad PWD Building Departmental Tender Committee ba napdeng saw tylli ki kompeni kiba thep ïa ka tender dei tang ka Uttar Pradesh Rajkiya Nirman Nigam Limited (UPRKMNL) kaba bïang ki buit bad ki jinglah ban pyntrei ïa kane ka jingtei ïa ka ïingdorbar ha ka jingïakop ba la pynlong ha ka 22 tarik, Kyllalyngkot, 2019 bad ka HPC ka la aiti beit sha u Chief Engineer ka tnad PWD Building ba kan shim ki sienjam ban pyndep ïa ki kam pisa tyngka ïa kane ka kompeni, la ïathuh u Bah Roykupar.
U Bah Roykupar u la ïathuh ruh ba ka HPC ka la shong jingïalang bïang ha ka 28 tarik, Rymphang, 2019 bad u Chief Engineer ka PWD Building u la ïathuh ba kane ka kompeni ka buh dor ban pyntrei ïa kane ka ïingdorbar ha ka jinglut kaba T.1,27,75,98,456 klur kaba tam haduh kumba 21 % na kaba la mang.
Hynrei ka HPC ka la pdïang ïa kane ka jingtyrwa jong kane ka kompeni na ka daw ba ka dor ba la mang ka dei naduh u snem 2015-16 katba kane ka kompeni pat ka buh ïa ka dor ka dor ka mur jong u snem 2018-19 bad ha ka kyndon jong ka Genral Clause of Contract ka ong ba yn ym don shuh kano kano ka jingkyntiew dor hadien ba la aiti ïa ka Letter of Award (LoA).
“Hynrei kaba pynlyngngoh ïa ngi na ka jingtip kaba ngi ïoh na ka ophis u Executive Engineer PWD Building Shillong Division ba ka don pynban ka jingkyntiew dor shuh shuh na kaba la mang sha ka T.177 klur tam khlem ka jingtip jong ka ophis u Lamphang bad ka HPC.Kaba sngew thamula ka long ba ka ophis u Executive Engineer, Shillong Division ba ka dor ba la mynjur da ka HPC ka dei T.141 klur katba ha ka Proceedings ka HPC la lap ba ka dor ba la pdïang ka dei T.127 klur tam," u la ong.
Shuh shuh u la ong ruh ba kane ka jingkyntiew na ka dor kaba la pdïang da ka HPC da T.50 klur tam la leh beit da ka ophis jong u Executive Engineer u Bah Ransom Sutnga katba ha ka jingshisha ka bor jong kane ka ophis ka dei ban kyntiew dor ym palat ïa ka T.7 lak.
Ha kaba ïadei bad kane ka jingpynkiew palat ïa ka dor ba la mynjur da ka HPC la aidaw ba dei namar ba ki pynmih thymmai ïa ka kamra ba sha khrum (Basement) kaba kane ruh ha ka jingshisha kam shym la don satïa ha ka Detailed Project Report (DPR), ong u Bah Roykupar.
“Lada ha ka DPR kam don kumno lah ban pynkha thymmai namar lada leh kumta hap pynkhreh da ka DPR kaba thymmai," u la bynrap.
Ka HYC ka la pynpaw ruh ïa ka jingsngew artatien ba kane ka jingleh jong ka tnad PWD Building ka dei ban pynmyntoi ïa ki katto katne bad da ka jingïadon kti lang naduh u Myntri Rangbah ka jylla uba bat ïa ka tnad Pla Tyngka, u Myntri ka tnad PWD Building bad u Executive Engineer.
U Bah Roykupar u la ong dei ynda ka seng ka pynshong nongrim na kaei kaba la lap na ka RTI ka la dawa na u Lamphang ba un aiti noh ïa ka jingtohkit ïa kane ka kam sha ka CBI.Haba ïadei pat bad ka jingtohkit kaba ka HPC ka la aiti sha IIT Guwahati ha kaba ïadei bad ka jingkhyllem jong u Dome, u Bah Roykupar u la ong, “ka jingtohkit jong ka IIT Guwahati ka dei beit thik tang ïa ka jingkhyllem u Dome bad ban ïit la ki bynta bym pat khyllem ki dang long neem kiba skhem hynrei kan ym tohkit satïa ha kaba ïadei bad kane ka na kata ka daw ka dei ban aiti beit sha ka CBI ban tohkit ïa kine pat ki jyrwit jyrwat.
"U la ong ba kat haduh mynta na ka lïang jong ka Sorkar ka la pyllait ïa ka pisa sha ka kompeni kumba T.160 klur tam.
Tura, Naitung 1 : Ka ïing Bishar ba kyrpang kaba shim bishar ïa kiba shah pynngat ha ka aiñ Protection of Children from Sexual Offences (POCSO) jongka West Garo Hills bad kumjuh ruh ka ïing bishar District Session Court ka la rai pynrem ban set phatok ïa ki arngut ki briew kiba leh beijot ïa ki khynnah rit ïa u wei 20 snem ryngkat ka kuna ba 25 hajar tyngka bad ïa uwei pat 7 snem ryngkat ka kuna ba 10 hajar tyngka.
Ka ïing Bishar POCSO kaba ha Tura ha ka 27 tarik ka la rai pynrem ïa u Rasthy A Sangma ba u donkti ban lehbeijot ïa kawei ka khynnah da kaba un hap ban shong phathok haduh 20 snem ryngkat ka kuna ba 25 hajar tyngka.
Lada um lah ban siew ïa katei ka kuna un hap ban bteng shong phatok sa hynriew bnai hadien ba kut katei ka 20 snem.
ïa une u briew la kem naduh u 2020 namar katei ka jingleh beijot jongu ïa kawei ka khynnah ha la ïing jongu.
Nalor kane ka dang don sa kawei ka case ba u la shah pynngat kaba ïadei bad ka kam lehbeijot hi ïa ka khynnah rit.
Kawei pat ka jingjia ka dei ka jingshah leh beijot jong kawei ka khynnah rit ha u Beatbeat Ch Marak bad ïa une ruh la rai pynrem da ka ïing bishar da kaba un hap ban shong phatok haduh 7 snem lynter lem bad ka kuna 10, 000 tyngka.
Une u briew ym tang ba u leh biejot ïa ka khynnah hynrei ula byrngem ruh ban shim ïa ka jingim jongka lada jia ba ka phla hano hano ïa ka jingshah leh jongka ha u.
Une u briew u la leh ïa kane ka kam naduh u bnai Risaw 2016 ha ka por ba katei ka khynnah ka dang leit sha jaka rep ban leit kheit jhur.
ïa kine baroh ar ki case la shimti ban tohkit bad bud dien da ki ophisar Sub Inspector kynthei ka Salmey R Marak bad ka Renu D Momin bad namar ba ka jingtohkit kaba bniah jongki bad ki jingpynngat kyndon ruh ki long kiba khlaiñ kumta kine baroh arngut ki runar ki la ngat ha ki bor ka aiñ bad hap ban shong phatok da ki bun bun snem.
Na ka liang u SP ka West Garo Hills u V.S Rathore u la ai ka jingïaroh ïa ka jingtohkit bniah kine ki ophisar kynthei bad kumjuh ruh ïa u public prosecutors uba long kum nongsamaria ba bha ban ïarap ïaki pulit ban pynngat kyndon ïa kine ki runar.
Shillong, Naitung, 01: Ki nonghikai skul SSA kiba don hapoh ka shatri jong ka Meghalaya SSA School Association (MSSASA) ka la byrngem ban pynlong da ka jingïakhih sha surok lada ka Sorkar Jylla ka la dang pynslem ban pyllait ïa ka song pisa kaba T.44.36 klur na ka Pla Tyngka jong ka Sorkar ban siew ïa ka tulop jong u bnai Rymphang bad Lber, 2022.
Kumba ka long mynta, ki nonghikai skul SSA ki la im khlem tulop naduh u bnai Rymphang haduh u bnai Jylliew na ka daw ba ka tnat Pla Tyngka jong ka Sorkar Jylla kam pat shym la pyllait ïa ka pisa kaba dang sah na ka song kaba T.104.36 klur kaba dei ka Balance Amount ba ka Sorkar Jylla ka hap ban bei na lade ban siew tulop sha ki nonghikai SSA katkum ka Capping Norms jong ka SSA.U President ka MSSASA u Bah Aristotle Rymbai ha u kyrwoh ba la phah sha ki lad pathai khubor u la ong, “san bnai kynthih ki nonghikai skul SSA ki la leit sha skul ban hikai khlem ka tulop.
“Na ka ka bynta ka Financial Year 2021-2022 ka tulop ka dang sah mynta jong u bnai Rymphang bad u Lber.
Na ka bynta ka Financial Year 2022-2023 ka tulop ka dang sah jong u bnai Ïaiong, Jymmang bad Jylliew," u la ong.
U la ïathuh ba ka MSSASA ka la aiti da ka jingthoh sha ka Sorkar bad ong ruh ba la ïa kynduh ïa ki Ophisar ka tnat Pule Puthi ban pyllait noh ïa ka song pisa na ka T.104.36 klur kaba dei ka Balance Amount ba ka Sorkar ka hap ban bei na lade ban siew tulop sha ki nonghikai SSA katkum ka Capping Norms jong ka SSA.Kum ban shu pyntip, ha ka 2 tarik, Lber mynta u snem hadien ba ki nonghikai skul SSA ki la mih sha surok u Myntri ka tnat Pule Puthi u Bah Lahkmen Rymbui u la kular ba ka tnat Pla Tyngka kan sa siew ïa ka tulop 50% na ka song T.104.36 klur bad hadien pat yn sa pyllait sa 50%.
Ha ka 20tarik, Lber, 2022 ka tnat Pla Tyngka bad ka tnat Pule Puthi ka la pyllait ïa ka song pisa kaba T.60 klur na ka song T.104.36 klur ban siew ïa ka tulop jong ki nonghikai SSA.Ha ka taiew ba khatduh jong u Lber, ka Sorkar India ka la pyllait ïa ka Second Installment kaba T.44 klur sha ka Sorkar Meghalaya ban siew tulop.
“Kane ka song pisa na ka Sorkar Pdeng bad na ka Sorkar Jylla kam pat biang ban siew ïa ka tulop bad kaba sah mynta ka long sa ka jong u bnai Rymphang bad Lber, 2022.
Ha kaba ïadei bad kane da ka jingsngewkhia ngi la ai da ka jingthoh ha ka Sorkar ha ka 12 tarik, Jymmang, 2022 ha u Myntri ka tnat Pule Puthi bad ngi la kyrpad ban phah ïa ka jingtyrwa sha ka tnat Pla Tyngka ban pyllait ïa ka song pisa kaba dang sah sa T.104.36 klur," ong u Bah Rymbai.
Ha kaba ïadei bad kane, u Bah Rymbai u la ïathuh ba ka Seng ka la buddien na u Secretary ka tnat Pule Puthi ka Sorkar Jylla u Ambrose Ch.
Marak, na u Myntri Rangbah ka Jylla u Conrad Kongkal Sangma bad na ka Sorkar India.
Ha kajuh ka por, une u nongïalam ka MSSASA u la pynkynmaw ïa ka Sorkar Meghalaya ka ban pynkiew noh ïa ka jingsiew tulop jong ki 12,541 ngut ki nonghikai SSA.Ka Sorkar Jylla ka la pynkiew ïa ki nonghikai SSA ha u snem 2016 bad haduh mynta ka tulop ka sah kumjuh.
“Ngi la buh da ka jingthoh ha u Myntri ka tnat Pule Puthi u Bah Lahkmen Rymbui bad ngi la kyrpad ïa ka Sorkar ban pynkiew ïa ka tulop," u la ong.
Katkum ka jingong jong une u nongïalam ka MSSASA, ha ka 27 tarik, Jymmang ka seng ka la ïohlad ban ïakren bad u Myntri Rangbah ka Jylla ha kaba u la ong ba kin long kiba ïai shah namarba ka Sorkar ka dang bishar.
“Naduh u snem 2020 ngi la ïaishah bad ngi la ïatreilang bad ka Sorkar ban kyntiew ïa ka tulop.
Ha ka General Executive Council (GEC) ba la long ha ka 25 tarik Jylliew ngi la rai ban ai por hapoh 15 tarik Naitung, 2022 ba ka Sorkar kan ai ïa ka rai halor ka jingkyntiew ïa ka tulop jong ngi ki nonghikai SSA.Lada ka Sorkar kam lah ban shim rai ngim banse ban pynbna da ki jingïakhih," la ong une u nongïalam ka MSSASA.Shillong, Naitung 1 : U Symbud Myntri Rangbah ka jylla u bah Prestone Tynsong ula ther da kaba tyngeh mynta ka sngi ïa ki nonghikai hapoh ka lama Federation of All School Teachers of School Teachers of Meghalaya (FASTOM) da kaba u la ong ba nalor ba u la khot ïakren bad kular hakhmat jongki ba ka sorkar kan kyntiew beit ïa ka Grant in Aid na ka bynta ban pynkiew tulop ïa ki bad pynthikna ruh ban leh bad mynjur ha ka jingïakynduh shen jongka Kynhun Myntri hynrei ki dang bteng beit ban ïakhih bad kane ka pynpaw ba don kaei re kaei sha lyndet lym kumta balei kim pdiang ban leit phai noh sha la ki ïing ki sem bad lada jia ba ka sorkar kam pyntreikam ïa ki jingkular ki lah ban ïakhih tyngeh ha kata ka por.
“ Kum uwei na ki nongïalam ha ka sorkar mynta ka sngi nga la khot ïakren ïa ki ha kaba la ïadon lang ruh u Addl.Chief Secretary uba dei peit ïa ka tnad Pule Puthi ha ka jylla bad ha kane ka jingïakren nga la kular rangbah ïa ki kum u nongïalam bad wat u Myntri Rangbah ruh ula dep kular ïa ki nonghikai ha ri lum Garo ba ka sorkar kan pynthikna ban pyntreikam beit ïa ki jingdawa kata ban kyntiew ïa ka Grant khnang ba ki Managing Committee kin pynheh tulop ïa ki.
Nga la ong ïa ki ba kin sangeh noh ban ïakhih bad leit phai noh sha la ïing lasem.
Hynrei haba ki dang bteng ban ïakhih kane ka pynpaw ba ka don sa kaei re kaei kaba sha lyndet bad kam mut tang ïa ka jingdawa pynkiew tulop namar ki la dei ban hun haba la kular da ngi ki nongïalam jongka sorkar.
Ai ba ki paid nongshong shnong ka jylla kan bishar ïa ki halor kane ka jingïai bteng jongki ban ïakhih" ong u Symbud Myntri Rangbah.
U bah Prestone u la khot ïakren ïa ki nongïalam ka FASTOM bad kular ban pyntreikam ïa ki jingdawa jongki kata ban kyntiew ia ka Grant bad kumjuh ruh ban kyntiew ïa ka tulop jongki sha ka 18,000 bad ban kyntiew pat 5% man la u snem.
Hynrei haba ki nongïalam ka FASTOM ki lum ïa ka ka jingïalang hadien ba la wan ïakren, ki nonghikai ki la rai ban bteng beit ïa ka jingshong kyllaiñ myngngor hajan Addl.Secretariat katba kim pat ïoh da ka jingthoh ne katba ym pat ai jingmynjur da ka Kynhun Myntri.
Haba jubab ïa ki jingkylli, u bah Prestone u la ong “ Ka shong ha ki hynrei ngan ong ïa phi don aiu re aiu sha lyndet ba ki dang kwah ban bteng ïa ki jingïakhih namar ba ngi la dep kular ban ai beit ïa ka jingdawa jongki ha ka jingïakynduh jongka Kynhun Myntri".
Haba la kylli hato phi tharai don ki seng saiñpyrthei kiba pynshit ïa ki na sha lyndet, u bah Pretone u la ong “ ïa kata phi lah ban kylli na ki balei kim hun haba nga la dep kular ïa ki kum uwei na ki nongïalam jongka sorkar".
U la ïathuh ba u la dep kyrpad ïa ki ban sangeh noh ïa ki jingiakhih bad lada jia ba ka sorkar kam leh ei ei ha ka jingïakynduh ka Kynhun Myntri ki lah ban sdang biang ban ïakhih da kaba tyngeh ruh.
U la ïathuh kine ki skul ba ïoh Grant in Aid ki dei kiba pynïaid da ki riew shimet, ki Balang, ki Shnong, ki Seng ne kynhun bapher bapher bad ka sorkar kam don bynta hynrei ka shu ïarap ai Grant ïa ki.
Ban thung kam nonghikai ruh ka thung hi ka Managing Committee tangba ki shu hap bud ïa ki kyndon ba la buh da ka sorkar kumta wat ki Managing Committee jongki skul ruh ki don ka bynta kaba khraw bad ka jingkitkhlieh ban thaw lad kumno ban kyntiew ïa ka tulop ki nonghikai.
Ka jingshongkurim ka dei kawei na ki kam kaba kmen tam ïa baroh bad ka wanrah ïa ka jingkmen ym tang ia ki shijur kiba ïapoi kha, hynrei ki kmie ki kpa, ki hymmen para jong ki ar longïing bad ruh ïa ki kur ki kha bad baroh kita kiba don ka jingïadei bad kita ki shi jur.
Ka dei ka aiom tlang bad ki don bun shisha ki jingïathoh shongkurim bad katno ka long kaba itynnad ban ïohi ba ki samla ki long kiba kloi ban ai ka burom sha U Blei bad wad ïa ka jingpynkyntang jong u ha kaba iadei bad kane ka kam kaba long ka bynta kaba khraw tam ha ka jingim jong u briew bad ka briew namar ba dei na kane ka bynta ba kin sdang ban tei ia la ka jong ka longïing ban ban don ia ki khun ki kti ki ban long ka lawei jong ka longïing, ma kur ka jait, ka shnong ka thaw ka jaidbynriew bad ka ri.
Haba peit kumne ka i ba baroh ki biang beit, hynrei katno ka long kaba pang dohnud ban tip ba ki don bun bah ki longïing kiba ym lah ban bteng shuh ia kane ka jingïalong shi kurim na kiba bun ki daw bad bun na kine ki longiing ki jot noh!Ka jingjot jong pra jong kiba bun kum kitei ki longiing ka la long shisha ka jingtheh umpjah ia kiba bun ki samla bad ki longïing longsem, ha kaba ki sngew ba kam long kaba myntoi ban pynlut ïa ka por bad ka bor.
Hynrei ka long kaba donkam ban sngewthuh ïa kaei ka daw tynrai jong ka jingjot jingpra noh jong ki longïing longsem khamtam kito kiba la kiew wat haduh ka duwan ba kyntang jong ka jingïathoh shongkurim.
Kawei na ka daw ba kongsan kat kum ka jingwad bniah la shem ba ka dei ka jingduna palat ne ka jingbymdon ïa kata ka jingsngewrit bad sngewthuh nyngkong eh hakhmat jong U Blei bad ka jingjngai noh jong ka jingïadei kaba jan bad U Trai nongbuh nongthaw.
Kane suki suki ka kjap ia ka jingiadei nyngkong eh bad u Trai nongthaw bad hadien kata hapdeng jong ki shijur ha kiba ki ju mih shibun kidaw kiba wat i daw barit eh ruh i kylla long ka ding kaba bamduh.
Haba wad jingtip ia ka daw jong ka jingtlot ka jingaidei jong ki shijur kiba la dep ban ïateh kular hakhmat U Blei bad ruh kiba ieit ban shakri ïa u Blei, ia ka daw la shem ba kawei ka dei ka jingbym don ia ka por jong ka jingïamane lang kum ka longïing, ka jingbymdon jong ka por ban pule ia ka ktien U Blei bad ia duwai lang bad ka jingim ka kylla long kum ki riew madan bad ki riew paidbah.
Wat la kum ki shi kurim ki long kawei ka doh kumba ong ka ktien U Blei, hynrei ka mynsiem pat ka long la ka jong ka jong.
Ka jingbymïoh ia ka por ban long kawei ka mynsiem ka mih na kiba bun ki jingeh jong ka jingbymïasngewthuh jingmut bad ka jingnoh shilliang jong ka jingieit kaba lah ban dei na ka daw jong ka jingbym ïaryngkat ha ka kamai kajih, ka kyrdan long briew, ka jingban khia ka kam bad kawei kaba sniew tam eh ka dei ka jingbymshaniah iwei ïa iwei pat.
Kum ki briew kiba la shong kurim ym donkam than eh ban batai stad da kiwei ïa kaei kaba ki dei ban leh bad ia kaei ka bymdei.
Hynrei kum ki briew hi ym lah lait na ka jinglong sahdien ha ka bor pyrkhat pyrdaiñ bad don pat ruh kiba la ïastad palat bad kum kine ruh ki buh jingeh shibun.
Hooid ym lah ban leh ba ym baroh ki longïing ki pait ki pra namar ba ki don ki longïing wat ki bym ithuh tang ia ka ïing mane ruh ne ki bym dei ki khristan ruh hynrei ki shongsuk shongsaiñ bad ïaid lyngba ka jingim.
Hynrei kaba kham sngewsih ka long ba kita pynban ki longïing kiba kam ba ki tip bad ithuh ia u Blei hynrei kum kitei ki jingjot jingpra ki jia.
Ka kam shongkha shongman ka long shisha kaba jwat bad tang kito kiba ïaid lyngba ki tip ïa kata.
Hynrei kawei na ka jingshisha bad ka jingphla wat na kita kiba shakri ïa ka kam U Blei ruh, ka long ba ka jingjot jingpra ka jia dei na kadaw jong ka jinglehsting ha jingïadei bad U Blei khamtam ba kam don ka jingïashakri Blei ha ka jingiatylli (Salm 127, 133, Ioanis 10:10).
Ka jingshong kurim ka dei ka plan jong u Blei na ka bynta ki briew bad ka dei ka bynta kaba U Blei hi u sngewbha eh ba dei na kata ka daw ngi iohi ba wat ia ka kambah kaba nyngkong eh ba u Jisu u la leh, ka long ban pynkylla waiñ ia ka um ha ka jingshongkurim ha Kana (Ioanis 2:7-9).
Kumta lada ki don kino kino ki longiing khristan kiba ïakynduh jingeh bad ka shongkha shongman ka dei ka por ba kin phai pat sha u Blei uba long u nongseng bad u nongpynlong ïa ka shongkurim da kaba pynrit hakhmat jong u bad wad ïa ka jingiasyllok bad u Blei bad kumjuh ruh lyngba ka jingïarap jong ki nongialam Balang lada donkam.
Ha kane ki aiom syaid lane por shit, ka dawa ïa ki jingdih kiba wallam ka jingpyngngad jong ka met bad ki don bun napdeng kine ki jingdih kiba phi lah ban jied.
Ka umsohjew ka dei kaba lah ban pynneh ka jingdon um ha ka met bad ka dei ruh kaba lah ban pynbiang halor ka jingpynrung ka Vitamin C.Kaba ba biang eh ka jingpynhreh ban dih ka long, shiklat ka um bad khem khyndiat ka umsohjew bad ber khyndiat ka mluh ïong.
Ka umsohjew ka dei kaba duna ka calorie, kaba tei ka bor met kaba phi lah ban dih manla ka sngi hynrei phi lah ban dih lada ka met jongphi ka ïahap.
Ka jingmyntoi ka koit ka khiah na ka umsohjew: Phi lah ban dih khlem da don kano kano ka jingartatien.
Ka umsohjew ka don tang kumba 5 calorie.
Ka um kam don calorie satia.
Ka umsohjew ka lah ban pynduna ka jingkhia bad jingsngaid.
Ka umsohjew ka dei kaba lah ban treikam borbah ban tei ka bor met.
Ka don ka vitamin C bad kiwei de ki nutrient kiba lah ban ai jingïada ïa ka met.
Ka acid kaba don ha u sohjew ka ai jingmyntoi na ka bynta ka kpoh.
Ka umsohjew ka ïarap ruh halor ka jingtylliat bha ka ’nirbah ïa ki jingbam.
Shiklat ka um bad khyndiat ka umsohjew ka lah ban shalan khyndiat ka potassium bad ka pynlong ka mineral kaba kongsan na ka bynta ka koit ka khiah u klongsnam, ki khyllai, ki dohksah bad jingkhih jingksad ki thied.
Kane ka shong ruh ha ka jinglong ka met shimet shimet.
Ki don pat ki briew kiba ym ïahap satia ka jingdih umsohjew.
Ka dei kaba lah ban pynjur ka jingdon ka acid bad wallam ka jingthut halor ka jingtylliat bha ka nirbah ïa ka jingbam.
Shipela haduh lai pela shisngi ka jingdih um sohjew ka dei kaba la biang na ka bynta ka jingmyntoi halor ka koit ka khiah.
Hynrei lada dih palat ka lah ban ktah na ka bynta ki bniat namar ka umsohjew ka dei kaba don ka acid.
Guwahati, Naitung 02 : Ha ka final jong ka lympung ïalehkai Junior U-17 Women’s National Football Championship 2022-23 yn sa sakhi hapdeng ka Bihar pyrshah ïa ka Dadra and Nagar Haveli hadien baroh kitei ki ar kynhun ki la khur jingjop ha ki jingïakhun pyrshah ïa ka Haryana bad Arunachal Pradesh ha ki jingïakhun semifinal kaba la long ha ka sngi Saitjaiñ ha Indira Gandhi Athletic Stadium.
Ha ka jingïakhun semifinal kaba nyngkong, ka Bihar ka la pynliem ïa ka Haryana da 3-1.
Ha katei ka jingïakhun ka Shruti Kumari ka la thep nyngkong na bynta ka Bihar ha ka jingïalehkai ba dang ïaid lai minit lyngba ka bol ba la pashat da ka Sabara Khatun na shaphang kamon kaba la poi beit beit ha ki kjat ka Shruti kaba khlem da pynlehnoh ei ka la thep beit jlang shapoh kol.
Katba ka Haryana ka la ïoh ban pynphai ha ka minit ba 16 lyngba ka Saniya, kaba la thep ïa ka kol kaba itynnad bha da kaba pyndep tang tiak ha kaba ka thei ap kol ka Bihar ka khlem poi pyrkhat shuh ba ka bol kan rung shapoh jar.
Hapdeng ka jingïakhun kaba itynnad bad ïakhaid bha, ka Sabara Khatun ka la thep pyntam biang na bynta ka Bihar ha ka minit ba 21, ka Sabara Khatun nyngkong ka la rah shwa ïa ka bol da kaba pyllait ruh na ka thei ïalehkai dien ka Haryana bad khlem da pynsep ei ka la khyrwit tyngeh beit shapoh kol.
Haba wanphai sha ka jingïalehkai jong ka kylla miet, ka Lucky Kumari ka la pyntam sa shi kol na bynta ka Bihar bad kaba 13 kol na bynta jong ka ha kane ka tournament bad ka la thep ïa katei ka shi kol ha ka minit ba 79.
Ha kawei pat ka jingïakhun semifinal, ka Dadra and Nagar Haveli ka la la pynliem da 5-0 ïa ka Arunachal Pradesh.
Ka nam tam jong ka Dadra and Nagar Haveli kadei ka Pooja kaba la thep hat-trick.
Ka Dadra and Nagar Haveli ka la lamkhmat ha ka minit ba 14 ha kaba ka Pooja ka la thep ïa ka shi kol.
Ka Pooja ka la thep sa shi kol ha ka minit ba 20 lyngba ka freekick bad ka la pyndep ban thep hat-trick ha ka minit ba 67.
Ha ka minit ba 81, ka Sandhiya ka la khyrwit tyngeh ha kaba ka bol ka la leit dei ïa u dieng kol bad wanphai biang kaba la poi ha ki kjat jong ka Vandana Kumari kaba la thep ïa ka kol kaba saw na bynta ka Dadra and Nagar Haveli.
Ka Pooja ka la thep khatduh ha ka jingïalehkai kaba la jan poi artad sha kaba kut ha kaba ka Dadra and Nagar Haveli ka la ïoh ban ïalehkmen da kaba ïoh rung arsien arwat sha ka final bad ban sa ïalehkai ha ka sngi Nyngkong.
Nongstoiñ, Naitung, 2: Ka Seng Khasi Student Union Mawshynrut Circle ha ka sngi palei, ka la leit ban ai da ka jingthoh sha u Executive Engineer ka tnad MePCL West Khasi Hills Division Nongstoiñ, ban ujor halor ka jingthut khah khah ka bording ha ka thaiñ Mawshynrut, ka jingshim sting ki line men ïa ka kam, ka jingsniew jong ki post ding ilektrik bad ka jingkiew dor ka bai bording.
U samla Anslem Ryntong organizing secretary ka KSU Mawshynrut Circle, haba ïakren sha ki lad pathai khubor hadien ka jingwan ïakynduh ïa u Engineer, u la ong ba ka Seng ka la kyntu ïa u tei u ophisar ba un shimkhia lem ban peit halor kitei ka jingeh ba ki paidbah ka thaiñ ki ïakynduh.
Shuh shuh u la ong ruh ba jingthut jong ka bording, ka ju jia khah khah wat ha ki por ba ym don kano kano ka jingpynthut na ki bor jong ka mariang.
Nalor kata ki post ding ilektrik ruh ki bun ba la pei bad bam sarang, kiba lah ban ap jingma ïa ki paidbah ha kaba ka lah ruh ban wanrah ïa ki jingjia ba sngewsih.
Ha kaba ïadei bad kitei ki mat jingdawa ka Seng, na ka liang jong utei u ophisar u la pynpaw ba ka tnad ka duna palat ïa ki nongtrei.
Hynrei u la kular pat ba un sa shimkhia ïa kitei ki mat jingdawa ka Seng da kaba un sa phah ruh ïa ka jingthoh sha ki bor ba halor.
Nongpoh: Namar ka jingma kaba ap ïaki paidbah, ki khyllung khynnah bad kumjuh ruh ki mrad ki mreng naka jingshah bat bording elektrik naka bym don jingker eiei uwei u transformer ha ka shnong Umtangar haka thaiñ Western Ri-Bhoi, ka Federation of Khasi Jaiñtia and Garo People (FKJGP), Western Zone kala ai por syndon 1 bnai ïaka tnad MeECL ban ker ïa utei u transformer shuwa ban jia ki jingjia ba sngewsih.
U Bah C Doloi President ka FKJGP Western Zone u la pynpaw ba kum ka seng ka dap da ka jingsngewkhia halor ka jingbym shimkhia jong ka tnad MeECL ban ker ïaki transformer kumba ki jingjia ba sngewsih ki ju jia naka por shaka por bad utei u transformer ba don haka shnong Umtangar u dei u bym don jingker eiei bad buh jingma ïaki paidbah khamtam ki khyllung khynnah bad ki mrad ki mreng.
Nongstoiñ, Naitung, 2: Ka long kaei kaei kaba pynlyngngoh ïa kiba bun ba lang kiba tip ïa ka jingshisha, ba ki don ki Govt L.P Skul ha West Khasi Hills District kiba ka sorkar kam pat thung nonghikai la ar snem kynthih.
Kawei na kitei ki skul ka dei ka Mawdiangsnam Govt L.P.Skul kaba don ha ki thaiñ Langpih.
Ha kaba ïadei bad katei ka Govt L.P.Skul, u bah R.Baney u nonghikai jong katei ka skul u ba la shongthait na ka kam naduh u snem 2020, u la ïathuh ba watla u la shongthait, hynrei ïa baroh ki kam kiba ïadei bad katei ka skul, u dang hap ban peit ban khmih hi.
Utei u rangbah u la ong ruh ba katkum ka jingtip jong u hadien ba u la shongthait na ka kam, ka sorkar ka la thung ïa u nonghikai ha katei ka skul.
Hynrei um shym la wan shimti ïa ka kam, namar ba u leit hikai ha kawei pat ka Govt L.P.Skul kumta katei ka skul kam don nonghikai satia.
U la ong ruh ba na ka liang jong u bad ki dkhot ka Managing Committee, ki la phah da ka jingthoh sha ka ophis jong u Sub Divisional of School Education Officer, hynrei haba leit ïakynduh ïa kitei ki ophisar ka jubab ka long ba u Director of School na Shillong um treh satia ban thung da uwei pat u nonghikai ha katei ka skul.
U la buh ruh ka jingkylli da kaba ong hato kaei ka daw kaba pynlong ïa u Director ba um kwah ban thung da uwei pat, haba u nonghikai ba la dep thung um treh ban leit shimti ïa ka kam.
Kawei pat ka jingkylli ka long hato utei u nonghikai ba la dep thung u don jingïadei aïu bad ki Myntri sorkar kat haduh ba un ïoh tulop sorkar na ki ar tylli ki skul tang marwei.
Namar na ka skul ba u leit shimti ïa ka kam lada um ïoh tulop hato u nud ban shu leit hikai ei.
Lane hato kumba u Myntri sorkar u ba peit ïa ka pule puthi ha ka jylla u kubur ba ki don ki nonghikai Government kiba ai kontrak ïa ka kam ha kiwei, imat utei u nonghikai u ba la thung ha Mawdiangsnam Govt L.P Skul, u shu leit shim kontrak ïa katei kawei pat ka skul tang namar u kham suk bad ban kham ïoh bun.
Mawkyrwat, Naitung, 02: Ka Federation of Khasi Jaiñtia & Garo People’s (FKJGP) South West Khasi Hills District ha ka jingïalam jong u Working President, u Kenes L.Nonglait ha ryngkat u General Secretary jong ka Mawkyrwat Circle ki la pynlong ïa ka jingleit jurip ïa ka ophis trei kam jong u Executive Engineer jong ka PWD (Roads) Mawkyrwat Division ha kaba ïa dei bad ka kamra treikam jong u Head Assistant lane u Bara Babu kaba la thylli naduh u snem 2019 haduh mynta.
Hadien ka jingleit ban ïakynduh ïa u EE ka PWD (Roads), u Working President ka FKJGP, u bah Kenes L.Nonglait haba kren ha ki lad pathai khubor u la ong ba kane ka jingleit jurip jong ka seng ka long hadien ba ka la don ka jingud jingman na kiba bun ki paidbah kiba leit donkam ha kane ka ophis u PWD (Roads) Mawkyrwat Division ne wat ka jingud jong ki para nongtrei ruh namar tang na ka daw jong ka jingbym don u/ka Head Assistant ne Bara-babu bun ki kam ki la long kiba dkoh lut.
“Naduh 2019 haduh mynta u/ka Head Assistant um pat don, kane ka la long shisha ka jingduhnong kaba khraw na ka bynta ki nongleit donkam ha kane ka ophis", ong u bah Kenes L.Nonglait.
Kumta dei tad hadien ka jingïakren ba sani bad u Executive Engineer jong ka PWD (Roads) Mawkyrwat Division, bah D.M.Pyngrope ki la lap ba ïa kane ka shuki kaba thylli baroh shi katta ki dang shu dep thung shen bad mynta ka dang don ha ka jingpynkhreh bad pynbit pynbiang ïa ka kamra jong u/ka Head Assistant.
Kumta, na ka liang jong ka seng ka la la ong ba katne kam pat long kaba biang hynrei kan sa nangpeit parman bha bad kan sa bud dieng biang ïa kane ka kam khnang kan ym buh jingeh shuh ïa ki nongtrei jong kane ka ophis bad kumjuh ïa u paidbah uba leit donkam ïa u bara babu namar kumba long baroh shi katta ka la buh jingeh bha bad dkoh lut ki kam ki jam.
Haba ïa dei bad ki lynti ki synkien kum ka seng ka la pynsngew ha u EE ka PWD (Road) ba un skhimkhia lem ban pynbha ïa ki surok kiba la sdang ban jot bad na ka liang jong u ruh u la kular ba un sa leh ïa kata bad u la pan ruh ka jingïatreilang khnang ba ka kam kan long kaba ïaid beit ïaid ryntih.
Shillong, Naitung, 02: Ka All India Radio, Shillong ka la rakhe ïa ka sngi seng kaba 75 mynta ka sngi ha Shillong ha ryngkat ki nongtrei bad ki ophisar barim jong kane ka station.
La plié ïa ka All India Radio Shillong ha ka 1 tarik u Naitung 1948 da u Lat barim ka Jylla Assam, u Akbar Hydari ha ka jingdon ryngkat u Myntri Rangbah barim ka Assam, u Gopinath Bordoloi.
U Laxmanan Narayan u la long u Director-General ka All India Radio ha katei ka por.
U Director bad Head of Office, AIR Shillong, u T.Hynniewta u la ai jingkren shaphang ki kam ka AIR Shillong ha ki snem ba la dep ban ai jingtip ïa ki briew bad ruh ban pynbiang ïa ki prokram pynbyrnia.
U la ong ba ka AIR Shillong ka la pynskhem ïalade kum ka kynhun kaba don burom kaba ai jingtip kaba la pynshisha lyngba ka jingtrei shitom jong ki briew bapher bapher ba kynthup ruh ïa ki ophisar bad ki nongtrei ba la shongthait mynta.
U la ïaroh ïa ki sienjam jong baroh ki nongtrei mynta bad kito kiba la shongthait kiba la don bynta ha ka kam jong ka All India Radio kum ka ‘Public Service Broadcaster’.
U la kren ruh shaphang ki sienjam jong ka AIR Shillong ban pynbiang ïa ki jingdonkam jong ki nongsngap kiba dang samla kum ka jing stream ïa ki prokram lyngba ki lad online lyngba ka social media bad ki app bapher bapher.
Ka Chief Producer barim jong ka Doordarshan, ka Sweety S Diengdoh ka la ong ba ka dap da ka jingkmen ba ka AIR Shillong ka la noh synniang shisha ban pynbiang ïa ki prokram pynbyrnia bad ruh ban ai jingtip ïa ki briew jong ka Meghalaya.
Ka la kyntu ïa ka station ba kan bteng ïa ka kam kaba bha kum ka ‘Public Service Broadcaster’.
Ha kajuh ka por, ka Deputy Director-General Program barim jong ka AIR Shillong, ka Narimon Shadap ka la ong ba namar ka jingbun kiwei kiwei ki lad pathai khubor, ka All India Radio ka dei ban don ha ka jong ka kyrdan da kaba pynbiang ïa ki khubor bad ki jingpyntip kiba la pynshisha.
Ka All India Radio, Shillong kan pynlong ïa ki prokram bapher bapher baroh shi snem haduh ka 1 tarik u Naitung 2023 kum shi bynta jong ka jingrakhe ïa ka jingdap 75 snem ka jingai jingshakri kum ka ‘Public Service Broadcaster’ ha kaba ki briew bad ki khynnah skul kin ïashim bynta ha kine ki prokram.
Nongstoiñ, Naitung, 2: Ka seng HNYM hapoh ka jingïalam jong u bah Tailan Star Lyngkhoi President West Khasi Hills District, ryngkat bad ka shnong Mawphansien kaba kynthup ïa u bah Phangstar Nongsiej Sordar ka shnong Mawphansien bad kiwei kiwei ki dkhot jong ka dorbar jong katei ka shnong, ki la leit ai da ka jingthoh ha u bah F.Sohlang Executive Engineer PWD Road Nongstoiñ Sub Division ha kaba ïadei bad ka jingdonkam jong ka surok.
Haba ïadei bad katei ka phang, na ka liang jong utei u ophisar u la ong ba un pynpoi ïa katei ka shithi ha ki bor kiba halor, namar na ka liang jong u, um lah ban batai ei ei namar kam shong ha ka bor jong u.
Katei ka shnong Mawphansien ka dei kawei na ki shnong kaba la rim bha bad kaba la kynjoh sha ki 60 snem tam ei ei, namar la seng ïa ka ha u snem 1960 ei ei da ka kur Nongsiej nyngkong eh.
Ka dei ruh ka shnong kaba hap hapoh ki ar hima ïa kaba la tip kum ka Hima Rambrai-Myrïaw Syiemship.
Ki nongshong shnong jong katei ka shnong kat haduh kine ki sngi, ki dang ïaid da ka kjat ban leit siew leit pet sha sor Nongstoiñ, namar ka jingbym biang jong ka surok.
Hynrei ka jingjngai pat ka long kumba 45 minit da ka kjat na Steplanglur sha katei ka shnong Mawphansien.
Ym tang katta hynrei ha katei ka shnong ka light ruh kam don shuh mynta lah kumba 8 snem ei ei, naduh ba la duh ka transformer bad kat haduh mynta ym pat shym la ïoh da kawei pat bad ki dang shong dum beit ngaiñ ngaiñ.
Nongstoiñ, Naitung 2: Ka jingbuhteng ban ïa pynbeit ïa u pud u sam hapdeng ka Meghalaya bad Assam, ka la buh ïa ki paidbah kiba shong ha ki shnong khappud ha ka jingeh na ka daw jong ka jingwan tuklar jong ki pulit Assam.
Ka jingtuklar jong ki pulit Assam ka long haba ki pyntrei ïa ki kam pynroi ym tang kiba la bei pisa da ka sorkar jylla, hynrei wat ïa ki kam pynroi kiba la bei pisa da ka sorkar pdeng, kum ïa ka jingpyntrei ïa ka skhim Mahatma Gandhi Rural Employment Guarantee Scheme bad kiwei kiwei.
Kumban shu pynkyn-maw ba ha ka taïew ba ar u Kyllalyngkot jong u snem ba la lah, ki pulit Assam kiba na Langpih BOP hadien ba ki Nepali kiba shong ha Lawbah ki la pyntip ba ka don ka jingpyntrei ïa ka surok ha ka shnong Umwali kaba dei na ka skhim MNREGS, kumta ki la wan bad ki la pynsangeh mar dor.
U nongthoh khubor haba ïoh ban ïakynduh ïa ki nongshong shnong, ki la ïathuh ba naduh katei ka sngi ba ki pulit Assam ki la wan ban pynsangeh kim shym la trei shuh haduh mynta.
Kum ban pynkynmaw ba saw snem mynshuwa, ki pulit Assam kiba don ha Langpih ki la pynsangeh ïa ki nongtrei jong ka MePDCL katba ki dang trei ïa ka laiñ ban pynpoi bording sha ka shnong Mawdiangsnam bad katei ka jingtrei ka la sah kut haduh mynta.
Nangta ha ka taïew ba la dep ki la pynsangeh sa ïa katei ka jingpyntrei ïa ka skhim MNREGS ha Umwali.
Ki paidbah na katei ka shnong Umwali, ki la kynnoh ruh ba katkum ka jingtip jong ki, ka jingtuklar bad pynsangeh jong ki pulit Assam na Langpih ban pyntrei ïa katei ka surok, kam dei satia kaba la bthah da ki bor ba halor hynrei ka dei tang ka jingleh jong u Incharge na Langpih.
Kitei ki nongshong shnong ki la dawa ruh ba ka sorkar ka la dei ban pynbeit noh kloi ïa u pud u sam, khnang ba ki paidbah kin ym shah pyndik ha ki pulit Assam man la ka por.
Paralok ba ieit, ngi tip ba U Blei U la thaw ïangi daka ba pynkyrpang na pdeng ki jingthaw ba im ha pyrthei baroh.
Kumta ngim long shuh ki sohpyut ki bym don dor ei ei, kumta ngim dei ban im mata madei lane pynleh noh-ei ïaka jingim ba kordor eh jong ngi dakaba leh ïaki kam bymman, daka ba bam thala dih thala kham tam ki jingbam jingdih bashiew kiba pynjot ïaka met bad ka mynsiem kum ka biri sikret khamtam eh ka kyiad ka drugs ki kanja lane kiwei kiwei de ki jingbam jingdih ba sniew.
Ngi ki briew ruh haba ngi shna ïakino kino ki tiar ngi don lypa ka plan kumno ban pyndonkam ïaki.
Ngim shna khlem don jingmut jingthmu lane tip lypa kumno ban pyndonkam ïaki.
Kumta U Blei ruh haba U thaw ïa ngi U don ka jingmut jingthmu naka bynta jong ngi.
Bad kata ka jingmut jingthmu jong U ka long ban tip ïa U ban ieit ïa U bad ban shakri ïa U.Nyngkong, eh kumno ngin tip ïa U? Ngi lah ban tip ia U lyngba ka ñiam ka rukom kaba ngi don.
Jan baroh ki ñiam haka pyrthei ki hikai shaphang U Blei bad shaphang ka lynti ka jingshisha hala ki jong ki jong ki jinghikai bad ki nongrim ba ki don.
Ngi lah ban tip ïa U Blei lyngba ki jingthaw jong u kiba ngi ïoh i haka ne ka pyrthei.
Nga kynmaw ïakato ka jingïathuh khana kaba ngi ïoh ban pule mynba ngi dang leit skul haka subject Moral Science shaphang ki arngut ki nongleit jingleit kaba ïathuh kumne; Arngut ki nongleit jingleit ki leit poi haka wei ka rishyiap kaba ïar had ba heh bha.
Ynda meit, ki ïa pynieng dara bad sah miet hangta.
Shwa ban thiah, uta u wei uba ngeit Blei u duwai bad uta u bym ngeit pat u rkhie beiñ ïa u.
Hynrei um sngap ne jubap ei ei u sngap laka sngap bad pynkut ïaka ta ka jingduwai jong u.
Mynmiet katba ki dang ïoh thiah, don ki ut kiba ïaid lynti nangta na khmat ïingjaiñ jong ki hynrei kim ïoh angew namar ba ki ïa ïoh thiah.
Ynda shai mynstep u khie shwa u ra u bym ngeit Blei, u ïohi ïaki ta ki dienjat ut bad u kyrsiew i’u ta u wei u ong, “Khie me, peit ki ut kiba iaid nangne na khmat iingjaiñ jong ngi, katta ruh ngi khlem ïoh sngew ei ei".
U ta u lok ruh u khie noh naba thiah bad u duwai shwa, jia ryngkhat thik haka por mihsngi.
Haba uta u bymngeit blei u ïohi ba u duwai u krein beiñ bad ong ïa u, “Me sia te beij shisha mo! Kumno me ngeit ia u ta u blei? Hato me ïoh sngew ia u, me ïohi ia u, me tip hangno u don?" Katta ruh um pynphai ktien ei ei, u kdew shaka sngi kaba dangmih na lyndet lum bad ong ia u, “Me ong ba ym don blei, te peit keiñ katai ka sngi kaba long ki dak ki shin jong ki kam ki kti jong U".
“Em me, ka tai ka sngi te ka shu long hi" u pynphai nia kylliang.
" Me ong, don ki ut kiba wan iaid nangne mynne mynmiet te me ïoh i ïaki, me tip kiwan na ei, ki leit sha ei bad ki don sha ei? " U kylli kylla.
“Em me ngam tip, tang ba nga ïoh i ki dienjat keiñ, peit kine.
(u da kdew artad) “O, me ruh mem ïoh i ïa kita ki ut, hynrei me ngeit baki ïaid lynti nangne tang neki dienjat jong ki, ki dienjat jong ki dei kiba pynshisha ïaka jingdon jong ki.
Kumta wat lada ngim ïoh-i ïa U Blei ruh ngi ngeit ba U don shiaha lyngba ki jingthaw jong u kiba don sawdong jong ngi.
"Jar, ym lah pynphai ktien shuh uta u bym ngeit blei, naduh kata hi ka khyllipmat u la pyrkhat jylliew bad ula sdang ban kylla kaba mut.
Ngi lah ruh ban tip ia u Blei lyngba ki jingduwai jong ngi.
Haki bym ngeit, te ki jingduwai kim i donkam ne don jingmut shisha, hynrei lada ngi duwai naduh ka dohnud bad ka mynsiem te U Blei u lah ban sngew bad sngap iangi.
Wat lada Um kren haki shkor jong ngi ruh Un kren haka dohnud jong ngi.
Ban ieit ia U.Kumno ngin ieit ia Blei? Ym don kam ban batai jrong iakane.
Lada ngi ieit ïaka no kano ka briew lane ia uno uno u briew ngin leh ïaka ei kaei kaba bha tam naka bynta jong ki.
Kumta ngi ruh lada ngi ieit ia u Blei te ngi dei ban leh ïaka ba bha tam naka bynta jong u bad kata kaba bha tam ka long; Ban ym leh ïaki no kino ki kam sniew kam bymman kiba long pop bad ban leh ïaka ba bha.
Ban shakri ia U.Kumno ngi lah ban ieit ia Blei ia U ba ngim lah ban ïoh i lymda ngi ieit ïaki para briew.
“Ka jingshakri ïaki para briew kadei ka jing shakri ia U Blei".
Ong ka ktien sneng.
Lada ngi peit kat kum ka jingthoh haka kot ñiam ki Khristan ka Baible, la kren shai ba kawei naki jingbishar kaba U Blei Un bishar ia u briew haka sngi bishar khatduh kam dei eh ïaki jingleh bakla ne ki kam bymman jong u, hynrei haduh katno ba u lehbha leh sbun ïaki para briew.
Kane ka mut, ïaki ba duk ba kyrduh kiba shem shitom shem jynjar kiba kutlad kut kut lynti lane kiba donkam jingiarap.
U ta u nongbishar un khot ïaki ta kiba lehbha ïaki parabriew bad un ong, “Alea phi baroh kiba ioh bynta bad i pa jong nga namarba haka por ba nga thngan nga sliang phi ai bam aidih ianga, haka por ba don ha byndi phi wan peit wan jngoh ïanga, haba nga pang nga shitom phi wan iarap ïanga, haba nga lyngkhuid phi wan pynkup jaiñ ïanga.
Te kita ki langbrot kiba long ki ba lehbha kin ong Ia uta u nongbishar, “Ah, Trai mynno ngi ioh i ba Me thngan Me sliang ba ngi dup ban ai bam, ba Me don ha byndi ba ngi dup ban leit peit, ba Me pang Me shitom ba ngi dup ban iarap ba Me lyngkhuid ba ngi dup ban pynkup jaiñ.
Te uta u nongbishar u ong, Hooid, phim shym la leh keiñ ha nga, hynrei ïaka ei kaba phi la leh haki wei naki para kiba rit tam ka long kumba phi leh ianga.
Nangta Un khot ïaki ta ki blang kiba don shaka liang ka diang, kiba long kiba khwan myntoi shimet, kiba bamsap ki bym don ka jingsngewlem sngew synei para briew bad ong ïaki, “Khie leit noh na nga phi ki riew bymman sha kata ka ding bymjulip, namar mynba nga thngan nga sliang phim shym ai bam ai dih ianga, haba nga pang nga shitom ohim wan peit wan iarap ianga, haba nga don ha byndi phim wan jngoh ianga bad haba nga lyngkhuid phim wan pynkup jaiñ ianga.
Ki ta ki riew bymman ruh kin ong kumjuh hi, “Ah,Trai Ah Trai, mynno ngi ïoh i ba Me pang Me shitom ba ngi dup ban wan peit wan i, ba Me thngan Me sliang ba ngi dup ban wan ai bam ai dih, ba Me don ha byndi ba ngi dup ban wan peit wan jngoh bad ba Me lyngkhuid ba ngi dup ban pynkup Jaiñ? Un ong ïaki, “Ka ei kaba phim shym la leh ha i wei naki para kiba rit tam, ka long kumba phim shym la leh ianga"Hangne la sngewthuh shai kdar ba ka jing shakri ia u Blei ka long ka jingshskri para briew.
Sngew nguh sngew burom shi katdei eh ïaki to kiba la iarap ïaki para briew khamtam iakito kiba synniang snam, synniang khyllai, pynchna iing shna sem bad kiwei kiwei ki jing ai ne jingiarap barit ruh kumjuh.
Hynrei ka long pat ka jingtim ïaka ri bad ka jaitbynriew naka jingleh jong kito ki khwan myntoi shimet kibym salía shuh ban tuh ban lute wat iaka bhah jong kiwei.
Kiba long ruh kum ki thlen nguid lum nguid wah kiba pynjot ïaka mariang ka sawdong sawkun tang naka bynta ka jingmyntoi shimet jong ki.
Kala dei kapor ba ngin kyndit noh bad ban pynkylla ïaka rukom pyrkhat pyrdaiñ naka sniew shaka ba bha bad naka ba bha sha kaba bha tam.
Bad bam im ka jingim kaba don jingmut don jingthmu kum ba U Nongthaw Nongpynlong U kwah U thrang ïangi.
Khublei Shibun!.
Shillong, Nailar 02: Ka jingjyllei ki kam tuh kam thiem ha ka jylla ka nang jyllei katba nang mih ki sngi, ka ïingmane jong ka Balang U Jisu Khrist Mawshai, Umlyngka ki runar ki la phrong bad rah ïa ka synduk bna la buh ïa ka jingainguh.
Haba kren pyrshang ban ïakren bad ki katto katne ki riew ngeit jong kane ka Balang ki la ïathuh ba kane ka jingshah phrong tuh la jia ha ka miet sngi u Blei.
Kine ki paid riewngeit ki la ïathuh ba dei ha ka step sngi Nyngkong ba ki la lap ïa kane ka jingshah tuh bad ki la ïathuh ba ki la lap dien ïa u lyngka, ki tyrnem, ka lighter bad kiwei ki tiar ban phrong ïa kane ka ïing.
Haba ïakren bad ka Secretary jong ka balang ka Kong SR Ryntathiang ka la ïathuh ba kane ka jingshah rong ka Synduk thep jingainguh kaba ka pisa ka don kumba 30,000 eiei.
Ka la ong ruh ba kane ka jingprong ki nongtuh ka dei na kyrpong jong ka ïingmane.
Shuh shuh ka la ïathuh ba na ka liang jong ka bor pynïaid balang la suba ba dei ki nongdih drok kiba la leh ïa kane ka kamKa la ïathuh ruh ba na ka liang ki bor pulit kin la wan hiar sha kane ka jaka ban pynlong ka jingtohkit.
Shuh shuh ka la ïathuh ba kane ka jingprong ïingmane kam dei ka sien kaba nyngkong namar ym pat da slem ka ïingmane jong ka Balang Presbyterian Mawpun kaba don marjan bad kane ka dong ka la shah tuh la kumba arsien eiei.
Khliehriat naitung 2: Ka kong Santa Mary Shylla, kaba na ka shnong Byndihati, kaba dei ka khun jong u bah Thomas Nongtdu, ka la pynithuh ïalade sha baroh ki nongshongshnong jong ki shnong kiba hap hapoh ka Sutnga- Saipung Constituency bad ong ruh ba ka don ka jingthmu ban iakhun ïa ka election MLA ka ban sa long ha u snem 2023 bad lehse kan sa ïakhun na la party National People’s Party ban iakhun pyrshah ïa u MLA Shitlang uba dang dei kum u MLA ka thaiñ.
Ki khubor ba la ioh lum, ki iathuh ba lada ka kong Santa Mary kan ïakhun ha ka election 2023 kan hap ruh ban ïakhun pyrshah ïa u bah Vincent Pala ruh, uba dei u President jong ka Meghalaya Pradesh Congress Committee uba dang long kum u MP jong ka Lok Sabha, ha kaba mynta uba la rai ban iakhun ïa ka election MLA na Sutnga-Saipung Constiyuency ka ban long ha u snem 2023.
Ki paidbah jong ka Sutnga- Saipung Constituency ki la ong ba baroh shi katta ki la ioh mad ïa ki nongmihkhmat da ki rangbah (shynrang) bad mynta ka kynti kin ai noh ïa ka jingkyrshan ïa ka kong Santa Mary Shylla kaba dei ka longkmie.
bad ki nongkyrshan jong ka ki la ong ba kin ialeh shitom katba lah ban pynjop donburom ïa ka kong Santa Mary Shylla ha kane ka kynti.
Ki la ong ba baroh shi katto ki snem ba la leit ba la mih nongmih khmat da ki rangbah, kam shym la don satia kano kano ka jingkylla ha ka Sutnga-Saipung Constituency, ym ju don mano mano ruh ban shim khia lem ban kyntiew ïa ka roi ka par, ka ioh ka kot ha ki shnong ki thaw bad kumba baroh ki tip ba ki shnong kiba don hapoh ka Sutnga-Saipung Constituency ki long kiba dang sahdien haduh katta katta bad ki dei ki shnong kiba ju shah iehnoh beiñ ha ki bor sorkar, naduh ki lynti syngkien, ki jaka ïew, ki jaka ai jingsumar, ki skul bad kiwei kiwei, kumta ki nongkyrshan jong ka kong Santa.
M.Shylla ki kyrshan ainka jingkyrshan ïa ka da ka jingkhmih lynti ba lada ka jop kan wanrah ïa ka jingkylla dur hapoh ka k constituency baroh kawei.
Nongpoh, Naitung 02: Shi bynta ban ai mynsiem ïaki samla pule ba kin dang kiew shaphrang haki jingpule jong ki ba kham shalor kaba long ruh ka nuksa ïa kiwei pat ki samla pule ba kin minot thop haki jingpule, ka Seng Samla Pahamlapong bad Pahamsohthri mynta ka sngi kala mynkup burom ïa 15 ngut ki samla pule jong ka shnong kiba la pass bha haka eksamin SSLC bad HSSLC.Ha katei ka jingpynkup burom naka liang ka seng samla kala aiti ruh da ki memento sha ki samla pule kum ka dak ka jingsah kynmaw bad ai mynsiem ïaki ha kaba u Bah Mayral Born Syiem MLA ka Nongpoh u la wan ban shim bynta kum u kongsan haka jingdonlang u Dr.Esra Syiem bad u Aristone Manbha Ryndongsngi kum ki symbud kongsan ki nongïalam ka seng samla, bad ki nongïalam shnong ryngkat ki longkmie longkpa jong ka shnong.
Haba kren ha katei ka sngi naka liang u Bah Mayral Born Syiem u la ai ka jingïaroh ïaka seng Samla Pahamlapong bad Pahamsohthri kaba la shim ïaka sienjam ban pynlong kum katei ka jait prokram ban pynkup burom ïaki samla pule da ka jingangnud ban pynshlur bad ban ai mynsiem ïaki khun samla jong ka shnong ba kin dang kiew shaphrang bad ba kin dang bteng ban leh bha haki jingpule ba kham shalor.
U la ong ruh ba ka jingnang jingstad ka long kaba kongsan ha kane ka juk kaba mynta ba kum ki khun samla kim dei ban pynsepei kai ïaka por haki kam ba khlem don kano kano ka jingmyntoi hynrei ban long ki khynnah kiba minot thop haki jingpule bad kumjuh ruh haka sap kaba ki don, namar khlem ka jingnang jingstad ka long kaba khlem nongrim ïaki samla ha kane ka juk kaba mynta.
Naka liang u Bah Mayral Born Syiem u la kyntu ruh ïaki khun samla ba kin dang trei shitom haki jingpule jong ki ba kham shalor la ki leit ban bteng ha kano kano ka jaka ryngkat ka akor ka burom ban long ki samla kiba tipsngi bad tip briew tip blei ban kiar naki kam sniew bad ki jingpynshoi ba har rukom khnang ba kin long ki khlur ba tyngshaiñ haka jingim jong ki bad poi sha ka thong kumba ki angnud.
Shillong, Nailar 02: Ka Kshaid Kynrem ha Riwar Sohra- Shella, kadei kawei na ki Kshaid ba pawnam ha ka jylla bad wat ha ri India.
Kadei ruh kawei na ki jaka jngohkai kaba ki briew na kylleng ki poi sha kane ka Kshaid ban wan peitkai, khamtam eh ha ka por ba jur slap, ha kaba ka Kshaid ka noh shaduh sha shiliang ka surok.
Hynrei mynta kane ka Kshaid bad ka jaka jngohkai ka don hapdeng ka jingma ba ka lah ban duh noh ïa ka jongitynnad ba ka jingithiang jong ka.
Ka daw ka long ba ha kane ka Kshaid ka la don ka jingtih maw kaba jur da ki kor ki bor kiba heh ha syndah jong kane ka Kshaid.
Ki dur ki dar bad ki video kiba la pynmih da ki katto katne ki riew ieit mariang ha Social Media, ïa kaba la phah ruh sha ki lad pathai khubor, ka pyni ba kane ka jaka ba tih maw ka don ha syndah jong kane ka Kshaid bad ka dei ka jaka ruh kaba long khlaw, ha kaba ki don ki dieng ki siej sawdong jong ka.
Kiba bun ki briew, khamtam kito kiba sngewkhia halor ka jingitynnad jong kane ka Kshaid bad kumjuh ruh ka jingjyrngam bad jinglong sotti ka mariang sawdong jong ka, ki la pynpaw ka jingsngewkhia kaba jur ïa kane ka jingtih maw na kane ka jaka.
Haba la pyrshang ban wad bniah ïa kane ka jingtih na kane ka jaka, ym shym la ïoh jingtip kaba janai, hynrei la don kiba ïathuh ba ka jingtih maw nangne kadei kaba la shalan sha Bangladesh.
Shillong, Nailar 02 : Ka jingdawa ban pynrung ïa ka ktien Khasi bad Garo ha ka khyrnit kaba Phra jongka Riti Synshar ka ri India ka dei ka mat kaba la ïai dawa naduh mynshwa haduh mynta da ki seng bhalang, ka Khasi Authors Society (KAS) bad shim khia bha ruh da ka sorkar MDA ban ïai bud dien sha Delhi, hynrei ba ka AITC kan shu kam ba tang hadien shitaiew ba ki ïakhih ha Delhi la rah ïa ka mat hapoh ïing dorbar Parliament da u MP ka TMC ka dei tang ka jingthmu shim kabu ïa kane ka mat ba la jan ka election namar wat u MP ka NPP u Dr W.R Kharlukhi ruh ula rah hi ïa kane ka mat hapoh Rajya Sabha, ong u Symbud Myntri Rangbah ka jylla u bah Pretone Tynsong.
U bah Prestone uba dei ruh u National Vice President jongka NPP u la ong ka jingshimkhia ka AITC ïa kane ka mat ka paw shai kdar ba ki don ka jingthmu sha lyndet tang namar ba la jan ka election katba ïa ka ILP pat shi kyntien ruh kim nud ban ang ha Delhi namar ki long thik kum kito ki suri kup snieh langbrot tang namar ba la jan ki bnai election ki shim ïa kane ka mat ban pynrung ïa ka ktien Khasi bad Garo ha ka Khyrnit kaba Phra".
“ Lada dei shisha kiba shim khia ïa kine ki mat ki la dei ban shim khia naduh u snem ba la dep keiñ ha ka por ba ki dang don ha ka Congress balei mynta tang shu rung sha ka AITC ki khie khohreh ban tur sha Delhi lane balei kim leh ei ei ha ka por ba ki don ha ka shuki?" kylli u bah Prestone.
U bah Pretone ula ther shuh shuh ïa kine ki MLA jongka Congress kiba pynïasoh sha ka AITC da kaba ong “ Ha kato ka por ba phi don ha ka shuki balei phi khlem leh ei ei halor kane ka ktien Khasi bad Garo ban ïakhun ban pynrung ha ka khyrnit kaba phra da mynta sa tang katto katne bnai la long ka genral election phi khie khohreh.
Wat shim kabu ban pynkylla politik ïa kane ka kam bad ban kam ba ka dei ka jingshim khia jong phi namar kane ka long kaba bakla shi katdei eh.
Ka sorkar MDA ka la wanrah da ka Resolution hapoh ïing dorbar Assembly ha u snem ba la dep bad ka la phah sha ka sorkar pdeng ban dawa pynrung ïa ka ktien Khasi bad Garo ha ka Khyrnit kaba Phra bad mynta ruh ka dang ïai bud dien sha Delhi ka khlem shong thiah thai satia".
U la ïathuh kum ki nongïalam jongka sorkar MDA ki la ïa kynduh la lai sien-saw sien ïa u Myntri Kam Pohïing ka ri India u Amit Shah halor kane ka mat, u MP ka NPP ha Rajya Sabha ruh u rah ïa kane ka mat hapoh ka ïing dorbar Parliament bad ka sorkar MDA ka ïai bud dien beit na ka por sha ka por.
Halor ka Zero Hour Nortice ba la rah da u MP ka AITC hapoh ka ïing dorbar Parliament (Lok Sabha) u la ong “ Kane ka long kumba rah hi ia ka zero hour notice ha Assembly namar ka jubab kaba ïoh ka long beit yn dang eksamin ïa kane ka kam, ka long hi thik kum ka jingbud dien kam don ruh kata ka jingpher namar ngi baroh ngi ïai ïakhun haduh ban da lah ban pynurlong ïa ka jingthrang jong ki paid nongshong shnong ka jylla.
Kumta ba ki AITC kin ong ba ka dei ka sngi sah jingkynmaw bad jingjop kam dei da lei lei ruh ki shu mut ban pynheh bad ïalam bakla ïa ki paidbah, kaba dei ban kynmaw ka dei ka resolution ba la wanrah hapoh ka Assembly keiñ".
Khatduh u la ong ka sorkar kan ïai bud dien ïa kane ka kam na ka sorkar pdeng tad haduh ban pynrung ïa ka Khasi bad Garo ha ka Khyrnit kaba Phra.
Shillong, Nailar, 02: Tang shitaiew kynthih hadien ba ki MLA ka Trinamool Congress na Meghalaya ki la leit pyrta shla ha New Delhi ban dawa pynrung ïa ka ktien Khasi bad Garo ha ka Khyrnit Baphra jong ka Riti Synshar ka ri India, mynta ka sngi ka Parliament ka la pynrung ïa ka jingïatai haor kane ka mat ha ka Zero Hour.
Dang ha ka 26 tarik u bnai baladep ka kynhun ki MLA jong ka TMC hapoh ka jingïalam jong u Dr.Mukul Sangma bad u Bah George Lyngdoh ryngkat lang bad ki MP ka TMC ki la pynlong da ka jingrah plakad shabar ka Parliament ban dawa ba dei ban pyndam noh ïa ka jingïasoi ïa ka Memorandum of Understanding (MoU) ïa pynbeit pud hapdeng ka Meghalaya bad ka Assam bad ban pynrung ïa ka Ktien Khasi bad Garo hapoh ka Khyrnit Baphra.
Ha ka Zero Hour, u MP ka TMC u Sudip Bandopadhyay u la rah ïa kane ka mat ba la dawa ban pynrung ïa ka ktien Khasi bad Garo hapoh ka Khyrnit Baphra ka Riti Synshar ka ri India.
U Bandopadhyay u la ong ba katkum ka Article 29 jong ka Riti Synshar ka ri India, ki nongshong shnong kiba la don la ka jong ka ktien, ki dak thok bad ka riti ka dustur ki don ia ka hok ban ïoh ia kajuh ka kyrdan.
Hapoh ka Meghalaya State Legislature Act 2005, ïa ka ktien Garo bad Khasi la pynbna kum ki Associate Official Languages.
Katkum ka jingpynsngew jong une u MP ka TMC, ka ktien Khasi ka dei ka ktien Astro-Asiatic ba la kren hapdeng ki jaidbynriew kiba shong ha Meghalaya bad ha ki rilum ka jylla Assam.
U la ong ba ka ktien Garo ka dei ka ktien Tibeto-Burmese jong ka kynhun Boro-Jingpko ïa kaba la kren hapoh ka jylla Meghalaya, Assam, Tripura bad Nagaland.
Katkum ka Khanasamari 2011, ki don palat 13 lak (46.5%) kiba kren ïa ka ktien Khasi bad 9 lak (31.5%) kiba kren ïa ka ktien Garo.
U Bandopadhyay u la pyntip ba ha ka 27 tarik, Nailur, ka Iingdorbar Thawaiñ ka Jylla ka la pdiang ïa ka rai ban phah dorkhas sha ka Sorkar Pdeng ban pynrung ïa ka ktien Khasi bad Garo ha ka Khyrnit Baphra jong ka Riti Synshar jong ka ri.
“Ngi kyntu ïa ka Sorkar Pdeng ba kan shimkhia ïa kane ka jingdawas jong ka Jylla Meghalaya ban pynrung ïa ka ktien Khasi bad Garo ha ka Khyrnit Baphra," ong une u MP.Halor kane, u MLA ka TMC na Meghalaya u Bah George B Lyngdoh u la ai khublei ïa ki nongïalam jong ka party, khamtam ïa ka Chairperson AITC ka Mamata Banerjee, ïa u National General Secretary u Abhishek Banerjee, ïa baroh ki nongïalam ha Lok Sabha bad Rajya Sabha kiba la kren na ka bynta ka jingdawa jong ki nongshong shnong ka jylla Meghalaya.
“Ki la kren ïa ka jingdawa ba kongsan tam ban pynrung ïa ka ktien Khasi bad Garo hapoh ka Khyrnit Baphra," ong u Bah Lyngdoh.
Une u MLA ka TMC u la ong ba ym pat ju don kano kano ka National Party kiba kren ïa ka sur jong ki MLA bad ki MP kiba mihkhmat ïa ki paidbah ka Jylla bad ka Sorkar Pdeng, ban ïashim bynta ha ka jingïakhih shabar ka Parliament halor ka jingdawa ban pynrung ïa ka ktien Khasi bad Garo ha ka Khyrnit Baphra ka Riti Synshar ka ri India.
“Ngin sa kren shuh shuh sa kiwei pat ki mat kiba kongsan jong ka Jylla, kaba long ka sur jong ki paidbah.
Ngi ai khulei sa shisien pat ïa ki paidbah kiba la ai jingkyrshan ïa ngi, kiba la don ryngkat bad ka Party, kiba la don ryngkat ban kren ha kaba ïadei bad ka jingpynrung ïa ka ktien Khasi bad Garo ha ka Khyrnit Baphra ka Riti Synshar ka ri India," u la ong.
Shillong, Nailar 02: U President jong ka Khasi Authors’ Society (KAS) u Dr.DRL Nonglait, u la ong ba ka jingrah ban ïakren ban pynrung ïa ka Ktien Khasi ha Parliament ka long kaba biang, hynrei kaba donkam eh ka long ban wanran da ka Bill khamtam ka Official Bill ne ka Bill na ka liang ka Sorkar khnang ba kane ka Bill kan long ka aiñ bad haba ka la long ka aiñ ka mut ka Ktien Khasi ka la rung ha ka Khyrnit kaba phra jong ka Riti Synshar ka ri India.
Haba pynpaw ka jingsngewkmen ba u MP ka Trinamool Congress, u Sudip Bandhopadhay, u la rah ha Lok Sabha ban dawa pynrung ïa ka Ktien Khasi bad Garo ha ka Riti Synshar jong ka ri India, u Dr.Nonglait, u la ong ba kane ka jingkyrshan ki Party bapher bapher, kynthup ïa ka Resolution ba la mynjur da ka Ïingdorbar Thawaiñ bad ka jingkren ki MP na ka jylla ha Parliament, ka pynpaw ba ka ri India ka la tip ïa ka jingdonkam ban ithuh noh ïa ka Ktien Khasi ha ka riti synshar ka ri India.
“Kum ka Seng, ngi sngewkmen ba ka jingïakhih jong ka Seng bad ka jylla ban ithuh ïa ka Ktien Khasi ka la nang ïoh bor", la ong u Dr.Nonglait.
Haba batai balei ba donkam ban wanrah da ka Bill ne kata ka Constitutional Amendment Bill, u President ka KAS, u la ong ba namar ban ithuh ïa kano kano ka ktien donkam ban pynbha ne pynkylla ïa ka riti synshar jong ka ri India namar ba ka hap rung ha ka riti synshar lyngba ka khyrnit kaba phra, kumba ka la long ïa ka ktien Manipuri 1992 bad ka Ktien Bodo ha ka snem 2003.
U la ong ba lada rah da ka Private Member’s Bill ruh ka biang hi, hynrei kaba bha eh kadei ka Bill na ka liang ka sorkar, ha kaba ka la don lypa ha ka jingbun briew ban mynjur ïa kane ka Bill bad kan long pat ka aiñ.
U la ïathuh ba na ka liang ka KAS ruh kan sa leit shen ha Delhi ban buddien ïa kane ka kam.
Jowai, Nailar 03 : Ka lympung ïalehkai phutbol Independence Day Cup Under-17 Football Tournament 2022 ba la pynïaid da ka West Jaiñtia District Sports Association (WJDSA), kaba la long mynta ka sngi ha madan Kiang Nangbah Stadium, Jowai.
Haba phai sha ka jingïakhun ba nyngkong ka kynhun ïalehkai jong ka Sohmynting kala lah ban pynliem da 1-0 kol ïa ka Nangbah Sports Association, ïa katei ka shikol na ka Sohmynting la thep da u Nidawanchwa Kharlukhi haka minit ba 57.
Ha ka jingïakhun kaba ar kaba la long hapdeng Sabahmuswang pyrshah ïa ka Dongmihsngi kila poi noh sha ka jingïakhaid da mar 2-2 kol, ïa ki kol na ka Dongmihsngi la thep da u Chanmi Phawa haka minit ba 14 bad u Pyrkhatshaphrang Sumer haka minit ba 43, na ka liang ka Sabahmuswang la thep kol da u Tipmiki Shylla haka minit ba 28 bad u Lakhon Dkhar haka minit ba 47.
Katba haka jingïakhun ba lai ruh kaba poi sha ka jingïakhaid da 2-2 kol hapdeng Royalpole Mihmyntdu pyrshah ïa ka Evergreen Mukhla, ïa ki kol na ka Evergreen Mukhla la thep da u Threll Dkhar haka minit ba 14 bad u Bantei Lamare ha ka minit ba 42.
Na ka Royalpole Mihmyntdu la thep da u Nganpynshongdor Niang haka minit ba 25 bad u Dapdor Ymbon haka minit ba 29.
Shillong, Nailar 03 : Ka jingïalehkai jong ka leg ba ar (second leg) jong ka lympung OC Blue Shillong Premier League (SPL) 2021-22 kaba la long ha ka sngi Balang ha madan MFA Third Ground, Polo ka la sdang da ka jingïakhaid.
Ki ar tylli ki team kiba la mih madan ha katei ka sngi ki long hapdeng ka Shillong Lajong FC pyrshah ïa ka Rangdajied FC ha kaba kitei ki ar tylli ki team ki la ïasam mar shi point hadien ba ki la ïakhaid khlem da don ba ïoh thep kol.
Ka Rangdajied FC ha ka jingïalehkaI kaba la long ha ka 8 tarik Naitung ka la pynliem ïa ka Shilllong Lajong FC da 2-0.
Hashwa ban mih madan, ka Rangdajied ka don ha ka kyrdan ba lai da kaba kamai 13 point katba ka Shillong Lajong ha ka kyrdan ba hynriew da 7 point.
Lyngba katei ka jingïakhaid, kitei ki ar tylli ki team ki dang neh ha kajuh ka kyrdan ha ka miej kheiñ point.
Ha katei ka jingïalehkai, ka Rangdajied ka la mih madan khlem ki player ba hakhmat kum u Chesterpaul Lyngdoh bad u Samuel Shadap, kiba khlem don lang bad ka kynhun bad u Donboklang Lyngdoh, uba shah pynshong ben.
Ka Rangdajied ka la thep phra kol ïa ki san tylli ki team kiba kham khlaiñ bad u Donboklang marwei u la thep mar shiteng na kitei ki kol, kumta ka jingbym don lang jong u ha ka kynhun ka la pynlong ïa kiwei ki player ban ïakhun triang ban thep kol.
Hynrei bun tylli ki kabu ki la pynlehnoh ei.
Katba ka Shillong Lajong ka la pyrshang pynkylla ïa ka rukom ïalehkai da kaba pynïalehkai ïa u Everbrightson Mylliempdah shakhmat hynrei utei u rangïalehkai u khlem lah ban pynurlong ban pyntam ïa ki saw kol mynta ka samoi.
Ha kawei ka liang, kane kadei ka sien kaba ar ba ka SLFC ka khlem shah thep kol ha kaba ka la ïakhaid ruh arsien khlem da ïathep kol.
Ha ka jingïalehkai, u K Lalfakzuala u la ïoh ban sangah da ka khlieh kaba la wan lyngba ka free-kick na u Sangti Janai Shianglong.
Sa shisien u Shianglong u la ïoh biang ban rah ïa ka bol shakhmat hynrei u khlem ïoh ban pynrung ïa ka bol ha kaba u rangap kol ka Rangdajied u Banshanlang Sten u la ïoh ban kem suk.
Na nynta ka RUFC, u Knerktilang Buam u la khyrwit tyngeh na sha jngai ha ka minit ba 15 jong ka jingïalehkai shwa ba ka bol ba la shut da u Raikutshisha Buam la ïoh ban kyrda noh Wanteilang Malngiang.
Ka Rangdajied ka la ïoh ka kabu kaba khatduh lyngba u Donboklang uba la mih madan kum u rangïalehkai shongbeh ha ka minit ba 89 jong ka jingïalehkai hynrei ka bol ba u la khyrwit ka la lait salit ban rung shapoh kol.
Kumta haduh kaba kut jong ka jingïalehkai kitei ki ar tylli ki team ki khlem lah ban pynrung kol ha kaba ki la hap ban hun da kaba ïasam mar shi point.
Ka jingïalehkai mynta ka sngi Palei kan long hapdeng ka Mawlai SC kaba don ha ka kyrdan ba nyngkong da kaba kamai 19 point pyrshah ïa ka Nangkiew Irat SC kaba do ha ka kyrdan ba san da 9 point ha ka por 4 baje janmiet.
Shillong, Nailar 03 : Ka rynsan ïakura boxing ba pynlong da ka Green Heart Boxing Club of Mawlai (GHBCOM) ba la tip kum ka Meghalaya Open Men’s Invitational Boxing Fight Night an sdang mynta ka sngi Palei (4-08-2022) ha Mawlai Mawroh Indoor Sports Hall, Basketball Court.
Ïa katei ka rynsan ïakura ba pynlong ha ryngkat ka jingïatreilang bad ka Meghalaya Boxing Association (MBA) kan kut ha ka 6 tarik Nailar 2022.
Ha katei ka rynsan nalor ki nongïakura ka jylla, ka Club ka la khot lang ruh ïa ki nongïakura na kiwei ki jylla jong ka thaim Shatei Lam Mihngi ka ri India kum ka Assam, Arunachal Pradesh, Sikkim bad Nagaland.
Ki kyrdan ïalehkai ki kynthup naduh ka jingkhia ba 46-48, 48-51kg, 54-51kg, 57-60kg bad 60-63kg.
Ïa ki khusnam nongjop yn ai da ka song pisa, ka syrnot bad ki takma.
Kiba jop ïa ka takma ksiar kin ïoh khur ïa ka song pisa ba 5,000, takma rupa 3,000 bad ïa ka takma rnong 2,000 ha ryngkat ki takma.
Ka quarter bout kan sdang ha ha ka por 3 baje janmiet, ha ka 5 tarik ka semifinal bout kan sdang ha ka por 5:30 baje janmiet bad ka final bout kaban long ha ka 6 tarik kan sdang ha ka por 5:30 baje janmiet.
Shillong, Nailar 03 : Ki hynñiew ngut ki rang bad thei ïalehkai Muay Thai jong ka jylla shen kin sa leit ban ïashim bynta ban mihkhmat ïa ka ri India sha ka rynsan ïalehkai jong ka World Muay Thai Championship kaban long ha Kuala Lumpur, Malaysia kaban sdang naduh ka 9 tarik haduh ka 21 tarik Nailar 2022.
Ki hynñiew ngut kiban sa leit ban aireng sha katei ka rynsan ki kynthup ïa saw ngut ki kynthei, i heprit Alfonsia Riang ban sa ïashim bynta ha ka kyrdan ïakhun ba 35kg (12-13 snem), Mary Christine Riang 38kg (14-15 snem), Naphilawanbet Nongspung 45kg (14-15 snem) bad i Aitibanteilin Kharumnuid ha ka kyrdan jingkhia ba 51kg (14-15 snem).
Katba ki shynrang ki kynthup ïa u Everestar Lyngdoh ban sa ïakhun ha ka jingkhia ba 48kg (14-15 snem), Mamesha Marten 42kg (12-13 snem) bad u Bansahnamkyrpang Warkhyllew ha ka kyrdan jingkhia ba 45kg (14-15 snem).
Haba pynbna ïa kane ha ka sngi Balang ha Shillong Press Club u Bah Angelus Sun President ka Muay Thai Association of Meghalaya (MTAM) u la ïathuh ba kitei ki khynnah ïalehkai kin mih na la ka jong ka jylla ha ka 9 tarik Nailar 2022.
U la ïathuh ba na ka association la shah jied phra ngut hynrei iwei i khlem ïoh ban leit ïashim bynta namar ha ka World Championship namar ym shym la don ka kyrdan ïakhun.
U la pynpaw ruh ba dang shen ki samla jong ka jylla ki la wan rah nam bad burom ïa ka jylla ha kaba ki arngut ki nongïalehkai ba kynthup ïa u Pynnehbor Mylliemngap bad u Blaseibok Kharbuli kiba la khur ïa ka takma rnong na ka rysan ïalehkai kaba la tip kum ka Senior World Muay Thai Championship kaba la long ha Abu Dabi.
Ha ka jingleit ïashim bynta sha Malysia, u President u la ïathuh ba ka association ka la don hapdeng ka jingdukha mynsiem khamtam ha kaba ïadei bad ka jinglut jingsep, hynrei ka association ka pynpaw ka jingai khublei ïa ka sorkar jylla kaba la kner ki kti jingïarap da ka song pisa kaba kot sha ka 13 lak tyngka sha ka asscociation ba kan ïalam ïa ki khynnah ban leit mihkhmat ïa ka ri India sha katei ka lympung bah.
“Ngi la don hapdeng ka jingtieng ïoh ngi duh ïashim bynta, hynrei lyngba ka jingïarap u Myntri ka tnad sport Bah Banteidor Lyngdoh, Bah Jasong Mawlong MLA ka Umsning, tnad sport, Vijay Kumar bad khamtam eh u Myntri Rangbah ngi la sngew shngaiñ bad kyrmen skhem ba ki khynnah jong ngi kin wanrah ïa ka nam bad burom ïa ka jylla hi baroh kawei," ong u Bah Angelus Sun.
Nongstoiñ, Nailar 3: Ka jingpep trei khah khah ki ophisar ha ki tnad ophis sorkar bapher bapher, ka la ktah shibun ïa ki paidbah u ba leit donkam ha ki ophis.
Ym tang katta hynrei ka jingpep trei jong ki, ka wanrah ruh ïa ka jingpynduhnong bad ka pyndkoh ha ka rukom treikam, la ka long ïa u paidbah ne ïa ki ophisar, namar kim lah shuh ban pyndep ïa la ka thong kaba la bthah da ki bor kiba halor.
Haba ïadei bad katei phang haba u nongthoh khubor u la pyrshang ban wad jingtip kaba kham bniah, kaei ka daw jong ka jingpep trei, ha kaba la lap pynban ba ka jingshisha ka long namar ba u juh u ophisar u hap ban khmih ne peit haduh ar jaka ki ophis.
Kane ka pynlong ba lada u don ha kawei station u hap ban pep noh shawei bad ki paidbah kim ïoh ban ïakynduh ha ka por kaba ki donkam.
Kane ka ktah eh khamtam ïa kiba wan na ki shnong nongkyndong.
Kumban shu pyntip bad ban pynshisha ki katto katne ngut ki ophisar kiba hap ban khmih haduh ar jaka, ki kynthup ïa u bah S.
