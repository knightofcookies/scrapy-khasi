Ki briew haba ki iaid kai step (morning walk) ki ju iuh halor u phlang, khamtam lei lei haba ki umjer step ki dang don ha ka por ba ki iaid.
Ngi shait iohsngew ia kane ha haba ki briew kiba don hapdeng ka jingbymkhlain ka med ki kham sngewtynnad ban iuh halor ki phlang kiba jyrngam.
Ka jingpyngngad ka dei ka kyntien kaba ki briew ki ju pyndonkam bha.
Haba don ba shitom, ngi shait mlien ne ong bha ia kane ka kyntien, phi la sngewpyngngad (kaba mut phi sngew khlain)? Haba ngi phai ia ka jinglong Khristan, ngi lah ban ong ba ngi donkam ba ka kane ka jingpyngngad kan wan ha ki longiing longsem, khamtam ki longiing kiba pait kiba pra namar bym don ka jingbymsuk ne shongsuk shongsain.
Ki jingeh ki lah ban long ba ki khun ki pynsngewsih ia la ki kmie ki kpa, u lok ia la ka lok, ka lok ia la u lok bad ka don tang ka ka jingialeh markynti bad ka ktah ia ki jingmut jingpyrkhat ne wat ia ka jingkoit jingkhiah khamtam.
U Apostol Paul uba don ka jingsngewkhia ia ka Balang bad ia kiba ngeit, u thoh ia ki shithi bapher bapher namar ba ka jingkmen ka don hapdeng kiba ngeit kaba la wanrah ia ka jingpyngngad ha ka jingim jong u.
Ngi kynmaw khamtam ba u Paul u thoh sha u Philemon ban kyrpad ia u Onesimos (mraw) ban pdiang pat ia u wat la u la leh bymdei namar ba u Onisemos u la mad bad pdiang ia U Jisu Khrist.
To ngin peit ia ki bynta jong ka Ktien U Blei harum:“Ba kumta ngan ioh wan ha phi ha ka jingkmen, da ka mon U Blei, bad ba ngan ioh sngew pyngngad lem bad phi" (Nong Rom 15:32)“Naba kumta kein ki la ia pynpyngngad ia ka mynsiem jong nga bad ia ka jong phi ruh : namar kata to da niew burom phi ia kiba kum kita" (I Korinth 16:18)“Naba kumta kein la pyntngen ia ngi; Bad ha ka jingtngen jong ngi ngi la iakmen khamtam namar ka jingkmen U Titos, naba la pynpyngngad ia ka mynsiem jong u da phi baroh" (2 Korinth 7:13)“To U Trai un ai ka jingisynei ha ka iing U Onesiphoros; naba bunsien u la pynpyngngad ia nga, bad um shym la sngew lehrain ia ka kynjri jong nga" (2 Timothi 1:16)“Namar nga la don ka jingkmen bad ka jingpyntngen shibun ha ka jingieit jong me, naba la pynpyngngad ia ka dohnud kita ki riewkhuid da me, ko para (Philemon 1:7)“Shisha, ko para, to ai ba ngan ioh jingkmen na me ha U Trai: to men pynpyngngad ia ka dohnud jong nga ha U Khrist (Philemon 1:20)Ka jingkylli ka long? Hato ki khun jong phi ki pynpyngad? U lok jong phi u pynpyngngad? Ka lok jong phi ka pynpyngngad? Hato baroh ka don ka jingpyngngad? Haba ong kumta, kaba mut ka jingsuk bad ka jingkmen, la ka don ne em.
Ne phi kthang? Yn leh pat, kummo?.
Ka lynti ka dei ba ngin tang sha U Trai uba lah ban wanrah ka jingpyngngad bad ka jingsuk ha ka jingim jong ngi.
U BLEI UN KYRKHU, AMEN.Shillong: Ka ophis U SDO Amlarem, ka la pynbna mynta ka sngi, ba la weng noh ia ka jing khang dam ia ki shnong Dawki, Darrang, Bakur bad Lymba, naduh mynta ka sngi, ka 25tarik Iaiong 2021.
La bthah ruh ba ka trei ka ktah bad ka leit ka wan jong ki briew ha Shnongpdeng ruh, ka lah ban sdang noh; tangba la khang pat ia ka jing ia rung ia mih na kitei ki shnong haneng.
Nongpoh: Namar ba la don haduh 4 ngut ki briew na ka shnong Nongpoh, kiba la ioh ia ka khlam Covid-19, ki nongialam ka Dorbar Shnong Nongpoh, ki la shim ia ka rai ban pynkhie im biang ia ka Community Covid-19 Management Committee, kaba long ruh kum shi bynta ban kohnguh ia ka jingbthah ka DC, kaba la kyntu ia baroh ki shnong kiba don ha Ri Bhoi, ba ki dei ban pynkhie im biang ia kitei ki Committee, kata khnang ban tehlakam na ka jingsaphriang stet ka khlam Covid-19.
Haba iathuh halor ka jingdon ki briew kiba ioh Covid-19 ha Nongpoh, u Bah Sylvester Mynsong, Rangbah Shnong ka Nongpoh, u la ong ba ki don 4 ngut, 3 ngut ki pulit bad uwei u riew paidbah.
Utei u rangbah shnong, u la kyrpad ia kito ki briew kiba wan na kiwei ki jylla ba kim dei ban mih nala iing bad ban khleh bad ki briew tad haduh ba kin da ioh ia ki kaiphod ba kim don jingshah ktah ha katei ka khlam bad lada ki ioh positive kidei ban shong khop ha iing 10 sngi.
U la kyntu ruh ia kito kiba mih na shnong ban leit shabar bad ha kito ki jaka ba jur ka khlam Covid-19, ba ki dei ban husiar ialade bad ruh ba ki dei ban pyntip sha ki bor shnong, khnang ba ka shnong kan ioh ban leh ia kaba donkam.
Ha kajuh ruh ka por u la kyntu ia ki paidbah ba ki dei ban long husiar ialade bad ruh ba ki dei ban kohnguh ia ki jingbthah ka sorkar.
Shillong: Katkum ka jingbthah jong u Myntri Rangbah Duh ka ri ban kyntiew ia ka jingpynbiang oxygen sha ki hospital, ka PM CARES Fund ka la ai jingmynjur ban mang tyngka na ka bynta ka jingsdang ia 551 tylli ki jaka pynmih oxygen Pressure Swing Adsorption (PSA) ha ki jaka ai jingsumar ha kylleng ka ri.
U Myntri Rangbah u la ong ba kine ki jaka pynmih oxygen ki dei ban dang treikam noh kloi katba lah.
U la ong ruh ba kane kan kyntiew ia ka jingpynmih bad pynbiang oxygen ha ki distrik.
Ia kine ki jaka pynmih oxygen yn seng ha ki hospital sorkar ha ki distrik headquarter ha ki jylla bad ki UT.Ia ka jingthied yn leh lyngba ka tnat ka koit ka khiah jong ka Sorkar pdeng.
Ha Meghalaya, yn sdang lai tylli ki jaka pynmih Oxygen, mar kawei ha East Khasi Hills District, West Garo Hills District and West Jaintia Hills District.
Ha une u snem, ka PM CARES Fund ka la mang tyngka haduh T.201.58 klur ban sdang haduh 162 tylli ki jaka pynmih oxygen Pressure Swing Adsorption (PSA) ha ki jaka sumar jong ka sorkar ha kylleng ka ri.
Ka thong jong ka jingseng ia kine ki jaka pynmih oxygen PSA ha ki hospital sorkar ha ki distrik headquarter ka dei ban pynkhlain shuh shuh ia ki lad ai jingsumar nongpang bad ban pynthikna ba man ki hospital ki lah ban pynmih oxygen.
Kane ka kam ban pynmih hi ia ka oxygen ha kine ki hospital kan pyndap ia ka jingdonkam oxygen man ka sngi ha kine ki hospital bad hapoh ki distrik.
Shuh shuh, ka Liquid Medical Oxygen (LMO) kan long kum ka ‘top up’ ia ka oxygen ba pynmih hi ha kine ki hospital.
Kane ka rukom treikam kan pynthikna ba kan ym don kano kano ka jingduna oxygen ha ki hospital ha ki distrik bad kan pynthikna ba kin lah ban ai jingsumar ia ki nongpang COVID-19 lane kino kino ki nongpang kiba donkam oxygen.
Shillong: Ka kong Saira Tynsong (54), kaba sah ha  Darrang, Dawki, West Jaintia Hills.
Ka leit shah sumar ha  Civil Hospital, Shillong, ha ka 18-04-2021.
Ka la khlad noh ha ka  25-04-2021, ha ka por 1.10 mynstep.
Ka daw jong ka jingiap jongka, ka dei na ka Covid 19 Infection with Type I Respiratory Failure.
Ka Purnima Lama (45), kaba sah ha Dongkamon, Nongmynsong.
Ka leit shah sumar ha Bethany Hospital, Shillong ha ka 23-04-2021 bad ka khlad noh ha ka 25-04-2021, ha ka por 4.30 mynstep.
Ka daw jong ka jingiap jongka, ka dei na ka ARDS Covid 19 Pneumonia with Type 2 Diabetes Mellitus.
Shillong: Kiba pang corona mynta ka sngi, ki la poi sha ka 208ngut bad kitei ki kynthup ia 4ngut ha East Garo hills, nangta ka East Jaintia hills, ka don 14ngut kiba ioh pang thymmai bad kitei ki kynthup ia 5ngut ki high risk contact, 4 ngut kiba wan na shabar jylla bad nangta sa ha karkhana, ki don 2ngut kiba ioh ia katei ka khlam.
Ka East Khasi hills, ka don 161 ngut bad na kitei ki kynthup ia 100ngut kiba wan na shabar jylla, ki high risk contact ki don 16 ngut, ki health worker ki don 2ngut, ka Mawlai bad ka Nongmynsong ki don mar 7ngut kiba ioh ia katei ka khlam, Police Bazaar 3ngut bad kiba leh screening 8ngut.
Ka Ribhoi, ka don 13ngut, ha kaba kiba wan phai na shabar jylla, ki long 8ngut.
Ki don 2ngut kiba iap ha East Khasi hills.
Baroh kiba pang, ki long 1,388 bad ka East Khasi Hills, ka don 1008ngut, ka Ribhoi ka don 131 ngut, ka West Jaintia hills, ka don 122ngut bad ka East Jaintia hills, ka don 48ngut.
Baroh kiba la jem, ki long 14,446 ngut bad kiba iap, ki long 160ngut.
U Arvind Kejriwal, myntri rangbah ka Delhi, mynta ka sngi, ula pynjlan biang ia ka pakhang shnong ha Delhi, sa shi taiew kynthih bad katei kan kut, haduh ka por 5baje mynstep, jong ka 3tarik Jymmang 2021, na ka daw jong ka jing nang kiew stet, ka khlam corona ha katei ka jylla rit.
“Ka pakhang shnong, ka dei ban kut lashai ka sngi, ha ka por 5baje mynstep, hynrei, ka donkam ban nang pynjlan shuh shuh, namar ba kane ka khlam, kam shym la nang hiar satia.
Ki nongshong shnong, ba kynthup ia ki nongiew nonghat, ki ai jingmut, ba dei ban nang pynjlan shuh shuh.
Ha ka shi taiew ba ladep, la iohi, ia ka jingnang kiew jongka, da 36-37 percent na kaba ju long bad ka dei ka bym pat ju jia mynshwa ha Delhi.
Mynta ka sngi, ka hiar sha ka 29 percent, hynrei ka corona virus, kam pat jah satia bad ngin hap ban ap bad ngin hap ban iakhun pyrshah ia ka" ula ong shuh shuh.
Ka jingpang khlam corona, ka la nang kiew stet man ka sngi ha India bad ha ka Sngi U Blei, katei ka khlam, ka la poi sha ka 3.49lak ngut kiba pang bad nangta sa 2,767 ngut kiba iap, ong ka khubor.
Mynta kiba ioh ia ka jingpang corona ha India, ki la poi sha ka  1,62,63,695 ngut bad kiba dang don ia katei ka jingpang, ki long  25 lak ngut, ong ka tnat ka koit ka khiah ka sorkar India.
Kane ka dei ka sngi kaba saw, ha kaba kiba ioh pang corona, ki tam sha ka 3lak ngut shi sngi.
Ha ka sngi saitjain, ki don 3.46 lak ngut kiba ioh ia katei ka jingpang.
Ki don shiphew tylli ki jylla, kiba pynmih bun eh, ia katei ka khlam bad kitei ki kynthup ia ka  Maharashtra, Uttar Pradesh bad ka Delhi, kiba pynmih ia 74.15 percent bad ki don sa kiwei kiba nang kiew bad kitei ki kynthup ia ka  Maharashtra, Uttar Pradesh, Delhi, Karnataka, Chhattisgarh, Madhya Pradesh, Kerala, Gujarat, Tamil Nadu, Rajasthan, Bihar bad ka West Bengal.
“barabor U Blei u don ha ka liang jong ki riewpaidbah kiba shah ban beiῆ"Ka kitab Eksodus ka їathuhkhana shaphang ka kynhun jong ki mraw kaba mih noh na Ijipt.
Ki kitab Jenesis bad Eksodus ki dei ki khanatang shaphang ka Jaitbynriew Jiw ne Israel kaba la mih pyrthei kumba naduh ka snem 1950 SK bad ki їathuhkhana shaphang ki thawlang- ki їawbei jong ki bad kumno ki sdang ban san ban mer lyngba ki pateng bapher.
Ka History jong ki Khun Israel kam dei tang shaphang ki Syiem ne ki Hima ne ki Hukum ne ki Lyngdoh Niam ne ki Nongbishar ne ki Nongїathuhlypa.
Hynrei ka dei ka History shaphang ki mraw kiba shah ban beiῆ bad kiba їakhun bad їakhih ban laitim, ban im, ban san, ban roi bad kiew shaphrang.
Barabor ha ka History ngi pule tang shaphang ki Syiem ne tang na ka phang jong ki nongjop thma ne ki nongsynshar.
Ha kiwei pat ki kyntien ngi thoh ne pule ia ka History tang na ka liang jong kiba donbor ne kiba donspah ne kiba donnam.
U Howard Zinn, u nongthoh History u hikai ban pule ne ban thoh ia ka History na ka phang jong ki riewpaidbah bad u la thoh ruh ia ka kot History ba khraw kaba kyrteng, Peoples History of The United States.
To ngin pyrshang ban ring ne dro dur shaphang kane ka kynhun ki mraw kaba ngi pule ha ka kitab Eksodus- Kane ka kynhun jong ki mraw kaba mih noh na Ijipt ka kynthup ia ki (i) nongbylla sngi, ki misteri, ki shakri їing briew, ki nongrep bad ki nongsharai blang (ii) ki kaitor, ki barikor, ki duhalia, ki nongrwai, ki tyngshop, ki puron bad ki nongkilan met (iii) ki riewstad, riewshemphang, ki nongthoh kot, ki nonghikai, ki nongїathuhlypa, ki Lyngdoh niam bad ki nongkhaїi (iv) ki khyllung, ki khynnah, ki samla, ki kynthei, ki shynrang, ki longkmie-longkpa bad ki tymmen, ki san bad ka kynthup ruh ia ki jingri jingdup, ki jingdon jingem bad ki tiar ki tar kum ki duitara, ki jaiῆphong bad kiwei ki mar kiba їasnoh bad ka kolshor ne dei riti.
Ka khanatang shaphang kane ka kynhun ki mraw ka dei ka jingshah ban beiῆ bad ka jingkyrmen, ka dei ka jinglong mraw bad ka jinglaitluid, ka dei ruh ka jingїathuhkhana shaphang ka jingїaleh, jingїakhun bad jingїaksaid ba tyngeh ban im, ban roi bad ban kiew shaphrang.
Katkum ka Baibl kumba ha ka snem 1290 SK ha ka por u Pharo Ramases II ka lyer jong ka jinglaitluid ka la beh ha ka Ri Ijipt baroh kawei.
Kane ka lyer jong ka jinglaitluid ka la pynkhih bad pynkyndeh ia ka kynhun jong ki mraw kaba la angnud lah slem bah ban mih noh na Ijipt- “…nga la wan ban pynlait ia ki na ki nong Ijipt bad ban їalam noh ia ki na ka ri Ijipt sha kata ka ri kaba їar bad kaba seisoh, kaba tuid da ka dud bad ka ngap…" bad kane ka dei ka sur jong ka jinglaitluid.
Ňiuma, ka jingїakhun ban їoh ia ka jinglaitluid kam dei kaba jem bad ban pynlong ia kata ka Ri jong ka jinglaituid kaba tuid da ka dud bad ka ngap ne ka Ri kaba seisoh ka dawa ia ka jingtreishitom bad ia ka synshar-ka bishar hok.
Ka lynti sha ka jinglaitluid ka dei ka lynti kaba jlan bad kaba jwat.
Ha ka kitab Eksodus ngi pule shaphang ka jingїakhun bad jingїaid lynti jong ka kynhun ki mraw ban poi sha ka Ri jong ka jingkular.
Haba ngi ong ka Ri kaba tuid da ka dud bad ka ngap ka mut ka Ri kaba pahuh pahai, kaba koit ba khiah bad kaba suk ba saiῆ.
Ka dud bad ka ngap ka dei u soh jong ka synshar hok ka bishar hok bad ka thymmei saiῆpyrkhat kaba ῆiewkor ia baroh ki nongshong shnong bad ia kiwei ki jingthaw.
Kane ka kynhun jong ki mraw ka angnud ban laitluid na Ijipt bad ban pynkylla ia kata ka shnong kaba kin shong kin sah sha ka Ri kaba tuid da ka dud bad ka ngap.
Kumta kane ka kynhun jong ki mraw ka pynkhreh їalade ban mih na Ijipt, ban wad bad ban mad ia ka jinglaitluid, ban roi bad ban san ha ka Ri kaba kin synshar hi da lade їalade.
Ha kaba sdang, lehse man la ka miet bad haba rieh ki pynlong ki jingїalang ha ki kyntoit shnong ban їakren-їatai halor ka jinglaitluid bad ka Ri kaba kin leit shong thymmai.
Hapdeng ka jingartatien bad jingsheptieng, sa ki nongsyntiat jong u Pharo kiba buddien bad lada jia ba tip u Pharo, kaei ka ban jia? Lane kaei ka jingpynsaja? bad lah don ruh kiba la shah kem, shah pynshitom bad shah pynїap.
Ha man la ki trep ki pynlong ia ki jingduwai ban їapan ban їasaid.
Ki Lyngdoh niam ne nongїathuhlypa ki їaipynskhem bad їai pynsawa ia ka sur jong ka jinglaitluid bad ia ka sur ba u Blei barabor u don ha ka liang jong ki mraw, kiba tlot bor bad kiba shah ban beiῆ.
Ki kaitor, ki nongrwai ki thoh bad thaw ki sur jingrwai, kumjuh ruh ki nongїalam bad ki riewpyrkhat ki mutdur bad saiῆ ia ka pyrkhat pyrdaiῆ, ki pynkhreh ia ka lynti їaid, ki pynkhreh ia ki nongrim ka synshar ka bishar, ka imlang-sahlang bad saiῆdur ia ka dei riti, ka kolshor.
Ka jingїaleh ka la long kaba shyrkhei- ka jingpait khlieh, ka jingpait jabieng bad ka jingmong jingmynsaw ka bym kai shuh.
Kane ka kynhun ki mraw kam shym la їaid ruma khlem ki nongїalam bad ki riewpyrkhat.
Ki Nongїalam ki mih napdeng ki paidbah ne ki paidmraw kiba da lade hi ki la mad ia ka jingsat syllang ka jingim mraw.
Ki sngewthuh bha ia ka jingeh, ka jingshitom bad jingshah ban beiῆ.
Ki sngewthuh biang biang ia ka jingangnud bad jingthrang jong ki mraw ban їoh ia ka jinglaitluid bad ban sdang thymmai ia ka jingim ha ka Ri kaba laitluid bad kaba seisoh.
Ha ka por ba ki mih na Ijipt bad wat hadien ba ki la poi ha Ri Kanan, ka imlang sahlang jong ka kynhun ki mraw ka synjor bad ka shim por da ki spah snem ba kan shong skhem.
Ki paidmraw baroh ki їashimbynta lang ha ka jingїakhun bad jingїakhih ban їoh ia ka jinglaitluid, wat la ka don ka por ba ki la artatien bad sheptieng.
Ha Pihahiroth ka kynhun ki mraw ka la їam bad lynniar namar ba ka duriaw ba saw ka la khang ia ka lynti їaid jong ki.
Ki la shaїong ngit bad ka la mih ruh ka jingkylli nangne shano ngin їaid? Sa shisien pat ka la wan ka sur jingkyrmen na u Blei kaba ong, “To nangїaid".
Ka ba ar, ha Rephidim ka kynhun jong ki mraw ka la kynduh ia ka jingeh kaba khraw halor ka umbam umdih.
Ki um bad ki tyllong um jong kata ka shnong ki long kiba kthang bad ki la kylla bih.
Ha kiwei ki kyntien ki um kim long ban pyndonkam na ka bynta ka shet ka tiew ne ban dih (Eksodus 15).
Kane ka kynhun ki mraw ka la pynkhuid bad pynbha pat ia ki um ne ki tyllong um bad la pynїaid ia ka rukom sam umbam umdih ha ka rukom ba baroh ki їoh ryntih bad mar ryngkat.
Kaba lai, ha khlaw Sin ka kynhun jong ki mraw ka la mad ia ka jingkyrduh bam bad jingїapthngan (Eksodus 16).
Ha kane ka kynti ruh ka kynhun mraw ka la jop ia ka jingkyrduh.
Hoid, (katkum ka Baibl) ka mana ka la hap na bneng, hynrei ka mana kam don jingmut lymda ka rukom sam bam kam long kaba khuid bad ba hok.
Kumta ka kynhun ki mraw ka la saῆdur bad thaw ia ka rukom sam bam kaba hok bad ryntih, bad la lah ban sam bad bsa ia ki paidbah baroh khlem tam khlem duna, khlem lah shilliang bad khlem leh shilliang khmat.
Baroh ki їoh la ka bhah bad ki paidbah ki la laitim na ka jingїapthngan.
Katkum ka kitab Eksodus, ka paw shai kdar ba U Blei u long ha ka liang jong ki paidmraw bad u їashimbynta lang bad ki ha ka jingїakhun ban їoh ka jinglaitluid na Ijipt bad ruh ha kaba tei bad sdang thymmai ia ka jingim ha Kanan.
Kumno ngi mutdur ia ka Ri kaba seisoh bad kaba tuid da ka dud bad ka ngap? Kane ka juk “neo liberal" kaba ngi im mynta kam lah ban pynїoh ha ngi ia ka Ri kaba tuid da ka dud bad ka ngap.
Ha ka kane ka juk, ka dud bad ka ngap ka tuid bad lang tang ha ki pung kti jong ki hehspah, ki heh Sorkar bad ki Nongsynshar.
Ka jinglah shilliang bad jingїapher hapdeng uba riewspah bad uba duk ka nang shyrkhei katba nang mih ki sngi bad ngi la pynlong ia ka kam bamsap kum ka lad kamai ja bad la nang pynsngewthuh ba ka dei hi shibynta na ka kamai umsyep bad ba kam dei shuh ka kam runar.
Ki nongrim ha ka trei ka ktah ne khaїi-pateng ne ka die ka thied ki la kylla bad synjor, ka jingїohnong shimet bad ka jingrhah ki la bujli ia ki nongrim tynrai, ka kamai hok bad ki la pynїap ia ka jingїatiplem.
Hato kum ki riewpaidbah, ki nongshong shnong ngin shu peit, ngin shu sngap? U paidbah u pynlong ia ka synshar ka khadar bad u dei uba hakhlieh duh jong ka synshar khamtam ha ka Ri synshar paidbah- U Soso Tham u pynkynmaw ba “u Syiem kam pher la dei u maw, ka Hima kit u rit u khraw" bad u Howard Zinn u ong, “ka bor kam shong tang ha ka spah bad ka suloi, kam shong tang ha ki riewthombor, ki riewlehjubor kiba khῆoit beiῆ ia ki briew tang namar ba ki don bor, ki don spah ne ki don kyrdan ne ba ki don ki pulit, ki shipai bad ki tup ki man.
Hynrei ka bor kaba kham khraw ka don ha ki kti jong u paidbah"Mynta kumne sa ka wat kaba ar ka khlam covid19 ka la lynshop.
Ka long kaba diaw bad noh mynsiem haduh katta katta-“ka khlam ka khangdam,ka dei ka їapthngan,ka ram ka shah mano ban bah?A! Blei Kynrad A! Blei KynradTo sngew to sngap,Їa ka ud ka nam ki riewmadan, ki riewpaidbah"Amen.
New Delhi: Ka tnat rel, ka don haduh  93,000 ngut ki nongtrei jongka, kiba ioh ia ka khlam corona haduh ha kine ki sngi.
Ym tang kiba pang, hynrei, ki don ruh kiba iap bad la iathuh ba mynta ka tnat rel, ka don ia 72 tylli ki hospital, kiba don ia 5hajar tylli ki jingthiah, na bynta kitei ki nongpang corona bapher, ong U Suneet Sharma, Chairman bad CEO ka tnat rel.
Shillong: Kiba ioh ia ka khlam covid mynta ka sngi, ki long 155ngut ha ka jylla.
Kitei ki kynthup ia 8ngut na East Jaintia Hills bad ki dei kiba wan phai na shabar jylla; nangta ka East Khasi Hills District, ka don ia 115ngut bad kitei ki kynthup ia 48ngut kiba wan phai na shabar jylla, 6ngut ki shipai, 28ngut ki high risk contact, 6 ngut ki ILI, 3ngut ha Jail Road, 5 ngut ha Nongthymmai, 4 ngut ha Rynjah nalor kiwei pat.
Ka Ribhoi, ka don 11ngut bad kitei ki kynthup ia 6 ngut kiba wan phai na shabar nalor kiwei pat; nangta ka West Garo Hills, ka don 7ngut, ha kaba 5ngut ki dei kiba wan phai na shabar jylla bad ka West Jaintia Hills, ka don 9ngut, ha kaba 6ngut ki dei kiba wan phai na shabar jylla.
Don ruh sa iwei iba iap na East Khasi hills.
Baroh kiba don jingpang covid haduh mynta, ki long 1,244 ngut bad ka East Khasi hills, ka don 895ngut, Ribhoi 124 ngut, West Jaintia 115ngut, East Jaintia 39ngut, West Garo hills 29ngut.
Baroh kiba la jem ki long 14,384 ngut bad kiba iap, ki long 158ngut.
Shillong: Mynta ka sngi, ka Deputy Commissioner, East Khasi Hills, ka pyntip, ba ka jingkhang ia ki dukan die madan, lane ki dukan kiba don hapoh iing, ka ban trei kam, naduh ka 26tarik Iaiong haduh ka 2tarik Jymmang, kan kynthup ruh ia ki dukan, kiba  hap ha Mylliem C&RD Block from 7th Mile, Upper Shillong shaduh Mylliem-Bah, Madan Ing Syiem, Mylliem, nangta sha Madanrting, Mawblei, Laitkor, Nongkseh, Umlyngka bad Lawsohtun.
Shillong: Mynta ka sngi, U Superintendent of Police West Jaintia Hills, U Bikram D Marak, MPS u la plie ia ka ophis treikam jong ka Village Defence Party (VDP) jong ka shnong Kyndongtuber kum u kongsan.
La iadon lang ruh u Officer Incharge ka Phramer Traffic Cell u S.I.K.S Lywait bad katto katne ngut ki riewpawkhmat jong ka Shnong.
Ha kane ka sngi la ioh ia ka jingkren pdiang burom na u President ka VDP Kyndongtuber ma Moses Dkhar.
Ia ka jingialang ba lyngkot ha shwa ban plie ia katei ka ophis, la pyniaid da u Waheh Shnong ma Shiwa Siangshai.
Haba ai iaka jingkren hakane ka sngi u SP ula pynpaw ia ka jingsngewkmen ban iohi ia ka jingiatylli jong ki dkhot ka VDP khamtam ka jingdonlang ki dkhot kynthei.
U kongsan u la ong ba kano kano ka shnong kaba nang ban burom ia ki kynthei ka long ka shnong kaba kiew shaphrang bad kaba roi ba pa.
U la iaroh ruh ia ka jingtrei kam jong ka VDP kaba la pynhiar iaki kam sniew kam beaiñ hapoh kine ki hynniew snem.
U SP u la iaroh ruh iaki dkhot ka VDP kaba la lah ban shna hi iala ka Ophis tang da ka jing ia synniang pisa ki dkhot bad katto katne ngut ki nongshongshnong khlem da ioh jingiarap ei ei ruh na ka Sorkar.
U la kyntu ruh ia ki samla bad khamtam ki longkmie ba kin nang pynbun ia ka jingrung dkhot sha kane ka kynhun khnang ban teh lakam ia ki kam sniew kam beain hapoh kane ka shnong.
Na ka liang u Officer Incharge ka Phramer Traffic cell u la ai ka jingbatai shaphang ki rukom treikam jong ka VDP bad ula kyntu ia ki dkhot ban nang iaibteng ban iatreilang bad ka Phramer Traffic Cell namar kane ka shnong ka hap hapoh ka jingpeit jong u.
Kawei na ki dkhot ka VDP, ka kong Percydora Lyngdoh, ka la pule iaka history lyngkot jong kane ka kynhun.
La ioh ia ka jingkren ai khublei na u Secretary ka VDP u samla Longshlur Pakma, ha shwa ban pynwai ia ka jingialang.
Hadien ba la dep ot ia u ribon bad plie ia ka ophis, na ka liang u SP bad OC ki la kular ban pynioh ia ki tiar ba donkam hapoh kane ka kamra.
Ha ka por ba pynlong iaka jingialang, la bud iaki kyndon iada COVID-19 kumba la bthah da ka tnad ka koit ka khiah, ong ka kyrwoh na u Waheh Shnong Kyndongtuber.
Shillong: Ka OTPC Palatana Power Plant, kaba don 2 unit bad katei ka dei kaba sam bor ding sha ka jylla, kaba long 363.3 MW X 2, hynrei kawei na ki unit jongka, ka la thut hynnin ka sngi bad ka dei na katei ka daw, ba ka sa poi ka jing pynlip ding, kaba lai kynta ha ka jylla, kaba sdang naduh hynnin ka sngi.
Mynta, ka la duh sa kawei ka unit lane ka unit kaba ar jong ka,   OTPC Palatana Power Plant ha Tripura bad mynta ka jylla, kam ioh bor ding eiei shuh ruh na ka  OTPC.Ka la don ka jingthut jong ka bor ding sha ka thain shatei lam mih ngi baroh kawei, kynthup ia ka Meghalaya bad ka jylla, ka don mynta ha ka jingduna bor ding kaba long  37 MW.Mynta ka MeECL, ka la sangeh lut ban ai bor ding sha ki karkhana ha ka jylla bad la pynphai ia baroh ka bor ding sha ka jing donkam ki paidbah bad ynda la ioh ding, na ka OTPC, kumta, ki karkhana, kin sa ioh ding biang.
Kumta ka jing pynlip ding, kaba lai kynta, kan dang iai neh hi, kumba la pynbeit kham mynshwa, ong ka khubor na ka ophis U James K Sangma, myntri bor ding.
Ka jingpang khlam covid, ka la kiew stet shibun ha India bad kiba ioh pang, ki lah ban poi sha ka 5lak ngut ha ka shisngi, ong ka khubor jong ka Sun na London.
Ka Sun, ka ong ba kitei ki nongpang, ki shu iap ei, ha ki maw kyndon jong ki hospital, namar ba ym don jaka ia ki, ba kin sah ha ki kamra bad ym don shuh, kiba lah ban sumar ia ki ruh.
U Doctor Harjit Singh Bhatti, haba iakren ia katei ka khubor, u ong ba ka jingjia, ka long kaba i shyrkhei sat bad ka India, ka iakhun ia ka khlam, kaba shyrkhei tam, na baroh ki ri jong ka pyrthei.
U Dr Bhatti, u ong “Ngam pat ju iohi, ia kaba kum kane ka jingjia, ha ka jingim jongnga, kum u nong sumar briew".
“La shiphew snem, nga la sumar briew, hynrei, kum kane ka jingjia, kaba i triem sat, ngam pat ju lap, ha kaba ki nongpang, ki iap ei ha surok.
Kim lah ban ioh jingiarap eiei, namar ba kim ioh ia ka lyer ban ring mynsiem (oxygen)" ong U Bhatti.
U doktor Virologist, U Shahid Jameel, ula maham lypa, ba ka India, kan lah ban poi sha ki 5lak ngut shi sngi, ki nongpang corona, ha ka taiew ba nyngkong jong u bnai Jymmang bad ba kiba iap, kin lah ban poi sha ka 5,700ngut ha ka shisngi shisngi.
U Dr Sumit Ray, ula ong ba ki nongpang, ki shu iap ei, ha ka shi minit bad ka daw, ka long namar ba kim don ia ka jing sumar oxygen, kaba dei ka jing donkam kaba khraw tam, ia kito kiba pang corona, ba kin lah ban ring bad pynhiar mynsiem laitluid.
Ka Israel, naduh ka sngi U Blei, ba ladep, ka la weng noh ia ka  kyndon ban deng mask, shaba iaid ba ieng, shaba leit ba wan.
Katei ka dei namar ba ka jingpang corona, ka la hiar jur ha ka Ri baroh kawei bad kumta, la pynbna, ban sangeh noh, ka jingdeng mask haba ia leit ia wan sha ki jaka paidbah, kaba sdang naduh ka 18tarik Iaiong 2021.
Ka Israel, ka dang bthah ia ki nongshong shnong, ban deng mask, ha ki jaka ia lum briew ia bun bad nangta ban deng ha ki jaka ba ia bun briew, hapoh ki iing ki sem ne ki kamra.
Ka Israel, ka la sdang ban injek ia ki nongshong shnong jongka, ban pyrshah ia ka khlam covid, naduh U Nohprah 2020 bad ka dei ruh, ka ri kaba stet tam ban pyndep ia ka jing injek corono, ha satlak ka pyrthei.
New Delhi: Kiba pang corona mynta ka sngi ha India, ki la poi sha ka  3.46 lak ngut ha India bad katei ka dei ka jingkhein kaba bun tam ha India, ha ka shi sngi.
Kiba iap, ki long 2,624 ngut ha ka shisngi.
Hynnin ka sngi, kiba pang, ki long 3.32lak ngut.
Mynta ki don 25.52lak ngut kiba pang ha ka Ri baroh kawei bad sa 1.38 klur ngut kiba la jem na katei ka jingpang bad kiba iap, ki long 1.89lak ngut.
La iathuh shuh ba 20ngut ki nongpang covid, kiba don ha ka Jaipur Golden hospital, ki la khlad noh, namar ba kim ioh ia ka oxygen.
Ka Jaipur, ka dei ka hospital, kaba la dawa kyrkieh, ia ka oxygen na ka sorkar India.
Hynriew ngut, ki nongpang, ha kaba 5ngut ki dei kiba pang covid 19, ki la khlad noh ha ka Neelkanth hospital, ha ka sngi saitjain ha Amritsar jong ka Punjab bad ka jingiap jongki, ka dei namar ba kim ioh oxygen satia.
Guwahati: Ka jingjia, ka bym shym lah mutdur satia, ha kaba kawei ka nongpang, ka wan khnang da ka helicopter na New Delhi sha Silchar, tang ban ioh jing sumar ialade.
Ka daw, ka long ba ki hospital, ha Delhi, ki la shlei lut mam bad kim don jaka shuh ban dang pdiang ia ki nongpang, na ka daw jong ka khlam corona.
La wan kit da ka helicopter hynnin ka sngi, na Delhi sha ka  Green Hills Private Hospital ha Silchar.
La iathuh ba katei ka dei ka nongpang, kaba ioh ia ka jingpang dementia bad ka dei kaba la 74 snem ka rta bad haba kam ioh jing sumar ha Delhi, ka wan noh mar mar sha Silchar.
Ha ka dor kaba T.600 shisien injek, ha ki hospital jong ki riew shimet, kumta ka dor injek jong ka  Covishield ha India, ka dei kaba rem tam ha ka pyrthei hi baroh kawei.
Katei ka dei ka dawai, kaba la lap da ka  University of Oxford and AstraZeneca.
U Adal Poonawalla, CEO jong ka Serum Institute of India, kaba ha Pune, u iathuh ba ka kompeni jongu, ka la ioh nong lypa, wat na ka dor kaba T.150 shi injek jong katei ka injekshon.
U Poonawalla, u ong ba ka dor kaba T.200 shisien injek, ka dei na ka bynta ki 100 million tylli, ha kaba yn die sha ka sorkar India bad hadien kata, yn die sha ki iew paidbah, ha ka dor kaba  $13 lane kaba long T.1,000 shisien injek, katba katei ka dor kaba T.600 shi injek, ka wan ha ka dor kaba  $8 shisien injek bad kaba long ka dor kaba rem tam haba ia nujor bad kiwei pat ki iew jong ka pyrthei.
La ong shuh shuh, ha ka khubor jong ka Indian Express, ba  ha ka dor T.400 shisien injek, ha ki hospital sorkar, ka dang pyni hi, ba ka dor, ka dang rem shibun, ha kaba ka kham rem, wat ha ki ri sepngi, ba kynthup ia ka  US, UK bad ha ki ri Europe, kiba thied beit na ka kompeni jong ka dawai injek, AstraZeneca bad ka dor jong katei ka dawai, ka kham rem, ban ia kaba ki die ha Bangladesh,  Saudi Arabia bad ha South Africa.
La iathuh ruh, ba kiba bun ki ri ka pyrthei, ki ai ei ia katei ka injekshon covid sha ki paidbah.
Ha ka sngi balang, U  Poonawalla, u ong ba ka pisa, kaba ki la nang ioh na ka sorkar India, kaba long T.3 hajar klur, bad na katei la dep thied  ia  110 million tylli ki dawai Covishield bad ha kane ka dor, kaba la dep siew pisa shibnai mynshwa, la ai sha ka sorkar India, ha ka dor T.150 shisien injek.
Hynrei, la iathuh ba ia ka mang kaba dang sah nangne shakhmat, ka dor jong ka dawai covishield, kan long T.400 shisien injek bad U Poonawalla, u iathuh ba ka sorkar India, kan donkam sa 35 million tylli, ha kane ka dor kaba thymmai.
Ki 27 tylli ki ri Europe, ki die ia katei ka dawai injek, ha ka dor kaba  $2.15-$3.50 lane T.162 haduh T.263 shi injek.
Ka UK, ka thied ia katei ka dawai, ha ka dor T.225 ia shi bitor, katei ka dawai injek, katba ka US, ka thied ha ka dor T.301 shi bitor jong katei ka dawai, katba kum ka jingtip, ba la pynmih da ka  British Medical Journal bad kitei ki ri, baroh ar tylli, ki siew beit ia ka pisa, dalade sha ka kompeni AstraZeneca.
Ka Brazil, ka thied ia katei ka dawai ha ka dor  $3.15 lane T.235 shi bitor.
Katba kum ka khubor jong ka Reuters, la iathuh ba ka Bangladesh, ka siew  $4 lane T.301 shi bitor bad ka die sha ki paidbah, ha ka dor  $5 lane T.376 na ka bynta shi bitor.
Ka South Africa bad ka Saudi Arabia, ki siew $5.25 lane T.395 shi bitor jong katei ka dawai.
Ka sorkar BJP ha India, ka la ia mynjur kham mynshwa ia ka dor jong u  Covishield, ha ka dor T.150 bad ka GST, kaba long antad T.152 shi bitor, hynrei U  Poonawalla, u iathuh ba katei ka dei ka dor, kaba tang shipor bad ka dei ruh, halor ka jingkyrpad eh jong ka sorkar U Narendra Modi.
Halor ka jing duna dor, jong katei ka injekshon bad kiwei ki ri, ka pyrthei, la iathuh, ba ka dei, kaba la dep ia kren bad ia kut dor lypa hapdeng jongki bad katei ka kompeni, kaba la slem bha.
Madurai: Ha ka jing pynkhreh ia ka elekshon sha ka dorbar jylla ha Tamil Nadu, ki kyrtong, ki don ia la ki jong ki jong ki jing tyrwa sha ki nongthep vote, hynrei, une uwei u kandidet, u don da ki jing tyrwa kiba pher tam na kiwei pat.
U kandidet khlem seng, uba iakhun ia ka elekshon na  Madurai South constituency, u tyrwa ba un da la jop, un ialam ia ki nongthep vote jongu sha u bnai, un ai ruh ia ka helicopter, ki robot ki ban trei kam ha iing, nangta un ai shibun ka ksiar bad shibun ki kali ruh.
Utei u kandidet, u dei uba kyrteng U  Thulam Saravanan, bad ka shap jongu, ka dei ka jaka bret niut lane  Dustbin bad u long uwei na kiba la iakren bha ha katei ka constituency, na bynta kitei ki jing kular jongu, kiba pher tam na kiwei pat.
“Ki jing kular jongnga, ki la khring shibun eh ia ki nongthep vote.
Ki don ruh bun bah kiba kylli, halor kitei ki jing kular jongnga, la nga lah ne em ban pyn urlong bad ka jubab jongnga, ka long ba nga lah bad ngan nym kynran dien satia ialade, ban pyn urlong ia kitei ki jing kular jongnga, lada ngan jop, ha kane ka elekshon" ong U  Saravanan.
“Nga la kular ia ka  helicopter, ki iing ba 3 mala, u thah, uba 300phut ka jingheh, ban pyn thanda, ia ka jingshit than jongka Constituency, u rocket ban pyndonkam ha ka constituency, ka kali ia man kawei pa kawei ka iing, 100 tylli ka song ksiar ia ki kynthei ki ban ia poi kha bad nga kular ruh ban ialam ia ki nongthep vote jongnga sha u bnai" ula ong shuh shuh.
U  Thulam Saravanan, u ong shuh shuh ba ki seng sain pyrthei, ki ju tyrwa ia ka bneng, hynrei, ynda ki la jop, ki bret ia u paidbah sha ka lawarding.
Haba kren halor ka shap jongu, ka jaka bret niut,  ‘Dustbin’,  U Thulam Saravanan, u ong ba ka shap hi ka thew ban pynkhuid lut ia ka jaboh jabain  ha Madurai.
Kitei ki jing kular jong utei u kandidet, ki la pynmih ia shibun bah ki jingiakren, ha ka constituency, ha ki social media bad ha ki pundit sain pyrthei.
Shillong: Hynnin ka sngi,  u Symbud Myntri Rangbah jong ka Jylla, u Bah Prestone Tynsong u la pyntip ba ka Transport Department, ka  peit bad khmih ba ki kali kamai baroh kim dei satia ban khñiot beiñ ka bai kali jong ki paidbah ki ba shong kali da kaba kin khmih bha ruh ia ka jinglong jingman jong ka rukom long naduh kaba napoh.
U la bynrap shuh shuh da kaba u la ong ba ki kynhun nongniah kali kamai kim dei satia ban shim kabu ia kane ka jinglong jingman da kaba u la ong ba ia ka jingiakhih ka jong ki kaba la jia ha u bnai Rymphang halor ka jingkiewdor jong ka petrol bad ka diesel bad ha kaba ki la dawa ruh na ka Sorkar ba ka dei ban map ia ki kot khajna jong ki, ka Sorkar ka la dep ban peit bad mynjur ia kine ki jingdawa ki jong ki baroh.
Haba kren sha ki katto katne ki lad pathai khubor, u Bah Prestone Tynsong u la ong,"Nga kwah ban kyrpad bad mana ia baroh ki kynhun taksi kamai ba kin sngewbha ba kin nym dei ban shim kabu tang namar ka jinglong jingman jong ka pyrthei.
Hooid ngi donkam ban pynmih pisa hynrei ha kajuh ka por ruh phi donkam ban sngewthuh lang ia ka jingeh jong ki nongshong shnong jong ka jylla Meghalaya ba ki hap ban iakynduh mynta.
Kumta ngin pyntikna ba kum kine ki jingshim kabu da kino kino ki briew ne da kino kino ki kynhun kin nym don satia".
Sah ong keiñ bahduh ia kito ki nongtrei ha ki ophis ruh ba kin ym ia shim kabu plat namar ka pynjnjar ia ki paitbah ymtng ia ki ba don kali kamai.
“O hooid kein.
i Rida te i biang hi kumto…" La shu jubab lyngkot ka Kmie ka Rida.
Hadien ba la mih ka Kmie Rida na dukan, i Kong Mer i la sdang ban lorni shaphang ka Kmie ka Rida.
“Haba kumto i Kong Maya im ioh khun shuh imat?" La buh jingkylli i Kong Mer.
“Im ioh shuh phi i Nia… Ngi lei mynta ngi ia khuslai bha shaphang jong i…" La sdang pur khana ka Niakha Rida.
“O phi ong kumta…?" La pynpaw i Kong Mer.
“Hooid kein, ni ym sngew nang shuh ban ong kumno kumno ruh.
" La ong pat ka Niakha Rida“Kaei eh ka daw …?" La kylli i Kong Mer“Ym sngew kwah pur khana shaphang kata, namar ka dei ka kam sang kam pap" la iathuh ka Niakha Rida“Iano ka jia kumta…?" La kylli biang i Kong Mer“Ia kato ka khun jong i Bah kein phi…" La jubab ka Niakha Rida“Jia aiu kein…?" La kwah tip noh i Kong Mer.
Hadien ba la sdang ka khana kumta, ka Niakha Rida kam banse ban iathuh tang ka phang shaphang ka jingarmet ka Rida.
Nangta hadien ka jingiakren ka sa tip ba pleng dei u Panah uba leh ia kata ka kam.
“Phuit ka briew mynta te phi kaba da eh shisha shisha, u soitan u la ioh shong kulai sa ia ka khun ruh khlem riej shuh…!" La bynrap ktien lem ka Kong Mer“Hooid kein phi haba ong ni, ngam sngew nang pyrkhat shuh.
Peit myntan i Nia i wan iathuh ba hab sa ban leit mih sha Thanat, na ka daw ban shah tohkit, to lashai ngan hab leit synran ia i.
" La iathuh bniah ka Niakha RidaKumta hi ki ia pynkut noh ka khana shaphang kata hadien na i Kong Mer i ong“Ka mat ia dep shato… Ka pap ka lap hi bad ka pynshitom hi.
"“Hooid ka dei" la kubur ka Niakha RidaHaba phai pat sha ka liang ka Rida bad ka Kmie jong ka, hadien ba la ioh ia kata ka khubor ba ka hab ban leit mih sha Thanat, ka la pyndap hapoh jong ki da ka jingsngewsih bajur.
Ka Kmie ka Rida ka la sdang ban babe ia kaei kaba la jia.
Kumta ki la sdang ruh ban iamai iania shi khun.
“Tang na ka daw ba pha kwah sngewbha ma pha peit mynta jynjar ong…" La byrthen ka Kmie“Phi la shu ong…" La phai ktien sa ka Rida“Lashai ngan hab ban leit sha Thanat… Ngam tip shuh kaei ka ban jia…" La ong pat ka Kmie.
Ka Rida ka la dap da ka jingsngew rem bajur kam nud phai ktien shuh.
“Mab Mei…" La shu mih napoh ka shyntur jong ka.
Hapdeng ka miet badum jong kata ka sngi shuwa ban leit sha Thanat, ka Kmie ka Rida kam nang thiah nang dem shuh.
Ki khia ka jingmut jingpyrkhat namar ka kam pat ju lap kum kata ka jingjia ha ka jingim jong ka.
“Pleng kaba jynjar eh than ha ka tam sneng ki khun te…" Ka la kren wei briewKumjuh ym tang ka Kmie kaba long kumta; hynrei ka Ridaruh kumjuh ka la shu lynga la shu pisa baroh shi miet haduh ban da shai ka sngi bloit.
Hapdeng jong kata ka jingiaksaid ka la dap da ka jingmut basniew, wat haduh ban shim noh ia la ka jingim.
Haba ka step ka la pei baroh arngut shi Kmie shi khun ki la iakhie ym slem ruh ka Niakha ka la wan mih hi shaduh iing ban leit noh sha Thanat.
Shillong:Na ka daw jong ka khlam covid 19, ka District Magistrate, East Khasi Hills District, Shillong, ka khang ban leit rung bad ia shongkai ha Golflink, ha man la ka Sngi U Blei, naduh mynta bad haduh ban da pynbeit da kumwei pat.
Katei ka hukum, ka dei namar ba ki don shibun ki briew kiba wan na shabar, ki dei kiba don ia ka jingpang khlam corona virus bad nangta, ba ka jaka shang pyrthei, la dep khang da ka sorkar jylla, naduh ka 23tarik Iaiong 2021.
Nongpoh:Ki nongialam ka FKJGP Sengkmie bad Ri Bhoi, ki la leit ban iarap da ki Kor Computer sha ka Mangkathiang Makdoh Secondary School, kaba don ha shnong Umpowin, Ri Bhoi.
Ki nongialam ka FKJGP kiba la donlang ha katei ka sngi, ki kynthup u Bah Eldie Newton Lyngdoh, Vice President ka Central Body, u Bah Elton C.Wajri Assistant Secretary ka sengkmie, u Bah Lui Star Lyngdoh, President ka FKJGP North Khasi Hills District Unit lem bad kiwei ki dkhot ka seng.
Ha katei ka sngi kitei ki FKJGP ki la leit ban ai ti ia kitei ki kor Computer sha u Vice Principal katei ka skul.
Haba iadei bad katei ka jingleit ban nohsynniang sha katei ka skul, u Bah Eldie Newton Lyngdoh bad u Bah Lui Star Lyngdoh, ki la ong ba ka jingthmu ka seng ban ai jingiarap da ki kor Computer, ka long shi bynta ban kyntiew ia ka pule ka puthi ki heprit ba kin dup ioh lad ban tip katkum ka juk computer ne ka juk saian ba mynta, khamtam eh ba katei ka skul ka dei kawei na ki skul kaba don ha ki thain khappud bad ka Assam.
Nongpoh: Ka shnong Shakhoikuna ba hap ha ka Raid Nong lyngdoh ha Ri Bhoi, ka la jied ia u Bah Henry Nongrum, ba un long kum u Rangbah shnong ba thymmai jong katei ka shnong.
Hadien ba ki paidbah ki la ibit ia utei u rangbah ba un long kum u nongialam jong katei ka shnong, u Syiem ka Hima Khad-ar Lyngdoh, u Paiem Wanphang Syiem Nongshai, u la leit ban pynkup ia ka spong ka phali kaba dei katkum ka riti ka dustur bad ha kajuh ka por ban pynshisha ba u Bah Henry Nongrum, u la dei u rangbah shnong ba pura ka Shnong Shakhoikuna.
Kiba la donlang ha kaba pynskhem ia utei u rangbah shnong, ki kynthup ia u Bah Balajied Rani, MDC ka Nongpoh, u Bah Liander Nongshli lem bad kiwei kiwei ki riew rangbah jong katei ka shnong.
Shillong: Ha ka jingialang jong ka Executive Committee jong ka Khasi Hills Autonomous District Council (KHADC) myn hynnin ka sngi, ka la shim ia ka rai ban wan rah ia ka jingpynkylla ia ka phom iathoh shong kurim ki niam Khristan.
Haba kren ha ki lad pathai khubor hadien ka jingialang u Chief Executive member jong ka KHADC u bah Titosstarwell Chyne u la iathuh ba ha ka jingialang jong ka EC kaba la long myn hynnin ka sngi, ka la shim ia ka rai ban wanrah ia ka jingpynkylla ha kaba ia dei bad ka phom iathoh shongkurim ki niam Khristan.
“Ka jingai laisen ia ki niam Khristan ban pyniathoh la ai katkum ka ain “Indian Christian Marriage Act 1872" ia kaba la pdiang da ka District Council ha ka u snem 1954, haba ia dei bad kane ka KHADC, ka kwah ban wan rah ia jingkylla ha kaba ia dei bad ka phom namar baroh shi katta ia ka phom la shon hi da ki balang, “u la ong.
Ha kane ka jingialang ka EC ka la shim ruh ia ka rai ban thung ia ka Committee kaba kyrpang ban peit bniah ha kaba ia dei bad kane ka kam ai syrnot iathoh shongkurim.
Ka EC mynta ka sngi, ka la pdiang ruh ia ka rai ban thungkam noh ia ki lai ngut ki nongbishar jong ki iing bishar hapoh jong ka KHADC,ha ka juh ka por la kyntu ia ki nongsynshar shnong ba kin pynshlur ia ki paidbah ba kin leit ban ai tika ban iada na ka jingpang khlam COVID-19.
Haba ia dei bad ki nongtrei ha KHADC la shim ia ka rai ba ki nongtrei kiba dei ha ka kyrdan ophisar ki dei ban wan 100% bad ki bym dei ha ka kyrdan ophisar kin wan tang 35%.
U la iathuh ruh ba ka EC ka la rai ruh ban shah ia ki paidbah ki ba wan ban ia kynduh ia ki ophisar bad ki EM tang ar sien ha ka shitaiew kata ha ka sngi ba Ar bad sngi Palei ha ryngkat ka jingioh jingbit shuwa, kane ka long ban iada na ka khlam COVID-19.
Namar ba yn khang, ia ka  Grid Sub- Station Nongpyndeng, kumta lashai ka sngi, yn nym don ding ilektrik ha Nongstoin, naduh ka por 6 baje mynstep, haduh ka por 6baje janmiet.
Shillong:U Bah TW Chyne, Chief Executive Member jong ka Khasi Hills Autonomous District Council, u la iathuh ba ma u, lem bad ki Executive member jong u,ha ka 26 tarik mynta u bnai, kin sa leit ban ia kynduh ia u myntri rangbah ka jylla, u Conrad K Sangma ban pan ia ka jingpynshai na ka sorkar halor ka jingbym pat pyllait ia ka bhah jong ka KHADC kaba wan na ka 15th Finance Commission.
Haba iakren bad ki lad pathai khubor, na ka liang u bah Chyne, u iathuh ba ha ka jingialang ka Executive Commission kaba la long mynta ka sngi, la shim ia ka rai ban leit ia kynduh ia u myntri rangbah ka jylla u Conrad K Sangma ban ia kren halor ka T.20 klur kaba dei ka bhah jong ka Council, ia kaba ka sorkar kam pat pynlait haduh mynta.
Ula iathuh ruh ba kum ka EC baroh kawei ka pynpaw ia ka jingsngewkhia halor ka jingleh jong ka sorkar kaba khlem pat pyllait ia katei ka pisa, kaba dei ka bhah jong ka KHADC kaba la mang lyngba ka “15 Finance Commission" jong ka sorkar pdeng.
U Bah Chyne, ula ong ba lada ka jingiakren kam poi sha ka jing iasngewthuh ka EC kan sa shim ia ka rai da kumwei pat.
U bah Chyne u la iathuh ba ka sorkar pdeng lyngba ka “15 Finance Commission" jong ka sorkar pdeng ka la mang T.192 klur sha ka KHADC bad na kane ka la pyllait T.91 klur ha ka bhah kaba nyngkong bad ka sorkar jylla ka la pyllait ia ka bhah sha ka KHADC, hynrei kaba sah ba ka sorkar ka dang bat ka long T.20 klur na ka tei ka skhim.
Shillong: Mynta ka sngi, kiba ioh ia ka khlam covid ha ka jylla, ki long 146 ngut bad na kitei ki kynthup ia 3ngut ha East Jaintia, ha kaba 2ngut kiba wan na shabar bad iwei iba don ILI.Ka East Khasi Hills, ka don 115ngut, ha kaba 29ngut ki dei kiba wan phai na shabar jylla, 7ngut ki shipai, 26ngut ha Sacred Heart Theological College, ki high risk contact 31 ngut, 4ngut ha Laban nalor kiwei pat.
Ha Ribhoi 20ngut, ha kaba 4ngut kiba wan phai na shabar bad 11 ngut ki high risk contact.
Ka West Jaintia hills, ka don 4ngut kiba wan phai na shabr jylla.
Baroh kiba pang covid ki long 1,238ngut bad ka East Khasi Hills, ka don 894ngut baroh.
Kiba iap ki long 157 ngut bad kiba la jem ki long 14,236 ngut.
Ka khlam Coronavirus, ka la nang jubor ha Bihar bad ha ki 24 kynta ba ladep, la iathuh ba ki don kiba iap haduh 24 ngut ha katei ka jylla, na ka daw jong katei ka jingpang.24 ngut ki nongpang, kiba leit shah sumar ha  Nalanda Medical College & Hospital (NMCH) ha Patna, ki la khlad noh bad 17ngut ki dei kiba iap ha ka sngi palei, ong shuh ka khubor.
La iathuh ba ki don mynta 100ngut ki doktor, ki nurse bad kiwei kiba la ioh ia katei ka khlam corona virus.
Baroh kiba ioh ia katei ka khlam ha Bihar, ki kynthup ia 750ngut ki doktor, ki nongtrei ka koit ka khiah.
Kitei kiba ioh ia katei ka jingpang ba shyrkhei, ki dei na  ka Patna-AIIMS, Patna Medical College and Hospital (PMCH),  Nalanda Medical College and Hospital (NMCH), ka Sri Krishna Medical College, Muzaffarpur, Jawahar Lal Nehru Medical College and Hospital, Bhagalpur bad ka Anugrah Narayan Magadh Medical College & Hospital, Gaya.
Shillong: Ha kawei ka jingjia kaba la jia mynta, ka sngi thohdieng kata ka 23 tarik u Iaiong 2021, kumba sawngut eiei ki dkhot jong ka United Hynniewtrel Movement(UHM), ki la shah thombor ha ki jaitbynriew Karbi, da kaba ki la shah mait da ka wait bad da ki nar rod katba ki dang leit ban jurip ia kawei ka police outpost kaba la shna beaiñ da ki pulit Assam ha ka shnong Saba kaba hap hapoh ka Thadlaskein Block jong ka West Jaiñtia Hills District.
Katkum ki tyllong khubor kiba la ioh lum, la iathuh ba kine kiba shah thombor bad mynsaw ki kynthup ia u Bah K Nongbri u ba dei u Organising Secretary ka Sengkmie, u Bah Lakhon Shylla u ba dei u Organising Secretary jong ka East Jaiñtia Hills District bad ki dkhot jong ka seng kiba kynthup ia u Bah P Dkhar, u Bah M Malang bad u Bah S Dkhar.
Ia kine kiba la mynsaw la phah sumar noh ha Barato PHC.Haba kren sha ki lad pathai khubor, u Organising Secretary jong ka seng UHM, u la ong, “Na ka liang jong ngi ka seng UHM, mynta ka sngi ngi la hiar shaduh kata ka jaka ba ka Assam ka wan buh ia ka Police Outpost bad ngi la ia mynsaw mynta ka sngi, namar ha ka jingleit ka jong ngi ka long tang ba ngin leit jurip bad leit iakynduh lada ka jia shisha ne em, ka long shisha ne em ba ia kata ka jingshna ia ka Police Outpost ha ka jaka ka khyndew ka shyiap kaba dang hap hapoh ka jylla Meghalaya.
Ynda ngi la poi hangtei ka long kaba shisha ba ki la shna kumta, hynrei ngi khlem ia jrong kti bad ngi khlem ia rah tiar eiei, ngi shu leit iakren beit tang da ka ktien.
Na ka liang jong nga u Organising Secretary Central Body nga la ioh ia ka jingtip lyngba ka West Jaiñtia bad ka East Jaiñtia District, ngi la hiar lang ryngkat bad u Sordar jong ka Saba, ngi sa khie lang ia kane ka jingshisha.
Te ynda ngi la leit, ki don ki jaitbynriew na ka liang jong ka jaitbynriew Karbi kiba la wan mih ia ka ban rah da ki wait, da ki dieng khlem da shah ia ngi ba ngin iakren ia kaei kaba ngin iakren bad la shu beh bad beh thong ia ngi bad la shu bom ia ngi.
Kumta ngi lah hap ban shu phet krad ha ka jingleit tang khyndiat namar ngi khlem thmu ban leit ia thma hynrei ka jingthmu jong ngi ka long ia ka ban leit jurip khnang ba ka shongsuk ka shongsaiñ kan wan ha ka pateng lane hadien habud jong kine ki dong ki thaiñ shane.
Ngim shim la dei kita ki sengbhalang kiba wan pynklumar ne kiba kwah burom hynrei ngi dei ki sengbhalang kiba kwah ban iada ia ka khyndew ka shyiap bad ia u pud u sam.
Ngi da pynrem jur ia kane ka jingleh riewkhlaw ki bym da sngewthuh shuh para nongshong shnong ha ka Ri India bad ngi da pynrem jur ia ki nongshim kabu kiba kum kine wat hakhmat jong ki pulit jong ka Assam kim lah ban tehlakam ia kiba don hangto, ki don ki pulit Assam wat u shiklur jong ka Assam u don lang hynrei u khlem lah ban tehlakam bad ki la beh thong ia ngi kumba beh ia ki mrad ki mreng.
Te kane ka long ka kyrwoh lyngba jong nga u Organising Secretary.
".
Shillong: Ki dkhot jong ka Hynniewtrep Achik National Movement (HANM), mynta ka sngi ki la leit ban ia kynduh ia ka kong Isawanda Laloo, Deputy Commissioner ka East Khasi Hills District, ban iakren halor ka jingkiew dor kynsan ki marbam mardih ha ka nongbah Shillong.
Haba kren ha ki lad pathai khubor, ha dien ka jingiakynduh ia ka Deputy Commissioner, u Bah L Kharbani, President ka HANM u la iathuh ba ka jingleit iakynduh jong ki bad ka DC ka  long halor ka jingkiew dor palat ki marbam ha kine ki sngi ha iew ha hat bad ha kane ka jingiakynduh na ka liang jong ka seng ka la kren shai ba lada ym lah ban leh ei ei ban pynhiar hapoh shi taiew, ka seng kan pynlong da ka jingiakhih.
U la ong  ruh ba ha ki bnai kiba la dep haba leit ban thied umphniang tin dang dei ha ka dor T.1950/- tyngka katba mynin ka sngi pat ka poi haduh T.2200/-, u khaw Arham ba 50 kilo ha kine ki bnai kiba la dep, haba leit ban thied T.1700/- katba mynnin u poi T.1800/-.
Kane ka jingwan ia kynduh kum ka seng ia ka Deputy Commissioner, ban kyntu ba ki bor ba dei peit ka dei ban leh ei ei, ha kaba ia dei bad kane ka jingkiew dor kynsan ki marbam mardih bad lada ka DC kam lah ban leh ei ei, hapoh kane shitaiew kum ka seng kam banse ban shim hi ia ka ain ha la ka kti ban leit khynra hi ban wad ia ka daw balei ka kiew dor.
“Ka jingkiew dor palat ki marbam mardih kaba man ka por bad kane kan ktah ia ki paidbah, khamtam ia kito kiba bylla mynstep bad thied bam mynmiet, ka don ka jingkiew dor hynrei kamdei ban kiew dor palat da ki spah pat, ka jingkam ba ka don ka elekshon ha West Bengal bad Assam kam don bynta ei ei bad ka jylla Meghalaya ban pynkiew dor ia ki marbam" u la ong.
Na ka liang ka seng, ka la shim ia ka rai, ba lada ka sorkar kam lah ban pynhiar dor ia ki marbam mardih, lyngba ka Deputy Commissioner hapoh shitaiew ka seng kan pynlong ia ka jingiakhih bad na ka liang jong seng kan phah ia ki dkhot ban wat jingtip ha kaba ia dei bad ka dor.
Ka seng ka la maham ruh ba lada ka lap ba ka jingpynkiew dor ia ki mar bam ka dei tang namar ba kadon ka jingtieng ba ka khlam COVID-19 kan kiew ha kane ka jylla bad ban shim kabu ban pynkiew dor bad ban buh ia ki paidbah ha ka jingeh ka seng kan khang tala ia kum kita ki dukan.
Kum ka seng ka kham shepting ia ka jingiap thngan ki rangli juki, ki duk ki suk ban ia kaba iap COVID-19.
Ha kane kane ka jingiakynduh hapdeng ka jingiakren ka Deputy Commissioner ka la phone sha ki Inspector ba kin leit jurip mardor ia ki dukan ha iewduh bad lada lap don kiba shim kabu kin shah pynshitom, katkum ka ain.
kiba bun ki kali kamai ruh ki la shim kabu nga lap  mynne kila shim tam ia ka dor kito ki kali sorkar ba saw  barit man kasngi ki ju shim 30 tyngka na motphran sha Mawpat mynta ka sngi pat ki la pynkiew dor sha 50 tyngka , mano ban peit lem ia kane ka jingshim kabu.
Shillong: Na ka jing bym trei kam da shi unit ka  OTPC Palatana Power Station bad nangta, sa ka jing duna slap, kumta ka don ka jing duna ka ding ilektrik, da  2-2.5 MU ha ka shisngi bad kumta, la dei ban pyn trei kam noh, da ka jing pynlip ding, naduh shiteng synnia mynta ka miet.
Ka khubor na U James K Sangma, myntri bor ding, ka iathuh ba ka jing pynlip ding, kan long tang 3 kynta ha ka shisngi.
“Ngi sngewsih, halor ka jingthut ia u paidlang ka Jylla" ong ka kyrwoh.
La ong shuh shuh ba ka tnat bor ding, ka thaw ia ki lad ki lynti, ban pynbeit kyrkieh ia kane ka jingwit.
Ki kynta pynlip ding, ki long naduh 0.00 haduh 3baje mynstep, ha Garo Hills bad ha Ribhoi.
Naduh 3 baje mynstep haduh 6 baje mynstep, ha Khasi Hills, kynthup ia ka nongbah Shillong.
Naduh 6 baje haduh 9baje mynstep, ha ki karkhana Lumshnong bad ha Jaintia hills, nangta 9 baje haduh 2baje nohsngi ha ki karkhana ha Lumshnong bad 2 haduh 4 baje ha ki karkhana ha Lumshnong bad Byrnihat bad nangta naduh 4 baje haduh 12 baje shiteng synnia, ha ki karkhana Lumshnong bad ha ki karkhana Byrnihat.
Nagaur: Ban ioh khun kynthei, ka long ka burom ia kano kano ka iing ruh bad kumjuh, kane ka leit jia ia kawei ka iing ha Nagaur district jong ka jylla  Rajasthan.
La iathuh ba ka Chuki Devi, ka tnga jng U Hanuman Prajapat, ka la ioh ia ka khun kynthei, ha kaba la ai kyrteng ka Riya, ha ka 3tarik U Lber.
Ynda la dep kha, ka leit sah kai sha iing ki kmie ki kpa jongka, ha Harsolav.
Ka Harsolav ka jngai, 40 kilometre bad ka Nimbdi Chandawata, kaba dei ka shnong jong u tnga jong ka Chuki Devi, hynrei namar ba U Hanuman, ula sngew kmen palat, ia ka jing ioh khun kynthei, kumta, ula shu wai da ka helicopter, kaba shongdor T.4.5lak, na ka bynta ban leit shaw ia ka tnga bad ka khun kynthei kaba dang shu kha.
Ka jingleit ka dei, kaba 10 minit na suin ban poi na Nimbdi Chandawata sha Harsolav.
“Nga kwah ba ka jing wan poi ka khun kynthei, ha iing, ka dei ban long kaba da kyrpang bha bad kumta, nga la leh kumne ha kane ka sien" ong U Prajapat.
“Hadien 35 snem, ba ngi ia shong bad ka lok, ngi ioh, tang kane kawei ka khun kynthei bad ngi da sngew kmen shaba palat liam" ong U Madanlal Kumhar, uba dei u kpa jong U Prajapat.
U Prajapat, u dang shu pyndep pule ia ka Class 10, hynrei, u ong ba ka khun kynthei bad u khun shynrang, ki dei ban long kumjuh.
Mairang: Na ka daw jong ka jingiai pur stet jong ka khlam COVID-19 ha ka Ri bad ka Jylla bad kum shibynta ban pynthikna ia ka koit ka khiah u paidbah ba bun ba lang , u Additional Deputy Commissioner i/c ka Mairang Civil Sub-Division, Mairang, u Bah A.Nongbri, ha ka shithi ba u la thoh mynta ka sngi sha ki kynhun jong ki nongniah kali kamai ka thain Mairang, u la bthah ba baroh ki draibar kali kamai ki dei ban leit ai ia ka injek kum shi bynta ba iada na u khniang jingpang COVID-19 bad ki draibar ki dei ruh ban deng beit thik ia ki mask haba don briew ne passenger ha ki kali kamai jong ki.
La bthah ruh ia ki draibar sumo, taksi bad auto rickshaw ba kin pynbiang ia ki sanitizer, ban pynkhuid ia ki kali kamai jongki man ka sngi bad kim dei ban shah iaki passenger bym deng mask ban shong ha ki kali kamai jongki.
Ki dei ruh ban buh iaki kynja pla khnang ba ki briew kin ioh bret ia ki niut bad ym dei ban shah ia ki nongshongkali ban bret niut mata madei ha surok ne lynti syngkien.
Halor ka rukom thepbriew, la bthah iaki draibar ba kin thep passenger katkum ka jingbthah ka tnat Transport, kata, ki Local Taxi (Maruti 800) ki dei ban thep saw ngut ki passenger, laingut hadien bad iwei hakhmat bad kumta ter ter ia kiwci pat ki kali.
La mana ruh iaki draibar bad nongshong kali ban biah pathar bad ban dih duma ne sikret hapoh kali bad kiba pynkhein ia kitei ki kyndon kin shah dain kuna katkum ka ain bad ia ki laisen jong ki draibar kiba pynkhein ia kane ka jingbthah yn shim noh, bynrap shuhshuh u Additional Deputy Commissioner.
La shisnem tam mynta ngi la iaid lyngba kane ka khlam Covid-19.
Ha u snem 2020, ha ba ngi ioh sngew ia ka jngwan kane ka khlam, ka dei ka jingshisha ba bun na ngi ngi sngew ba kane ka jingpang ka long kaba sngewkamkai bad ngi khein sting ban phikir ialade hynrei hadien 3 bnai ngi la sngewthuh shisha iaka jingtrei bad ka jing pynshitom une u khniang jingpang.
Khamtam eh ha ki por ba ka sorkar ka la pynjari ia ka lockdown.
Ka jingdon u ne u covid-19 kam shem la pynshitom tang ia kita kiba ioh lane kiba bit ia une u khniang jingpang hynrei wat ia u ba koit ba khiah ruh khamtam eh ngi iohi ia ki briew kiba kamai ja sngi, ki kup shiliang sem shiliang.
Katba dang iaid ki sngi, ngi iohi ba katba ka sorkar suki suki ka la pynjynsur ia ki lakam jong ka ha kaba iadei bad ka jingpyrkhing ia ka iaid ka ieng, ki briew ki la sdang ban ia iaid ia ieng biang kumjuh bad ruh ka jingdon kiba ioh ia kane ka jingpang ruh ki la sdang ban duna.
Dei hangne, ngi iohi ia ka jingkhein sting bad leh bymsuidniew bad ka jingbymtieng shuh ki briew ia u ne u khniang jingpang.
Mynta u snem 2021, Ngi dang iaid tang katto katne bnai, hynrei mynta ngi la sakhi biang ia ka jingnang kiew kane ka khlam hapoh ka jylla ka jong ngi.
Kane kam dei shuh kaba phylla, ngi la iohi ia kiwei ki jylla jong ka ri India kiba la pynjari biang iaka lockdown ha ki jylla jong ki namar ka jingbymlah ban tehlakam shuh ia ka jingpur stet une u jingpang kum ka jylla Maharashtra.
Mynta u snem ngi la sngew ruh ia ka jingwan u ne u khniang jingpang covid-19 kiba ngi tip kum u covid-19 ‘double mutation’.
Une u long uba kham eh ma ban shuh shuh.
Kane ka dei ka kylla sngi kaba ar (Second wave) jong ka jingwan shoh kyrthep biang une u khniang jingpang.
Kaei ka jingiapher hapdeng mynta u snem bad une u snem ba la leit? Ka jubab ka long une u khniang u kham her bad pur stet bha mynta u snem ban ia ha u snem ba la leit.
Ha kine ki sngi ngi la ioh ki jingpynbna na ka liang ka sorkar, ban khang noh ia ki skul, ki dukan ha sor Shillong bad I markhap jong ka.
Kane kam dei ka jingleh ka sorkar da ka rai ki nongmihkhmat hynrei da ka jingaibuit bad phylliew jingmut bad ki ophisar bad ki nongtrei ka koit ka khiah ka jylla.
Ban ialeh pyrshah ia une u khniang jingpang ngi donkam ban bud ryntih biang ia ki jingbthah (protocols) kiba la pynmih da ka tnat ka koit ka khiah kata ba ngin ia kiar katba lah ban ialum paidbah, ban mih shabar tang la da ngi donkam eh, ngi dei ban thet ki kti shwa ban trei bad haba ngi la dep ban trei ia ki kam, ban deng ia ki mask bad kumta ter ter.
Hooid, ngi la iohi ba ka sorkar ruh mynta ka la pyniaid shakhmat ia ka programme ban ai tika covid-19, hynrei kynmaw ba ngi dei ban husiar wat haba ngi la ioh tika ruh wat khein sting ia une u khniang jingpang namar bun ki briew kim shym pat la ai ia une u injek tika covid-19.
Une u tika kynmaw u dei tang ban iada um shym dei u injek ban pynkoit ia u covid-19.
Ka sorkar ha ryngkat ruh ki nongtrei ka koit ka khiah ki la trei shitom shikatdei eh ha ka jingiakhun pyrshah ia une u khniang covid-19.
Na ka por sha ka por, ki la ju pynsngew bad appeal ia ngi ki paidbah ba ngi dei ban sumar bad phikir bha ialade namar da kaba ngi sumar ngi lah ban lait na ka jingbit une u jingpang.
Bad ka sorkar ruh ka la pynbna ba lada kam lah ban tehlakam ia ka jingpur stet une u khniang jingpang ka lah ban pynjari biang iaka lockdown.
Ka lockdown kumba ngi la mad, ka wanrah jingeh ia ki duk ki suk khamtam kiba im ban kamai mynsngi bad bam mynmiet.
Kiba kamai bor met kum ki kam bylla sngi (labour), ki nongdie jhur die soh (vegetable & fruit vendor), ki ba kamai kali bad kumta ter ter.
Namarkata, To ngin sngewlem ia ka jingtrei shitom jong ki nongtrei ka koit ka khiah bad ngin ia sngewlem ruh ia kiwei kiba ia trei shitom ban pyndap ia ka ing ka sem da kaba im ban kamai sngi.
Baroh na ngi mynta ngi la tip bad sngewthuh u ei u covid-19 bad kumno u bit.
Te ha kane ka wat to ngin ia shim lem ia ka kamram ba ngin kitkhlieh ialade da kaba ngin kohnguh ia kiei ki jingbthah ne ki kyndon kiba ngi dei ban bud bad ngin iaid husiar bad sumar bha ialade.
Khatduh, nga kwah ba ngan ong ba kumno ba ngi lah ban long kiba jop ban ialeh pyrshah ia une u nongshun u ba ngim lah ban iohi ka long ‘ to ngin ieit ialade bad burom ruh ia kiwei’.
Shillong: Na ka daw jong ka jingnang kiew ka khlam corona, kumta ka  Deputy Commissioner (Excise), East Khasi Hills District, hynnin ka sngi, ka la pynmih ia ka hukum, ban khang lut khoit ia baroh ki dukan kyiad, ki bar, ki club ia dih kyiad, ki hotel bad katei kan trei kam naduh mynta ka sngi bad kan bteng haduh ka 30tarik Iaiong 2021 bad kan trei kam ha ka nongbah Shillong.
Katei ka hukum, ka iathuh ba ki jaka Municipal, ki jaka  Cantonment, ki jaka ka  Mawlai C&RD Block, ba kynthup ia ka Census Towns, Mawpat C&RD Block ba kynthup ia ki Census Towns, Mylliem C&RD Block na  jingkieng Umshyrpi  sha  7th    Mile,  Upper  Shillong, kynthup ia ka  Madanrting,  Mawblei,  Laitkor, Nongkseh, Umlyngka bad Lawsohtun.
Mahabubnagar: Namar ka jing nang jur jong ka khlam corona ha India, ki bor sorkar, ki ia wer ia ki paidbah, ba kin tap shyntur bad tap khmut bha ialade, hynrei na ka bynta une u rangbah, um don pisa ban thied jingtap shyntur bad tap khmut, hynrei, u leh da ka buit kaba kham pher ban sop ia la ka jong ka shyntur bad ka khmut.
U Mekala Kurmayya, u dei uba na  Chinnamunugal Chad ha Mahbubnagar district jong ka Telengana bad utei u dei ban leit sha ka ophis jongu, ban shim, ia la ka jong ka pension, hynrei, um don pisa ban thied jingsop shyntur bad kumta, ula leit sha khlaw bad wad da ka skum sim bad mar ia ioh ia ka skum sim, u tap ia la ka khmut bad ka shyntur bad u sa leit sha ka ophis sorkar.
Katei ka jingleh jongu, ka la pyn lyngngoh ia baroh, tangba ula pyndep ia la ka jong ka kamram.
Kiba ioh ia ka pang khlam corona mynta ka sngi ki kiew sha ka  3,32,730 ngut bad baroh kiba ioh pang mynta, ki la poi sha ka  1,62,63,695 ngut bad kiba dang don ia ka jingpang, ki la poi sha ka 24lak ngut, ong ka khubor na ka health ministry ka sorkar India.
Kiba iap, ki la poi sha ka 2,263 ngut ha ki 24 kynta ba ladep.
Kiba iap, baroh ki la poi sha ka  1,86,920 ngut.
La iathuh ba ki don 25 ngut ki nongpang, kiba shitom jur eh, ki la khlad noh ha ki 24 kynta ba ladep ha ka Ganga Ram Hospital ha Delhi.
La iathuh ba ka oxygen, ha katei ka hospital, kan neh, sa tang 2 kynta, naduh mynta ba thoh ia kane ka khubor.
Virar, Maharashtra: 13 ngut ki nongpang corona, kiba don ha ka ICU, ki la iap ei noh mynta ka step, ha Virar jong ka Maharashtra, kaba don kumba 70 kilometre na Mumbai.
U Dilip Shah, CEO, ka Vijay Vallabh hospital, u iathuh ba ki don 90 ki nongpang ha katei ka hospital, ha ka por jong ka jingjia.
La iathuh ba ka jingjia, ka dei ha ka por 3baje mynta dang step phyrngab.
Ka Maharashtra, ka don 67,000ngut kiba ioh pang thymmai, hynnin ka sngi bad kiba don ia ka jingpang khlam ha katei ka jylla, ki la poi sha ka 40lak ngut ha ka jylla.
Uwei u nong kiew lum Mangkashang (Himalaya), ula ioh ia ka jingpang khlam corona virus.
U Erlend Ness, uba dei u nongkiew lum uba na Norway, u iathuh ba ula ioh ia katei ka jingpang khlam corona, tangba u shait u khlain ialade.
La kit noh ia U Ness, da ka helicopter na utei u lumbah, ha kaba mynta, u don ha ka jingshah sumar ha ka hospital ha Kathmandu.
“Nga ngeit ba kiwei kin nym ioh lem satia ia katei ka jingpang, namar ba kam long kaba suk ban leit shaw da ka helicopter, na ka jingjrong kaba 8hajar metre na ryngkew" ong U Ness.
Shillong: Ka tnad ba dei peit ia ka kad liengsuiñ, ka Airports Authority of India kaba na Shillong, ha ka sngi palei ka la thoh ha ka Twitter ban pynbna ba ka Indigo Airlines kan pynsangeh shwa shipor ia baroh ki lad treikam kiba ha Shillong Airport naduh ka 23 u Iaiong haduh 30 jong u juh u bnai.
“Baroh ki nongshong nongleit, ngi pyntip sha phi ba ka M/s.
Indigo Airlines @IndiGo6E ka la pynsangeh shwa ia ka jingtreikam hapoh #Shillong naduh ka 23 tarik u Iaiong haduh ka 30 tarik u Iaiong 2021.
Ia ki jingtip kiba kham bniah na ka bynta ban pynbeit noh da kumwei lane ban shah siew biang, phi lah ban contact ia ka M/s Indigo Airlines," la thoh ka AAI Shillong ha ka Twitter.
Dang shen u Myntri Rangbah jong ka Jylla Meghalaya, u Conrad K Sangma u la pynbna ba la khang ia ki nongwan jngoh kai pyrthei ba kin wan sha ka jylla Meghalaya ha ki 14 sngi lynter naduh ka 23 tarik u Iaiong ban tehlakam ia ka jingnang kiew jong ka khlam Covid 19 ha ka jylla.
Shillong: Myn hynnin ka sngi u Arch Bishop jong ka jylla niam bah Shillong u Rev Victor Lyngdoh DD lem bad ki lyng doh niam katholik, ki la leit ban ai Tika ha Nazareth Hospital Shillong ban iada na kane ka jingpang COVID-19.
Na ka liang jong u Arch Bishop, ha dien ba la dep ban ai Tika, u la kyntu ia ki paidbah ba kin wan sha khmat ha kaba shim ia kane ka Tika ban iada ia la de na kane ka jingpang COVID-19 bad ha ka juh ka por ban iada na kiba ha iing ha sem.
La kyntu ia ki paidbah ba kim dei ban ngeit klumar ia ki khubor hamsaia ha kaba ia dei bad kane ka jingai Tika ka long ba da ki phew hajar ngut ki briew kila ai Tika hynrei kam don jingktah ei ei.
Ha kane ka sngi ha ka jingleit ai Tika la don lang ruh u Fr.Rev Richard Majaw, Fr.Rev Pious Shadap bad u Fr.Rev Julius Kurbah, kiba la leit ban ai Tika lang ha kane ka juh ka sngi.
Shillong:U Myntri rangbah ka jylla, u Conrad K Sangma, u iathuh ba ka sorkar jylla, ka la ioh ban pdiang ia ka bynta kaba nyngkong jong ka Atmanirbhar Loan ka ba long T600 klur tam bad mynta ka sorkar ka dang iatai sani bha ban shim sa ia ka bynta ba ar na kane ka ram, kaba wan na la sorkar pdeng.
Haba iakren bad ki lad pathai khubor u myntri rangbah ka jylla, u la iathuh ba ha kine ki khyndiat bnai ka la don jingpynbor ia ka MeECL ban siew noh ia ka ram kaba la sah la 15 snem tang hapdeng ka por ba ar bnai ia ka pisa ka ba long T.1,300 klur.
“Ka MeECL ia ka jingsiew kaba mynta ka ju siew na ka por sha ka por ia ki Generation Company, hynrei ha kaba iadei bad la ram ba sah la 15 snem ka sorkar ka la rai ban shim ia ka Atmanirbhar loan, na ka sorkar pdeng ha kaba shi bynta na kane ka loan ka sorkar ka la ioh bad ha kaba iadei bad ka bynta ka ba ar ka sorkar kan dang iatai sani bha" u la bynrap.
U Myntri rang bah u la iathuh ba ka jingshah pynbor ban siew ia ka ram ka la wan na ki Company kum ka NTPC, ka NEEPCO,PFC,PGCIL bad kiwei kiwei ha ka ba ki la phah siew tang hapoh shibnai arbnai ia ka ram ba la pyn sah la 15 snem, hynrei lyngba ka jingtrei sani bad peitbniah jong ki ophisar jong ka MeECL, kane ka tnad ka la lah ban siew 50% eiei bad kyrmen ban lah ban siew lut.
U la ong ruh ban siew T.1,300 klur tang hapoh shibnai ar bnai ka la buh ia ka MeECL ha ka jingeh ka ba khraw bad ha ka jingshisha ka la dei ban ai por shuh, hynrei kam shem la long kumta bad dei na kane ka daw ba ka sorkar ka la rai ban siew lut ia ka pisa lyngba ka Atmanirbhar Loan.
La ong ruh ba la tnad bording ka wad shibun ki lad ki lynti ban iada na ka jingshah pynlip bording kaba khah khah bad lada ka jylla ka lah ban tyngkai ia ka jingpyndonkam bording, ka lah ban pynbiang ia la jingpynbiang ban pyndonkam ia ka bording ha ka jylla.
L la ong ruh ba ka MeECL ka donkam shibun ki lad ki lynti ban pyrkhing bad peitbniah ia ka rukom trei kam jong ka khnang ba kane ka tnad kan long kaba khlain ha ka ioh ka kot.
U Myntri rangbah u la ong ruh ba kan bha lada ka MeECL, kan phah buh da ka kynhun tohkit halor ka jingtuh bording ha Byrnihat Ri Bhoi District, hynrei ka donkam, ba ia ki briew ki ba donkti ban leh ia kane ka kam, ki dei ban ngat ha ka ain.
Nongpoh:Ka la don ka jingkhie eriong kaba kynsan kynsan myn hynnin, ka janmiet ha ki katto katne ki bynta ha Ri Bhoi, ha katei ka jingjia ka la don ka jingshah ktah ha ki katto katne ki iing ki sem ha ki shnong kiba hap ha Jirang C&RD Block bad ka la don ruh ka jingshah ktah ha ka ktem ki Pulit 6th Battallion kaba don ha Umran Ñiangbyrnai.
Ha katei ka jingjia, la ioh jingtip ba ki la don kumba 6 ngut ei ei kiba la mynsaw malu mala, kata 4 ngut ki riew paidbah bad 2 ngut ki pulit Battalion ha Umram ki la mynsaw malu mala.
Ki shnong kiba la kham shah ktah na katei ka Eriong kaba la wan ryngkat bad u slap, ki kynthup ia ka shnong Warmawsaw, Mawskei Lum bad Mawskei Them, Umkynsier, Pathardharo Umiap Khla, kiba dei ki shnong kiba hap ha Jirang C&RD Block, ha kaba la ong ba ki la don ki briew kiba la mynsaw, ia kaba la rah mar mar sha ki jaka sumar kiba don ha katei ka thain, nalorkata la ong ruh ba ki la don ki Iing skul kiba la shah ktah ha katei ka Jingkhia kynsan ka Eriong.
Haduh ka por ba la thoh ia kane ka khubor, ki bor pyniaid Distrik ha Ri Bhoi, ki dang ialeh ban ioh lum jingkhein baroh halor ka jingshah ktah ha katei ka Eriong, kaba la wanrah ia ka jingjulor kaba khraw ia ki katto katne ki shnong kiba don ha Ri Bhoi.
Shillong:Ka tnat Wildlife jong ka Forest and Environment Department, ha ka jing iatrei lang bad ki pulit ka jylla lem bad ka Wildlife Crime Control Bureau (WCCB), ka la ioh kurup ia bun ki mrad kiba dang im bad nangta sa ka doh mrad ruh, ha ki ar jaka bapher.
Ha ka 19tarik mynta u bnai, ha ka jing ialam jong U I Arul Mathuram, Divisional Forest Officer, Khasi Hills Wildlife Division, ki la leit khynra ia ka iing jong U Victorious Masharing ha Khliehumstem, kaba ha Ri Bhoi district.
Ha katei ka jing talasi, la lap ia 44.64 kilo ka doh jong ka Chinese Pangolin, 4 tylli ki Chinese Pangolins kiba dang im bad 43 tylli ki Tokay Geckos.
La lap ruh ia ka jingthew, kaba thew ia ka doh bad ia ki mrad.
Nalor U Victorious Masharing, ki don ruh sa 7ngut kiwei pat, ha katei ka iing bad kitei ki long U Pynshngianlang Sten, Fieldstar Lyngdoh, Banker Ronghang, Darwin Phangcho, Edison Teron, Klinson Bey bad U Siparlin Rani.
La kem ia ki phra ngut bad la kurup noh ia ki tiar ki tar bad ki mrad, kiba don ha katei ka iing ba kynthup hynniew tylli ki mobile phone, T.25 hajar ka pisa bad nangta sa ki kali, kiba don ia ki number AS 025 -0127, ML-10 A -9330 bad ML 10 C 4056, ba la pynieng ha iing U Victorious Masharing.
La wan rah ia kitei kiba shah kem bad ki tiar, ki tar sha Shillong.
La iathuh ba U Victorious Masharing, u dei uba trei ha Assam Rifles.
U Session Judge, Ri-Bhoi District, Nongpoh, ula bat ia kitei ki phra ngut ha ka jingpeit jong ka kashari, na ka bynta 7 sngi kynthih.
Ha ka 20tarik mynta u bnai, ka tnat Wildlife Wing jong ka Forest and Environment Department, ka ioh khubor, ba ki don kiba khaii ia ki bniah hati bad la ap ia ki ha Umling.
Ha ka por 9.30 mynmiet, la kem ia U Pyndap Wahlang bad U Last Sylliang bad la ioh kurup ia ar tylli ki bniat hati, kiba khia 3.3 kilo bad nangta sa kali maruti, kaba don ia u number ML 10 C 2505, na surok Patharkhmah-Umling.
La kem ia kitei ki arngut bad la kurup ruh ia kali bad ki ar tylli ki mobile phone.
Shillong:U kyrtong jong ka kynhun Garo Hills Democratic Collation (GHDC), u Benedic R Marak ba dei na ka party NPP, u la jop ia ka elekshon Chief executive Member hapoh jong ka GHA DC da kaba u laioh 16 vote pyrshah ia ka kyrtong ka party congress ka Sadhia Rani M Sangma kaba la ioh 12 vote.
Ha kane ka jingiathep vote na ka liang jong ka kynhun GHDC ki don 11 ngut ki MDC na ka NPP, 3 ngut ki dkhot shimet, 1 na ka party GNC bad 2 ngut na ka BJP katba ka Congress ka la ioh beit 12 Vote kiba dei ki MDC jong ka party.
Ha kane ka elekshon jied ia u CEM jong ka iing dorbar jong ka GHADC, namar ka kynhun GHDC kala ioh 16 vote, ha ka iing dorbar kaba 29 ngut na ka liang jong u Shongknor u khlem thep shuh ia ka vote jong u da kane ka jingjop ka NPP ka la ialam ia ka EC kaba thymmai hapoh jong ka GHADC.Shillong:Kum shi bynta ban lah ban teh lakam ia ka jingpur sted jong ka jingpang Covid -19 khamtam ha Nongbah Shillong,u Myntri rangbah ka jylla u Conrad K Sangma, u la khot ia ka jingialang ia ki MLA jong ki 7 tylli ki Constituency.
Haba iakren bad ki lad pathai khubor, na ka liang u Symbud Myntri rangbah ka jylla u bah Prestone Tynsong, u la iathuh,ba u Myntri rangbah u la khot ia ka jingialang jong ki 7 ngut ki MLA jong ka nongbah Shillong ban iakren halor ka jingkiewsted ka khlam Covid -19 khamtam ha nongbah Shillong.
Ha kane ka jingialang na ka liang ka sorkar ka la kyrpad ia ki MLA ba kin shim khia ban kyntu ia ki briew ha ki constituency jong ki, ba ki leit ban ai dawai Tika iada Covid ha la ki jong ki Constituency.
“Ngi la kyntu ia ki MLA jong ki 7 tylli ki Constituency ha Shillong ba kin kyntu ia ki paidbah nongshong shnong ha la ki jong ki Constituency ba kin mih ryntih ban ai ia la dawai Tika ban iada ialade na ka khlam Covid -19" u la ong.
Kawei ka phang kaba ki la iakren ka long ba ka sorkar ka la rai ba kan pynkhie im biang ia ki Constituency Covid Management Commitee ha kine ki 7 tylli ki Constituency.
“Ka sorkar mynta ka sngi, ka la rai ban pynkhie im biang ia ki Constituency Covid Management Commitee ha kaba la dep ban thaw naduh mynshem snem.
Ka jingthmu ban pynkhie im biang ia kine ki Commitee ka long ba kin ioh ban pynlong ia ki jingialang kyrpang halor ka jingpang covid-19 bad lada don kano kano ka jingeh kin lah ban rah sha ka sorkar" u la ong.
U symbud myntri rangbah ka jylla, u la iathuh ruh ba ki don ki jingiakren bad ki jingai jingmut na ka liang jong ki 7 tylli ia MLA ha kaba iadei ban teh lakam ia ka khlam Covid -19.
Kawei na kine ka long halor ki khyrdop ba rung sha ka jylla (entry point) ha kaba na ka liang jong ka sorkar ka la iathuh, ba ki la dep ban pynmih ia ki jingbthah ba kino kino ki ba wan rung sha ka jylla kin hap ban leh shuwa ia ka RTPCR Test.
Ula iathuh ruh ba la don ruh ka jingai jingmut jong ki MLA sha ka sorkar ban pynbuh shuh shuh ia ki kamra ha ki khyrdop iarung sha ka jylla ban ioh ban buh bun ki sample.
Halor kane ka jingai jingmut jong ki MLA ka nongbah Shillong, ka sorkar, ka la mynjur ban buh ia kane.
Na ka liang u Symbud myntri rangbah u la pynpaw ka jingsngewnguh ia ki MLA ba ki long kiba kloi ban iatrei lang bad ka sorkar ban tehlakam ia ka khlam Covid ha ka jylla.
Jowai:Myn hynnin ka sngi ha ka por kumba 11 baje eiei, ka kynhun ka Jaintia Student Movement (JSM) ka la leit ban khang tala noh ia ka ophis treikam jong ka District School Education Officer, West Jaintia HIlls kaba don ha Jowai halor ka nongrim ba katei ka sahep ka la pynslem ban thung ia ki nonghikai ha ki LP School bad UP School kumba la bthah da ka sorkar.
Ka JSM ha kine ki khyndiat sngi hadien ba ka la lap ba bun ki skul ki bym don nonghikai satia, ka la leit ban ai da ka jingthoh sha ka sorkar lyngba u Deputy Commissioner ka West Jaintia Hills bad ka la ai por shi taiew ia ka tnad ban thung noh mar mar ia ki nonghikai khnang ba kan nym ktah satia ia ki khynnah skul nalor ba ka la don lypa ka jingthut ha ka pule ka puthi na ka daw ka khlam Covid-19.
Hynrei hadien ba la kut noh katei ka jingaipor, ka JSM myn hynnin ka sngi ka la leit ban khang noh syndon da u tala ha ka ophis treikam jong ka DSEO.Hynrei, da ka jingiakren bad ki nongialam katei ka seng, ki la weng noh namar ka DSEO ka kong A Syiem ka la kular ban thung noh hi mar mar ia ki nonghikai ha ki skul LP bad UP kiba don ha West Jaintia Hills.
Ha ka jingshisha ka Office jong u Director of School Education & Literacy u dang shu phah mynta hi ka sngi ia ka approval letter ki nonghikai kiba la shah thung bad la bthah ruh ia ka DSEO ban thung noh mar mar ia kitei ki nonghikai.
Nongpoh:Ka Umkei Sports Club, ka la ioh ban rah ia ka namlahduh ha ka 1st Knockout Football Tournament.
Ka lympung ialehkai phutbol kaba la pynlong da ka Mawrong Road Area Youth Sports & Socio Cultural Organisation, kata hadien ba ka la lah ban pynliem noh pyrshah ia ka Mawlyng khung Sports Club ha ka jingiakhun kaba la poi sha ka jingiashut Tie Breaker.
Kiba la donlang ha kaba pynkut ia katei ka lympung ialehkai phutbol,ki kynthup ia u Dasakhiatbha Lamare, MLA ka Mawhati kum u kongsan, u Bah PM Marbanniang, DSO ka Ri Bhoi, u Bah R.Kharkongor, EE PWD Umsning, U Bah Pynbhalang Syiem, President jong katei ka synjuk kaba la pynlong ia katei ka lympung lem bad shibun kiwei pat ki riew rangbah katei ka thain.
Ka Umkei SC, kaba la ioh ban rah ia ka namlahduh, ka la ioh ban khur ia ka pisa kaba T.20 hajar lem bad ka Trophy, katba ka Mawlyngkhung SC kaba la shah rem noh ha katei ka phainal.
Ka la ioh ban khur ia ka song pisa kaba T.10 hajar lem bad ka trophy.
Ha katei kajuh ka sngi, u Dasakhiatbha Lamare, u la lah ban noh synniang T.20 hajar ka pisa kaba long kum ka jingiarap sha ka skul Upper Primary School kaba don ha Mawrong, khnang ba kin ioh ban maramot ia katei ia katei ka skul.
Shillong: Haba khmih ia ka jinglong jingman jong ka khlam Covid kaba la nang pur nang pur man ka sngi da ka jingnang bun jong ki case ha ka East Khasi Hills District bad khamtam ha ka sor bad khap sor jong ka Shillong, ka sorkar Meghalaya lyngba ka Home Political Department ka la i-dei ban pynjari noh da ka jingkhang ia ki katto katne tylli ki dukan ki bym ia khaii bad ki mar bam mar dih.
Ki dukan kiba hap hapoh ka Municipal area, ka Cantonment area, baroh ki jaka kiba hap hapoh ka Mawlai C&RD Block kaba kynthup ruh ia ka Census Town, ka Mawpat C&RD Block kynthup ruh ia ka Census Town, ka Mylliem C&RD Block kaba kynthup naduh ka jingkieng Umshyrpi haduh 7 Mer, ki thain Upper Shillong kiba kynthup ia ka Madanrting, ka Mawblei, Laitkor, Nongkseh, Umlyngka bad ka Lawsohtun kin hap ban khang dam naduh ka 26tarik tarik u Iaiong 2021 haduh ka 2nd tarik u Jymmang 2021.
Ka District Magistrate jong ka East Khasi Hills, Shillong ka la kdew ia ki dukan harum kiba dei ban khang naduh ka tarik ba la kdew haneng, kine ki long ka Computer Stores bad ki jaka Repair computer, Automobile Showroom bad ki jaka sait kali, ki dukan Furniture, dukan die jain, dukan Textiles, dukan suh jain, dukan die juti, dukan die tiar iing, dukan die jingthiah bad mattress, dukan die tiar light, ki dukan na ka bynta ki kamra shet, dukan baje, ki studio hikai shad, dukan die ksiar/khadu/kpieng, dukan jingtah jingpein, dukan kot bad ki stationery, dukan gift, ki photo studio, dukan die jingtem, dukan die tiar ialehkai, Dry cleaner, dukan suhjain iathoh, dukan jinglehkai khunlung, dukan sewing craft bad ki Novelty, dukan syntiew, ki emporium, ki Salon, ki tattoo studio, dukan pynkhem met khem phad, jaka hikai niah kali.
Lada lap ia ki dukan kiba la kdew haneng kiba dang plie ia ki dukan jong ki hadien jong katei ka tarik, kin hap ha ka jingshah pynshitom katkum ka Meghalaya Epidemic Disease COVID-10 Regulation, 2020.
Shillong: U Symbud myntri rangbah ka jylla u bah Prestone Tynsong, u la pynshai ba ka rai ban phah ban khang ia ki dukan ki bym dei ki marbam naduh ka 26 tarik mynta u bnai ka dei ban pynduna bad ban khanglad ia ki briew na ki thain nongkyndong ban kiew sha sor Shillong.
Haba iakren bad ki lad pathai khubor u bah Tynsong, u la iathuh, ba tang mynta ka sngi ruh na ki 180 tam ki ba ioh pang covid 120 ngut, ki dei na Shillong, bad ban wan kiew sha sor Shillong khlem ka kam ka ba donkam eh kan buh ia ki ha ka jingma ba khraw.
“Ban pynduna ia ka jingwan kiew jong ki briew na ki thain nongkyndong sha Shillong ka sorkar ka la rai ban khang ia ki dukan bym dei ki marbam ban khang shitaiew kata naduh ka 26 tarik mynta u bnai haduh ka 2 tarik u jymmang2021" u la ong.
U bah Prestone u la ong ba ki dukan marbam ki don ha man la ki shnong ki thaw, ha kaba ki lah ban ioh da ka ba suk bad kim da don kam ban wan kiew sha shillong ban thied marbam, hynrei ka rai ban khang ia ki dukan bym dei ki marbam kan pynduna ia ka jingbun briew.
La kyntu ia ki paidbah ba kin kiar ban wan kiew sha Shillong lada kam da dei ka kam ba donkam eh,namar ba ka jinglong jingman ha Shillong kam long kaba bha.
Nongstoin: Ka School St.Peter Higher Sec.
School Pyndengrei, ka la rai ban plie biang naduh mynta ka sngi bad katei ka long, hadien ba ka report jong kiba ha ing jong ki khynnah ba wan skul, ka long negative na ka khlam corona.
Kumta na ka liang ki bor pyniaid jong katei ka skul ki la kyrpad iaki tei ki khynnah ba kin shong shuwa ha ing kumba katto katne sngi, khnang ban lait ka jing saphret jong ka jing pang khlam.
Ki bor distrik ha Silchar, ki don ha ka jing kulmar jingmut kaba khraw bad ka daw, ka long ba haduh 300ngut ki nongleit jingleit, kiba wan da ka liengsuin, kiba hiar ha Silchar, ki la jah rngai, naduh ka sngi balang bad kumta ki bor distrik, ki khlem ioh satia ban test la ki don jingpang corona ne em.
Ka ain jong ka sorkar Assam, ka long ba kito kiba wan na shabar, k dei ban pyndep da kaba leh test ialade, da ka  Rapid Antigen Test (RAT) bad ka RT-PCR bad ia kitei la leit ialam ha ka  Tikol model hospital, kaba don marjan na katei ka kad liengsuin hi.
Ha ka sngi balang, ki don 690 ngut kiba hiar ha Silchar, ong U ADC ka Silchar, U  Sumit Sattawan bad 189ngut ki la pyndep ia ka test bad na kitei, la lap ba ki don 6 ngut kiba don ia ka corona, katba 300ngut ki la shu jah rngai na ka kad liengsuin.
Haduh mynta, ki bor distrik, ki dang wad jingtip ia kitei ki briew  bad kim tip satia, la ki la poi shaei ruh.
Ha kylleng ka pyrthei khamtam eh ha ka ri India ha kine ki sngi ngi la iohi ba ka la don ka jingkiew sted jong kane ka khlam Covid-19 ha kaba mynta lei ka la kot palat lai lakh ha ka shi sngi.
Kaba kham ma ka long ba baroh ki stad jingsumar ki ong ba ha kane ka sien une u Covid-19 u kham shyrkhei lai-shah ban ia u Covid-19 uba ia bit ha ka jingwan jong u kaba mynshem snem.
Lyngba ki khubor ngi la iohi ruh ba ki nongialam ka Sorkar Pdeng ki shym la long da leilei ruh kiba la pynkhreh ban iakhun ia kane ka khlam.
Ha kiba bun ki jylla ka la don ka jingduna ki oxygen, ki injection, bad ki dawai dashin.
Ka Sorkar Pdeng ka la sdang ban sait kti bad ban ngiat pynban sha ki sorkar jylla.
Lada ki sorkar jylla kim don ia ki strategy ban ialeh pyrshah kham kloi ia une u Covid-19, ki nongshnong ha ki jylla barit bad ba duk jong ngi ki don hapdeng ka jingsyier kaba khraw shibun.
Shwa ba ka jingma kan wan ban synshar bad ba ka sorkar kan shim jingeh shibun ban iakhun ia kane ka khlam, katto katne ki jingai jingmut kiba kyrkieh ia kiba la sot na ka rukom pyniaid kam na kiwei ki ri bad ki jylla kiba haduh mynta ki la long kiba kham bit kham biang ban ia kiwei, sngewdei ban tyrwa lyngba kane ka lad:Sa shisien ka jingkyntu ia ka ka sorkar jylla ba kan long kaba sngewkhia ban leh ia kaba donkam ban iada ia ki paid nongshong shnong da kaba kham pynstet ban shim ia ki rai.
Ka jingkyntu ka long kumjuh ruh ia ki paidbah ban long kiba kloi ban bat pyrkhing ia ki lad jingiada na ka bynta ialade bad ia kiwei ruh kumjuh.
Shillong: Ki don mynta 180 ngut kiba ioh pang covid 19.
Kitei ki kynthup ia 10ngut na East Jaintia Hills, ha kaba 4ngut ki dei kiba wan phai na shabar jylla, uwei uba pang ILI, 5ngut ki high risk contact.
Ka East Khasi hills, ka don 118ngut ki nongpang bad kitei ki kynthup ia 53 ngut kiba wan phai na shabar jylla, 7ngut ki shipai, uwei u health worker, uwei ha Bishnupur, 32 ngut ki high risk, iwei ha Mawlai, 6ngut kiba don ILI,  iwei ha Mawbah, iwei ha Laitumkhrah, 3 ha Nongmensong, 2 ha Madanrting, 4 ha Police Bazaar, 3 ha Polo bad 3ngut kiba leh screening.
Ha Ribhoi ki don 14ngut bad kitei ki kynthup ia 2ngut kiba wan phai na shabar, 5ngut ki high risk bad 7ngut kiba leh screening.
Ka South Garo hills, ka don iwei, nangta ka South West Khasi hills 3ngut bad  ka West Jaintia Hills 31ngut, ha kaba 7ngut ki dei kiba wan phai na shabar bad 24ngut ki high risk bad ka West Khasi hills, ka don 3ngut.
Haduh mynta, ki don 1,131 ngut kiba don ia ka pang khlam ha ka jylla bad ka East Khasi hills, ka don 811ngut baroh.
Kiba jem na ka jingpang, ki long 68ngut baroh.
New Delhi: Ka lyer Oxygen, ka la thylli lut ha ki buiam jong ki hynriew tylli ki hospital private, kiba don ha Delhi, ong U Arvind Kejriwal, myntri rangbah ka Delhi mynta ka janmiet.
La iathuh ba ka  Saroj Super Specialty Hospital bad ka Shanti Mukund Hospital, ki la duna jur ia ka oxygen, naduh mynta dang step phyrngab bad ka Saroj Super Specialty Hospital, ka la leit ujor sha High Court mynta ka nohsngi bad ka la pan ban thied ia ka oxygen, na ka kompeni  INOX, ha kaba la shah bad ka la ioh ban pyn donkam na ka bynta katto katne kynta.
Nangta ka  Tirath Ram Shah Hospital, ka UK Nursing Home, ka Rathi Hospital bad ka Santom Hospital, kim don lyer oxygen shuh.
Nangta ka Holy Family hospital, kan nym don oxygen shuh, tang sa kumba 2.5 kynta naduh mynta janmiet.
Ka sorkar India, ka la pyllait ia 500 metric ton, hynnin ka sngi sha Delhi bad ka jylla, ka donkam ia 700 metric ton.
Na katei ka jing tyrkhong jong ka lyer oxygen, ka la pynlong ia u doktor rangbah, U Sunil Saggar, uba peit ia ka Shanti Mukand Hospital, ha New Delhi, ba un iam rangbah ialade.
“Ngi ki doktor, bad kumjuh ka hospital, ngi dei ban ai jingim ia ki nongpang.
Kumta lada ngim lah ban ai tang ka oxygen ruh, kan don jingmut aiu, u nongpang, un sa iap" ong U  Dr Sunil Saggar, CEO ka Shanti Mukand Hospital ha New Delhi.
“Ngi la thylli lut ka lyer oxygen.
Kat ki buiam, kiba don, ngi la pyn donkam lut, ha ki kamra ICU" ula ong shuh shuh.
Ka jingdon ka lyer, kan neh sa tang kumba ar kynta antad bad ki don 110ngut ki nongpang, kiba donkam kyrkieh ia ka oxygen, ula ong.
“Ngi la bthah ia ki doktor, ba kin pyllait noh, kat ia ki nongpang, kiba la i khlain malu mala" ong U  Dr Saggar.
Ha ka Saroj Super Speciality Hospital, ha Rohini, u Ashish Goyal, uba 51 snem ka rta, u rah ia baroh ar ki kti jongu, ban kyrpad lem ia kiba don oxygen, ba kin ai sha u kpa jongu, uba don ha ka jing shitom kaba jur bad la iathuh da ka hospital, ba ka don oxygen, kaba dap sa tang 15 minit.
Ym tang katta sa ka   Lakshmichandra Hospital, kaba don ha  Ghaziabad, ka bunkam ban beh oxygen ia ki nongpang jongka, kiba don 118ngut bad la iathuh ba hangtei ruh, ka oxygen, ka dap sa tang shi kynta eiei.
U  Mukesh Goyal, Managing Director ka Chandralaxmi Hospital, kaba don ha kajuh ka distrik jong ka  Uttar Pradesh, u rah da kaba nguh ia la ki kti bad ula ong “Ngam don oxygen shuh, ngam don dawai, ngam lah ban pdiang nongpang shuh" bad ula thoh ruh sha ki bor pyniaid distrik, ba kin shimti noh ma ki, ban pyniaid ia katei ka hospital.
Ha kawei ka shnong, kaba don ha Malwa District jong ka Madhya Pradesh, ki nongshong shnong, ki la ia mih paidbah bad thang da ka ding rupang bad iaid kylleng ka shnong bad ki ia pyrta “bhaag corona bhaag" bad katei ka dei ka jingiaid paidbah, kaba ki iaid kylleng ka shnong ban beh noh ia ka khlam corona.
Katei ka jingjia, ka jia ha ka miet jong ka sngi U Blei ba ladep, ha kaba, ynda ki la dep iaid paidbah, ki ia kawang bad bret noh, ia kitei ki prew ding, shabar jong ka shnong, kum ka dak ka jingbeh ia katei ka khlam na ka shnong.
Patna: 384 ngut ki doktor lem bad kiwei ki nongtrei ka koit ka khiah, kiba trei ha ka  All India Institute of Medical Sciences (AIIMS) ha Patna, ki la ioh hynnin ka sngi, ia ka pang khlam corona, ong ka khubor.
Ka Bihar, ka kiew stet shi katdei, ha ka jingbun ki nongpang, ha kaba hynnin ka sngi, kiba iap, ki long 51 ngut bad baroh kiba iap, ki la poi sha ka  1841ngut bad ka Patna, ka dei kaba jur bha ka jingbun ki nongpang.
Shillong:Ka sengsain pyrthei Hill State People’s Democratic Party (HSPDP) kaba synrop lang hapoh ka sorkar Meghalaya Democratic Alliance (MDA) myn hynnin ka sngi, ka la pynpaw ba kan hap ban bishar bniah shwa lada ka la ioh ia ka shithi na ka liang jong ka party Congress.
Na ka liang u Bah Renikton L Tongkhar U secretary ka HSPDP uba dei ruh u myntri ka tnat PHE u la ong ba haduh mynta ka HSPDP kam pat ioh pdiang satia ia ka shithi kaba ka Congress ka kwah ban phah sha ki sengsain pyrthei kiba don lang hapoh ka sorkar MDA.U la ong “Ngi la ioh sngew ba ka Congress ka kwah ban phah shithi sha ki sengsain pyrthei kiba don lang hapoh ka MDA, hynrei haduh mynta ym pat don ki sengsain pyrthei kiba la ioh pdiang ia kata ka shithi bad lada ka HSPDP ka ioh ia kum kata ka shithi, ngin hap ban bishar bniah shwa, hato donkam ne em ban don ka jing iakren".
Lah ban kdew hangne ba dang shen na ka liang u nongialam ka liangpyrshah u Dr.Mukul Sangma, u la ong ba ka Congress kan phah da ki shithi sha baroh ki sengsain pyrthei kiba don lang hapoh ka MDA na ka bynta ban iawer ban thaw sorkar noh da kawei, namar ka sorkar jylla, ha ka jing ialam ka NPP ka la pynjot iaka jylla baroh kawei.
U myntri u la ong ba ka HSPDP, kum kawei ka party kaba don lang haka MDA, ka don ia ka jingkit khlieh na ka bynta ka jingshong suk shongsain bad dei na kane ka daw ka Party ka kyrshan ia ka sorkar kaba la thung ia ka Judicial Inquiry halor ka jing jia ha ka 13 tarik mynta u bnai bad kane ka pyni baka MDA ba ka don ka jingkit khlieh ban wanrah ia ka jingsuk hapoh ka jylla.
Nongpoh: Ki la don ki riew paidbah na ka shnong Umlaper, kaba don ha ki thain Block-2, ki la iathuh ba hynnin ka miet, ki la don 3 ngut ki samla Khasi na katei ka shnong, ki la shah shoh ha ki Pulit Assam bad na kitei ki lai ngut, arngut ki la mynsaw jur bad kiba la hap pynkit noh sha Bhoirymbong CHC.Kiba la iathuh halor katei ka jingjia, ki la ong ba ka la jia ha ka por 7 baje ei ei mynmiet, ha kaba kitei ki samla Khasi, kiba dang wanphai na ki thain Mawlasnai, hynrei haba ki la poi ha katei ka jaka, la mih ki Pulit na Ulukunchi bad kiba sah shipor ha IB ka Assam kaba don ha shnong Umlaper, kiba la shah bat ha ki Pulit Assam, kiba la thlia da kumne kumtai bad dei hangtei la mih ka jingiania, kaba la poi sha u pud ba kin shah shoh bad mynsaw jur.
Shillong:Ka Khasi Students’ Union (KSU) Wahthapbru Unit mynta ka step jong ka 23tarik u bnai Nailar 2021, ka pynpaw ia ka jingkynmaw burom ia ka lyngkhuh sngi iap ba 21 jong ki arngut ki nongialam ba shitrhem jong ka seng, kiba kynthup ia u Samla Dawanbiang Shullai, Asst Finance Secretary KSU CEC bad u Samla Rocky Shylla, Sport Secretary KSU Wahthapbru Unit kiba lah kyllon iap ha ka ktang suloi ki pulit ka jylla Meghalaya ha ryngkat u ehrang ka HNLC, u Balajied Dkhar.
Ban shu pynkynmaw ba kitei ki arngut ki nongialam ba shitrhem jong ka KSU ki lah shah bthat jubor la ka jingim ha ki pulit ka jylla Meghalaya ha ka 23 tarik, Nailar u snem 2000, ha Nongshiliang Shillong, katba ki dang ia shongkai ha ka wei ka ïing bad u Balajied Dkhar u ba ju khot ieid u Hepkhoit uba dei u dkhot jong ka HNLC, hynrei kum ha katei ka por, kyndit kynsan ki pulit ka jylla Meghalaya kiba wan khynra ia katei ka ïing ki lah shu synreit kuli naphang ia kitei ki laingut ki Samla Khasi da ka jingsuba ba ki dei ki dkhot jongka kynhun lehnoh NSCN-IM.Kumta, ha kane ka sngi na ka liang ka KSU Wahthapbru Unit, ka iai pynkynmaw ba ka dei ka sngi kaba dum tam ia ka jaitbynriew bad kum ka seng da leilei, kam lah ban shu klet noh ia ki dak mong kiba la kylla sohkhliang bad shi junom ka seng, kan iai pyrto nam ban pynsah jingkynmaw ia ki nongialam bad ki dkhot ba ha shuwa, kiba la pha ïa la ka jingim nabynta ka dawbah jong ka Ri ka jaitbynriew, “Ngi iohi ruh ba haduh kat kine ki sngi na ka liang ka tnat pulit ki thrang eh hir hir ban khylliap lama noh ia ka seng KSU da ka jingpharep ba har rukom da ka jingpyrshang ban pyntieng koh tympan ha kiba bun ki liang ia dkhot da ka jingbom jing tied, ka jing set patok bad wat haduh ban shim syndon ia ka jingim jongki dkhot ka seng ruh kim salia shuh hynrei kynmaw ba kine kiei kiei baroh kim lah ban pynkhyllem ia ka jinglong rangbah ka seng bad ka nongrim baskhem jongki dkhot bad ka ong kumba nang phrang shuh shuh ia ka mynsiem ialeh ka bym pyndem nabynta ban ai ia ka jingshakri bahok ïala ka Ri ka jaitbynriew" pynkut ka kyrwoh na ka KSU Wahthapbru Unit.
Ki ehrang Taliban, ki dang iaid shakhmat, ha kine ki sngi, ban pyn shitom ia kito ki samla kynthei kiba phong da ki patlun Jeans.
Ym tang katta, la iathuh ruh ba kitei ki ehrang, ki la pyn shitom ia ki kynthei, kiba tah rong ia ki tyrsim jongki, da kaba ki pom noh ia kito ki tyrsim kiba ki tah rong.
La iathuh da kawei ka thei samla, kaba iaid lynti ha Kabul, ha kaba ka iathuh ba ma ka bad ki paralok jongka, ki la shah byrngem byrsit ha kitei ki ehrang, katba ki dang ia iaid kai sngewbha, da kaba ki shah kynnoh, ba ki la leh bym khein snep ia ka niam Islam bad kitei ki la shah sympat bad ki la shah pynap suloi ruh, ha kitei ki ehrang.
Ym tang katta, ki don bun, kiba la shah sympat bad shah byrngem, tang na ka daw, ba ki phong ia ki sopti t shirt.
La iathuh ruh, ba ka don ka jing ialeh thma, kaba shyrkhei shibun hapdeng ki ehrang Taliban bad ki trai shnong, kiba ialeh pyrshah ha ki bynta jong ka Andarab.
Ha ka jing ialeh, u heh duh ki Taliban ha Banu district, ula shah siat iap ha ryngkat bad 3ngut ki nongbud jongu.
Nangta, ki don sa 50ngut ki ehrang Taliban, kiba la shah siat iap bad 20ngut ki la shah kem ha ka thain Fajr jong ka Afghanistan.
Kat haduh ba thoh ia ka khubor, la iathuh ba ki ehrang Taliban, ki la ker kut ia ka jylla Panjshir bad ki dang thaw lad ban pynbeit, da ka jingiakren.
Ki ehrang Taliban, ki la kurup biang ruh ia lai tylli ki jylla, kiba la ioh kurup da ki riew ialeh kiba dei ki trai shnong bad kitei ki kynthup ia ka Bano, Deh Saleh, Pul e-Hesar, ha kaba ki la shah knieh biang, hadien ba ki la kurup ia ka nongbah Kabul, ha ka 15tarik Nailar 2021.
Aizawl:Ki pulit jong ka Mizoram, kin nym tohkit shuh halor ka jingjia jong ka kam tuh tiar jong ki pulit Assam, hadien ba ki pulit jong katei ka jylla, ki la pynphai noh ia baroh ki tiar, ba ki la kurup, kiba dei ki tiar shna iing jong ka sorkar Mizoram, la iathuh da U Vanlalfaka Ralte, Superintendent of Police (SP) jong ka Kolasib myn hynnin ka sngi.
Ki pulit ka Mizoram, ki la ejahar pyrshah ia ki pulit ka Assam, halor ka jingtuh jongki, ia ki tiar shna iing, kiba dei ki tiar jong ka Mizoram, kiba don ha ki khappud jong ki ar tylli ki jylla.
U H Lalthlangliana, Deputy commissioner, ka Kolasib, u iathuh ba ki pulit ka Assam, ki la rung sha ki jaka jong ka Mizoram ha Zophai, kaba don hajan ka nongbah Bairabi bad ki tuh noh ia ki nar shan iing bad kiwei de ki tiar, kiba dei ban shna ia ka jingkieng ha katei ka jaka.
Shillong:U President ka Hill State People’s Democratic Party (HSPDP), u bah K.P Pangniang, myn hynnin ka sngi, u la ong ba dei tang ka sorkar synroplang Meghalaya Democratic Alliance (MDA) kaba dei ka sorkar jylla ba nyngkong eh ka ban shim khia ban pynbeit ia u pud u sam ka jylla.
Haba kren bad ki lad pathai khubor u bah Pangniang, u la iathuh ba na ka liang ka party HSPDP kaba don lang hapoh ka sorkar MDA ka pdiang iaka rai jong ka sorkar hapoh ka jing ialam u myntri rangbah ka jylla u Conrad K Sangma ban thaw da ki Commitee na ka bynta ban ia syllok lang ban lah ban pynbeit noh ia u pud u sam hapdeng ka jylla Meghalaya bad ka jylla Assam.
“Ka sorkar MDA ka dei ka sorkar ba nyngkong kaba la shim khia ban thaw ia ki komiti ban wer jingmut na baroh kiba don ka jing kitkhlieh ia u pud u sam ka jylla, ha shuwa ban iakren bad u myntri rangbah ka jylla Assam na ka bynta ban iakren halor kane ka phang"u la ong.
U bah Pangniang u la ong ba ka sorkar jylla hapoh ka jing ialam jong u Conrad K Sangma, ka la shim khia ruh ban kynthup lang ia baroh ki sengsain pyrthei, ki MDC, ki nongialam shnong bad ki sengbhalang ban ia syllok kumno ban leh naka bynta ban iakren bad ka sorkar Assam halor ka jing pynbeit ia u pud u sam hapdeng kine artylli ki jylla.
U la ong ruh ba ka HSPDP kan iatreilang bad ka sorkar jylla na ka bynta ban lah ban wanrah ka jing pynbeit noh ia u pud u sam hapdeng kine ki arjylla.
U President ka HSPDP, u la ong ba ka Party ka dawa na ka sorkar ba ka dei ban pynkup burom ia ki ba don bynta haka jing iakhun ban ioh jylla laitluid ha ki snem mynshwa.
“Kum shi bynta ban kynmaw burom ia ki nongialam barim ka jylla kiba iakhun ban ioh ka jing laitluid, ka sorkar jylla ka dei ban pynkup burom ia baroh kiba don bynta mynshwa ha ka sngi rakhe ia ka jing dap 50 snem ka jylla Meghalaya" u la bynrap.
Ka sengsain pyrthei Hill State People’s Democratic Party (HSPDP) kaba synrop lang hapoh ka sorkar Meghalaya Democratic Alliance (MDA) mynta ka sngi ka la pynpaw ba kan hap ban bishar bniah shwa lada ka la ioh ia ka shithi na ka liang jong ka party Congress.
Na ka liang u Bah Renikton L Tongkhar u secretary ka HSPDP u badei ruh u myntri ka tnat PHE u la ong ba haduh mynta ka HSPDP kam pat ioh pdiang satia ia ka shithi kaba ka Congress ka kwah ban phah sha ki sengsain pyrthei kiba don lang hapoh ka sorkar MDA.u la ong ba “Ngi la ioh sngew ba ka Congress ka kwah ban phah shithi sha ki sengsain pyrthei ki ba don lang hapoh ka MDA, hynrei haduh mynta ym pat don ki sengsain pyrthei kiba la ioh pdiang ia kata ka shithi bad lada ka HSPDP ka ioh ia kum kata ka shithi, ngin hap ban bishar bniah shwa, hato donkam ne em ban don ka jing iakren".
Lah ban kdew hangne ba dang shen na ka ling u nongialam ka liangpyrshah u Dr.Mukul Sangma u la ong baka Congress kan phah daki shithi sha baroh ki sengsain pyrthei kiba don lang hapoh ka MDA naka bynta ban iawer ban thaw sorkar noh da kawei, namar ka sorkar jylla haka jing ialam ka NPP kala pynjot iaka jylla baroh kawei.
u myntri u la ong ba ka HSPDP kum kawei ka party kaba don lang haka MDA, ka don ia ka jingkit khlieh na ka bynta ka jingshong suk shongsain bad dei na kane ka daw ka Party ka kyrshan ia ka sorkar ka ba la thung ia ka Judicial Inquiry halor ka jing jia haka 13 tarik mynta u bnai bad kane ka pyni baka MDA ba ka don ka jingkit khlieh ban wanrah ia ka jingsuk hapoh ka jylla.
Shillong:Ka JSU War Jaintia Circle, ka la ioh ia ka jingud, na ki ba bun na ki nongkhaii maw bad nongniah kali ka Ri War Jaintia, ba ki jingkieng thew kali (Weighbridge) ba la pyntreikam da ka tnad Transport ka Sorkar Meghalaya, ha kaba la kynnoh, ba ki dei tang ki khyrdop shna pisa ki riew heh ka Sorkar ha kaba ki la shim kabu ia ka jingkit palat pud ki trok challan Mawshun bad Boulder sha Ri Bangladesh namar ka Sorkar ka ai lad tang 12ton kawei ka trok.
Ka JSU ka la kynnoh ba kawei pa kawei ka trok, ki hap ban iaid lyngba ka jingkieng thew, ha kaba la buh ryngkat ia ki briew ka Sorkar, kiba la tip kum ki Enforcement Inspector.
Ha kaba iadei bad ka Amsarim Weighbridge kaba hap ha ka jingkhmih u Bah Paswet uba dei u Enforcement Inspector ha kane ka weighbridge bad la iathuh ba 1000 tyngka ki trok ki hap ban siew tam, nalor ka 200tyngka ba ki dei ban siew sha Sorkar ryngkat ka slip ban ioh ban iaid beit lyngba kane ka jingkieng.
Na kane ka 1000 tyngka 500 tyngka ka dei ka bhah jong ki nongtrei Enforcement ka Amsarim, kiba dawa na ki nongniah trok kawei pa kawei.
Kane ka jingshimkabu ki briew Sorkar ka la pynlong ia kiba bun ki nongkhaii maw ban iapnong ha kaba ka dor u maw kam iahap shuh bad ka bai lutsan ban tih bad khaii ia u.
Ka JSU ka pynsngew ba bun ki jinglutsan ki la leit sha ka pla shimet ki riew sorkar ha kaba kaba bun eh ka jingsiew kadei ha ki weighbridge nalor ki jinglut kum ka bai maw, bai umphniang, bai kali, bai driver, bai challan bad kiwei kiwei khamtam namar ka dor die ia u maw sha Bangladesh ka dei kaba rit.
U President ka JSU War Jaintia Circle u samla Eddy Kery Pohtam, u la ong ba ka kam khaii mawshun ha kaba nujor bad ki snem ba la dep kata ha ki snem shuwa ka 2016, shuwa ban mih ki weighbridge (kiba la khein beaiñ ruh ka Sorkar pdeng) bad kiwei pat ki khyrdop khrong pisa ki tnad Sorkar kane ka kam khaii mawshun ka la long kaba wanrah jingmyntoi shibun ia ki ba trei bad im ja na kane.
Hynrei mynta pat ka la long kaba eh bha bad mynta hi ka wanrah jingmyntoi sa tang ki heh Sorkar ki ba bam suk ia ka um syep kiba trei shitom ha kane ka kam.
Ki ehrang Taliban, hynnin ka sngi, ki la maham tyngeh ia ki shipai jong ka England, ba ki dei ban mih lut khoit, hapoh shi taiew, lane ba kan poi syndon, da ka jing ialeh thma syndon.
Ki Taliban, ki kren shai, ba kano kano ka jing pynslem jong ka England, kan wan rah ia ka jing ia kynad kaba jur “Kan dei  ha u dak saw jongngi".
Na ka liang U Secretary iada ri, ka sorkar England, u iathuh ba ki don 7hajar ngut ki shipai England, kiba dei ban leit shaw noh tang ha ki taiew, ym dei shuh da ki taiew.
Na ka liang U Boris Johnson, myntri rangbah duh ka England, u kwah ban iakren bad ki ri jong ki G7, ba kynthup ia U President ka America, U  Joe Biden, ban pynjlan shuh ia ka 31tarik Nailar, khnang ban lah ban leit shaw, da kaba suk, ia kitei kiba don ha Afghanistan.
La iathuh ba U Johnson, ula iakren bad U Biden, hynnin ka miet, ha kaba ki la iakren ba ki ri sepngi, ki dei ban shim ia ka rai kaba ia mynjur lang ha ka jing iakhun ia ki Taliban.
La iathuh ba lada U Biden, u kyntait ban pynjlan ia katei ka hynniew, kumta ka England, kan hap ban shu leit shaw da ki liengsuin kiba stet na katei ka Ri.
La iathuh ba ki liengsuin na kylleng ka pyrthei, ki la mih shakhmat, ban iarap lang ban leit shaw ia ki briew jong ka UK, kiba dang don ha ki bynta bapher jong ka Afghanistan.
Ki don mynta 1,800ngut ki nong England bad nangta sa 2,275 ngut ki nong Afghanistan, kiba trei bad ka UK, ki dang dei ban mih na Kabul bad ha ka Sngi U Blei, la leit shaw ia 1,800ngut na Kabul.
Naduh ka 14tarik Nailar, ka US bad ka NATO, ki la leit shaw ia 37hajar ngut ki briew na Afghanistan, hynrei katei ka jingleit, kam shym la iaid beit satia, namar ba ka don ka jing ia knieh jong ki riew paidbah, ban rung lang ha kitei ki liengsuin, ba kin ioh mih ialade na katei ka Ri.
Haduh mynta, ki don 21ngut kiba la iap, ha ki khyndiat sngi ba ladep, na ka jing ia iuh para briew, ka jing ia siat bad kiwei ki jingjia ha kad liengsuin Kabul.
Shillong: Hadien ka jingshah siat iap jong u General Secretary barim ka Hynniewtrep National Liberation Council(HNLC), u Bah Cheristerfield Thangkhiew ha ka step jong ka 13 tarik u bnai Nailar 2021, na ka liang ka iing ka seng jong u Bah Che ki la ujor noh da ka ejahar pyrshah ia u SP ka East Jaiñtia Hills District bad kumjuh ruh ia u SP ka tnad Traffic jong ka East Khasi Hills ha ka 18 tarik u bnai Nailar 2021.
Ban pyntikna ba kane ka ejahar ka la iaid shakhmat, na ka liang ka Sur ki nong Mawlai kaba kynthup ia ki sengbhalang bapher bapher bad kumjuh ruh ia ka Seng Samla Mawlai Pyllun ki la leit ban iakynduh ia ki pulit jong ka Mawlai Police Station ban buddien ia ka ejahar ba la ujor da ki bahaïing hasem jong u Bah Che Thangkhiew halor katei ka jingdkhat jubor jong ki pulit ia ka jingim jong u.
Haba kren sha ki katto katne ki lad pathai khubor, ka Sur jong ki Nong Mawlai ka la iathuh ba hadien ka jingleit kynduh ka jong ki ka jubab kaba ki la ioh na ka Mawlai Police Station ka long ba ki la dep ban rejistar case halor katei ka jingjia bad ia mynta hi, ka Investigation Officer ba la shim da ka LS Khongwang ha kaba ka dang pynlong ia ka jinglum thup ia ki sabut baroh bad hadien ba la ioh ia ka sabut kaba biang, kin shim sa ia ka rai ban pynshitom ia ki briew kiba la donkti ha katei sngi ban siat iap ia u Bah Cheristerfield Thangkhiew.
Shuh shuh ka Sur ki nong Mawlai ka la pynkynmaw biang ruh ia ka jingdawa ba dei ban sospon shisyndon ia ki arngut ki heh pulit kiba la ialam ia ka kynhun jong ki ban leit khynra ia ka ïingsah jong u Bah Che.
Ki la ong ba kin buh por haduh ka sngi Balang ban sospon ia ki arngut ki ophisar pulit bad lada jia ba ka Sorkar bad ka tnad pulit kam leh patiaw eiei halor kane, ka Sur ki Nong Mawlai kan sa shong pyrkhat biang ha ka janmiet jong ka sngi Balang ban pynbna ia ki rai jong ki ba kumno kin leh.
Shillong: Ka jingduhnong jong ki khynnah pule ka jylla ka la ktah shi katdei eh ia ka pule ka puthi ka jong ki naduh ba la wan lynshop ka khlam Covid-19 bad la lap ban shu pynlong klas lyngba ki mobile phone bad kane ka wanrah jingeh bha ia ki khynnah bad wat ia ki nonghikai ruh kumjuh.
Kumta hadien ba ka tnad ka pule puthi ka la khmih bha ia ka jinglong jingman jong ka jylla ka la shim ia ka rai ban phah ia ka jingai jingmut sha ka High Powered Community(HCP) ban plie noh ia ki skul bad ia ki kolej kiba don ha ka jylla naduh ka 1 tarik u bnai Nailur 2021 bad ia katei ka High Powered Committee(HPC)la khlieh da u Myntri Rangbah ka jylla.
Ka High Powered Committe ka lah ban shong bishar ia katei ka jingai jingmut jong ka tnad pule puthi mynta ka taiew.
U Bah Lahkmen Rymbui u ba dei u myntri ba dei khmih ia ka pule puthi ha ka jylla, u la ong ba hadien ba ka tnad pule puthi ka la peit ia ka jinglong jingman bad ka jingduhnong jong ki khynnah pule, ka la lum noh ia ka jingialang bad ka la phah ia katei ka jingai jingmut sha ka Committe ban plie noh ia ki skul naduh ka 1 tarik u bnai Nailur.
U la iathuh ruh ba ka tnad ka la ai jingmut ba ia ki kolej kiba don ha ka jylla baroh kawei kin sdang plie noh baroh nangta ia ki skul naduh klas 9 haduh klas 12 ruh yn shah ban plie noh baroh katba na ka bynta ki klas 6 haduh klas 8 sha ki nongkyndong ki lah ban plie noh baroh katba na ka bynta ki klas 1 haduh klas 5 ha nongkyndong yn ailad ban plie noh, katba sha ki jaka sor yn iaid beit shwa da ka online klas.
Shillong: Ka tnat peit mariang jong ka sorkar India, ka pynbna, ba kan don ka jing hap slap kaba jur bad kaba jur bha, ha ki san sngi ban sa wan, kata ka kynthup ha ka 23, 24,25, 26 bad 27tarik Nailar 2021.
Ha kitei ki sngi, kan don ka jing hap slap, kaba jur bha ha ki katto katne ki bynta jong ka jylla, ong katei ka khubor.
,.
Ka jaitbynriew Hynñiewtrep – Hynñiewskum jong ngi kadei kawei napdeng ki jaitbynriew ba rit paid ha ka pyrthei.
Lada ngi ia nujor tang bad ki jaitbynriew kiba don ha ka ri India ruh, ngi la dei kawei ka jaitbynriew kaba duna paid ne kaba rit paid.
Kumta, ka jaitbynriew jong ngi ka donkam shuwa ia ki jingiada ba kyrpang khnang ba ngin ym jah noh na kane ka sla pyrthei.
Mynta ngin ia kren katto katne shaphang kiei kita ki jingiada ba ka jaitbynriew jong ngi ka donkam.
Ka jaitbynriew jong ngi ka donkam nyngkong eh ban iada na ka jingwanrung kyrthlep ki mynder, ban iada na ka shongkha khleh, ban pynneh ia u pud u sam bad ia ka khyndew ka shyiap jong u trai ri trai muluk, ban pynneh ia ka riti ka dustur tynrai bad ban pynneh ia ka ktien ka thylliej ba kyrpang jong ngi ki khun u Hynñiewtrep.
Lada ngi la lah ban iada bad pynneh pynsah ia kitei haneng, ka jaitbynriew jong kan jin da long kawei na ki jaitbynriew ba kiew shaphrang ha ki liang baroh.
Naduh ba ka ri Hnñiewtrep jong ngi ka la shah pynhap jubor hapoh u pud u sam jong ka ri India, ka jaitbynriew ka la hap ban kohnguh bad bud ia ki aiñ ki kanun jong ka sorkar India bad ki mynder ruh ki la sdang ban tuid sha kane ka ri baieid jong ngi.
Don kiba la leit phai noh bad don ruh kiba sah duh ha kane ka ri jong ngi.
Hooid, ngim lah ban len ba ka khyrnit ba hynriew (sixth schedule) kadei kawei ka stieh kaba iada ia ka jaitbynriew rit paid jong ngi.
Hynrei, kane ka khyrnit ba hynriew (sixth schedule) kam pat biang pura ban iada ia ka jaitbynriew jong ngi.
Ngim lah ban len ia kata bad ngi sakhi ruh ba katba nang mih ki sngi ngi iohi ba kata ka jingwanrung kyrthlep jong ki mynder ka nang jyllei nang jyllei.
Ym tang katta, ngi iohi ruh ba ktien ka thylliej bad ka riti ka dustur jong ngi ka nang ringswai bad hiar srsut katba nang mih ki sngi, ka shongkha khleh ruh ka nang jur nang jur bad kane ka pyntroiñ haduh katta katta ia ka jaitbynriew jong ngi.
Ngi sakhi bad ngi mad ruh ia ki jingiakajia pud na ka por sha ka por bad nga iohi ba katba dang mih ki sngi ka jaka ka puta jong ngi ka nang shah klun bad nang rit nang rit.
Hooid, ngi la sakhi ia ki jingiakhih bapher bapher jong ka jaitbynriew bad kala don ruh ka jingpynher krad ia ki mynder da ki bun bunsien hynrei ngim iohi pat ia ki kylla.
Lehse, khyndiat khynsoit kita ki jingiakhih ki la siesoh hangne hangtai, hynrei ka jingbuhai shnong beaiñ bad ka jingtuid jong ki mynder kam shym la kut haduh mynta mynne.
Ngi lah ban lyngngoh bad buh jingkylli halade ba balei katto ngi la iakhih ruh, hynrei kata ka jingtuid jong u mynder kam shym la sahngeh? Lehse, ka jubab jong katei ka jingkylli kadei ba ngim don ia kita ki aiñ bakhlaiñ ban iada ia ka jaitbynriew ba kyrpang bad barit paid jong ngi.
Ha ka jingshisha naduh ki por ba synshar u phareng, ladep shna ia kawei ka aiñ ban tehlakam na ka jingrung kyrthlep ki briew ba nabar sha kine ki jaka lum jong ka thaiñ shatei lam mihngi ka ri India.
Hynrei ka sorkar India pat kam mynjur bad kam mon ban pyntreikam ia kata ka aiñ (EBFA/ILP) ha kine ki lum Khasi jong ngi.
Ka la don ruh ka jingdawa ban pynrung ia ka ktien Khasi ha ka khyrnit ba phra jong ka riti synshar ka ri India, hynrei ia kata ruh kam pdiang.
Te da kano pat ka lad ngin leh khnang ba ngin lah ban iada ia la ka jaitbynriew?Ha ka jingiohi bad ka jingpeit bniah jong nga, nga sngew ba ka ri Hynñiewtrep kan ym don jingsuk bad kan ym ioh ia ki jingiada ba kyrpang katba ngi dang hap hapoh u pud u sam jong ka ri India, hynrei ka snam jong ki riew lui lui kan iai tuid ha kine ki lum baieid jong ngi bad ki ummat ruh kin ym rngad katba ngim pat lait na ka jingsynshar jong ka ri india.
Lehse hadien habud ngi lah ban ioh ia kata ka ILP bad lehse ka ka ktien Khasi ka lah ban rung hapoh ka khyrnit ba phra (sixth schedule), hynrei ngim dei ban klet pat ia kaei kaba la dep jia hapoh ka jylla Jammu & Kashmir ha ki khyndiat snem ba la dep ha kaba ka sorkar india ka la pynduh pyndam noh ia ka Artikel 370 kaba ai jingiada kyrpang ia katei ka jylla.
Ka la don ruh ka jingthmu jong ka sorkar India ban pyntreikam ia kata ka Uniform Civil Code (UCC) lane kata aiñ kaban treikam salonsar ia ki paidbah nongshong shnong jong ka ri India bad kane ka aiñ kan pynduh pyndam ia kiwei pat ki aiñ kiba dei kyrpang tang ia kawei ka kynhun (personal law).
Kane ka jingthmu jong ka sorkar India ban pyntreikam ia kane ka aiñ ka long ban pynurlong ia ka jingthmu jong ka ban wanrah ia kawei ka Ri, kawei ka aiñ (One Nation, One Law).
Kane ka aiñ ka buh jingma shibun khamtam ia ka jaitbynriew ba rit paid jong ngi.
Sa kawei ruh ka aiñ ba ka sorkar India ka thmu ban wanrah ka dei ain ban pynduna ia ka jingbun briew (Population Control Bill) hapoh ka ri.
Kane ruh kan bun jingma shibun ia ka jaitbynriew rit paid jong ngi.
Kaei ka ban jia lada ka sorkar India kan pyntreikam ia kitei ki artylli ki aiñ iakjakor?Khatduh khatwai shuwa ba ngan pynkut noh, nga kwah ban kyntu iala ki para ri ba ngim dei ban shu kmen toh hoh than ia kita ki skhim pynroi (development) jong ka sorkar India ne sorkar jylla, hynrei ngi dei ban pyrkhat shuwa kumno ba ngin iada ia la ka jong ka jaitbynriew ba kyrpang khang kan ym long ka jingtim ia ka pateng kaban sa wan.
To ngin phai biang sha ka mynnor bad ngin pyrkhat jylliew ba hato kaei ka ban jia ia ka jaitbynriew jong ngi lada ngi dang shah synshar donbor sah ha ka ri India.
Ngim dei ban klet ia kiei kiei kiba la dep wan jia ha ka jaitbynriew jong ngi bad katno sien ngi la iakhih, katno sien ngi la jaw ummat hala ka jong ka ri naduh ba ngi shah synshar ha ka sorkar india.
To ngin peit nuksa ruh na ka jaitbynriew Jew, watla ki long kiba rit paid, hynrei ka Ri jong ki Jew kadei kawei na ki ri ba khlaiñbor bad ba kiew sted ha ka pyrthei namar ki ioh ban synshar hi dalade ialade (self determination).
Ngin peit nuksa ruh na kawei na ki para jaitbynriew riew lum kaba don ha kane ka thaiñ shatei lam mihngi jong ka ri India, ka jaitbynriew Naga, ba haduh mynta mynne kam treh satia ban long nong india bad kadang iakhun ruh haduh mynta mynne ban ioh ia ka jinglaitluid na ka ri India namar ki sngewthuh ia ka jinglong kyrpang ka jaitbynriew lajong bad kim kwah ruh ba ka jaitbynriew kan shah tyllep noh ha ki heh paid jong ka mainland India.
Khublei shibun.
Nongpoh: Mynta ka step ha ka por 10 baje eiei mynstep, kawei ka trok kit Jri (Rubber) kaba don ia u number WB 25 F 8725, kaba thmu ban hiar sha Assam, ka la kylla hapdeng ka surokbah NH-6 bad kaba hap hapoh u pud u sam ka shnong Shangbangla.
Ha katei ka jingjia, kam shym la don kano kano jingjia kaba sngewsih, hynrei ka la shu don tang ka jingmynsaw kaba malu mala ia u nongniah bad nongbud jong katei ka trok, ia kaba ki pulit ki la pynkit noh marmar sha Nongpoh Civil Hospital na ka bynta ka jingsumar.
Shillong: Ka Sur na ka Phang Shathie Sepngi jong ka Ri Khasi kaba kynthup ia ki sengbhalang bapher bapher ha ryngkat ki Rangbah Shnong bad ki Seng Samla Shnong na ka ne ka thain da kawei ka sur ki la rai ban pynlong da ka ‘Peace Rally’ ha Mawkyrwat ha ka 28 tarik Nailar.
Ia kane ka Peace Rally, yn pynlong kum ka dak ban pynrem halor ka jingpyniap klep ia u General Secretary barim ka HNLC, u Bah Cherishterfield Thangkhiew, ha kti ki pulit ha kine ki khynniat sngi ba la dep bad ban dawa ba ka sorkar kadei ban pynkloi ban ai ia ka hok sha ka iing ka sem jong u Bah Che bad sha ka Jaitbynriew baroh kawei.
U President ka KSU South West Khasi Hills District, u samla Forwardman Nongrem hadien jong ka jingialang ka ba la long mynta ka sngi ha Mawkyrwat u la iathuh ba kane ka Rally kan sdang na Lad C&RD Block Office, Mawlangwir haduh ha Iew Mawkyrwat naduh ka por 1 baje nohphaisngi.
Hadien kata, kan don ruh ka jingthang Mombati ha ka por janmiet.
Na ka liang ka seng ka khot ka wer ia baroh ki longkmie longkpa bad ki khun samla napoh South West Khasi Hills District bad napoh Mawsynram Block, East Khasi Hills District, khlem da khein seng ne thain, ban iamih paitbah ha katei ka sngi ha ryngkat ki lama iong na ka bynta ban pynbor ia ka sorkar ba ka dei ban pynkloi ban ai ia ka hok sha ka iing jong u Bah Che.
Shillong: Kiba ioh pang covid mynta ka sngi, ki don 305 ngut bad kiba jem na ka jingpang, ki long 434 ngut.
Kiba iap, ki don 3 ngut, ha kaba ar ngut na kitei, ki dei ki bym pat dep injek satia.
Ha East Khasi hills, ki don 138ngut kiba ioh pang thymmai, ka Ri Bhoi, ka kiew bha, ha kaba ki don 105 ngut kiba ioh pang mynta ka sngi.
Shillong: Ha ka jingleit hiar jong ki kynhun ngam um ka jylla ne kaba la tip kyrteng kum ka Search and Rescue Team ha ryngkat ka jingsynran jong ki pulit bad ha ryngkat ka jingiadonlang jong ki bor shnong ha ka step jong ka 23 tarik u bnai Nailar 2021, ki la pynlong ka jingwad ia ki laitylli ki suloi kiba shah knieh na ki pulit ka Mawkynroh Outpost ha ka 15 tarik u Nailar 2021 kaba long ruh ka sngi leit on tep ia u General Secretary barim ka Hynniewtrep Nationa Liberation Council(HNLC), u Bah Cheristerfield Thangkhiew u ba la shah siat iap ha ki ktang suloi jong ki pulit ha ka ïingsah ka jong u bad ia kitei ki suloi la bret da ki khun samla ha ka Wah Umkhrah na ka Jingkieng Jaiaw Umpohliew.
Katei ka jingsdang wad ia kitei ki suloi la sdang naduh ka por 12 baje mynsngi bad tang hapoh 1 kynta eiei la lap lut ia baroh laitylli ki suloi kiba la bret ha ka Wahumkhrah bad ia kitei ki laitylli ki suloi la lap na ka khrum jong ka jingkieng Umpohliew kaba don ha Jaiaw.
Na ka liang jong ki Rangbah nongpyniaid shnong ki la ai khublei ia ki khun samla kiba da dang don ka jingtip briew ban thoh shithi bad ban iathuh ba ki la bret ia kitei ki laitylli ki suloi ha ka Wahumkhrah.
Shillong:Ki shipai khappud Border Security Force, (BSF), ki don ha ka jing pahara kaba skhem bha ha kine ki sngi, ha khappud jong ka India bad ka Bangladesh bad katei ka dei hadien ba U Police commissioner ka Dhaka, u kam ba ki don bun phew ngut ki shitniam na Bangladesh, kiba thmu ban leit sha Afghanistan bad ba kin iaid lyngba ka India bad ka daw, ka dei namar ba ki sngew shongshit shi katdei, ba ia ka Afghanitan, la synshar da ki ehrang Taliban.
“Kine ki dei ki samla, kiba thmu ban leit poi sha Afghanistan bad wat la ngim tip satia ia ka jing bun jongki" ong U Shafikul Islam, Police Commissioner ka Dhaka.
U DIG ki BSF na South Bengal Frontier, U SS Guleria, u ong “Ki shipai jongngi, ki pahara skhem bha bad haduh mynta, ngim shym la ioh kem satia ia kino kino ki samla kiba mut ban iaid na India ban leit pyn iasoh bad ki Taliban" ula ong.
Ki Taliban, ha kine ki sngi, ki khot ki wer ia ki samla na Bangladesh ba kin leit ban pyn iasoh bad ki, da kaba kin leit sha Afghanistan.
Katne nga la sah bad ki hynrei khlem pat mih ktien wat tang shisien ruh.
Khlem pep kane ka dei namar ba dei i mama iba pyndap bad bsa hi ia ka iing baroh kawei.
Ban da dei ba ia mih lang bad i Nia, ngam tharai ba ngan neh.
La jar katta ruh hap pyrkhat hi la ka jong ka jingim bad la ka akor ka burom.
Lada ngam ieng noh ha la ka kjat ‘LANO PAT’ ngan ieng.
Ban shu long sah kum u khunlung ka bym lah long.
Ka jingshongsah ha skum khlem pyrshang her ka ban shah kren hadien habud.
Ban shu long kum uto u ‘seagull’ uba shu ap sah na ka kmie bad ka jingsyier jong u ban her kam pynrangbah ia ka mynsiem.
Ka juti ka phyrnai bha dei ynda haba la polish ia ka.
Kumjuh ka jingim dei ban long kumta.
Hap iakhun hap ialeh ban phyrnai ka jingim.
Lano u Blei u plie lad plie lynti nga ap sa tang kata".
Shwa ban ioh shuti Puja, u bah Sokon u la leit mih sha ophis ban iakynduh ia u enjiniar.
Kata ka jingiakynduh ha kata ka sngi ka la long pynban kumba siat uwei u maw hap ar tylli ki sim.
U ophisar u la ai jingtrei ia u bah Sokon namar uwei u nongtrei u la pyntip ba um lah.
Kawei pat ka long ba uta u ophisar u la ai ksai lypa ba ha u snem ban wan don 3 tylli ki post kiba lait chowkidar, peon bad cleaner.
Ka jingshongkai ka la neh kumba shi kynta duna namar ba duna briew kiba wan donkam.
U bah Sokon u la kren bad kyrpad lypa ia u ophisar ba un sngew synei lem na ka bynta jong u.
U da iathuh bniah ia ka daw baroh.
“Tip kano ka kam kaba kham teh" la twad jingmut u bah Sokon.
“Kano kano kam da teh eh.
Tangba ka kam chowkidar ka lah ban kham eh khyndiat namar hap sah hangne ha kwartar.
Phi lah sngewthuh hi ia ka jingmut jong ka" la ong bad pynshai u ophisar.
“To ieh ia kata ngin sa peit hadien, ka por ka dang bun" la ai jingmut u ophisar.
“To sahep nga la shaniah ha phi" la ong u bah Sokon.
“Nga ruh ngan leit noh shwa phi sahep namar nga mut ban siew bad iakynduh briew ha iew" la ong u bah Sokon bad u la ieng ban noh artat na kamra u sahep.
Ia kata ka jingiathuh jong u sahep u bah Sokon u la sngap beit jar khlem iathuh ne pynpaw wat ia la ka tnga ruh.
La poi u bnai ban ialeh Selection Test.
U Bhalang u la leh kumba ju leh khlem da pynsep ei ia ka por.
Ha kane ka selection ruh u da pas bha.
Ha ka por ba ioh shuti u ju kwah ban leit sha shnong tangba ym ju pynpaw.
Lada phah hi u Kni u leit, lada um phah u sngap la ka sngap.
“Ynda la ioh shuti tlang ki khun ngin leit bam piknik noh sha Sohra" la ong u kpa katba ki dang ia bamja ha kawei ka step.
“Ngin leit pasenjar ne kumno kpa?" la bniah ka menkmie.
“Haba leit piknik shi iing ban shong pasenjar iahap shaei kmie.
Ngin reseb da ka car kein.
Ngin rah ja na iing bad ngin bam pat ha khohramhah" la ong u menkpa.
“Ka don ha Thangkarang ha ka surok na Shillong sha Shella.
Nangto ngin kiew shaneng ter-ter bad ngin pynkut ha Maittilang Park, Laitmynsaw, Upper Shillong" la batai u Kpa.
“Kata ka mut ngi hap mih dang step namar bun bah ki jaka shangkai ha ki thain Sohra" la ai jingmut sa ka menkmie.
“Kata ka dei ka jingpynbeit hynrei ngin sa peit ia ka por lada ka dang shah ngin pyndep kumba la mang" la pynshai u kpa.
Shillong: Hadien ba lah ioh ban pdiang ia kawei shithi ha ka janmiet jong ka 20 tarik u bnai Nailar 2021 kaba la thoh ba ia ki laitylli ki suloi Insas Rifle kiba la knieh na ki kti jong ki pulit jong ka Mawkynroh Outpost ha ka 15 tarik u bnai Nailar 2021 kaba long ruh ka sngi ba leit on tep donburom ia u General Secretary barim ka seng Hynniewtrep National Liberation Council(HNLC), u Bah Cherishsterfield Thangkhiew.
Ha katei ka shithi la thoh ba ki la don ki khynnah kiba dang hapoh 15-16 snem eiei ki la rah ia kitei ki laitylli ki suloi bad ki la don pat ki samla kiba lah iohi ia kane, da ka jingkitkhlieh ki la shim noh ia kitei ki suloi ba kitei ki khynnah ki la rah bad ha ka jingbym poi pyrkhat ki la bret noh ia kitei ki laitylli ki suloi sha ka Wahumkhrah na jingkieng Umpohliew, Jaiaw Laitdom bad ha katei ka shithi la thoh ruh katei ka jingiathuh kam dei satia ka khubor thok.
Kumta na ka liang jong ka tnad pulit ka East Khasi Hills District ka la pyntip ba kan sa phah noh da ki pulit ki ban ngam um ban pynlong ka jingwad ia kitei ki suloi ba la bret da kitei ki samla ha ka Wahumkhrah bad ia kane la pyntip da u Superintendent of Police(SP), u Bah Sylvester Nongtnger ha ka jingiakren lyngba ka phone bad ki bor pyniaid shnong jong ka Jaiaw Laitdom Dorbar ha ryngkat ka jingiadonlang jong ki bor pyniaid shnong jong ka Dorbar Shnong Mawlai Phudmuri kiba lah leit ban hiar bad khmih dalade ia ki bynta jong ka Wahumkhrah ha ka 23 tarik u bnai Nailar 2021 marsyn ioh jingtip halor kane.
Hynnin ka sngi, la don ka jingthoh, kaba la pynpoi ha ophis jong ki katto katne ki kotkhubor, ha kaba la don kiba kam, ba ia ki suloi, ba la leit shim na ka ktem ki pulit ha Mawlai Mawkynroh, la leit bret ha Wah Umkhrah.
Ha katei ka kotkhubor, la pyni ruh ia ka shithi, ba la thoh lem bad ki dur, ha kaba la thoh sha ki Rangbah Shnong, ka Mawlai Town Dorbar bad la iathuh ba ia kitei ki tiar siat, la shim na ki khynnah kiba kumba 15, 16 snem kiba iaid lynti ha Lawmali bad haba la iohi, ba ki rah suloi, la don ka jing sngew tieng, ioh ki pyndonkam bakla bad kumta la shim noh ia kitei ki suloi na kitei ki khynnah bad la leit bret ha Wah Umkhrah, ha ki bynta jong ka jingkieng Umpohliew, ka Jaiaw Laitdom, Jaiaw Polo link road.
“Ngi pan map, ba ngi khlem shym la pyrkhat bha, shwa ba ngin bret ia kitei ki suloi, namar ngi pyrkhat ia ka jingbha jong kito ki khynnah bad ngi sheptieng, ioh ki pyndonkam bakla" ong katei ka shithi.
Shillong:Ym tang ba ka pyrthei ka long kaba rem ha ki liang baroh hynrei naduh ba la wan lynshop ka khlam Covid-19 katno ka la ktah bha ia ka ioh ka kot jong ki paidbah ka jylla khamtam lei lei kiba shu im kyndoi jakpoh da ka kam kaba duna ka jingioh, kiba shu im ban kamai mynsngi bad bam mynmiet.
Haba phai sha ki nongrep bad ki nongdie biskot katno ka iew ka jong ki ka hiar bha ha kine ki sngi bad ha kaka ki nongkyndong kiba rep ia u biskot bad kiba wanrah ia u biskot ban die sha Iew kaba don ha Shillong ki la mad ia ka jingeh shikat dei eh namar ba kim shym la don satia ki nongwan thied ia kitei ki biskot ba ki die bad kitei ki biskot ki lah shu sahkut da ki hajar borni.
Haba kren halor kane ka bynta, u President ka Hill Farmer Union, u Bah Commander Shangpliang u la iathuh ba ka jingsohsat ki nongrep na ki thaiñ West kiba die ia ki mar rep ha Iew Anjalee ka la long kaba haduh katta katta bad ki la ia phone ruh ia u ban iathuh ia ki jingeh namar ka jingtad dor eh jong u biskot kaba long 5 tyngka kaba rem duh bad kumjuh ruh ki la iathuh ia u ia ka jingsahkut jong ki mar rep da ki borni haduh ba hap pynphai noh sha la ki jaka ba ki wan poi.
U Bah Commander u la iathuh ba hadien ba u la iakren bad ki nongkhaii kiba ju thep supplai napoh Anjalee ki la ong ba ka jinghiardor jong une u biskot ka dei namar ba shatei sha Assam ruh ka duna bha ka jingkwah ia kine ki biskot bad kawei ruh ka la long ba ha kine ki ar sngi ruh ka la don ka korphiw bad une u mar rep u lah shu sahkut kumto khlem lah satia ban pyniaid iew kaba pynlong ia une u mar rep ba un bun bad haba u bun ka dor pat ka hiar.
U Bah Commander Shangpliang u la kyrpad bad pynsngew ha ka Sorkar ba ka dei ban pyllait noh ia kane ka korphiw khnang ba kan iaid beit iaid ryntih noh ka jingdie jingthied.
Shuh shuh u la don ruh uwei u Rangbah na ki shnong Jakrem u ba rep ia u biskot u la iathuh ba haduh 20 borni u biskot u la wanrah sha Iew Shillong hynrei la arsngi mynta u khlem shym la lah die satia wat tang shi kilo ruh.
U la iathuh ruh da kaba sngew myllung bha ba u hap ban thiah ha parking lot bad ap ia u biskot ba sahkut namar lada u mut ban pynphai sha shnong ruh um don bai kalai satia namar ba u khlem lah die tang khyndiat ruh.
Kabul:Hynniew ngut ki briew, ki la iap ei hynnin ka sngi, ha ka jingia thyngngian para briew ha kad liengsuin jong ka Kabul, namar ka jingthmu jongki ban phet krad na la ka Ri, na ka daw jong ka jingsyier mynsiem kaba jur jongki, ia ki ehrang Taliban.
Ka don ka jing ia thyngngian kaba jur, ban ioh rung sha ki liengsuin jong ka America, England, ban phet noh na katei ka Ri, kaba la synshar da ki ehrang Afghanistan.
Ka jingjia ha ka sngi saitjain, ka dei ka jingjia kaba sniew tam, naduh ba ki synshar ki ehrang Taliban, ha Afghanistan, ha kaba ki shipai jong ka UK, US, ki la dei ban siat sha suin, ban pyntieng ia ki riew paidbah, na ka jing ia tur ruma jongki, sha ki jaka ba don ki liengsuin ban kit ia ki briew shabar jong ka Afghanistan.
Kitei kiba iap lane kiba shah iuh para briew, ki kynthup ia ki shynrang, ki kynthei bad ki khynnah, ha kaba ki la shah ngiat para briew, hapdeng ka jingshit kaba long 31C, ha kaba bun na kitei ki la kyllon ha madan, na ka jingtlot bad ka jingthang jong ka jingshit ka sngi.
Ki Taliban, ki kynnoh ba ka America, ka la pheil, ban pyn thanda ia ka jing ia lum briew ha katei ka kad liengsuin.
Ka tnat iada ri jong ka Afghanistan, ka kam ba ki don 7ngut kiba iap, katba ki don pat kito kiba iohi, da la ki jong ki khmat, ki kam, ba kiba iap, ki la poi sha ka 15ngut.
Nongpoh:Ka dei ka jingshisha ba ha man ba ka sorkar Assam, ka wan ban pynpoi ia ki kam pynroi kum ki surok ha ki shnong khappud kiba don ha khappud ka Megha laya-Assam, la ju mih beit ka jingpyrshah na Meghalaya, la ka long na ki kynhun Seng ne wat na ki nongmih khmat paidbah (MLA/MDC) ha ka jylla, hynrei ka long pat ka jingshisha ba ha ka por ba ki leit ban jurip ia kito ki shnong Khasi, kiba don ha khappud, ki hap ban pyndonkam lyngba ki surok ba shna ka sorkar Assam, namar ki long kiba bha bad suk ka leit ka wan bad nalorkata ka long ba kim don ia kita ki surok ba shna hi da ka sorkar Meghalaya.
Iano yn bein, iano yn kynnoh bad mano ki ban sngewthuh halor ka jingeh kaba la kynduh da ki paidbah kiba sah ha khappud, namar lada phai sha ki shnong khappud kiba don ha Ri Bhoi, kata naduh ha ki thain Block-II, ki thian Khanapara ter ter shaduh Umtyrnga bad sha ki thain Balakhwa, la iohi ba lap ba jin lada ym dei lyngba ka jingpynpoi surok ka Assam, ki shnong kiba don ha kitei ki thain, kim ioh ia ki lynti syngkien kiba biang bad katno tam haba iadei bad ki surok iaid kali.
Nyngkong eh haba phai sha ki shnong kiba hap hapoh ka Raid Nongtung bad kaba ki paidbah ki tip kum kita ki shnong khappud kiba don ha Block-II, na Khlieh Umwang sha Madan Umwang, Sabuda, Jatalong ter ter shaduh Umlaper bad sha Ummat, la lap ba ia ki surok kiba kongsan tam na ka bynta ka leit ka wan ki paidbah ha kitei ki shnong, la shna pynbha lut da ka sorkar Assam, hynrei na ka sorkar Meghalaya ki ioh tang ia ki skim barit baria bad haba iadei bad ki lynti syngkieng, kaba heh eh ka dei tang ha ki surok shnong, kata kaba la shna lyngba ka skim MNREGS.Ka la long kumjuh wat ha kito ki shnong khappud kiba don na Khanapara ter ter shaduh ki thain Umtyrnga, kaba hap hapoh ka Raid Marwet, ha kaba lada peit ka jingiapher hapdeng ki shnong kiba don ha ka liang Assam bad Meghalaya, ki la iapher bak-ly-bak, namar kito ki shnong kiba don ha ka liang Assam ki don ia ki lynti synkieng kiba biang, katba kito ki shnong kiba don ha ka liang Meghalaya, kim don don ia kita ki lynti syngkien kiba biang bad ka sakhi kaba shai eh, ka dei hapoh ka shnong Pillangkata, Maikhuli bad Barapathar ruh kumjuh, ha kaba ki surok hapoh kitei ki shnong khappud ki la sniew tasam eh bad ym tip na kaei ka daw, ba kitei ki shnong ha khappud kum ioh ia ki surok kiba biang.
Lada phai lei lei sha ki thain Balakhwa, kaba hap hapoh ka Hima Nongspung, la iohi ba katei ka thain kam don wat kawei ruh ka kam pynroi kaba ka sorkar Meghalaya, ka la leit pynpoi sha katei ka thain bad kaba lah ruh ban ong, ba jin lada ym dei lyngba ka jingpynpoi surok rong ka Assam, kaba mut ba ki briew kiba sah ha pud u sam ka Meghalaya bad kiba sah katei ka thain, ki jynjar eh ha ka leit ka wan bad katno tam lei haba don ki kam kiba kyrkieh kum ha ka pang ka shitom lem bad kiwei.
Ha u snem 2019 ki katto katne ki seng na Meghalaya, ki la pynpaw ia ka jingpyrshah kaba jur eh halor ka jingpyntrei ka Assam ia kawei ka surok PMGSY bad khamtam eh ia ka Jingkieng kaba pyniasoh ia ki shnong na Assam sha Balakhwa, hynrei ka Assam ka pyntrei beit khlem sangeh satia, ha kaba ka la lah ruh ban tei syndon haduh 2 tylli ki Jingkieng heh, pynban kumba ka long mynta lei, la jan baroh ha ka thain Balakhwa, ka Assam ka la shna pynbha lut ia ki surok bad kaba la pynsuk eh ha ka leit ka wan ki paidbah kiba sah ha katei ka thain.
Kumba ka long mynta, hapoh ka shnong Balakhwa, ka Assam ka la pynpoi ia shibun ki kam pynroi bad ha man ban ka pynpoi ia ki kam pynroi, ka da sieh artad bad ki Signboard, kaba pynpaw ba ia kitei ki kam pynroi, la wanrah na ka sorkar Assam.
Ka long ruh ka jingshisha, ba kito ki briew kiba sah ha khappud kim ju kham kwah ban leit pyniasoh ialade sha Assam, hynrei namar ba ki la shah ieh meinah palat ha ka sorkar Meghalaya, kaba la pynlong ia ki ba kin pdiang beit ia kino kino ki kam pynroi kaba wanrah da ka Assam, namar lada kim pdiang ruh kin sa kynduh shibun ki jingeh khamtam eh haba iadei bad ki lynti Syngkien.
Ki briew kiba sah ha Balakhwa, ki pynpaw ba lada ka sorkar ka kwah ban iada na ka jingkyntur pud ka Assam, ka Meghalaya ka sei ban theh buk buk ki skim pynroi sha ka thain.
Ki la pynpaw ruh ba ki jingdonkam ba hakhmat eh ha ka thain Balakhwa, ka dei ban ioh ia ka bording kaba thikna, ki jaka pule puthi, ki jaka sumar paidbah, ki Bank lem bad shibun kiwei de ki jingdonkam, nalorkata ki lah ruh ban pynshai bin pa bin halor kitei ki jingdonkam ba hakhmat eh.
Nongpoh:Myn hynnin ka Sngi Saitjain, ki rangbah shnong kiba hap hapoh ka Raid Nongtluh, ha ryngkat ki nongialam ka seng RBDYSO, ki la pynlong ia kawei ka jingialang ha Umden, kata na ka bynta ban dawa na ka sorkar jylla ba ka dei ban pynurlong noh ia ka Umden C&RD Block.
Lyngba katei ka jingialang, kitei ki rangbah shnong ha ryngkat ki nongialam Raid Nongtluh bad RBDYSO, ki la pynpaw ba ka thain Umden, ka la donhok ban kyntiew kyrdan C&RD Block, namar ka dei ka thain kaba la kdup ia kiba bun phew tylli ki shnong bad kiba la jngai eh, la ka long na ka Umling bad Umsning C&RD Block.
Haba kren sha ki lad pathaikhubor, u Bah JM Syiem, President Synjuk ki Rangbah shnong hapoh ka Raid Nongtluh, ha ryngkat u Bah Arnold Syngkli, ki la pynpaw ba lyngba katei ka jingialang, ki la shim ia ka rai ban pynjur ka jingdawa ia ka Umden C&RD Block, namar katei ka thain ka la donkam eh ban ioh ia C&RD Block, namar ba kan sa long shisha ka jingmyntoi ia ki nongialam shnong bad khamtam eh ia ki paidbah kiba sah ha katei ka thain.
Ha kawei ka liang, ki la ai ka jingiaroh ia u MLA bad MDC na Nongpoh, kiba la shimkhia eh halor katei ka mat, da kaba ki leit syndon ban kynduh ia u Myntri Rangbah, na ka bynta ban dawa ia ka Umden C&RD Block, kumta na ka liang ki nongialam ka Synjuk ki nongialam shnong na katei ka thain, ki la kyrshan eh ia katei ka mat bad kiba la pynjur ia ki jingdawa, da kaba ong ba la sorkar ka dei beit ban pynurlong ia ka Umden C&RD Block.
U Bah JM Syiem, u la pynpaw ba ki la don shibun ngut ki nongialam shnong na katei ka thain, kiba la kynduh shibun ki jingeh wat tang ban leit sha Umling C&RD Block, namar ba la jngai palat ka lynti kaba ki hap ban iaid, ha kaba don ki khep tang na ka bynta iwei ki jingdon barit eh ha Block, la donkam ban iaid da ki phew phew Kilomiter bad kaba la ktah eh ym tang ia ki nongialam shnong, hynrei wat ia ki paidbah ruh kumjuh.
Shillong:U bah Prestone Tynsong, symbud myntri rangbah ka jylla, u iathuh hynnin ka sngi, ba ki don bun ngut ki myntri sorkar jylla lem bad ki MLA, kiba ioh ia ki shithi dawa pisa, na ka seng kaikhlaw HNLC bad katei ka dei dang ha ki khyndiat sngi ba ladep.
Ki pulit, ki dang pynlong ia ka jing tohkit halor kane ka jingjia, hadien ba shibun ki MLA bad ki myntri sorkar, ki ioh pdiang ia ka shithi dawa pisa kaba T.10lak, kum ka khajna sha katei ka seng, ong shuh ka khubor.
La iathuh ba kitei kiba ioh pdiang ia ki shithi dawa pisa, ki ioh lyngba ki mesej lane lyngba ki jingthoh ha ki whatsapp number jongki, ong u symbud MR.Ym tang katta, la iathuh ba katei ka jing dawa pisa, kam dei tang ia ki MLA ne ki myntri sorkar, hynrei, ka dei ruh ia shibun bah ki nong khaii, ha kaba la phah da ki mesej sha ki mobile phone jongki.
Nongpoh: Ki Pulit Central Reserve Police Force (CRPF), kiba la wanrah da ki bor sorkar na Assam ha Umlaper, kaba hap hapoh ka Raid Nongtung ha Ri Bhoi, ki la mih noh na katei ka jaka, kata hadien ba ki heh Pulit na Ri Bhoi, ki la leit ban iakren bad tuklar ruh halor ki nongrim, kaba ki pynpaw ba ka jingdon kitei ki Pulit CRPF ha katei ka shnong, ka pyntieng pynban ia ki paidbah kiba sah ha katei ka thain.
Lah ruh ban kdew hangne, ba ki bor sorkar na Assam, ki la pynpaw ba ka jingleit ban buh ia kitei CRPF ha katei ka shnong, ka long ban peit ia ka shongsuk shongsain ha ka por ba rakhe ia ka Sngi Laitluid ka Ri India, hynrei wat haba la kut ka rakhe ia ka Sngi Laitluid, kitei ki CRPF kim shym la khih satia na katei ka jaka bad kaba la pynlong ia ki briew na Meghalaya, ba kin pyrshah jur halor katei ka jingdon ki CRPF ha katei ka shnong.
Haba la iohi ba la mih ka jingpyrshah na Meghalaya halor katei ka jingdon ki CRPF ha Umlaper, ki heh Pulit na Ri Bhoi, ki la khot iakren ia ki heh Pulit na Assam, kiba dei na Hamren District, ha kaba Pulit Ri Bhoi, ki la kren sha kitei ki heh Pulit Assam, ba lada ka long ha kano kano ka rukom, ym dei ban don ki Pulit CRPF hapoh katei ka shnong, da kaba pynpaw ba ki paidbah kiba sah ha katei ka thain kim donkam ia kita ki CRPF, hynrei tang da ki Pulit ruh la biang ban peit ia ka shongsuk shongsain ha kitei ki shnong khappud.
Hadien katei ka jingleit iakren ki heh Pulit na Ri Bhoi, hynnin ka sngi ki Pulit Assam, ki la pynbna ba kitei ki CRPF kiba don shipor ha Umlaper, ki la rai ban mih noh na katei ka jaka.
Haba la ktah hi ia ka shong-ka sah bad, ka trei-ka ktah, lada im ne lada iap ruh, ka bynta ka sain pyrthei ka iakyrsum bad don bynta lang ha ka synshar-khadar.
Ka la long kumta mynta ruh, ha ka jing siat iap ki pulit ia uwei na ki nongialam, u Bah Cheristerfield Thangkhiew dang shen, ha kaba ka Seng Congress ha ka jingialang CLP jong ka, ka kwah ban pynkylla Sorkar noh.
Niuma, kam lei-lei sa ia ka jingkwah, namar baroh kiba iakwah suda, khamtam lei ka Congress kaba ju mlien shong shuki lynter, ka la thyllan ban shong sah sharud mynta ka kynti.
Hynrei donkam ban phai dien kein, kumno ki la long ki por haba ka Congress ka synshar naduh u snem 1976, ter-ter, don ki por ba ka don sharud, ka wan biang pat, kumta shi kumta.
Hynrei ka Seng Congress kaba la synshar Sorkar bun tam eh na kiwei-kiwei, kam shym lah ban leh ei-ei ruh, bun sa tang ki huri-hura suda, khlem paw kam.
Peit khyndiat sharum.
Shuwa ban poi shata, ym lah khlem da kynmaw biang ia ki pulit kiba la pyniap ia u Bah Cheris ha ka step 3-4 baje, jong ka 13 tarik Nailar 2021, ha ing jong u hi bad hakhmat ki khun ki kti, ka ing ka sem.
Ym pat don ki pulit khawpud-kieng suloi, kiban leit da ka kynhun na ka bynta uwei u briew ubym khlain bha shuh, uba la poi sha ka ryta samla-rangbah bad uba shong hapdeng sor, hadien ba la dep aiti noh ruh na ki kam kai-khlaw, ban siat ia u, kumba leit siat mrad sha law bah, haba ula don ha kti jong ki.
Ym don nia, ym don daw ei-ei ban ngeit ia ki jingbatai ki pulit, namar la leit khnang ha ka por kynjat shai ban shu pyniap beit, (prima facie case).
Ki jingkylli kiba don ki long, balei ki leit pyniap, kiei ki daw, mano ba phah bad balei ki kohnguh ia ki nongphah pyniap? Halor kine ki nongrim, la biang ban bishar da uno-uno u nongbishar uba thung ka Sorkar, namar u nongbishar um don lad ban kyllain shane-shatai, tang halor kitei ki mat, yn sa lap ksai lut ia ki jingshisha baroh.
Lada ki bahaing bad kiwei kiba iadon bynta, kim hun ia ka jingtohkit.
Ka lynti ka dang don bad da kaba suk, don ka ain bishar kaba plie ia ka jingkhang.
Kaba donkam mynta ka long ban pynsted na ka liang ka Sorkar, khnang ban pyndep noh kloi katba lah, khlem ailad lane ai por than ia ki pulit ba kin kyllain shane-shatai, ioh ka shu pjah bad kut noh ha ka jingbishar.
Naduh ba leit pyniasoh Congress u Capt.
W.A.Sangma 1976 uba dang long Chief Minister (CM) ha kitei ki snem 1972 ter-ter, ka seng Congress ka la synshar lynter, don ki por shisnem-arsnem, don pat 5 snem pura ruh kumba la synshar hi u Salseng Marak ha ki snem (1993-98) nangta u Dr.Mukul ruh u synshar hi naduh 2010 ter-ter haduh ki snem (2013-18), khlem kren ia kiwei pat, kum i Bah D.D.Lapang, bad kiwei.
Ka jingkylli namarkata ka long, haba haduh kattei ki nongialam Congress ki la synshar, ki la leh aiu halor ka jingpynbeit ia ki mat bakongsan tam, kum u Pud u Sam ka jylla (inter state boundary) ka ktien Khasi- Garo ban ithuh hapoh ka Bynrap-8 (Eight Schedule), ka ILP bad ia kiwei-kiwei ki kam pynroi ha ka jylla, kum ia ka ain pynryntih ia ka kam tih bad khaii mar poh khyndew (Mining), haba ka jylla ka don kyrhai u diewiong, mawshun bad kiwei.
Kane ka kam pynryntih ka la wan ha u snem 2012 da ka Mining Policy, ha ki snem 2010-2012, ba nga don lang ha ka Sorkar u Dr.Mukul Sangma, kaba la wan ha ka dur ka Mining Policy 2012, ha ka por ba kut noh artad ka teng (term) synshar (2008-2013).
Kiwei-kiwei ki kam pynroi, kum ki surok-syngkien (Road Communication), ka rep ka riang, khaii-pateng bad ka ioh ka kot (Agriculture, economy), ka jingpynmih kam ia ki samla (employment) bad bun kiwei ki bynta bakongsan, ki la leh aiu ki Sorkar Congress?Ka Congress ka la synshar bun tam ha ri India ruh.
Jia aiu ha u snem (1985-87) ba la thung ia ka Chandrachud Committee ban pynbeit Pud, ym shym poi shano-shano? La don ka Congress ha Delhi, Assam bad Meghalaya, la dei ban mih ei-ei ha kata ka por, hynrei em, kaba la nang sarang mynta bad buh ha ka jingeh.
Shah siat iap pynban 4 ngut ki rangbah ha Langpih ha u snem 2010, khlem da don ka jingialeh ha ka por ba long CM u Dr.Mukul.
Nalor ba duh ei ki mynsiem briew, sa ka shah kyntur pud shuh-shuh.
Ha u snem 2005 pat, shah siat iap kumba 9 ngut ki samla Garo ha Williamnagar bad Tura halor ka kam MBOSE, ba dang long Home Minister u Dr.Mukul.
Ha u snem 2012 pat, 4 bnai shuwa ka election 2013, u Chief Minister Mukul u pynmih ia ka komiti ILP ha kaba u la thung ia nga kum u Chairman, la don lut ki ‘Seng Bhalang, ki Minister, ki CEM, bad sa kiwei ki khlieh nongialam kum ki jong ki Bah G.P.Wahlang, Bah Toki Blah (IAS ba la shongthait), Dr.B.Syiem Hima Khyrim bad kiwei.
Ngam lah klet ia i Bah Jopthiaw Lyngdoh IAS ruh iba la trei shitom bha ban thoh bad pynbiang ia ki jingrai baroh, ba la aiti sha u CM Mukul.
Ka rai shisur katei ka Komiti ILP, ka long beit ba ka kwah ban wanrah noh ia ka ILP hapoh ka jylla.
U Dr.Mukul uba la jop biang ha u snem 2013 bad uba la shong shuki baroh 5 snem (2013-2018), kum u CM, u kyntait noh ia ka kam ILP ba thung ma u hi, u wanrah pynban da ka ain Trai ing bad ki Nongshongwai, kata kumba ong katto-katne kiba leit rep sha Bhoi, ‘wow! leit rep shriew, mih pynban da ka wang.
’Hadien u pynkylla pat sha ka ain MRSSA (Meghalaya Residents Safety and Security Act), kaba la pynsuk jai ia kiba iarung-iamih.
Kumno mynta ngin iatrei lang bad ka Congress, haba kam shym ler haei-haei, ka pynkylla khongpong lut pynban wat ia ki kam kiba dei ban leh ruh, kumba la kdew haneng?Ha ka ain IPC, ka don ka lynnong kaba iadei bad ka jingthombor ia ki briew-“offences affecting human body" (ch.
XVI).
Ha ka case jong ka Geeta Sangma CR No.101(K) 1991, ka Gauhati High Court ka la rai ba ia ki pulit kiba pyniap ia u lok jong ka, dei ban weng bad ban siewdor halor ka jingiap u lok ka Geeta Sangma ha kti ki pulit ha u snem 1989, wat da kaba ot na ka tulop kaba ki dei ban ioh.
Hynrei ka Sorkar ruh kan kit khlieh.
Ia ka case ka Geeta Sangma, la ju kdew ruh wat ha Supreme Court haba mih kum kine ki kam thombor da ki pulit ia kito kiba la don ha kti jong ki (police custody).
Ka jingsiat ia u Bah Cherist ruh, wat la ka dei ha ing jong u, hynrei ula don ha kti jong ki, kumta kam iapher na ka jingthombor kumba jia ia u lok ka Geeta Sangma bad bun kiwei ki jingjia kiba kum kine.
Ka sorkar ka dei ban phah pynkloi beit ia kane ka kam, ban iohi noh ba kitei ki pulit khawpud kin poi kloi noh ha patok.
U Minister Lakmen Rymbui te ula shim ia ka jingkit khlieh ba um tip ei-ei ia katei ka jingleh ki pulit, kumta ula aiti noh ia ka kam peit pulit (Home) ha u Chief Minister, pdiang ne um pdiang, ka shong ha u.
Lada ka long pat ba u phah u Minister, te u ruh un leit lang sha patok, lada lah ban pynshisha.
Lada ym dei kumta, uei uba phah? Uta ne kita ruh kin ngat kumjuh.
Kloi, ngi baroh ngi skuin ban tip noh.
Kata ka ba donkam… nangno ki iohbor ban siat….
Shillong: U Bah Kitbok Phancon u ba dei u RJ hapoh radio jong ka 93.5 Red FM u ba u khot ieid ruh kum u RJ Kit u la khlad noh na kane ka sla pyrthei.
La kha ia u RJ Kit ha ka 2 tarik u bnai Jylliew ha ka snem 1983 bad u shong u sah ha Malki Pdengshnong hynrei hadien ba u la dep shongkurim u la poi sah noh ha Laitumkhrah Nongrimbah bad la ka kurim ka jong u kaba la tip kyrteng kum ka Kong Anesthesia Nongrum.
U Bah Kit u la iehnoh shadien ia la ka kurim bad sawngut ki khun kynthei jong u.
U Bah Kit u la don hapdeng ka jingshitom kaba la bat ia u mynta la slem bha hynrei u long pat uwei na ki briew u bym ju pynsngap ia ka jingpang hynrei u ba dap tang ka jingphuh samrkhie ha ka durkhmat ka jong u.
U Bah Kit u la trei ha 93.5 Red FM naduh ka snem 2008 bad ki paidbah ki ju ieid bha ia u namar ba u long u briew u ban nang bha ban pynsamrkhie lyngba ki kyntien kiba u kren bad ki kam kiba u leh.
Ka jingkhum ia u soitan kadei ka dak ha bneng bad ha khyndew ba u Jisu khrist u dei shisha u syiem ki syiem u Trai ki trai, Binding of Satan is a sign to all heaven and to earth that Jesus Christ actually is King of kings and Lord of lords.
Ngi don mynta ha ka por ka jingsynshar briew da u briew ia u briew naduh ba u Blei u la ai Iaka iktiar jingsynshar ha kti u briew.
Genesis 1:28.
Ka Jingsynshar briew mynta kadon hapdeng ki jingkulmar ba bunjait, ki ain ha man la ki Ri ka pyrthei ki la nangtlot bad ki mih ki jingpynkhein ain (breaking the laws).
Ynnai da jer lut ia ki Ri hynrei ngi tip ngi iohi ha kane ka pyrthei stad ba ki Ri ki hima ha ka pyrthei hi baroh kawei ki la nang hiar arsut bad ki ain ki la tlot shaba palat.
Hooid ki nongsynshar ki sngew ba ki wad ia ki lad ki lynti kiba bha hynrei ka lynti kam poi shata, hynrei nangsniew nangsniew pynban.
Kane ka jia khnang ban pyndep ia ki jingthoh bakhuid ka ktien U Blei ba ki jingsynshar kin nangiai kylla na kaba sniew sha kaba sniew tam.
Ynda haba ki bor synshar bad ki ain kin tlot lut, kan sa mih noh tang kawei ka jingsynshar (one world government) bad ia kata ka government yn khlieh ia ka tang da uwei ia uba ka ktien u Blei ka ong u MRAD KHLAW (the beast) u Briew ka pop u khun ka jingjot.2 Thessoloni 2:14.
Une un ioh ban synshar ia kane ka pyrthei baroh kawei na ka Temple kaba lai na Jerusalem, ha ki Lai snem shiteng bad 30 sngi.
Daniel 9:27/ Daniel 12:11.
Bad ka por kaba un synshar une u Mrad khlaw lane u ksuid, kan long ka por ba jynjar tam ka bym pat juh long na myndang long kane ka pyrthei.
Mathaios 24:21.
