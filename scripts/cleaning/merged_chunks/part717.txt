U Bah Sanbor u la ai ïa katei ka song tyngka sha ki 14 tylli ki Church Committee kiba kynthup ïa ki Balang Khristan ki Khasi, Jaiñtia, Garo bad ki bym dei riewlum kiba hap hapoh jong ka South Shillong Constituency, lyngba ka Discretionary Grant jong u snem 2023, khnang ba kin ïoh ban pynkhreh ïa ka Khristmas & Snem Thymmai ha ki Balang ki jongki bad la ki riewngeit.
Kum u MLA, u Bah Sanbor u la kyntu ruh ïa ki nongïalam Balang ba kin ïaleh ban pyndonbynta lang ïa ki heprit khamtam eh ïa kito kiba wan na ki longïing baduk ba kin rakhe ïa ka Christmas bad Snem Thymmai.
U Bah Sanbor u la pynbna ba yn pynlong ïa kane ka jingrakhe ryngkat bad ka jingsam ïa ka jingïarap manla u snem bad baroh ki Balang Khristan kiba don hapoh ka Constituency.
Hadien ba la dep ban sam ïa katei ka jingïarap la pynlong ïa ka jingot ïa u cake Khristmas bad ka jingdih sha bad la pynkut ïa ka prokram da ka jingbuh jingduwai na u Pastor Rev Sadhu Sundar Singh jong ka North India Christian Church.
Ka Dorbar Shnong Jaïaw Pyllun ka la pyntip ba ka jingpynkhuid shnong ha baroh kawei ka shnong Jaïaw la buh ban pynlong ha ka 16 tarik mynta u bnai kaba dei ka Sngi Saitjaiñ.
Na ka liang ka Dorbar Shnong ka la pyntip ruh ba ha kane ka sngi, kan nym don satia kano-kano ka jingkhang ïa ki lynti bad surok ïaid kjat bad ïaid kali, ha kaba ki nongleit nongwan bad kiba ñiah kali ki lah ban ïaid lyngba ki surok shnong tangba la kyrpad ba kin nym pynher sted ïa ki kali ki jong ki.
U President ka United States- u Joe Biden ha ka Sngi Balang u la pynbna ia ka jingthmu jong u ban kyndun ia ki bahaiing- hasem jong kito ki nong US kiba la shah rahbor ha ki lehnoh Hamas bad kiba la dang shah pyllait shen ha kine ki khyndiat sngi ba la leit bad kane ka long ruh ha kane ka por ba la Israel ka dang iai bteng ia ka jingleit hiar thma sha Gaza wat haba kiba bun ki tnat bad ki ri jong ka pyrthei ki la kyntu ia ka Israel ba ka dei ban sangeh noh ia ka thma namar ka jingshah ktah jur ki paidbah nongshong shnong ka Palestine kiba don hapoh Gaza Strip.
La ong ba ki don 8 ngut ki nong US kiba la shah rahbor bad kiba la pyllait noh da ka kynhun lehnoh Hamas ha ka taiew ba la lah bad kumta la ngeit ba ki bahaiing- hasem jong kitei ki 8 ngut ki nong America ba kin leit poi sha ka White House ban ïadon bynta ha katei ka jingiakynduh jongki bad u President jong ka ri.
Kumba la tip bad ïohsngew, ki lehnoh Hamas ki la rahbor kumba 240 ngut ki briew na Israel ha ka por ba ka Hamas ka la leit ban hiar thma ia ka Israel ha ka 7 tarik jong u Risaw ba la leit bad kumba 1,200 tam ruh ki la khlad ha Israel ha katei ka por ka jingleit hiar thma jong ka Hamas.
Kumjuh ruh la ong ba ha ka jingsangeh thma ba 7 sngi jong ka Israel ha kane ka taiew ba la lah, ki lehnoh Hamas ki la ioh ban pyllait noh ia 100 ngut kiba ka la rahbor naduh ba sdang jong ka thma, kynthup ia kitei ki 4 ngut ki nong America.
Katba kiba sah pat ki dang don ha ka kti ki lehnoh Hamas hi namar ka jingpynkut noh jong ka Israel ia katei ka jing iamynjur ban sangeh thma.
Haba iadei bad kane, ka Israel ruh ka la ther bom naphang sha kylleng ki bynta jong ka Gaza ha kaba ki don palat 18,000 ngut ki briew kiba la khlad bad duh noh ia ka jingim ha katei ka jingleit hiar thma bad jingpynhiar kput jong ka Israel ia ki lehnoh Hamas hapoh Gaza.
Ka North Eastern Indira Gandhi Regional Institute of Health & Medical Sciences (NEIGRIHMS) ha ka Sngi Palei ka la ïoh ban plie paidbah noh ïa ka Catheterization Laboratory ne ka jingbuh ïa ki tiar thymmai, ka ban lah sumar pat ïa kiba pang klongsnam.
Ïa kane ka Catheterization Laboratory la plie da u Director ka NEIGRIHMS u Prof.(Dr.) Nalin Mehta lyngba ka jingkyrshan da ka tnat ka koit ka khiah ka Sorkar Pdeng.
Ha kane ka sngi la don lang u Prof Animesh Mishra, HoD Cardiology, u Prof Manish Kapoor bad Dr Amit Malviya lem bad ki para nongtrei jong katei ka jaka sumar.
Ka Cathlab Laboratory ka ai ka jingmyntoi ban leh 3D Electrophysiological Mapping na ka bynta ban lap bniah halor ka jinglong jingman u klongsnam ha shuwa ban ai jingsumar.
Ka tnat Cardiology lyngba ka jingkyrshan u Director NEIGRIHMS ka la ïaleh katba lah ban wanrah ki lad jingsuk ïa ki nongpang ban ïoh ki lad jingsumar ha ka dor kaba biang.
Ha ka Catheterization Laboratory don ka Optical Coherence Tomography, IVUS, FFR, Rotablation na ka bynta ban eksamin bha ïa u klongsnam khnang ba ki doktor kin tip bniah kumno ban sdang ïa ki jingsumar.
Ha ka sngi ba ka Ri India ka la kynmaw ïa ka jingdap 22 snem ka jingshah thombor ka Parliament, ka Dorbar Lok Sabha ha ka Sngi Balang ka la lynguh da ka tdem hadien ba arngut na ki ‘riew paidbah kiba la wan shong ban peitkai ïa ka dorbar ki la kynthih na jaka shong sha ka lympung dorbar katba ki MP ki dang ïatai bad ki la kawang ruh da ki tyndong lyer ba mih da ka rong stem.
Kane ka jingjia ka la pynkyndit ïa ka Ri baroh kawei khamtam ba ka la leit jia ha ka sngi ba la kynmaw ïa ka jingdap 22 snem ka jingshah thombor ka Parliament ha ki ‘riew kieng atiar ha ka 13 tarik Nohprah, 2001.
Kitei arngut kiba la kynthih na jaka shong ban leit sha ka jaka ba don ki MP ki dei kiba tip kyrteng kum u Sagar Sharman bad u Manoranjan.
Ka jingkynthih jong ki ka la long hadien ka por 1 baje noh sngi katba ki MP ki dang ïatai ha ka kynta jong ka ‘Zero Hour’.
Dei u Sagar uba la kynthih nyngkong eh na ka jaka ba u la shong kaba don halor jong ka jaka shong ki MP.Hadien ba u la kynthih shapoh, u la ryngkoh na kawei ka ben sha kawei pat.
Hynrei ma u bad u Manoranjan ki la shah bat ha ki MP kiba la shoh la dat ïa ki hashwa ba ki pulit ka Delhi kin wan ban shimti bad kem ïa ki.
Sa arngut kiwei pat, ka Neelam, 42 snem ka rta, bad Amol, 25 snem ka rta, ki la shah kem halor ka jingkynnoh ba ki la bret da ki tyndong lyer hakhmat ka Transport Bhavan.
Ka Neelam ka dei na Hisar, Haryana katba u Amol u dei na Latur, Maharashtra.
Nalorkata, ka khubor ka ïathuh ba u Sagar u dei uba sah ha Ramnagar, Lucknow ha ka jylla Uttar Pradesh, bad u dei tang u nongñiah ‘rickshaw’.
La ong ruh ba u Sagar u la ïoh ïa ka kot ban rung sha Parliament ba la ai da u MP ka Lok Sabha ka seng BJP na Mysuru, u Pratap Simha.
Ha kaba ïadei bad katei ka jingjia, ka tnat Korbar Ri ka la thaw da ka kynhun tohkit.
Kane ka tnat ka la pyntip ba ïa ka kynhun tohkit yn khlieh da u Director-General ka tnat CRPF, u Anish Dayal Singh bad kin don ruh sa kiwei pat ki dkhot na ki tnat pahara bapher-bapher bad ki ‘riew shemphang.
Ka tnat ka la ong ba la thaw ïa ka kynhun tohkit hadien ba la ïoh pdiang ïa ka jingkyrpad na ka Lok Sabha Secretariat.
“Ka kynhun tohkit kan peit halor ki daw ba la mih ka jingsynjor ha ka rukom pahara ha Parliament, ban ithuh ïa ki jingduna/jingbakla bad ban ai jingmut kumno ban leh.
Kane ka kynhun kan sa aiti ïa ka kaiphod kham kloi katba lah ha ryngkat ki jingai jingmut kumno ban pynkhlaiñ ïa ka rukom pahara ha Parliament," la ong u nongaiktien ka tnat Korbar Ri.
Na ka liang u Lamphang ka Lok Sabha, u Om Bira, u la ai hukum ban tohkit halor katei ka jingjia.
U la ai jingïaroh ruh ïa ki bor pahara bad ki MP kiba la bat ïa kitei ki arngut hadien ba ki la kynthih na ki jaka shong.
U Birla u la khot da ka jingïalang jong baroh ki seng saiñpyrthei ban ïakren halor katei ka jingjia bad u la ïathuh ba la aiti sha ka tnat pulit ka Delhi ban tohkit.
U la ong ba katkum ka jingtohkit ba malu ma?a, ka lyer ba la mih na ki tyndong ba la rah da kitei ki arngut ka long ka bym don jingma eiei ïa ka jingim briew.
Na ka liang ki pulit ka Delhi ki la tohkit ïa kitei ki saw ngut kiba la shah kem na shapoh bad shabar ka Parliament, bad ha kajuh ka por ki dang thwet sa ïa kiwei pat kiba lah ban donkti lang bad ki ban leh ïa katei ka kam be-aiñ.
Katkum ki khubor la ong ba uwei u khynnah-samla 20 snem na Punjab Province jong ka Pakistan, u la mynsaw hadien ka jingshah dait sing katba u dang pyrshang ban shon dur ‘Selfie’ ialade bad utei u sing hapoh ka jaka ri mrad kaba don ha katei ka ri.
Kane ka jingjia ka long tang hadien shi taiew ba 4 tylli ki sing ki la thombor bad pyn mynsaw ia uwei u briew hapoh ka Zoo kaba don ha katei hi ka thaiñ.
Katei ka jingjia ha kane ka por, ka la jia ha ka Sngi Ba-ar ha ka Lok Mela (Fair) ba la pynlong da katei ka Park and Horticulture Authority (PHA) hapoh ka nongbah Sargodha, kumba 200 Kilometre ka jing jngai na Lahore.
Ia utei u samla la ithuh kyrteng kum u Muhammad Amin bad u la shah tan bad shah troh ha utei u sing katba u dang leit tur shajan ka ruh ba la set ia u ha katei ka por ba u mut ban leit shon dur.
La ong ba u Amin u la mynsaw jur bha ha katei ka jingjia bad ki bor pyniaid katei ka jaka ki la ioh ban pynkit bad phah sumar noh ia u sha ka hospital kaba do ha katei hi ka nongbah, ha kaba ki doktor bad ki nongsumar na katei ka hospital ki la iathuh ba ka jingim jong utei u samla ka dang don hapdeng ki jingma namar ka jingmynsaw ka la jur.
Kumba la dep pynkynmaw, la ong ba kane ka jingjia ka long tang hadien 1 tarik ba 4 tylli ki sing ha ka Safari Zoo kaba don hapoh ka nongbah Bahawalpur, kumba 400 Kilometre na Lahore, kiba la dait bad pyniap ia uwei u briew ha katei ka jaka.
Ki nongpeit jong katei ka Zoo ki la shem pat ia ka met jong utei u briew haduh ka por ba ki leit ban ai bam ia kitei ki mrad.
Hadien kata, ki pulit ki la pyntip ba utei u briew uba shah dait sing u dei uba la kyrni ha ki jingdih droks bad u la leit ruh shapoh ka ruh jong kitei ki sing khlem ka jingtip jong ki nongpeit jong katei ka jaka.
Ka India ha ka Sngi Ba-ar ka la ai jingkyrshan ia ka jingkhot jong ka United Nations General Assembly halor ka thma hapdeng ka Israel bad ka Gaza ba dei ban pynkut noh ia kane ka thma khnang ban ioh pynpoi ia ki lad jingiarap bad ki jingdonkam sha ki paid nongshong shnong ka Palestine hapoh Gaza.
Ha kajuh ka por ruh ka Israel ka la  kyntu ia ka Hamas ba ka dei ban pyllait noh shi syndon ia baroh kito kiba ka la rahbor naduh ba sdang jong ka thma ha u Risaw jong une u snem 2023.
Katei ka jingkhot jong ka UN ka long ban phah sangeh mardor ia ka jingleit hiar thma jong ka Israel pyrshah ia ka Gaza namar ka jingeh kaba la ktah jur ia ki paidbah nongshong shnong ka Gaza bad khnang ban ioh ban pynpoi ia ki mar bam bad ki jingdonkam baroh ba ki riew paidbah ki donkam.
Kumta la ong ba ka UN ka la kyntu ia baroh ki ri ba kin ïeng tylli lang naka bynta ban ai jingkyrshan halor ka jingdawa ba dei ban sangeh noh ia ka katei ka thma, ha kaba yn ioh pat ban pynpoi ia ki lad jingiarap ba la ioh lum na ki ri bapher kum ka Algeria, Bahrain, Iraq, Kuwait, Oman, Qatar, Saudi Arabia, United Arab Emirates, ka Palestine bad kiwei kiwei de.
Hynrei la ong ba ha katei ka jingia ai jingkyrshan, ka United States bad ka Israel ki la pyrshah ia katei ka jingkhot jong ka UN ban pynsangeh noh ia katei ka thma jong ka Israel.
Kumta la ong ba ha katei ka jingia ai jingkyrshan kumba la khot da ka United Nations,  ka India ruh ka la long kawei na ki ri kaba la ai jingkyrshan ia katei ka jingdawa ba dei ban pynsangeh noh ia ka thma Israel hapoh Gaza naka bynta ka jingdonkam jong ki paidbah nongshong shnong ka Palestine kiba don hapoh Gaza.
Nalor katei ka jingai jingkyrshan ban phah sangeh noh ia ka thma, ka India ka la kyntu ruh ba ka Israel bad ka Hamas ki dei ban ailad ban pynpoi ia ki lad jingiarap ba la noh synñiang da ki ri bapher sha ki paidbah nongshong shnong ka Gaza.
La ong ba ki don palat 1,200 ngut ki nong Israel, kham bun dei ki riew paidbah, kiba la duh ei noh ia ka jingim ha ka jingleit thombor ba kyndit jong ki lehnoh Hamas ha ka 7 tarik u Risaw.
Kumjuh ruh ka Israel ka la pynphai kylliang bad pynhiar kput ia katei ka kynhun lehnoh kaba don hapoh ka nongbah Gaza jong ka Palestine, da kaba phah leit hiar thma ia ki shipai Israel naduh suiñ haduh ryngkew bad kaba la wanrah pat ia ka jingïap jong palat 18,000 ngut ki briew ha Gaza, 70% napdeng kitei kiba khlad ha kane ka jingleit hiar thma jong ka Israel ki dei ki kynthei, longkmie bad ki khyllung- khynnah.
Ka Israel ha kane ka kynti ka la kren da kaba shai halor ka jingbym salia jongka ban iaid shakhmat haba iadei bad ka thma ha Gaza wat hapdeng ka jingdawa bad jingkyntu jong kiba bun ki ri bad ki tnat bapher jong ka pyrthei ia ka Israel ba ka dei ban sangeh noh ia ka thma ha Gaza khnang ban ioh pynpoi ia ki lad jingiarap sha ki paid nongshong shnong ka Gaza.
Namar la ong ba ka Israel ka la ther bom naphang khlem jingmap ne pyrkhat shuh wat ia ki paidbah kiba shong ba sah ha katei ka nongbah Gaza jong ka Palestine, kaba la shah synshar ha ki lehnoh Hamas bad kaba la hap ruh hapoh ka kti jong ki lehnoh Hamas la bun snem.
Ka Iingbishar ba hakhlieh duh jong ka United States (Supreme Court) ha ka Sngi Balang ka la mynjur ban pynsngap halor ka jing pyrkhing bad ka jingiakhmih bniah janai halor ka jing pyndonkam ia u dawai pynhap khun.
Namar la ong ba ki ïingbishar kiba kham rit hapoh kane ka ri, ki la shu iai ap bad khmih lynti ia ka jingpynsngap haba iadei bad katei ka mat da ka ïingbishar ba hakhlieh duh ‘Supreme Court’.
Kumta, la ong ruh ba ka Supreme Court jong ka US ka lah ban pynsngap noh ia katei ka mat ha une u snem u ban wan bad la khmih lynti ruh ban ioh noh ia ka jingbishar lane ka rai jong kane ka mat da kumno- kumno ha u jylliew jong u snem 2024 u ban wan.
U Lieutenant Governor jong ka Delhi u V.K Saxena bad u Myntri Rangbah u Arvind Kejriwal ki la pyllait paidbah ïa 500 tylli ki bos ilektrik ha Delhi ha ka Sngi Palei.
Kum kine baroh jait bos ha ka nongbah ki la don 1,300 tylli.
“Ka Delhi mynta ka la don kumba 1300 tylli ki bos ilektrik, ha kaba ka la don bun bha kum kine ki bos haba ïanujor bad kiwei pat ki nongbah hapoh ka ri.
Ngi la hap ban kyntiew bha ha kaba ïadei bad ka leit ka wan," la ong u Kejriwal ha ka jingïakren bad ki nongthoh khubor.
Hashwa ban pyllait paidbah ïa kine ki bos, ki la don lypa kumba 800 tylli ki bos ilektrik kiba la treikam ha ki surok ha Delhi naduh u Kyllalyngkot jong u snem 2022.
Ki nongleit jingleit kiba kynthup ïa ki riewtymmen, ki longkmie bad ki khynnah, kiba la sahkut lynti ha kiba bun ki thaiñ jong ka bynta ba shaphang Mihngi jong ka Sikkim namar ka jingjur jong ka jinghap ka ïor bad ka jingthut ka suiñ bneng, ki la shah pyllait im ha ka kynhun jong ki shipai.
Ki shipai jong ka tnat Indian Army ki la ïoh ban pyllait ïa 1217 ngut ki nong-leit jingleit kiba la sahkut lynti ha ki thaiñ kiba shalor lum kiba don ha kane ka bynta ba shaphang Mihngi jong ka Sikkim, la ïathuh ki heh shipai hynnin ka sngi.
Ka jingpyllait im ïa kine ki nongleit jingleit ka la long da ka jingïarap jong ki shipai ka kynhun Trishakti Corps jong ka tnat Indian Army ha kaba ka la ïai bteng haduh ka janmiet jong ka sngi Balang bad baroh ki nongleit jingleit ki la shah pynkynriah sha ki jaka ba don jingshngaiñ bad kine ki la ïoh ki jaka sah, ki jaiñ syaid, ki jingsumar bad ki jingbam kiba khluit, la ïathuh shuh shuh ki shipai.
Ka sorkar Tamil Nadu kan sa pynbiang ïa ka jingïarap pisa kaba T.6,000 kumba la pynbna shi bynta ban lah pynbiang ïa ki jingdonkam sha kito kiba don ïa ki Card Ration ha ki saw tylli ki distrik kiba la shah ktah jur na ka jingkhie jong ka ‘erïong Michaung, kiba kynthup ïa ka Chennai, la ong u Myntri ka pla tyngka u Thangam Thennarasu.
Ki slip na ka bynta ban ïoh ban pdiang ïa kine ki jingïarap yn sa sam ha ka 16 tarik, Nohprah sha baroh kito kiba don ïa ki Ration card ha Chennai bad ka jingpyntreikam na ka bynta ban sam ïa ka pisa yn sa pyndep ha ki shiphew sngi, la ïathuh u heh pulit.
Ha ka 9 tarik, Nohprah, u Myntri Rangbah jong ka jylla u M K Stalin u la pynbna ka jingïarap pisa kaba mar T.6,000 sha man kawei pa kawei ka longïing kaba la shah ktah jur na ka jingshlei um bad ong ba ïa ka pisa yn sa ai ha kti.
Ka Chennai, Chengalpattu, Kancheepuram, bad ka Tiruvallur ki la ngat ha ka jingshlei um namar ka jingkhie jong ka ‘erïong Michaung ha ka 3 tarik, Nohprah bad ka 4 tarik, Nohprah.
Ha ka jingïakren bad ki nongthoh khubor ha Chennai, u Thennarasu u la ong ba ka sorkar jylla ka la phai khmat ban pynbiang ïa ki jingdonkam ha kaba ïadei bad kane ka jinglong jingman.
Ha kaba ïadei bad kane, la ong ba la dep ban pyllait da kumba T.17.80 klur ka pisa jingïarap sha ki lanot shlei um.
Kane ka kynthup ïa ka jingnohsynñiang da 10,77,000 tylli ki bitor um, 3,02,165 song ki ruti, 13,08,847 song ki biskit, 73.4 tonne ka dud powder, 4,35,000 kilo u khaw, 23,220 kilo ki shana bad kiwei pat ki jingber ha kaba ïadei bad ka kam shet.
Kumjuh ruh la ïathuh ba la pynbiang da kumba 82,400 tylli ki jaiñ siang thiah, ki sopti phong bad kiwei kiwei pat ki jingdonkam kiba man ka sngi ïa kiba la dep ban pynbiang sha ki.
Ki nongïalam jong ka North East Petroleum Mazdoor Union (NEPMU) ha ka Sngi Palei ki la rai ban pynkut noh ïa ka jingsangeh kit umphniang bad ban bteng biang ïa ka jingpynpoi umphniang sha ka jylla Meghalaya.
Kane ka rai jong ka Union ka la wan hadien ka jingïalang kaba la pynlong ha kane ka sngi ha Circuit House Nongpoh bad ka Sorkar Jylla kaba la lamkhmat da u Additional Deputy Commissioner ka East Khasi Hills District, u Bah Peter Passah, u Additional Deputy Commissioner ka Ri Bhoi District, u Bah MB Tongper, ki nongïalam ka Petroleum Dealers Association of Meghalaya, ki nongmihkhmat na ka IOCL bad kiwei kiwei kiba ïa don bynta ha kane ka kam.
Haba kren sha ki lad pathai khubor hadien ka jingïalang, u Bah Peter Passah, u la pyntip ba ka jingïakren bad ki nongïalam ka NEPMU ka long kaba sngewtynnad bad hadien ba la ïoh ban ïatai halor ka jingeh jong ki paidbah bad ruh jong ki dkhot ka NEPMU, la ïoh ïa ka jingmih kaba sngewtynnad bad kata ka long ba na ka liang ka NEPMU ka la rai ban pyllait noh ïa ka umphniang hadien ar kynta bakut ka jingïalang.
U Bah Passah u la ïathuh ruh ba na ka liang ka jong ki kum ki bor pynïaid district ki kyrmen skhem ba ha ka janmiet jong ka Sngi Palei, ki trok kiba kit umphniang kin sdang ban thep umphniang ban pynpoi pat sha kylleng ki bynta jong ka jylla.
Ha kaba ïadei bad ka jingdawa jong ka NEPMU ban pyllait ïa ki katto-katne ngut ki nongñiah kali kit umphniang kiba la shah kem noh ha ki pulit ka jylla halor ka jingdonkti ban tuh umphniang, u Bah Peter Passah u la pynshai sha ki nongïalam ka NEPMU ba kane ka kam, kam dei satia hapoh ka jingkhmih jong ka sorkar, hynrei ka dei ka kamram jong ka ïingbishar ban leh ïa kaba donkam khnang ban lap ïa ki jingshisha ïa kiba donkti bad ruh ban rat dyngkhong ïa kum kine ki jait kam.
U Myntri Rangbahduh ka Ri u Narendra Modi u la kular ban ai ka jingkyrshan ïa ka Sorkar Meghalaya ba kan lah ban kynjoh sha ka thong kaba ka la angnud bad kumjuh ha ka jingpynkynriah ïa ki shlem treikam bad ka Secretariat sha ka New Shillong Township ha kine ki san snem ban wan.
Ïa kane la pyntip da u Myntri Rangbah ka jylla u Conrad K Sangma ha ka Sngi Palei hadien ba u la dep ban ïakynduh ïa u Modi ha New Delhi.
Nalor nangta u la ïathuh ruh ba ha kane ka jingïalang u la ïoh ban pynsngew halor ki kam pynroi kaba bniah bha bad ka jingïaid jong ki prokram bapher bapher ka Sorkar ha Jylla.
“Ha kane ka jingïakynduh ïa u Modi, nga la aiti ïa ka kaiphod kaba bniah bad nga la ai ka jingbatai ha u bad u la kmen shi kat dei ban ïohi ïa ki kam bapher bapher kiba la mih hapoh ka Jylla bad u la kmen ruh ban ïohi ba ka mang tyngka sha ka roi ka par jong ka Jylla ha kine ki san snem ka la kiew da palat arshah, kaba la jan kynjoh ïa ka lai shah na kaba ju long ha ki 5-6 snem mynshuwa," la ong u Conrad.
Shuh shuh u Conrad u la pyntip ba ha kane ka jingïakynduh ïa u Modi, u la kyntu ba un tuklar bad kyrshan ïa ka Meghalaya ban pyni lynti lem bad ai jingkyrshan ban lah kynjoh sha ki thong kiba la buh na ka bynta ki san snem ban wan.
“Nga la ïathuh ruh ha u, ïa ka jingthmu ban don ïa ka New Shillong Township, ha kaba ngi la plan ban buh buh noh ïa ka Administrative City bathymmai bad ka Secretariat bathymmai bad ha kaba nga la ïoh ban wanrah hakhmat jong u ruh ïa ki plan bad ki jingpynwan dur haba pan ïa ka jingkyrshan jong u ban pynthikna ba ka projek kan ïaid shakhmat.
U la kmen bha ban ïohi ïa kine ki kam pynroi bad u la kular ban ai ka jingkyrshan kat kaba lah na ka liang jong u," u la bynrap.
U Conrad u la pyntip ruh ba ha kane ka sngi, u la ïoh ruh ban ïakynduh ïa ka Myntri ka tnat Pla Tyngka ka Sorkar Kmie ka Nirmala Sitharaman, ha kaba la kyrpad ïa ka ban pynkiew noh ïa ka bhah bad nang ai shuh shuh ïa ki Externally Aided Project (EAP) sha ka Meghalaya da kaba peit halor ka jinglah ka jong ka.
“Nga la ïoh biang ban batai ïa ka halor ki projek bapher bapher kiba la ïaid mynta lyngba ka Capital Investment Fund (CIF) ba ka Sorkar India ka la ai sha ki Jylla bad lyngba ki EAP ba ngi pyntrei bad ruh ki kam pynroi bapher bapher kiba ïaid ha Jylla," la ong u Myntri Rangbah ka jylla.
U la pyntip ba ka Myntri ka la ai ka jubab kaba sngewtynnad bad ka la kular ba kan ïarap bad kyrshan nalor ban ai ka jingmynjur ban pynkiew ïa ka bhah jong ka EAP.U Myntri ka koit ka khiah ka Sorkar Pdeng, u Dr.Mansukh Mandaviya u la pyntip ba ka don ka lad ban pynkiew ïa ka North Eastern Indira Gandhi Regional Institute of Health and Medical Sciences (NEIGRIHMS) sha kyrdan ‘Institute of National Importance’.
Une u Myntri ka Sorkar Pdeng u la pyntip ïa kane ha ka jubab kaba dang shen kaba u la phah sha u Myntri ka Sorkar Jylla, u Bah A L Hek hadien ba u Bah Hek u la phah jingthoh sha u Dr Mansukh Mandaviya ban kyrpad ïa ka Sorkar Pdeng ban kyntiew ïa ka NEIGRIHMS, Shillong sha ka kyrdan kum ka AIIMS na ka bynta ka jingmyntoi ki paidbah ka Jylla Meghalaya.
U Dr Mansukh u la ong ba kumba ka long mynta, ym pat don kano-kano ka jingtyrwa ka ban sa pdiang na ka bynta ban kyntiew ïa ka NEIGRIHMS, Shillong sha ka kyrdan kum ka AIIMS, hynrei ka don ka jingtyrwa na ka bynta ban pynbna ïa ka NEIGRIHMS kum ka INI (Institute of National Importance) bad ïa kane yn sa pdiang da ka tnat ka koit ka khiah ka Sorkar Pdeng.
Ka NEIGRIHMS Shillong ka dei ka jaka sumar kaba la bei tyngka da ka Sorkar Pdeng bad ka dei ruh ka jaka pule haba ïadei bad ki lad jingsumar khamtam eh ban pynmih ïa ki doktor ki ban ai jingshakri ha ki jaka sumar.
Ka Institute of National Importance (INI) ka dei ka kyrdan kaba pynkup ha kano-kano ka jaka pule bad kaba don ruh ka bynta kaba khraw ban pynmih ïa ki briew kiba tbit ha ki bynta bapher bapher ha kano-kano ka thaiñ ne ka ri.
Kano-kano ka jaka pule kaba ïoh ïa ka kyrdan  ‘Institute of National Importance’ ka ju ïoh jingithuh kaba kyrpang bad don ruh ka bor kaba kham heh bad laitluid nalor ka jingïoh ïa ka jingbei pisa na ka Sorkar Pdeng.
Kum ban pynkynmaw, u Bah Hek uba dei u Myntri Sorkar uba peit ïa ka tnat ri jingri ha Jylla, u la thoh shithi ha ka 18 tarik Risaw, 2023 bad phah sha u Dr Mansukh Mandaviya haba ïadei bad ka jingdonkam ban kyntiew ïa ka NEIGRIHMS sha ka kyrdan kum ka AIIMS khamtam namarba ka Sorkar Pdeng ka don jingthmu ban tei ïa ki jaka sumar kum ka AIIMS ha man la ki Jylla hapoh ka skhim Pradhan Mantri Swasthya Suraksha Yojana (PMSSY).
U la ong ba u Myntri Rangbahduh u Narendra Modi ruh u ju don ka jingphai khmat sha kane ka thaiñ Shatei Lam Mihngi bad don jingangnud ban biang ki lad jingsumar kiba ai jingmyntoi shisha ïa ki paidbah ka thaiñ Shatei Lam Mihngi bad Jylla Meghalaya.
Kumta u la ong ba ban pynurlong ïa ka jingïohi bad jingangnud u Modi, ka Sorkar Pdeng ruh ka la phaikhmat sha man la ki Jylla ban don ki jaka sumar kum ka AIIMS bad sngewdei ban shim ïa ka NEIGRIHMS Shillong kum kawei na ki jaka sumar ban kyntiew sha ka kyrdan kum ka AIIMS na ka bynta ka jingmyntoi ki paidbah.
Ka jingmaramot ïa ka bynta ba don ka jing-kieng bad ka jaka ba den ïa ka pung Umïam ka la ïaid shakhmat lyngba ka ka Dam Rehabilitation and Improvement Project (DRIP) bad ïa kane la leh da ka Meghalaya Power Generation Company Ltd (MePGCL) khnang ban leh ïa kaei kaei kaba pyntikna ïa ka jingshngaiñ jong kane ka jingtei kaba kongsan bha ban ïaid ki kali.
Hynrei kane ka jingpynbna ka long kaba shu wan kynsan ban khang ïa ka surok kaba ïaid na pung Umïam ha kaba ki kalai kiba wan na Guwahati bad Ri-Bhoi District ki hap ban ïaid na ka surok na Umroi Airport kaba mih sha Umrynjah bad poi sha Mawlai lane ka VIP Road.
Ki kali kiba ym pat ju ïaid na kane ka surok ki dang artatien namar kim ithuh ïa ka surok kaba dei ban poi sha Mawlai bad sha thaiñ Polo.
Haba ïakren bad u CMD ka MeECL u Sanjay Goyal u la ong ba kane ka jingmaramot ka dei kaba la leh lyngba ka skhim DRIP na ka bynta ka jingshngaiñ jong kane ka jaka den ïa ka Pung Umïam bad kane kan long ka jingshngaiñ kaba kham neh slem haba ïadei bad kane ka jingtei kaba la don lypa.
La ong ba ka DRIP ka dei ka jingtrei ban pynbha pat ïa ka dam bad ka tynrai ba la tei naduh basdang khamtam namar ka jingïaid ki kali kiba kit ïa ki mar kiba khia bha.
La ïathuh ba ka ka MePGCL ka la sngewthuh ïa ka jingeh kaba mad namar ka jingpynkylla ïa ka rukom ïaid ki kali ha kum kane ka por ba donkam tam ban pyntrei ïa ka projek kaba donkam tam.
La ong ba ki bor district ki la khmih ban pynïaid beit ïa ki kali katkum ka jingbynbeit jong ki namar ki kali kiba wan na Guwahati ki lah ban leit na ka surokbah bad shim ïa ka lynti na Umroi Byepass.
Na ka liang ki bor district ruh ki la pyntreikam ïa ka jingpynjari ban pynphai ïa ka kulai sawarThe District Authorities have implemented traffic diversions to facilitate the rehabilitation work.
Commuters traveling from Shillong to Guwahati and vice versa are advised to take the Umroi Bypass and follow the Umroi Airport-Umrynjah-VIP Road.
Ka MePGCL ka phah ka jingkyrpad sha baroh ki paidbah bad ban shimkhia ia kane ka matShuh shuh la kyrpad ïa ki paidbah ban nym tur than shajan bad ïatreilang bad ki bor napdeng.
Kumta ka tnat bording ka Jylla ka kyrpad ïa ki paidbah bad ki paidbah ki la don lypa ka jingpynsngew na ka bynta ka jingïatreilang ban pynïaid ïa ki kali bad  bud ryntih ïa ka jingbthahKa jingsngewthuh ïa kane ka kam ka dei ban ïaid shakhmat lyngba ka DRIP-II ha ryngkat ka jingkhmih ryntih ym ban pyn khuslai khang ban ïoh ka ,ingkhlaiñ na ki ahieh.
La ong ba la dep mang T.16.94 klur tang na ka bynta ka Umiam Stage Hydroelectric Power (HEP).
Ka seng BJP ha Meghalaya ha ka Sngi Palei ka la kynthoh ba naduh ki nongïaidkai step haduh ki khynnah skul bad kiba la leit trei leit ktah bad leit ïew leit hat, bad mano-mano kiba ïaid ha ki surok ha sor Shillong, ki mad beit ïa ka jingeh namar ka jingsniew palat ki surok.
Ha u kyrwoh khubor, u Vice President ka BJP Meghalaya, u Bah Wankitbok Pohshna, u la ong ba kum ban shu kdew, jan baroh ki surok ka sor Shillong bad khamtam eh ki surok ha ka thaiñ Nongthymmai, Garikhana, Demseiñïong ki la nang sniew na ka jingtih ka bym i kut shuh kaba la pynthut ïa ka leit ka wan jong ki paidbah haduh ba ka la pynlong ïa ka tnad pynïaid kali ban pyndap hi dalade ïa ki thliew kumba la paw ha ki lad pathai khubor khamtam kum ha kane ka por Khristmas kaba dei kawei na ki aïom bakhraw na ka bynta ki khun Khristan ha kylleng ka pyrthei bad kumjuh ha kane ka jylla.
Da kaba shimkhia ïa kane, u Bah Wankitbok u la kyrpad ïa ka sorkar jylla ba ka dei ban shimkhia mardor ban pyllait ïa ki paidbah na ki jingeh namar ka jingsniew palat ki surok ha ki shnong ki thaw khnang ba ka jinglehkmen Khristmas kan long kaba shongkun ym tang ban shu ïa khuslai na ka jingbymbiang ki surok.
“Ngi sngewthuh ba kam long kaba suk ban khanglad ïa ka jingsniew ki surok ki lynti syngkien namar ka jylla Meghalaya ka ïoh ïa u slap ba bun tam ha ka shisnem.
Hynrei lada mon hi ka sorkar ka lah ban shimkhia ban saiñdur janai ïa ka rukom shna surok bad ha kano ka rukom yn lah ban lait na ka jingjot khari-khari," u la ong.
U Bah Wankitbok u la ong ba BJP ka sngewdei ba ka sorkar jylla ka hap pynbiang noh da ka kynja song pisa ba la mang lypa ban pynlut mar-mar ban maramot ïa ki surok man ka por haba don ka jingjulor la ka dei kaba rit ne kaba heh.
Ka long kaba sngewlyngngoh haduh katta-katta ba kat haduh mynta khamtam hadien ka jingdon jong ki kor ki bor ba thymmai, ka tnad ba dei peit ïa ki surok kam pat don ïa ka rukom treikam kaba janai ban khmih bniah ïa kum kine ki jingjia khamtam ban lait na ka jingjlan ban ïoh jingmynjur na ka sorkar ban maramot ïa ki jingjulor kiba rit, namar lada shu ieh ïa ki jingjot jingpei barit, ka lam pynban sha jinglut bun shah lada leh bym suitniew naduh ba sdang, la ong u Bah Wankitbok.
“Kum kawei na ka seng kaba long dkhot ha ka sorkar MDA, ka BJP Meghalaya ka long barabor kaba kloi ban ïatreilang bad baroh ki seng kiba sngewïahap jingmut khnang ba ka jylla kan nang kiew nang bha ha baroh ki liang.
Namar tang da ka jingïatreilang, ngin sa lah ban pyntikna ba kin nym don shuh ki thliew ha ki surok nangne shakhmat bad ka leit ka wan ki paidbah kan aram khamtam lei kum ha kane ka por aïom Khristmas," la bynrap u Vice-President ka seng.
U nongaibuit jong u Myntri Rangbah ka jylla u Bah Hamlet Dohling u la kular ban ïakren ïa u Conrad K Sangma uba dei u Myntri Rangbah ka jylla ba un mang pisa kyrpang haba don ba pynlong ïa ki prokram ban kyntiew ïa ka sap jong ki hep barit bad samla.
Ïa kine ki kyntien u la pynpaw haba u ai jingkren kum u kongsan ha phainal Ri Bhoi Super Star kaba la long mynta ka sngi ha Umsning kaba la pynïaid da ka LS Syiemlieh Production ha ka jingïatreilang bad ka NPYF Meghalaya Unit.
Ha kane ka sngi la ïadonlang u Bah Kitborlang Nongrem u President ka NPYF kum u symbud kongsan, ki MDC kiba kynthup ïa ka Kong Macdalyn Mawlong, Bah Victor Ranee, Bah Bajop Pyngrope bad u MLA barim ka Umsning Bah Jason Sawkmie.
Ki nongïashimbynta kiba poi phainal kiba dei tang na ka thaiñ Ri Bhoi ki long haduh 20 ngut.
Haba ai jingkren ha kane ka jingïalang u Bah Hamlet Dohling u la ong ba ka NPP kan kyrshan beit ïa ki samla kiba donsap ban pynlong ïa ki prokram ban tei ïa ka imlang ka sahlang hynrei kan nym ïatreilang lada don ki samla kiba pynsniewdur ïa ka imlang ka sahlang.
Nalor nangta u la ong ba kane ka rynsan ïakob ka dei ka lad ban plie ïa ki samla kiba nang ban shad bad rwai.
U President ka Petroleum Dealers Association of Meghalaya (PDAM) u Bah Kennedy Khyriem u la kynthoh jur ïa kito ki briew kiba donkti ban tuh umphniang ha shilynter ka surok bah National Highway 6 naduh Jorabat ter ter da kaba ong ba kine briew ki ñiah ïa ki kali ba remdor, ki bam ha ki hotel kiba rem da ka umsyep bad ka hok jong kiwei.
Ïa kane u Bah Kennedy Khyriem u la kren hadien ka jingïalang kaba la khot pynlong da ka sorkar jylla lem bad ki nongïalam ka North East Petroleum Mazdoor Union (NEPMU) kaba la pynlong ha ka Sngi Palei ha Circuit House Nongpoh.
U Bah Kennedy u la pyntip ruh ba ka jingïaid jong ki kali kit umphniang lyngba ka surok bah National Highway 6 kam duna ïa ka 400 tylli ha ka shi sngi, kata kynthup ïa kiba wan pynpoi umphniang ha ka jylla Meghalaya, kiba leit sha Silchar, Badarpur, Hailakandi, Karimganj, Tripura, Mizoram bad ruh sha Manipur lada ka surok nangtei kam lait, ki hap ban ïaid lyngba ka jylla Meghalaya.
Haba pynshai halor ka jingduhnong katei ka kam tuh umphniang, u Bah Kennedy u la ïathuh ba lada na kitei 400 tylli ki trok kit umphniang, shu shim noh kiba tuh ki don kumba 300 tylli, bad ka jingtuh umphniang ka long haduh kumba 60 litar haduh 200 litar na kawei ka trok.
Lada kheiñ duna eh ïa ka jingshah tuh umphniang, kata 100 litar na kawei ka trok ruh, kan long kumba 10 hajar litar shisngi bad lada kheiñ tang 300 sngi na ka 365 sngi ha ka shisnem ruh, ka jingduhnong jong ki trai petrol pump kan nym duna ïa ka T.27 klur ha ka shisnem, kata lada kheiñ kyllum ïa ka dor jong ka Petrol bad Diesel ha ka dor T.90 shi litar (Petrol T.98/- shi litar bad Diesel T.87/- shi litar), ïa kaba u la ong ruh kum kata ka ‘Multi Crore Racket’ ha ka ktien phareng.
Halor kane ka bynta, na ka liang u Bah Kennedy u la ïathuh ba kane ka kam tuh kam thiem ka dei kaba la ïaid mynta la bun bun snem bad kum ki trai petrol pump kim lah shuh ban shu peit sah bad mynta ka kynti ki la shim ïa ka rai kaba tyngeh ban ïakhun haduh kaba kut ban pynduh ïa kine ki kam tuh kam thiem ha kaba u la kyntu ruh ïa ki shnong ki thaw, ki seng trei mon sngewbha ba kim dei ban ailad ïa kine ki kam sniew ba kin kharoi hapoh ka jylla.
Kawei ka longkmie kaba kyrteng Kong Shemlin Khongjoh, 52 snem ka rta, na ka shnong Nongryngkoh, kaba hap ha Mawkynrew konstitwensi, East Khasi Hills District ka la khlad noh hadien  ba ka sumo ba ka shong ka la kylla tang namar ka jingsniew palat ka surok.
Kane ka la jia ha ka 13 tarik mynta u Nohprah ha ka por 7:00 baje mynstep katba ka dang mut leit die jingdie sha ïew Jatah.
Katkum ka jingbatai u President ka Seng Samla Nongryngkhoh Bah E.Surong u la ïathuh ba kane ka sumo kaba la kit ïa ki nongleit ïew haba kam lait shuh ban kiew ïa ka surok mar shu mih na shnong ka la kylla.
Nalor nangta u la ong ba kane ka longkmie kaba khlad ka don khun 7 ngut bad la tep mynta ka sngi ka 14 tarik Nohprah  katba kiwei kiba shong lang ki la mynsaw.
U la ïathuh ba ka surok ban leit sha Nongryngkoh kaba don 800 ngut ki nongthep vote hap ïaid na Nohron kaba jngai kumba 3 kilometer, hynrei kane ka surok kaba la shna da ka skhim PMGSY ka la sniew palat haduh ba ka la ishyrkhei ban ïaid ki kali.
U la pyntip ba ha ka 13 tarik mynta u bnai kaba dei ka sngi ïew, u nongñiah sumo u la kit ïa ki nongleit ïew ban kit ïa ki mar rep ban leit die sha ïew Jatah.
Haba u la kiew um lah shuh ban ïakhun bad kane ka sumo kaba la kyllon ka la ban ïa kane ka longkmie bad khlad syndon, katba kawei ka longkmie kaba shah ban da u nar ka la shu mynsaw.
U Bah Surong u la ïathuh ba ïa kane ka surok la shna na ka skhim PMGSY bad haduh mynta ka jinglut ka la poi 10 klur tyngka tangba ym pat dep haduh mynta.
Shuh shuh u la ïathuh ba ki kali rit ki hap ïeng ha Nohron ban ïaid da ka kjat sha Nongryngkoh, hynrei ki kali heh ki ïaid la ka ïaid namar la pynbor da ki paidbah ban kit ïa ki mar bam bad mar rep.
Shillong, Nohprah 15Ka lympung ïalehkai 29th State Karate Championship 2023 ba la pynïaid da ka All Meghalaya Karate-Do Association (AMKA) ka la sdang ha ka sngi Thohdieng ha Indoor Stadium kaba ha Jawaharlal Nehru Sports Complex, Polo.
Ïa kane ka lympung ïalehkai kaba ar sngi la kyrshan da ka tnat ïalehkai jong ka Sorkar Jylla ba la wan ïashim bynta haduh 372 ngut ki khynnah kiba naduh kiba hapoh 10 snem bad haduh kiba la heh la san (senior).
Ha kane ka sngi la ïadon lang u Co-Chairman ka Meghalaya Industrial Development u Bah Ransom Sutnga, President ka Mawkhar Sports Club ha ryngkat u Working President ka Meghalaya State Olympic Association Bah John F.Kharshïing kum u synjuk bad kiwei  ki riew rangbah.
Haba ai jingkren ha kane ka sngi, u Bah Sutnga u la ong, “Ka AMKA ka la ju pynlong ïa ka lympung ïalehkai manla u snem.
Naduh u snem 1981, ka AMKA ka la lah ban pynmih haduh 200 ngut ki nongïalehkai kiba la khur takma hapoh ka ri bad 20 kiba la khur takma ha ki lympung ïakop shabar ri.
"U la bynrap ruh da kaba ong ba ki dangdon shibun kiba kane ka synjuk kan dangpynmih ha ki snem ki ban dangwan.
U Bah Sutnga, uba la pynbna ba la plie ïa kane ka lympung ïalehkai, u la noh synñiang da ka ‘cheque’ sha u President ka AMKA u Bah Hunlang Lytan bad General Secretary Bah Ksan Warjri na ka bynta ban pyntyllun ïa ki kam ki jam jong ka synjuk.
Na ka liang u Bah John u la ai khublei ïa ka AMKA kaba la pynlong ïa kane ka lympung na ka bynta ban plie lad ïa ki khynnah ïalehkai kylleng ka jylla.
Shuh shuh u la ai khublei ruh ïa ki kmie ki kpa kiba la pynshlur ïa la ki jong ki khun ha kane ka jingïalehkai.
U la ong lyngba ka Meghalaya Sports Policy ki nongïalehkai kin ïoh ïa ki jingmyntoi.
Ha kane ka lympung la pynlong ïa ki jingïalehkai kum ka kumite (sparring) bad ka kata (demonstration of form) na ka bynta ki kynhun bad para marwei ha la ki jong ki kyrdan ïalehkai.
Ka Rymbai Shkenshyn-riah SC ka la long ka lahduh jong lympung ïalehkai Super Division Football League na ka bynta ka 3rd Kyrmen Shylla Contribution Trophy ba pynïaid da ka East Jaiñtia Hills District Football Association (EJHDFA).
Kane ka nam ka la wan hadien ba Rymbai Shkenshynriah ka la pynliem ïa ka Sutnga SSSC lyngba ka shi kol ba la thep da u Obadaia Bareh ha ka minit kaba 73 ha ka jingïakhun phainal kaba la long ha madan Diengshynrum ha ka sngi Thohdieng.
Da kane ka nam jop ka Rymbai Shkenshynriah kan mihkhmat ïa ka district sha ka Meghalaya State League ka ban sa long ha u snem ban wan.
Ka Rymbai Shkenshyn-riah ka la khur ïa ka song pisa kaba T.1 lak ryngkat ka trophy ba la sam da u Myntri Sorkar Jylla uba dei ruh u MLA ka Khliehriat u Bah Kyrmen Shylla, katba ka kynhun kaba wan ba-ar ka la ïoh T.50,000 ryngkat ka Trophy ba la sam da u President MFA u Bah Hamletson Dohling ha ka jingdonlang ki nongkitkam bad dkhot ka EJHDFA bad kiwei.
Ka khusnam Best Discipline Team ka la leit sha ka Dhana SC, Best Goal Keeper la ioh da u Shain Muksor (Thangskai Tiger SC), Player of the Tournament la ïoh da u Ioanis Suchen (Sutnga SSCC) bad ka Player of the Match da u Obadaia Bareh (Rymbai Shkenshynriah).
Ka West Khasi Hills District Badminton Association ka la pynkut noh ïa ka lympung ïalehkai 6th Inter Office Badminton Tournament 2023 ha kaba ka kynhun ïalehkai na ka tnad PWD-I ka la khur ïa ka nam lahduh, katba ïa ka kyrdan ba-ar la khur da ka tnad PHE-A.Haba phai sha ki jingïalehkai final ha katei ka sngi, ha ka open category ïa ka nam jop jong ka men single’s la ïoh ban khur da u Gilbert Wahlang, katba ïa nam rem la ïoh ban khur da u Banteilang Lyngdoh.
Ha ka mixed double ïa ka nam jop la ïoh ban khur da Bantei Lyngdoh bad ka Wandashisha Lyngdoh, katba ïa ka nam ba-ar la ïoh ban khur da u Dr.L.L Mawsor bad ka W.L.Nonglait.
Shuh shuh ha ka kyrdan ophisar (Officer category) la ïa ka nam lahduh la ïoh ban khur da u bah T.Diengngan bad ïa ka KYRDAN ba-ar la ïoh ban khur da u Dr.L.L.Mawsor.
Ha katei ka sngi pynkut u bah Gilbert J.Sangriang, AEE Mechanical Engineer Department of Agriculture u la long u kongsan ha ka jingdon lang ruh ki dkhot ka Synjuk bad kiwei kiwei kiba la sam ruh ïa ki khusnam bapher bapher.
Lah ban kadew hangne ba ïa katei ka lympung kaba ar sngi lynter la pynlong ha Indoor Stadium kaba ha New Nongstoiñ ïa kaba la plie pyrda da u Bah V.Swer (ADC) West Khasi Hills bad la wan ban ïashim bynta da ki 12 tylli ki tnad trei kam ka sorkar hapoh  ka District ha ki kyrdan bapher bapher.
Ka Vedantu ka thmu ban plie sa kumba palat 30 tylli ki jaka ai jinghikai offline ha kylleng ka ri India na ka bynta ki eksamin jong ka JEE, NEET bad ka Foundation course, hadien ba ka la lah ban pyniar ïa ka jing shakri ïa ka jinghikai lyngba ki kor ki bor ka juk mynta ne EdTech.
Da kaba buh lang ïa ka jinghikai online bad offline, ka jingthmu ka long ban nang kyntiew shuh shuh ïa ka rukom ai jinghikai ba paka, da kaba pyntikna ruh ba ki khynnah kin long kiba la pynkhreh na ka bynta ka jingïakhun ïa ka eksamin JEE/NEET da kaba ki ïoh ïa ka jingbtin lynti na ki nonghikai batbit ka India.
Ka Vedantu, lyngba ki nongseng ïa kane ka jingai jinghikai kaba la 18 snem, ka la lah ban wanrah ka jingkylla ha ka rukom ai jinghikai kaba phai khmat bad shim khia bha ïa ki khynnah pule.
Ka Vedantu ka pyrshang ban wanrah ïa ki rukom ai jinghikai ki ban ïahap ïa ka jingdonkam jong man la iwei pa iwei i khynnah pule bad la ai ruh ïa kajuh ka jingkyrshan bad jingïarap na ka bynta iwei pa iwei khnang ba kin lah ban sei lut baroh ki jingstad bad jingtbit jong ki.
Ka Vedantu ka la long kaba la pynkhreh ban wanrah ka jingkylla wat ïa ki kam klass bad pynlong ïa ki kum ki kamra kiba biang nadong shadong kum ki kor ki bor ka juk teknologi ba mynta, khnang ba ki khynnah kin lah ban ïoh ïa ka jingïaphylliew jingmut bad wanrah ruh ïa ka jingïashim bynta jong baroh ki khynnah.
Kane ka jaka ai jinghikai kaba ïahap bad ki khynnah ka ïarap ïa ki ba ki lah ban wad ïa ki jingtip baroh 24 kynta ha baroh 7 sngi, ba kin lah ban kylli jingkylli bad ban pule puthi.
Ka jingbuh shuh shuh ïa ki lad ban ïarap ha ka pule puthi kum ka Doubt App na ka bynta ba ki khynnah kin ïoh ban ïaphylliew jingmut para marwei bad ki nonghikai, ka Pedagogy app ha kaba ki khynnah ki lah ban ïoh ïa ki kot ki sla ba bun jait, bad ka jinglah jong ki ba kin pyrshang ïa kaei kaba ki la pule.
Ki kamra klass kiba la biang bha ka bor teknologi bad ka rukom long ka jaka pule, ka ïarap ïa ki kmie ki kpa ba ki lah ban buddien ïa ka jingpule jong ki khynah, kumta ki kmie ki kpa ki long kiba tip shaphang la ki jong ki khun bad ki nang lah shuh shuh ban ïatreilang ban kyntiew ïa ka pule puthi jong ki khun jong ki.
Ka Vedantu ka ai ruh ïa ka rynsan na ka bynta ki khynnah bad samla pulr ba ki lah ban ïatreilang, ban pule bad ïoh pdiang ïa ki jingbtin lynti, khnang ba kin ïoh ïa ka jingjop.
Ka Shillong Lajong Football Club kan pynkhreh ïa ka jingïakhun shabar na la ïing ha ka lympung ïalehkai I-League pyrshah ïa ka Real Kashmir ha ka sngi Saitjaiñ ha TRC Turf Ground kaba ha Srinagar.
Kane kan dei ka jingïakhun kaba lai jong ka Lajong shabar na la ïing hadien ba la ïakhaid mar 1-1 kol pyrshah ïa ka Mohammedan SC bad kumjuh ïa ka Rajasthan United.
Wat hapdeng ka jingkhriat ha Kashmir, kane ka kynhun ïalehkai ka nongbah hapoh ka jingïalam u Bah Bobby Lyngdoh Nongbet ka donkam ban khur ïa ka jingjop ha kane ka jingïakhun shabar na la ïing.
Te kumta ka Lajong ka la don ha ka kyrdan ba san bad kamai 16 point na ki khyndai sien ïakhun, katba ka Real Kashmir ka la don ha ka kyrdan balai bad kamai 17 point na ki khyndai sien ïakhun.
Ha kane ka jingïakhun ka Lajong kan duh noh ïa ki katto katne ki rangïalehkai kiba la mynsaw ha ki jingïalehkai ba la dep kum u Phrangki Buam, Damaitphang Lyngdoh, Kenstar Kharshong, Everbrightson Sana Mylliempdah bad u Sangti Janai Shianglong.
Namar kata la khmih lynti ba kin lah ban wanphai sha ka jingïakhun pyrshah ïa ka Namdhari FC ka ban long ha ka nongbah Shillong ha ka 23 tarik mynta u bnai.
Hynrei ka Lajong ka don jingkyrmen ba kan ïalehkai bha lyngba ka jingwanphai biang ki rangïalehkai shapdeng na Brazil u Renan Paulino De Souza uba la shah pynduh ïalehkai ha ka jingiakhun ba la lah na ka daw ba u la ïohpdiang ïa ki saw tylli ki yellow card.
Dangshen ha ka jingïalehkai ha ka nongbah Shillong, ka Lajong ka la mad ïa ka jingshah rem kaba nyngkong eh ha kane ka lympung da 3-0 kol ha ka Aizawl FC.Shillong, Nohprah:Ka Khasi Students’ Union (KSU) West Jaiñtia Hills District Unit ha ka Sngi Palei ka la dawa na ka Director of Health Services (MI) ban thung noh ïa District Medical Health Officer (DMHO) bapura ha West Jaiñtia Hills District namar haduh mynta ym don DMHO hapoh ka District.
Ha ka kyrwoh khubor ba la pyllait da ka KSU WJHDU la pyntip ba ha ka seng ha katei ka sngi ka la leit ban ïakynduh ïa ka DHS (MI) ban pynsngew ba haduh mynta hapoh ka district ym don satia DMHO bapura hynrei tang u Additional DMHO.Shuh shuh ka seng ka la pyntip ba kane ka jingdawa ka long halor ba ka seng ka la sakhi ïa ka jingud jingnam jong ki paidbah ka District ïa ka jingeh kaba ki mad na ka jingbym don DMHO ha ka District bad haba ki leit sha katei ka ophis, kam ju seisoh bad kam ju poi shaei-shaei ruh.
“Ka jingbym don DMHO bapura ha ka District ka la pyndkoh shibun ïa ka rukom treikam namar ba une Additional DMHO uba khmih mynta, um don satia ka bor ban shim rai watla ka dei ka kam kaba rit ruh bad ka seng ka lap ba ka don ka jingdkoh ha ka jingtreikam," la ong ka KSU WJHDU.Ki la pyntip ba ha ka jingïakren bad ka DHS, ka seng ka la pynbor ban thung noh mardor ïa DMHO bapura khnang ba kan pynsuk ïa u paidbah jong ka thaiñ.
Na ka liang ka DHS ka la kular hakhmat jong ki nongïalam ka seng ba katba lah kan shimkhia ban pynsted bad ban leh ïa kaba donkam na ka bynta ban pynsuk ïa u paidbah ka thaiñ.
Ka Courtyard By Marriott Shillong, ka la rakhe ïa ka aïom lehkmen da kaba ka la pynlong ïa ka Annual Tree Lighting Ceremony ne ka jingpynmeh ïa ki light ba la pynpur ha u dieng ha ka sien ba nyngkong ha ka rukom kaba i shongkhia.
Kane ka lympung, la pynlong ha ka 10 tarik u Nohprah, 2023, bad ka lomg ka dak jong ka jingsdang ka jingrakhe ïa ka aïom lehkmen.
La pdiang sngewbha ïa kito kiba la ïawan ban ïadon ryngkat da ka khmat phuh samrkhie, bad pynlong ïa kane ka janmiet kaba sngewtynnad.
La pynkylla dur ïa kane ka jaka ba kan i ïahap bad ka jaka khriat, ha kaba la don ruh ki light kiba phyrnai, ki jingbuh pynitynnad, bad u dieng khristmas uba la pynïeng hapdeng.
La pyndait bad pynpur ïa une u dieng, da ki jingwad kiba phyrnai, bad une u dieng u la ïeng kum ka dak jong ka jingkyrmen bad ka jingïatylli na ka bynta kane ka aïom lehkmen ka ban wan.
Ha kane ka sngi la sakhi ïa ka jingïadonlang jong u Conrad Sangma, u Myntri Rangbah ba don burom ka jylla Meghalaya, kum u kongsan, ryngkat bad u Bah D P Wahlang, Chief Secretary ka sorkar Meghalaya, u Bah Paul Lyngdoh, Myntri ka tnad ki kam jngohkai bad i Kong R M Kurbah, Deputy Commissioner East Khasi Hills District.
Ka jingktik ne pynkhih  mynsiem ha kane ka janmiet jong ka jingrakhe ka long ka jingangnud ban ïohi ïa ka jingpynmeh ïa ki light ba la pynpur ha u dieng, ha kaba baroh ki briew ki la ïawan lang ban ñiew ïa ki minit kiba khatduh ha shwa ban pynmeh ïa ki light.
Ka jingdon jong une u dieng ïa uba la pyndait da ki light kiba itynnad bad i shongkhia, ka jingmeh jong ka light ba shat rong ksiar ka la pynshoh biej ïa ka mynsiem jong baroh kaba long ruh ka jingkyrpang jong kane ka aïom shuti.
Ka mat pdeng jong ka jingrakhe kata, “Night Under the Stars," ka la nang pynsngewtynnad shuh shuh, bad ai mynsiem ïa ki nongïashim bynta ba kin klet shwa ïa kiei kiei, bad khmih sha suiñ bad ngam ïalade sha ki jingkmen jingiphuh iphieng jong ka aïom.
Kane ka jingrakhe ka long kum ka jingbtin lynti, kaba wanrah ïa baroh ki briew na ki bynta bapher bapher ban ïatylli, ban ngam ki jingmut jingpyrkhat sha ka jingphuh jingphieng jong ka aïom shuti, bad pynlong ïa kane ka jingrakhe hapoh jong ka jingthaba jong ki khlur ha ka por mynmiet ha sahit bneng ha Shillong kaba sah kynmaw.
Shuh shuh ha kane ka janmiet la don ruh ka jingïadih sha sngewbha, ha kaba bun jait ki jingbam la buh ban bam kum ka ‘Plum pudding’, ‘Sugar glazed cinnamon cookies’, ‘Carrot bad raisin cake’ , ‘Gingerbread cookies’.
Nalor kine ki jingbam thiang, ki nongshah khot sngewbha ki la ïoh ruh ban bam ïa bun jait ki jingbam ba bang kum U ‘Gouda Croquette bad don bad u berry compote’, ‘Beer batter fish bad lemon aioli’, ‘BBQ Chicken’, ‘Sautéed Prawns’, ‘Wild mushroom Vol Au Vent’ bad kiwei kiwei.
La ïohi ba ki khynnah ki la ïoh lad ban ïakynduh ïa u Phadar khristmas ne Santa Claus, kiba la pynsngew ïa ka jingthrang jong ki, bad ki la ïoh ruh ïa ki jingai sngewbha kiba rit.
La bteng shuh shuh ïa ka jingrakhe da ka jingtem bad ki jingrwai bad la don ruh ïa ka jingshad kyrpang, kaba pyntikna ban pynlong ïa kane ka janmiet baroh kawei kaba sngewtynnad.
Ha kane ka sngi jong ka jingthang ïa ki light ha u dieng khristmas ha ka rukom kaba i shongkhia ne ka Christmas Tree Lighting ha Courtyard by Marriott Shillong, u Tushar Nagar, General Manager, Courtyard by Marriott Shillong, u la ong, “Ngi sngewshong shit haduh katta katta ban pdiang ïa baroh sha ka Tree Lighting Ceremony ne ka jingpynmeh ïa ki light ba la pynpur ha u dieng Khristmas ha Courtyard by Marriott Shillong.
Ka mynsiem jong ka jinglehkmen ka la dap ha baroh kawei ka Hotel, bad ka long kaba ïahap bad ka jingkmen kaba don ha kane ka jingrakhe.
Nga ai khublei ïa u Myntri Rangbah ba don burom bad kiwei kiwei ki kynrem ki lyndan kiba la ïadonlang ha kane ka janmiet.
Ka pyni ruh ïa ka jingskhem jong ka imlang sahlang bad ka jingïatreilang kaba pyni ïa ka jingmut ba ka Courtyard by Marriott Shillong ka ïeng, bad ngi khmih lynti ba ngin ïoh ban rakhe ïa kine ki jingrakhe kiba kmen bad ki nongwan ha ka lawei ban wan.
“.
Bunsien bunsien ngi ju iohsngew ïa ka ktien ‘RITI.’ Ka jingmut jong  kane ka ktien riti ka long kaei kaei kaba kiba bun nangi ngi sngewthuh bakla.
Ngi shim ïa ka blei aiu re aiu kaba ym bit satia ban pynthut.
Khamtam  ha ki jaka syiem (kiba myntoi na ka jingdon jong ki syiem) lada tang shu don kano kano ka ba pyrshah ïa ka bor jong ki kin ud beit ha ka nam jong ka riti.
Kane ka jingleh ka long kaba pyrshah ïa ka riti kin ong.
Kaei ka riti ? Nga mut ban ong, kaei ka riti tynrai jong u Khasi ? Ngi tip kaei ka riti jongngi ? Hato naduh kata ka por ba la sdang ban pun, seng ban saiñdur ïa ka riti u Khasi haduh kine ki por kiba mynta, ki don ne em ki jingkylla ? Ki jingkylla ki bun lada ngi nujor bha.
Haba haduh katne la bit ban pynkylla ïa ka riti te balei pat ba ym bit mynta ban nang ïai pynkylla ïa ka riti.
Tangba ka  jingpynkylla ïa ka riti kan wallam ka jingbha bad jingmyntoi ïa uba bun.
Ka pyrthei ka nang ïai kylla man la ka por bad ka long ruh kaba donkam ïa ngi ba ngin ïa tyllun ryngkat bad kitei ki jingkylla.
Kam bha ïa ngi ba ngin ïa sangeh haduh tang namar ba kata ka jingkylla ka pyrshah ïa ka riti.
Lada  ka long ka jingkylla na ka bynta ka jingbha, ngi dei ban pdiang.
La seng ïa ka riti na ka bynta ka jingbit uba bun.
U paidbah um long satia u mraw jong ka riti.
Lada ngi ïa pyrshang ban snoh tang ha ki aiñ u hyndai khlem da leh ban pynkylla ïa ki, ka mut ba ngi bat ïa ka ‘jingsynshar jong ka lum jingtep.
’Khyndiat mynta ngin peit ïa ki syiem – la ki dang dei ne em ban don.
La ka jingdon jong ki syiem ka long ne em ka jingmyntoi ïa u paidbah bad la ka long ne em ka jingsynshar kaba ïadei dur bad ka rukom synshar paidbah  kaba mynta (whether the existence of the institution of syiemship will benefit the people and whether it is compatible with the democratic principles).
Katkum ka jingiohi ka jingdon jong ki syiem ka wit ïa ki lad bad ki  lynti kiba bun na ka bynta kat na ka bynta ka jingmyntoi u paidbah.
Ka khang lad ïa ka District Council (kaba long ka sorkar paidbah) ha kiba bun ki liang.
Ka District Council ka shem jingeh ban pynbha bad pynmyntoi ïa ka ri baroh kawei namar ka jingdon ki hima syiem.
Shibun ki bor kiba la ai ha ka District  Council katkum ka Sixth Schedule ym shym la lah satia ban pyntrei kam namar bunsien la ioh ka jingpyrshah na ki syiem.
Ha ka jingtrei kam jongki, ki syiem kim da don shuh ki kam kiba donkam kiba kin trei bad kumta ka jingbuh bad pynneh ïa ki syiem ka long tang ka jingbuh rong bad ka jingpynsepti ïa ka tyngka paidbah.
Lada ka long kumtei, haei shuh ka jingmyntoi ban dang pynneh ïa ki syiem ?Ka hok ban long syiem ka long tang ha katto katne ki jait kiba bit ban long syiem.
Uno uno uba shabar na ki jait – long syiem um lah satia ban long syiem wat lada u paid ka hima baroh kawei u mon ïa u ban long syiem.
Kane hi ka long kawei na ki daw kaba pynpaw shai ba ka jingdon jong ki syiem ka ia pyrshah ïa ka rukom synshar paidbah.
Ka durbar u syiem ka kynthup ïa ki myntri, ki lyngdoh, ki basan bad kiwei kiwei.
Hynrei u luk u lak u m lah ban long basan ne lyngdoh ne ba u don kata ka hok ban jied ïa kita ki basan ne ki lyngdoh.
Dei tang kita kiba na ki jait bakhraw kiba bit ban bat ïa kitei ki kam bad kiba don ruh ka hok ban jied ïa kitei ki nongbat ïa ka kam.
Kumta ka jingsynshar ha ki hima syiem kam long satia ka jingsynshar paidbah hynrei ka jingsynshar kiba kham (aristocracy)Bishar maphi.
Ki syiem ki dang ïahap ne em bad kane ka por kaba mynta.
Ka jingtrei shitom ka donkam ïa ka jingtheh syep theh syar ka bym kai ban ïoh ïa ka kamai ka kajih kaba bit ba biang bad kaba khuid-suba khlem da donkam ban shukor ne thok ïa ki para briew.
Da ka jingtrei minot, ki don kiba la lah ban khie-khlieh ha ki kam ki jam ha ki bynta bapher-bapher.
Hynrei ynda la ïohi ba ka jingtrei shitom ka wanrah ïa ka spah ka phew, ki mih pat sa ki nongdawa bam ei ki bym kwah ban trei shitom wat tang shi tyrsim khmut ruh tangba kiba kmen ban ïoh bam ei ïa ka kamai ka jong kiwei.
Kita ki nongseng kam seng jam, wat lada ki la trei shitom miet la bad sngi ban pynkhraw ïa ka kamai ka kajih, kim banse ban sam sha kita ki nongdawa bam ei namar kim kwah ban mih kano-kano ka jingeh ha ka jingtrei jong ki.
Kane ka dei kawei na ki daw bah kaba pynsalia ïa kiba bun ban tur sha ki kam lajong namar ka long kumba ki hap ban kamai na ka bynta kiwei bad ym ïalade bad ka ïing ka sem.
Ka jingjur jong ki nongdawa bam ei ka paw hadien ba ka District Magistrate ka East Khasi Hills ha ka Sngi Palei ka la mana ïa kino-kino ki briew ne kynhun ban dawa ne leit khrong pisa na ki trai dukan be-aiñ bad la maham ruh ban kem naphang lada lap ïa kiba donkti.
Ha ka hukum, ka Kong Rosetta Mary Kurbah, IAS, District Magistrate ka East Khasi Hills, ka la pyntip ba ki la don ki jingujor halor ka jinglum pisa na ki trai dukan bad kiwei ki shlem kiba don bynta ha ki kam khaïi pateng ha ka kyrteng jong ka jingpan jingïarap pisa ne ka jingai da ki shithi dawa pisa, bad kane ka la buh jingeh ïa ki trai dukan bad ha kajuh ka por ka la wanrah ïa ka jingsngew syier.
Ka Kong Kurbah ka la ong ba kino-kino ki jinglum pisa ha baroh kawei ka East Khasi Hills kiba khlem da ïoh jingbit lypa na ka shlem treikam jong ka Deputy Commissioner, East Khasi Hills lane da kiwei pat ki bor sorkar, ki long kiba be-aiñ.
Ka la pynshai ruh ba kano-kano ka jinglum pisa ba la ai jingbit da ka Deputy Commissioner ne kiwei pat ki bor ba dei khmih ki long tang na ka bynta katto-katne por bad na ka bynta ki katto-katne ki jingthmu kiba shai.
Ha kajuh ka por, ka Deputy Commissioner ka la bthah ïa baroh kiba don dukan ba kin buh da ki CCTV ha ki shlem jong ki ha ki jaka kiba biang khnang ba kan don jingshngaiñ bad ban lap ruh lada don kino-kino ki jingleh be-aiñ.
Ka Deputy Commissioner ka la pynmih da ka hukum hapoh ka kyndon 144 Cr.
PC ha kaba la khang pyrshah ïa ka jingdawa pisa na ki dukan ne kiwei pat ki shlem kiba don bynta ha ki kam khaïi pateng.
Lada lap ïa kiba donkti, ka Kong Kurbah ka la ong ba yn kem bad pynshitom ïa ki katkum ki kyndon aiñ.
Ka long ka jinglehraiñ kaba khraw ban ïohi ïa kiba kum kine ki hukum namar ngi sngewthuh ba la nang roi kita ki nongdawa bam ei ki bym kwah ban khih ban ksar, ban trei shitom, ban pynjaw syep pynjaw snam ban ïoh ïa ka kamai ka kajih bakhuid basuba bad ka bym ktah ïa ki para briew.
Ha kajuh ka por, sngewsynei ïa kita ki nongshah dawa namar ym shym la phah seng kam ïa ki ban bsa ei ïa ki nongdawa bam ei.
Tangba dei tang ka jingbym banse ba ki hap ban sei na pla ba kin lait ïalade na ka saw ka sian, ka pang ka mynsaw.
Kane ka jingkwah im ba heh ba haiñ da kaba pyndonkam ïa ka umsyep jong kiwei ka long kaba ma.
Ka shu long ba kita ki nongdawa bam ei kim pat ïakynduh bad kiba kham shlur bad kiba nud ban kyrngah wat lada ki dawa sa da ki spah sien.
Ynda ki la ïakynduh bad kiba kham shynrang ka mynsiem, hangta kin sa sngewthuh bad pei shkor ba pleng kam long kaba bha ban shu ap thap narud bad leh pahuh pahai da ka umsyep jong kiwei.
Kine ki nongdawa bam ei kim don shuh ïa ka jingïatiplem.
Hadien jong katei ka hukum na ka District Magistrate, ngin hap ban ïa peit la kita ki nongdawa pisa bad nongbam ei ïa ka umsyep jong kiwei kin duna ne kin neh kumjuh ne kin nang bun arshah.
Ki pulit ki dei ban kem naphang ïa ki nongdawa bam ei bad ban pyni paidbah ïa ki namar ki dei ki nongkjit ïa ka spah ka phew jong kiwei, bad ki long ruh ka daw bah jong ka jingkiew dor ki mar ki mata kynthup ki marbam mardih ha kane ka jylla.
Kyrmen ba kito kiba shah dawa pisa ha ki nongbam ei kin wan mih shakhmat ban ujor sha ki pulit bad ba ki pulit kin leh ïa kaba donkam da kaba tyngeh.
Wat mut ba baroh kiba don spah don phew ki leh ïa ki kam ar nombor ne ki kam be-aiñ ban kiew ka spah ka hajar.
Ki don kiba da trei shitom bad trei dukhi ban ïoh ïa ka kamai kajih kaba biang.
Wat ailad ïa ki nongdawa bam ei ban dakhol ïa ka jingtrei shitom jong phi.
Ma, Ki Syrngiew badum bad bashaïong ki ïai shad ha kine ki sngi ïa ka jaidbynriew jong ngi, ki don shibun ki dak ba ishyrkhei kiba paw.
Hynrei kaba kham ima tam dei kata kaba ktah  ïa I Mationg jong ngi.
ïa I jaid I kynja keiñ.
La kumno kumno ngi ka jaid khun Khasi, Pnar, Bhoi bad War, ngi long ka jaidbynriew ba kham pher ha ka pyrthei, bad kata ka long, ba ki Longshuwa Manshuwa ba ïeng Rangbah ka Hok, ki bat  ïa ka jaid na ki longkmie, (kynthei).
Lehse tang khyndiat eh kiba la shim jaid na ki kynthei, ha kane ka por kane ka rukom khein jaid na ki longkmie, kam da  ïahap jingmut bad ki jaidbynriew babun.
Hynrei nga ong ba ngi long ka jaidbynriew ba donbok, ba ki Thawlang ka  ïawbei, ki la kyrdoh ïa I longjaid ba ki kynthei longkmie.
Tip ki longkmie bad ki khun kynthei jong kane ka  pateng ki la ju pyrkhat ïa ka burom kaba kat kane ba la aiti ha ki ? Ka long ruh ka burom jong ka Ri Baieit jongngi, ba ki longkmie bad ki Thei ki long ki Nongri Nongdup, Nongsumar Sukher, ïa ka ijot jong ngi, ka jingstad jingshemphang jong ki Longkñi Longkpa ba ka ong “Bat ma phi ko Thei  ïa I jaid I khong namar dei ha phi ba ka jingim jong ka jaidbynriew Khasi ka shong.
" Mano ba pun mano ba kha, mano basuh mano bather, mano ba aibuin aithiang mano ba pynsum pynsait, mano ba thum ba bah, dei i Mei keiñ.
U Longkpa u long u Nongpynbiang ka kam ka dih, ka kup ka sem, u nongsneng, nongpyni, ko ki longkmie ki nongkitkhlieh badonburom jong ka jaidbynriew jongngi, phi la iohi  ïa ka jingkordor tam ka longryn ïeng jongphi ? U Blei haba u kren shaphang ki kynthei longkmie u ju ong : “Ka Tnga jongme kan long kum u lung baroh sawdong ka miej jongme.
"Ko ki kmie ki hynmen ki para, ki pyrsa, phi long kiba khraw ha ka bor ban ieit, bad ban len  ïalade, na ka bynta ka longbriew manbriew jong ka  ïing bad ka jaidbynriew jongngi, ki khun jongphi ki long ki shanryndang bad ki piengkhmat jong ka Ri, bad ka jaidbynriew jongngi, ka jingkitkhlieh jong ki longkmie kan long kum ka Jekhobed, ka Rabekah, bad ka Esther, ka Esther lymda ka la len  ïalade, ka jaidbynriew Jiw hi baroh kawei kan jin da la ngat ha ka jinglynñiar kthang, namarkata ka jingim jinglong jongphi ki thei ka wallam ïa ki jingkyrkhu bad ka jingpyllait im ruh  ïa ka jaidbynriew, lada ma phi phin  ïaid sakma ne ïaid kynriang noh, mano pat ba lah ban tei ? Phi long ki nongri nongsumar la i jaidbynriew barit jong kine ki Lum Khasi bad  Jaiñtia, ka kynthei kaba stad, katei ïa la ka ïing, hynrei kaba bieit ka lied ne pynpra noh da la ki jong ki kti.
Nga apil sa shisien ïa ki Ni ki Kong, ki kmie ki kpa, ki hynmen ki para ki pyrsa, ba ngin ïa ai um bha ha la ki jong ki jong ki Rympei jong ki ïing jong ngi, bad ban sharai bha ïa ki jingthung, da kaba khmih bniah bha ba ioh ki khñiang ki ioh lad ban rung, bad ban pynduh lut khoit ïa ka jingthung naduh ki thied tynrai longïing longsem, long briew man briew.
Khadduh eh ngi phai sha ki nongsynshar jong ka dong, ne kyntoit ba kin buh ka Adong kaba khlaiñ ha la ki jong ki jong ki kyntoid, khamtam eh ïa ka Sorkar Khasi jong ngi (District Council)  ym ban ïa kitkhia bad pynlut ïa ki por khlem thiah khlem dem tang ban shna ïa ki Bill pynheh tulop ïalade, ne ban pynlong dew ksang dew lyngki ïa ki lum basboh bad ba seisoh jong ka ri da ki kharkhuti bad ban khia lyndem lut ia ki lum ba jyrngam jong ka thaiñ Ri Bhoi.
Ka prokram jong ka Durex The Birds and Bees Talk (TBBT), ba la lam khmat da ka Reckitt, ka la long ka shnat treikam ha ka liang ka koit ka khiah kaba ïateh lok ha ka jingrakhe ïa ka Sikkim World AIDS Day.
Kane ka dei ka prokram kaba la pynlong katkum ka mat phang jong ka jingrakhe ïa ka WHO’s 2023, bad kane ka mat ka long ‘Let Communities Lead’, ka la ïatreilang ruh bad ka Sikkim State AIDs Control Society (SSACS) khnang ban pynsaphriang jingtip hapdeng ki khynnah skul bad ki nonghikai shaphang ka jingma jong ka jingpang HIV/AIDS.La pyntreikam ïa kane da ka Plan India ha ki hynriew tylli kjylla ka thaiñ Shatei-lam-Mihngi, Delhi, Gujarat, ha kane ka prokram la ïoh ïa ka jingïashim bynta jong ki nongshong shnong bad ki samla lyngba ki lympung bad ki rynsan bapher bapher.
Ka lympung tamasa ka rwai ka siaw ka tem ka put ïa ba la tip kum ka SOFIYUM Music Festival ha Gangtok la sakhi ïa ka jingïashim bynta jong ka kynhun tem sur tynrai kata ka Gangtok’s Lepcha Folk-western Fusion Band SOFIYUM bad la ïoh ïa ki jingrwai hip hop na u nongrwai ba la tip kyrteng kum u Sudarshan Rai, uba la rwai ïa ki kyntien jingrwai kiba pynsaphriang jingtip shaphang nongrim jingtreikam ka Durex TBBT kaba long ka païa ba skhem ba kane ka shnat ka ïeng bad kine ki long ban kren shaphang ka jingïamynjur, ka jingïaryngkat, ka jingkynthup lang ïa baroh, ka jingpynsaphriang jingtip, bad ka jingïada ïa ki khynnah bad ki samla.
U Nell Bahadur Chettri, Mayor, ka Gangtok Municipal Corporation, u la ong ka Durex TBBT, “Kadei ka prokram kaba ai jingmyntoi bad kaba biang na ka bynta ki samla ba kin nang kham sngewthuh kham shai shuh shuh shaphang kiei kiba pynlong ban ïoh ïa ka jingpang HIV/ AIDS bad ka jingdih ïa kiei kiei kiba pynbuaid.
"La don ruh ka jingïaid halor rynsan ban pyni ïa ka riam ka beit ne ka Pride Walk Fashion Show kaba la pyni ïa ki nongïaid kiba paw khmat kata ki Queen bad dro bad ka jingïaid lang arngut i Xorem bad Gracy.
Ka imlang sahlang ka pdiang sngewbha ïa kine ki riew donsap kiba la ïaid halor rynsan ryngkat ka jingïakyrshan lang jong kito kiba ïoh ïa ka jingpang HIV AIDS bad la pyni ruh ïa ki lynnong kot jong ka TBBT bad ki tiar ki tar na ka bynta ki khynnah, ban hikai ïa ki shaphang ka long kynthei ne long shynrang, ka jingtbit ha ki kam kiba ïadei bad ka jingim bad kumno ban leh ïa kiei kiei kiban ïada ïalade.
Kawei ka khynnah skul 12 snem ka rta, ka la byrngem ia la ka jong ka nonghikai da kaba pynap tari ia katei ka nonghikai hapoh skul ha ka Sngi Balang bad kane ka la jia ha ka phang Northern jong ka France.
Katei ka jingjia ha kane ka kynti ka la pynpar ñiangkhriat ia ki nongshong shnong jong katei ka thaiñ haba ki ïohsngew ia katei ka khubor ka jingshah byrngem jong ka nonghikai skul ha ka khynnah rit.
Watla katta, la ong ba ym shym don kano kano ka jingjia kaba sngewsih ha katei ka sngi bad ym shym la don ba mynsaw eiei ruh ha kane ka jingjia kaba la jia hapoh ka thaiñ Rennes hynrei ki bor pyniaid ki la pyntip ba kin hap ban tohkit bniah ia katei ka khynnah bad kumjuh ruh ia katei ka nonghikai ban lap ia ka daw jong katei ka jingjia.
Ki bor pyniaid jong katei ka skul ha katei ka sngi ki la iathuh ba katba katei ka nonghikai ka dang ai jinghikai sha ki khynnah ha katei ka sngi, kynsan katei ka khynnah 12 snem ka la shu ïeng beit naba shong bad rah ia ka tari ban byrngem pynmynsaw ia katei ka nonghikai khlem kano- kano ka daw kaba lah ban pynbitar ia katei ka khynnah rit.
Katei ka khynnah la ong ba ka la rah lypa ia katei ka tari kaba heh bad da ka jingthmu ruh ban pyniap syndon ia katei ka nonghikai jong ka sobjek ‘English’.
La ong ba ha katei ka jingjia, katei ka nonghikai tang mar ia iohi ia katei ka khynnah ba ka leit tur sha ka, ka la mareh bad phet krad bad ha kaba khatduh ki nong-ap pahara jong katei ka skul ki la ioh bat bad ioh knieh ia katei ka tari na katei ka khynnah skul.
Namar la ong ruh ba ki la don shibun ki jingjia bad jingkhih win hapoh France bad ha kylleng ki jaka pule jong kane ka ri kaba don ia shibun bah ki paid Muslim bad ki nong Jiw.
Kumta la ong ba ha kum kane ka por lei ba jia sa ka thma hapdeng ka Israel bad ki lehnoh Hamas jong ka Palestine hapoh Gaza, ka jinglong- jingman ha kylleng ki jaka pule jong katei ka ri ka la shong syier bad kam don jingshngaiñ khamtam ia ki khynnah pule kiba kham pher jaitbynriew.
Ha u Risaw, uwei u khynnah pule nong Islam u la pyniap ia la u jong u nonghikai hapoh ka jaka pule kaba don ha ka shnong Arras.
Ka jingim jong ngi ki briew ha kine ki sngi mynta, ngi pyrkhat beit tang ïa ka spah, hato ngi juh pyrkhat pat mo kaei ka ban jia ?Ka jingkylli hangne ka eh shisha ban jubab, namar ba bun hi na ngi ki briew ngi pyndonkam ïa ka, bad ngi kwah hi ïa ka, namar lada ngi don ka spah, ngi ioh lut kaei ba ngi kwah.
Hynrei kawei ngan ong ïa phi, ka spah hooid ka lah lut ban leh ïa kiei kiei baroh, hynrei pat ka long ruh ka nongpynïashun, bad ka nongshet kylla ïa ngi shisien ka sngi.
Phi tip balei nga ong kumne ? Bad namar balei ?Nga ong kumne namar ngi ki briew ha kine ki sngi mynta ngim ju pynkhat ïa ka lawei ba hadien, bad ngim salia hi ruh ban leh wat ïa ki kam kiba sniew, wat lada ngi la tip ba ki long ki bym dei ban leh, kum ban shuh ai nuksa, kum ka jingtip ïa u marpoh khyndew u (uranium) une u lah ban ktah ïa ka koit ka khiah, hynrei tang ban ioh spah ngim salia ïa kata, bad dang bun kiei kiei kiba ngi ioh.
Bad sa kiwei de kiba ngim tip shai, bad ngim da donkam ban ïa kren ne ïathuh ia phi, phi la ïa sngewthuh hi.
Bad kawei pat de ngan ong ïa phi, ki don ki briew hangne ha ri Khasi jong ngi, wat ki jaka ki puta ruh ki die ha kiwei pat ki jaitbynriew, tang ba kin ioh ïa ka spah, kim pyrkhat shuh ïa ki parajait bynriew lade, namar ki sngewthuh ban da die ïa u parajait kan kham duna dor, hynrei da die pat ïa u bar jylla kan kham heh dor, kane kein ka la sdang kata ka jingeh bad jingjynjar ïa ngi, namar haba ngi la die duh ïa u nongwei, une lah ban wan shong shnong hangne bad une u nongwei u lah ban leh kat ba u mon namar haba u la don la ka jaka ka puta kaba u la thied, u lah ban trei ban ktah, ban leh kat ba u donkam, bad kane ka wanrah ïa ka jingeh bakhraw ïa ka ri Khasi jongngi ha kine ki sngi mynta.
Bad ka don ruh sa kawei pat ka jingkamai spah jong ngi ki briew, ka long ba ngi leh da kiwei pat ki kam kaba ngim sngewthuh bad ngim tip kaei ban jia hadien ïa ngi, bad ka jingleh kine ki briew ka ïalam sha ka jingeh ba khraw ia ngi hi ki khun Khasi khara, bad ngin sa ngat ha kiwei pat ki jaitbynriew, bad kane ka jingeh ba khraw ïa ka ri Khasi jong ngi baroh kawei, kum ban shu ai nuksa kumba ngi iohi mynta shibun ki Sengbhalang ki ïaleh ban pynherkrat ban beh thoh ïa ki bar jylla hynrei kim lah satia namar ba bun hi pat kiba dang kwah ban rhah spah na kata ka daw ka dang eh ban leh ïa kine, namar lada ma ngi u rit u ria ngi da kwah ruh ngim lah kam myntoi, ban leh, hangne keiñ phi iohi ïa kita ki briew, kine ki briew ki don ka jingnang jingstad bad ki shong ruh ha ki shuki, bad ki synshar ruh ïangi ki rit ki ria, kine ki riew ki sngew ïalade ba kitei kin lait lada ki leh kumne ruh namar ba ki don spah bad ki don ka jingnang jingstad, hynrei kim tip pat de ba kine ruh hi kin ngat lang ha kajuh hi ka apot kumba ngat u rit u ria, u duk u suk, namar ba dei na ki hi ki mih ki jingeh bad jingjynjar, ma ngi u rit u ria u duk u suk lei te ngin sa shuh shah ring mraw, hynrei ma ki te kin lait, namar ki don ka spah ki lah ban leit sah ne leit shong shnong kylleng kylleng kat shaba ki sngewbit, hynrei pat ka jingeh bad jingjynjar ka kham palat maki, ban ïa ngi, namar kine mynba ki dang don ha la trep bad ha la ka ri bad ka jait bynriew, kine ki ioh lut kat ba ki kwah bad ki long ruh ki nongialam nongsynshar ia ka ri bad ka jaitbynriew bad ki don ka kyrdan bapher bapher, bad ki shong ruh ha ki shuki, bad ki trei kam tang da kaba bat khulom.
Hynrei ynda haba kine ki la poi sha kawei ka jaka kine ki hap ban trei shitom bad kin ioh laitluid, ka mynsiem jong ki kan lynga, namar ba kine kim dei ki briew kiba mlien ban trei shitom, bad kiba la im laitluid, shisien hi haba ha la ka ri bad ka jaitbynriew kim don shuh, ki hap ban mad ki jingeh bad jingjynjar ba shyrkhei bad hangne keiñ ka spah ka pyni ba ka shet shukor ia ki.
Kumta ko ki para Ri bad jaitbynriew jong ngi to kyndit thiah noh wat phohsniew tang ïa ka spah, namar dang don ka por lada phi la kloi, bad wat pynslem shuh, ioh phi ngat ha ka lanot ba khraw bad ka jingshah ring mraw pat ha kiwei ki jaitbynriew.
Wat ïaleh  biej to long kiba sian ha ka synshar khadar, bad to khapbrip ki khmat bad set ki shkor, lada phi la shah pynbiej ha ka spah, ne phi la shah pynngop ruh ioh ba hadien phin shuh shah kñieh lut baroh wat kaba phi la don ruh, bad ioh phi shuh phetwir bad shah pynlong ki nongtong um ha kiwei pat ki jaitbynriew.
Ka kynhun rwai Slipknot ka la pynbna ia ka 25th Anniversary Tour ha kaba kane kan long ha u snem ban wan bad yn sdang ia kane na Europe bad yn pynkut pat ha UK ha u Nohprah.
U Corey Taylor lem bad ki dkhot jong kane ka kynhun ki la pynpaw ba ka long kaei kaei kaba la pynheh mynsiem ia ki ban ioh leit rwai kylleng ha u snem ban wan bad kane ka jingleit rwai kan sdang shwa na Amsterdam’s Ziggo Dome bad kan kut pat ha London’s The O2.
Hadien 25 snem ki dkhot ka Slipknot kin sa iohlad ban mih pyrthei ban leit rwai kylleng sha kiwei pat ki dewbah bad kyrmen ba kane ka jingleit rwai kan long kaba seisoh.
Ha kaba iadei bad kane ka jingleit rwai ka Slipknot yn synran lang da ka kynhun Bleed From Within.
Ka Slipknot ka dei kawei na ki kynhun rwai Metal ba paw bha naduh ki por bad snem ba la leit bad ryng kat bad kiwei kiwei ki kynhun rwai ka Slipknot ka la iohlad ruh ban leit rwai sha kylleng ki rynsan jong ki ri ka pyrthei.
Kane ka kynhun ka la ai mynsiem ruh ia kiwei kiwei ki kynhun rwai ba dang shu mih bad ka la iohpdiang khusnam ha kaba iadei bad ka jingiaid bha jong ki katto katne ki thup jingrwai jong ka.
Ka Slipknot nalor jong katei ka Anniversary Tour kna sa shim bynta ruh ha ki katto katne ki tamasa ki ban long ha u snem ban wan.
Uwei na ki dkhot ka kynhun rwai Warrant u Erik Turner ula kren halor ka jingthmu kane ka kynhun ban pynmih thup jingrwai ha u snem ban wan ha kaba ka la don ka jingiakren ha kaba iadei bad kane ha kaba lehse ha u snem ban wan kin sa lah ban pynurlong.
Ha shwa jong u Erik, u Joey Allen uba dei ruh u nongtem guitar katei ka kynhun ula dep ban iathuh halor ka jingkwah jong baroh ki dkhot ban pynmih thup thymmai.
Hadien jong ka ‘Louder Harder Faster’,  ki riewieit jingrwai kin sa iohlad ban sngap sa ia kiwei kiwei ki thup thymmai jong kane ka kynhun kin ban mih hadien habud.
Ka Warrant ka dei kawei na ki kynhun rwai kaba don bun ki nongkyrshan ha kylleng ki bynta jong ki ri ka pyrthei bad bun na ki jingrwai jong ka ki dei ruh kiba la ieit bad sngewtynnad bha da ki riewieit jingrwai.
Kane ka kynhun ka la ioh shim bynta ruh ha ki rynsan jong kylleng ki ri bad hadien ka jingpynmih ia ka thup thymmai kan sa leit rwai kylleng ban pynbna ia ka.
U Myntri Rangbahduh ka Israel- u Benjamin Netanyahu ha ka Sngi Balang u la ong ba yn nym don mano- mano ruh ba lah ban pynsangeh ia ka tham jong ka Israel namar ka Israel kan nym ailad shuh ia ka Hamas ba kan dang khie khlieh biang hadien- habud bad kumta kane ka thma kan iai bteng tad haduh ba ka Hamas kan khyllem syndon jraiñ.
Kumta, utei u nongialam jong ka Israel ha katei ka sngi u la ong ba ka Israel kan nym sangeh da lei-lei ruh ia ka thma bad ym dei ban don mano- mano ruh ki ban tuklar halor ka rai jong ka Israel haba iadei bad ka thma namar ym don mano- mano ruh ba lah ban pynsangeh ia ka.
Shuh shuh ruh u la pynksan ba katei ka thma kan iai bteng bad neh tad haduh ba ka Israel kan da ioh ia ka jingjop bad ki shipai ka Israel kin ioh ban synshar hi noh ia katei ka nongbah Gaza bad ia ki paidbah kiba shong hangtei.
U George Clooney ula iathuh ba ka khana ha kaba iadei bad ka bynta thymmai jong ka ‘Ocean’s  la dep ban thoh ha kaba une u tyngshop uba la 62 snem uba la ak kum u Danny Ocean u lah ban ak biang ha kane ka bynta.
Ka Ocean ka dei kawei na ki phlim ba itynnad bha jong ki snem ba la leit bad la iohlad ruh ban pynmih haduh katto katne ki bynta.
Ha u snem ban wan ki nongpeitkai kin sa iohlad ban peit ia ka bynta thymmai jong kane ka phlim ha kaba nalor u George kiwei kiwei kiba la shim bynta ki long ruh u Brad Pitt bad Matt Damon.
Haba iakren bad u nongthoh khubor u George ula ong ba ia kane ka bynta thymmai yn ai kyrteng noh da ‘Ocean’s Four teen’.
U Director Jay Roach naduh u snem ba la leit ula kren halor kane ka bynta thymmai ha kaba ula iathuh ruh ban leit ring sha Monte Carlo.
Nalor kane, ia kane ka bynta yn pyniahap katkum u snem 1962 bad kiwei kiwei ki ban shim bynta lang  ki long ruh ka Cate Blan chett, Rihanna, Helena Bonham Carter, Sarah Paulson, Awkwafina, Mindy Kaling bad Anne Hathaway.
Ki bynta ba sha khmat jong kane ka phlim ki la kamai haduh $297 million bad ia kine ki bynta la pynleit jingmut tang ha ka Europe.
Ha ki bnai ba pdeng jong u snem ban wan yn pynkhreh ban leit ring noh ia kane ka phlim bad yn pynmih  pat haduh u 2025.
U George nalor jong kane ka phlim un sa ak bad shim bynta ruh ha ki katto katne ki phlim thymmai  ha u snem ban wan.
Ka Sorkar ka kyrshan ïa ka jingkyntiew ïa ki jingdon jingem ha ki kam ki bakongsan ha ki jylla ka thaiñ Shatei Lam Mihngi.
Naduh ba la sdang, la mang 181 tylli ki projek kiba shongdor T.6180.23 klur hapoh ka skhim North East Special Infrastructure Development Scheme (NESIDS) ïa baroh ki jylla ka thaiñ, bad na kine la pyndep 25 tylli ki projek ba shongdor T.956.77 klur bad ki projek ba dang sah ki don ha ki bynta bapher bapher jong ka jingpyntreikam.
Ki jingtip na ka bynta ka jingmang tyngka bad ka jingpyndonkam ïa ki jingbei tyngka hapoh ka skhim North East Special Infrastructure Development Scheme (NESIDS) ki long kumne harum:-Ka jingmang tyngka bad ka jingpyndonkam ïa ka naduh ba la sdang hapoh ka skhim NESID (Ha ki klur).
Ka jingmang tyngka bad jingpyndonkam hapoh ka NESIDS,  ha u snem 2018-19 ka long 132.00              0.00, 2019-20  da 549.65   88.16, 2020-21   da 420.70             278.14, 2021-22 ka long 627.48    411.05,2022-23  da 616.24             544.26,2023-24                1788.00 242.75, baroh ka la long:                4134.07 1564.36.
Ïa kane ka jingtip la ai da u Myntri khynnah ba dei khmih ïa ka tnat Development of North Eastern Region u B.L.Verma ha ka jubab ba shu thoh ïa ka jingkylli ha Ïingdorbar Thawaiñ Rajya Sabha ha ka Sngi Palei.
Ka Trisha kaba dei kawei na ki puron jong ki phlim South kan sa wanphai biang sha ki phlim Telegu ha kaba kane ka puron kumba la mih khubor kan sa shim bynta ha kawei na ki phlim ban ak da u Chiranjeevi bad Nagarjuna.
Kane ka puron kaba la ak ruh ha ki phlim Tamil ka la ai ka jingmynjur ban shim bynta ha ki artylli ki phlim Telegu kiba yn lam khmat da u Chiranjeevi bad Nagarjuna.
Ka Trisha kaba la ak haduh 3 tylli ki phlim mynta u snem kiba kynthup ka Ponniyin Selvan 2, The Road bad Leo ka la shah iaroh bha ha kaba iadei bad kitei ki phlim thymmai bad ha kajuh ka por ka la pyni ruh ba ka dei kawei na ki puron ba tbit bad ba kynsai bha.
Hadien bun bun snem ba ka Trisha ka la sangeh ban ak ha ki phlim Telegu ha u snem ban wan kan sa ioh biang ia ka lad ban shim bynta haduh 2 tylli ki phlim Telegu lem bad ki Superstars.
Ha kajuh ka por kane ka puron ha ka sien ba san kan sa iakynduh bad u Ajith ha ka Vidaamuyarchi bad ia ka jingrwai na ka bynta kane ka phlim yn thaw da u Anirudh Ravichander.
Ka Trisha ka la khring ia kiba bun ki direktor ka Tollywood ha kaba iadei bad ka jinglong tbit bad jinglong kynsai jong ka bad lada ki phlim ba ka ak ha u snem ban wan ki long kiba itynnad kan sa nang kham pawnam bad kham paw pyrthei shuh shuh.
Kane ka puron kaba la don bynta bad ka Tollywood la bun bun snem ka sngew ba ki don ki phlim ba ka shim bynta kiba ka la shah iaroh bha bad ki don pat kiba la mad ia ka jingduhnong hynrei kine kim shim don kano kano ka jingktah ia ka.
Ka jingkhlad ka longkmie kaba 52 snem ka rta bad iehnoh shadien ïa 7 ngut ki khun na ka jingkylla ka sumo namar ka jingsniew palat ka surok ha Nongryngkoh ka la pynlong ïa u Bah Kansing Lynshiang uwei na ki ‘riew rangbah jong ka thaiñ Mawkynrew konstitwensi ryngkat ka Seng Samla Shnong Nongryngkoh ba kin sa leit ban ïakynduh ïa u Symbud Myntri Rangbah ka Jylla u Bah Prestone Tynsong uba peit ïa ka tnad shna surok ban kyrpad siang rong noh ïa ka surok kaba la sniew ha Nongryngkoh.
Ka jingsniew ka surok ha Nongryngkoh ka la pynlong ïa kawei ka sumo ha kine khyndiat sngi ban kylla ha jaka ba kiew namar u nongñiah um lah ban tehlakam ïa u ‘steering’ namar ka jingsniew palat ka surok haduh ba ka longkmie kaba thmu ban leit sha ïew Jatah ka la khlad noh ha katei ka jingjia.
Haba ïakren bad u Bah Kansing, u la pynpaw ka jingsngewsih ban ïohi ba kawei ka longkmie kaba don hynñiew ngut ki khun kan iehnoh shadien tang namar ka jingsniew palat ka surok ban leit sha Nongryngkoh.
U la ïathuh ba ma u ryngkat ki samla ka Nongryngkoh kin sa leit ban ïakynduh ïa u Bah Prestone Tynsong ban kyrpad ba ka sorkar jylla kan thaw ki lad ki lynti ban siang rong ïa ka surok na Nohron sha Nongryngkoh namar um kwah shuh ban ïohi ba ka jingkylla kali ha kane ka surok.
U la ïathuh ba namar ka jingsniew ka surok ki kali rit ki hap ban ïeng ha Nohron bad nangta kin sa ïaid da ka kjat.
Katkum ka jingbatai u President ka Seng Samla Nongryngkoh Bah E.Surong, u la ïathuh ha ka step jong ka 13 tarik mynta u bnai Nohprah kawei ka sumo kaba la kit ïa ki nongleit ïew haba kam lait shuh ban kiew ïa ka surok mar shu mih na shnong ka la kylla.
Ha kane ka jingjia kawei ka longkmie kaba don khun 7 ki ngut ka la khlad noh bad la tep ha ka 14 tarik Nohprah 2023 katba kiwei kiba shong lang ki la mynsaw.
U la ïathuh ba ka surok ban leit sha Nongryngkoh kaba don 800 ngut ki nongthep vote hap ïaid na Nohron kaba jngai kumba lai kilometer.
Kane ka surok kadei ba la shna na ka skhim PMGSY ka la sniew palat haduh ba ka la ishyrkhei ban ïaid ki kali.
U la pyntip ba ha ka 13 tarik mynta u bnai kaba dei ka sngi ïew, u nongñiah sumo u la kit ïa ki nongleit ïew kiba kit mar rep ban leit die sha ïew Jatah hynrei haba u la kiew ïa ka surok um lah shuh ban ïakhun.
Kane ka sumo kaba la kylla ka la ban ïa kane ka longkmie haduh ba kan da khlad syndon katba kawei ka longkmie kaba shah ban da u nar ka la shu mynsaw.
Ka District Magistrate ka East Khasi Hills ha ka Sngi Palei ka la mana ïa kino-kino ki briew ne kynhun ban dawa ne leit khrong pisa be-aiñ na ki trai dukan bad la maham ruh ban kem naphang lada lap ïa kiba donkti.
Ha ka hukum, ka Kong Rosetta Mary Kurbah, IAS, District Magistrate ka East Khasi Hills, ka la pyntip ba ki la don ki jingujor halor ka jinglum pisa na ki trai dukan bad kiwei ki shlem kiba don bynta ha ki kam khaïi pateng ha ka kyrteng jong ka jingpan jingïarap pisa ne ka jingai da ki shithi dawa pisa, bad kane ka la buh jingeh ïa ki trai dukan bad ha kajuh ka por ka la wanrah ïa ka jingsngew syier.
Ka Kong Kurbah ka la ong ba kino-kino ki jinglum pisa ha baroh kawei ka East Khasi Hills kiba khlem da ïoh jingbit lypa na ka shlem treikam jong ka Deputy Commissioner, East Khasi Hills lane da kiwei pat ki bor sorkar, ki long kiba be-aiñ.
Ka la pynshai ruh ba kano-kano ka jinglum pisa ba la ai jingbit da ka Deputy Commissioner ne kiwei pat ki bor ba dei khmih ki long tang na ka bynta katto-katne por bad na ka bynta ki katto-katne ki jingthmu kiba shai.
Ha kajuh ka por, ka Deputy Commissioner ka la bthah ïa baroh ki dukan ba kin buh da ki CCTV ha ki shlem jong ki ha ki jaka kiba biang khnang ba kan don jingshngaiñ bad ban lap ruh lada don kino-kino ki jingleh be-aiñ.
Ka Deputy Commissioner ka la pynmih da ka hukum hapoh ka kyndon 144 Cr.
PC ha kaba la khang pyrshah ïa ka jingdawa pisa na ki dukan ne kiwei pat ki shlem kiba don bynta ha ki kam khaïi pateng.
Lada lap ïa kiba donkti, ka Kong Kurbah ka la ong ba yn kem bad pynshitom ïa ki katkum ki kyndon aiñ.
Kane ka hukum ka la treikam naduh ka 13 tarik Nohprah tat haduh ban da pynbna da kumwei pat.
Hadien ba ka sorkar MDA 2.0 ka la shimti ïa ka jingsynshar, baroh ki jingïakheiñ ïadiah ha kaba ïadei bad ki nombor ka la poi sha kaba kut.
Kumba ka long mynta, ka liang synshar ka don haduh 45 ngut ki MLA katba ka liang pyrshah ka don tang 14 ngut.
Ngim tip ka Sohïong konstitwensi kan jied ïano ynda la dei ka por thep ‘vote’.
Hynrei ha ka synshar paidbah, ngi donkam ïa ka liang pyrshah kaba khlaiñ bad kaba lah ban peitngor ïa ka jingtreikam jong ka liang synshar.
Ngi sngewthuh ba ka liang synshar khamtam ka NPP, kaba don 26 ngut ki MLA, ka la kiew skong namarba la ïa bun briew.
Ki seng kiba kham rit ki la shu ïoh shuki Myntri tang ar ne kawei bad don ruh ba khlem ïoh.
Ka NPP kam da donkam than ïa shibun tylli ki seng ban kyrshan ïa ka.
Namarkata, kane ka jingbymdonkam ka NPP ïa kiwei ki seng kiba kham heh, ka la pynkhlaiñ bor lypa ïa ka.
Tangba ka jingsynshar kan dkoh lada ngi don da ka liang pyrshah kaba tlot.
Kumba ka long mynta, ka Congress, Trinamool Congress, kiba don mar san ngut ki MLA, lem bad ka Voice of the People Party (VPP), kaba don saw ngut ki MLA, ki don ha ka liang pyrshah.
Ha kane ka liang, ki don ki MLA kiba la kham ïaw bad ih ha ka saiñ hima sima kum u Dr Mukul Sangma, Bah Charles Pyngrope, Bah Ronnie V Lyngdoh, Dr.Celestine Lyngdoh, Saleng A Sangma, Bah Ardent Basaïawmoit, bad u Bah Adelbert Nongrum.
Ynda la don ka Dorbar jong ki MLA, ki paidbah kin phai khmat sha kine ki rangbah ba kin rah ïa ki mat ki jura kiba kongsan jong ka jylla.
Ngi khmih lynti ruh ba kin don ki khep ba ka jingïatai hapdeng ka liang synshar bad ka liang pyrshah kan khluit bha tar namar la ïakynduh para ba ïadon reng.
Ki jingïatai ki dei ban long kiba seisoh, ïar, bad kiba lah ban wanrah ïa ka jingkylla ha ka synshar ka khadar.
Kam dei ban shu kut noh tang ha ka jingtied ïa ki miej ne jingtar ïa ki kot ki sla ne ban shu ïa tim ïa tla iwei-ïa-iwei pat.
U soh u dei ban mih bad ki jingshisha ki dei ban paw.
Ha kane ka Dorbar ba la dep, ngi la ïohi ïa ka jingïashim bynta ba shitrhem jong ki MLA ha kato ka por kum u Bah George B Lyngdoh, Bah HM Shangpliang, Bah Process T Sawkmie, Bah Adelbert Nongrum, (L) Bah SK Sunn, bad u Bah Mayralborn Syiem.
Kine ki nongïalam ki la lah ban pyni shisha ïa ka sap kaba ki don kum ki MLA ban rah bad ban kren ïa ki mat kiba ktah ym tang ïa ki konstitwensi ki jong ki, hynrei ïa ka jylla baroh kawei.
Ki MLA haba ki shong ha Dorbar, kim dei ban shu kut tang ha kaba kren ïa ki mat ki ktah ïa ki konstitwensi ki jong ki.
Ki dei ban long kiba ïar, bad shemphang ban kren ruh na ka bynta ka jylla salonsar.
Ki don bun bah ki mat kiba hap ban ïakren bad kawei kaba ngi la ïohi na kane ka ilekshon kaba dang shu dep shen ka dei ka jingduk jong ki paidbah kiba bun.
Balei ka pisa ka ïoh ban treikam ha kiba bun ki konstitwensi? Kawei na ki daw bah ka dei ka jingduk khamtam haba kiba bun ki la mad ïa ka jingshitom na ka daw jong ka jingkhang dam kaba la ïaid ar snem namar ka khlam COVID-19.
Lehse ka sorkar kam don ki jingkheiñ jingdiah kiba thymmai ha kaba ïadei bad ka jingdon jong ki briew kiba duk.
Tangba kaei kaba ngi tip ka long ba ka pisa ha ka por ilekshon 2023 ka la treikam bha ha kiba bun ki shnong ki thaw.
Ki paidbah kim banse ban kner kat ïa kaba ki ïoh namar ki la don hapdeng ka jingsohsat.
Lada ailad ïa ka jingduk jingkyrduh ba kan synshar beit, khlem pep ka jingpyndonkam pisa ha ki ilekshon ki ban wan kan nang kham jur.
Ka dei ban don da ki lad kiba biang ban rah ïa ki nongshong shnong na ka jingduk.
Ngin ym pat lah ban ïa kdew lut hangne ïa ki mat bakongsan namar tang kiba sah na ki snem kiba la leit noh ruh ki dang bun, bad ki paidbah ki tip kham bha ïa kita.
Ka por kan sa batai bad kan sa nang pynmih ïa kiwei pat ki mat kiba thymmai la ki dei kiba ktah shimet lane ïa ka jylla baroh kawei.
Tangba ki don shibun ki jingkhmih lynti ym tang na ka liang synshar, hynrei wat na ka liang pyrshah ruh khnang ba ka synshar ka khadar kan kham beit bad kan kham wanrah jingmyntoi ïa ki nongshong shnong.
Kam dei shuh ka por ban dang ïakren ïa ka kam thaw sorkar namar ka dei kaba la dep hadien ba la pynkha ïa ka kynhun synrop MDA 2.0.
Nangne shakhmat, ngi dei ban peit noh sa ïa ki kam ki jam kiba ka sorkar ka dei ban leh bad lada kam leh ïa kaba dei ban leh, ka liang pyrshah ka dei ban takraiñ tyngeh.
Ki BSF ha ka Sngi Palei ki la ïoh ban kurup ïa ki ïitkhmat ba shongdor palat T.50 lak bad ïa kiba la thmu ban shalan be-aiñ sha Bangladesh.
Ïa kine ki ïitkhmat la kurup na kawei ka jaka khappud ha East Khasi Hills.
Ka jingïoh kurup ïa kine ki ïitkhmat ka long hadien ba ki BSF ki la ïohi ïa kawei ka kali kaba la kit mar bad kaba la ïeng ha ka surok ba khim kaba mih sha jaka khappud.
Hadien ba la peit bniah ïa ka kali, la shem ba ka la don ïa ki mar ki mata bad la suba jur ba ki dei kiba la thmu ban pynpoi sha Bangladesh.
Ki BSF ki la kem noh ïa u nongñiah bad u nongbud jong ka kali namar ki khlem lah ban ai ïa ki jubab kiba biang bad ha kajuh ka por, ki khlem don satia ki kot ki sla kiba ïadei bad ka mar kaba ki la kit.
Ïa kine kiba la shah kem ha ryngkat ki ïitkhmat ba la kurup la aiti noh sha ki pulit ka thanat Dangar.
Kawei ka ïingbishar ha Sonbhadra distrik ha ka Sngi Thohdieng ka la pynbna ban set patok haduh 25 snem ïa u MLA ka seng Bharatiya Janata Party (BJP) na Duddh konstitwensi, u Ramdular Gond, bad un hap ruh ban siew ïa ka kuna kaba T.10.10 lak halor ka jingleh be-ijot ïa kawei ka khynnah rit kaba la jia khyndai snem mynshwa.
U muktiar uba dei u Special Public Prosecutor (POCSO), u Satya Prakash Tripathi, u la ong ba u Additional District Judge Ahsanullah Khan ha ka 12 tarik Nohprah u la shem ba u Gond u la donkti ha katei ka kam leh be-ijot, bad naduh kato ka sngi, ki pulit ki la rah noh ïa une u MLA sha patok.
Mynta ka sngi pat, ka ïingbishar ka la pynbna ba u Gond un hap ban shong patok na ka bynta 25 snem bad u hap ruh ban siew ïa ka kuna kaba T.10.10 lak.
Ka ïingbishar ka la hukum ba ïa kane ka kuna yn hap ban siew sha katei ka khynnah.
Nalorkata, ka ïingbishar ka la hukum ba ïa ki snem ba u Gond u dep ban shong patok, yn sa khate noh na katei ka 25 snem.
U Tripathi u la ong ba katei ka jingjia shah leh be-ijot ka la jia ha u Naiwieng 2014 ha ka por ba u Gond um pat long satia u MLA.“Ha kato ka por, u hynmen jong kata ka khynnah kaba la shah leh be-ijot u la ujor sha ki pulit ka thanat Myorpur ha kaba la kynnoh ba u Gond u la leh be-ijot ïa ka para jong u la palat shi snem hadien ba u la byrngem byrsit ïa ka," la ong u Tripathi.
Hadien ba la ïoh ïa katei ka jingujor, ki pulit ki la pdiang ïa ka katkum ki kyndon jong ka Indian Penal Code bad ki la ai ruh ïa ka jingmudui sha ka ïingbishar pyrshah ïa u Gond.
Ka jingpyntrei ïa ki saw tylli ki projek kynthup ïa ka Integrated Command and Control Centre (ICCC) ka la ïaid shaid-shaid ha nongbah Shillong bad baroh ki don 17 tylli ki projek kiba hap hapoh ka Smart City.
Kine ki saw tylli ki projek ki long ka Integrated Command and Control Centre (ICCC) bad Smart Elements, ka jingtei kaba lai kyrdan ïa ka jaka ïeng kali ha ki bynta ka nongbah Shillong, ka jingtei ïa ka Commercial Complex ha Polo bad jingtei thymmai ïa ka ïew ha Laitumkhrah.
Kine ki projek ki la kot sha ka T.212.82 klur ka jingmang pisa.
Dang shen u Symbud Myntri Rangbah uba peit ïa ka tnat pynroi sor u Bah Sniawbhalang Dhar ha ryngkat ki ophisar bad ki kontraktor, u la leit peit ïa ka jingpyntrei ïa bun tylli ki projek hapoh ka Smart City khnang ban ïoh jingtip katno ka jingpyntrei ka la ïaid bad lah ne em ban pyndep katkum ka por ba la buh.
Ki don kumba 17 tylli ki projek kiba la mang lyngba ka Smart City.
La ong ba tang ka ICCC projek, ka jingpyntrei ka la ïaid kumba 75 na ka 100 bad ka por ban pyndep la buh ha ka 31 tarik Lber, 2024.
La ong ba na ka T.212.82 klur, la pyllait pisa T.139.12 klur sha ka kompani ba pyntrei ka M/S Nice Infotech.
Haba ïadei bad ka jaka ïeng kali kaba don lai kyrdan (retrofitting and upgradation of 3-multilevel parking) ha ki bynta ka nongbah Shillong, ka jingpyntrei ka dang ïaid tang kumba 22 na ka 100 ha kaba la pyllait T.6.27 klur na ka T.46 klur sha ka kompani Avantika Contractor Limited.
Ka jaka pynïeng kali kan ngiam 252 tylli ki kali, 87 tylli ki bos bad 65 tylli ki trok.
Ïa kane ka projek yn pyndep ha ka 31 tarik Lber, 2025.
Haba ïadei bad ka jingpyntrei ïa ka commercial complex ha Polo,  ka jingpyntreikam la ïaid kumba 70 na ka 100 bad la pyllait ïa ka pisa kumba T.52.63 klur na ka T.100.33 klur sha u kontraktor/kompani M/s Badri Rai and Company.
Kane ka commercial complex ha Polo kan don 94 tylli ki dukan bad ka jaka ïeng kali kumba 100 tylli.
La buh por ban pyndep ha ka 30 tarik Jylliew 2024.
Halor ka ïew ha Laitumkhrah, la pyllait pisa kumba T.20.76 klur na ka T.38.20 klur sha u kontraktor (M/s Collinstar Sawkmie bad ka M/s Shrolenson Marbaniang (JV)).
Ka sorkar u Himanta Biswa Sarma ha Assam kan wanrah da ka aiñ rew ha Ïingdorbar Thawaiñ ha u Rymphang 2024 na ka bynta ban khang shi syndon ïa ka jingïoh bun ngut ki kurim lane ka ‘Polygamy’.
Ïa kane ka aiñ rew la pynbit pynbiang hadien bun bnai jong ki jingïakren bad jingïasyllok bad kiba bun ki ‘riew paidbah bad kumjuh ruh ki kynhun.
Haba kren sha ki lad pathai khubor, u Himanta u la ong, “Ïa kane ka aiñ rew ban khang ïa ka jingïoh bun ngut ki kurim yn sa wanrah ha Ïingdorbar Thawaiñ jong ka jylla Assam.
Ka Dorbar jong ka Ïingdorbar Thawaiñ kan sdang naduh ka 4 tarik Rymphang.
"Kham hashwa, u Myntri Rangbah ka Assam u la ong ba kin don ki bynta ha ka aiñ rew ki ban kren bad teh lakam ïa kata ka ‘Love Jihad’ ha ka jylla.
Ki tyllong khubor ki ïathuh ba ka sorkar ka la ïoh pdiang kumba 149 tylli ki jingai jingmut hadien ba ka sorkar ka la pan jingmut na ki paidbah halor katei ka aiñ rew.
Na kine, 146 tylli ki dei kiba kyrshan ïa katei ka aiñ rew bad kane ka paw ba kiba bun hi ki ai jingkyrshan.
Hynrei ki la don pat lai tylli ki kynhun kiba la pyrshah ïa katei ka aiñ rew.
Ka sorkar ka la thaw ruh da ka kynhun jong ki ‘riewshemphang ban peit la ka Ïingdorbar Thawaiñ ka Assam ka don ne em ka bor ban thaw aiñ halor katei ka bynta.
Kane ka kynhun ka la aiti ïa ka kaiphod sha u Himanta hadien ba ka la ïaphylliew jingmut bad kiba bun ngut ki briew bad kynhun, bad ka la pynskhem ruh ba ka Ïingdorbar Thawaiñ ka don ïa ka bor ban thaw ïa kaba kum katei ka aiñ.
Ha kawei ka jingjia tyngkhuh kali ha Jorabat ha ka Sngi Thohdieng, 2 ngut ki samla pule jong ka Don Bosco University, Sonapur ki la duh noh la ka jingim, katba uwei pat u la mynsaw jur hadien ba ka thuk-thuk kaba ki shnong ka la ïatynrah bad kawei ka trok ha jingkieng Jorabat.
Kumba la ïoh lum jingtip, la ïathuh ba katei ka la jia ha ka por 3 baje eiei mynsngi katba kitei 3 ngut ki samla pule ka Don Bosco University kiba la ñiah da ka thuk-thuk kaba don ïa u nombor AS-01-EJ-7870 da ka jingthmu ban leit sha nongbah Guwahati, ynda poi ha jingkieng Jorabat ki la leit ban tynrah ïa kawei ka trok kaba don ïa u nombor NL-01-AE-1887.
Na ka liang ki bor pulit ka Jorabat ki la pynkit noh mar-mar ïa kitei ki 3 ngut ki samla sha Guwahati Medical College & Hospital (GMCH) na ka bynta ban ïoh ka jingsumar kaba kyrkieh.
Hynrei, kaba sngewsih pat ka long ba 2 ngut na kitei ki samla ba kynthup ïa u Kethosetuo M, na ka Jylla Nagaland bad u Shreyan Roy na ka Jylla Assam ki la khlad noh mar sien poi ha katei ka jaka ai jingsumar katba uwei pat uba la tip kyrteng kum u Kethosetuo Kratsutsu na ka Jylla Nagaland uba la mynsaw jur, u dang don hapdeng ka jingshah sumar.
Haba bishar bniah bha, lah ban iohi bad ruh lah ban shem, ba ka ktien Khasi ka long kawei na ki ktien kaba riewspah tam hapoh pyrthei.
Khamtam ha kaba iadei ba ki ktien kynnoh bad ruh ia ki kyntien ba pyndonkam ha ki jingphawar.
Ki long da shisha ki kyntien, kiba don ka biria, hynrei ha kajuh ka por, kiba long ki kyntien kiba kit jingmut, kiba Jylliew haduh katta katta, kiba long ruh ki kyntien kiba siat pharshi.
Lada peit shwa ia ki kyntien kynnoh, ngi ioh ar tylli ki kyntien kiba kit ia tang kawei ka jingmut.
Kane ka kdew bad pyni ia ka jingriewspah jong ka ktien haba kren, haba thoh, bad haba pyndonkam ia ka.
Kine ki long khyndiat ki nuksa.
Ka AIKUM – AIKLONG.U KUM, u mut u khiew ne phiang buh um, hynrei u kit jingmut ruh ia u KLONG, uba dei ruh uba buh ia ka um ne kano kano ka jingdih.
Haba phai sha ka kyntien KHUBOR, ka kyntien kynnoh ka dei ka ANTOR.Ka ‘tien kynnoh ANTOR ka iahap bad ka kyntien Phareng ADVERTISEMENT.Lada don ka KHUBOR namar kaba ka don ruh ka ANTOR.Ka kyntien KHRONG, kam mut tang ia kito kiba shu khrong, kaba ki nongkhrong, hynrei ka thew ia ka khrong ban pynrung ia ki mar ki mata sha ki ïew ki hat, ka khrong shnng khrong thaw bad kiwei kiwei.
Kumta ka kyntieng KHRONG ka bun ki ‘tien kynnoh.
Kum ka KHRONG KA DAN, Ka KHRONG KA ASIR, ka KHRONG KA TLIENG.Haba phai pat sha ka longïing ka longsem, ki don ki KHUN bad ka ‘tien kynnoh pat ka dei KTI.Kumta ngi ioh ia ki KHUN KI KTI, KI KHUN KI NAT, KI KHUN KI KSIEW, KI KHUN KI PYRSA.Nangta  KI KHUN KI HAJAR, jong ki it ki hima, kiba long ki trai it trai hima, ki trai raij trai muluk.
Nalor ki KHUN KI HAJAR, ki don ruh ki KHUN KI RAIOT.Jong kito ki briew ki bym dei ki trai tynrai jong ka it ka hima, ka raij ka muluk, ia ka Ïing  ba pynshong, ba ri ba sumar sukher, ia ki riti ki dustur, ki Lariti, bad ka Longniam Longrukom jong kano kano ka hima ha Ri Hynñiewtrep, la khot ia kum kata, Ka IINGSAD IINGSUNON.Lah ruh ban khot kum ka IINGSAD IINGDOR.Te ha kaba iadei bad ki jingtrei ki jingktah kiba pher bapher, ka tien kynnong ka long, KA TREI – KA KTAH, KA KHIH KA KHAN, KA KAMAI KA KAJIH, KA KHIH KA KAMAI, kiba long ki JINGTREI JINGKAH, ban  nang kyntiew ia ka IOH KA KOT, ban ioh ia ka KYNSHEW KA KYNDIAP, ban roi ban kami KA SPAH KA PHEW, lyngba KA UMSYEP KA UMSYIAR.Ia u ‘riew pyrkhat, u riew shemphang, u riew proh jabieng janor, u riew heh u riew haiñ, la ju tip ia kum kita ki briew kum ki KYNREM KI LYNDAN, kiba dei ruh Ki RANG KHRAW NIA – KI KHRAW JUTANG.Kino kino ki briew, katkum ka jingtrei bad jingtheh umsyep ka jong ki, ki ioh ia ka BAINONG ka BAINI, ka BAISIEW KA BAITDA ka Jong ki.
Khnang ban ioh ia ka BAM KA SA.Nangne shakhmat, yn dang ia bteng shuh shuh ia ka Ktien Khasi Ba Iar,’ kaba iadei bad ki kyntien Phawar ia kiba  ki nongphawar, ki thaw ia ki kyntien ha kato hi ka khyllipmat, kiba don ka bria, ka pharshi bad kiba kit jingmut.
Ka long kaba donkam ban tip la ka thymmei longbynriew manbynriew khnang ban ym sah khyllung khynnah hakhmat ka pyrthei.
Kumta ym dei ban tynneng, ym dei ban tohhoh, ym dei ban pyrthuh bad ym dei ban ñiewbeiñ ia ka lajong bad rahskong ia ka jong kiwei.
Namarkata dei ban tip, ban minot ban duriap, ban thwet, ban phrang, ban kynshew bad ban pynneh la ki snap ka thymmei lajong da ja jingtip kaba skhem khlem artatien ban pynïeng rasong ïa ka lajong bad pyrto ïa ki matti jong ki longshwa man-shwa.
Shwa ban pur nia sha kano kano ka phang la sngewdei ban kdew ia kiei kiei ki ba la leh torti bad thurmur ha ki pateng ba la leit.
Kumta la dei ban ïa tai ïa thir bha ïa ki ktien nongwei ba lah pyndonkam salonsar ha ka imlang sahlang kiba lah ban ïa sngewthuh paidbah.
Ha kane ka rukom don ki ktien ba lah ban pakhuh bad kulmar pynban, ha ka ba la dei ban husiar.
Ki ktien ïapan na ki ‘tien nongwei kiba  lah pyndonkam khah khah bad sngewthuh da u ba bun ba lang ki don byllai.
Kumjuh ruh don ki ktien tynrai Khasi kiba don ar jingmut ne palat ba ïa pakhuh ha ka thoh ka tar.
Katto katne na kita ki ktien ki long:Fresh (phresh) kaba mut Ba dang im khriak khriakCompare (komper) – Ïa nujorExperience (ekspirians) – Ba lah mlienFlop- (phlop) ka ba  mut Bijai ne sep eiDrugs (droks) – ka ba  mut U kynja aphin ne kuli dawai pynbuaidSchool (Skul) – ka ba mut Ka ïing ka sem hikai thoh hikai puleDraw (dro) – ka ba  mut Ruid dur ruid darPoint (poiñ)- ka ba  mut tduh, mat, thew, dorthongSpell (spel)- ka ba  mut Ban pule kyntien na ki dak thohSpare (sper)- ka ba  mut Ban buh lypa, khreh lypa, pynapGlass (klat) ka ba  mut Tyndong dih um, Khuri, Jhoh (Bhoi)Pin (pin) ka ba  mut Narsuh, nardungDot (dot) ka ba  mut U phngit symbai barit ria shi tylli.
Clip (Klip) ka ba  mut Khnap lane nap pyndait shñiuh ba rit ba stang.
Act (ak) ka ba  mut Ba leh myn leh, pyrthuh jingleh jong kiwei.
Godown (Kudam) ka ba  mut Khrum buh lane set tiar, kynshew nongra.
Lantern (lynten) SharakFootball (phutbol) kaba  mut Ka jingïalehkai phutbolDost (dos) – kaba  mut Paralok ha ka ktien HindiBottle (bitor)- kaba mut U kum, klong.
Teng teng la ju ong ruh u bilor.
Kettle (ketli)- kaba  mut Daron, ShapushiKi ktien kiba la shu pule beit na ka jingkynnoh ha ka ktien phareng:Taxi (Taksi) kaba  mut Ka mar ñiah shalyntem ba kitnong ïa ki paidbah ban leit jingleit.
Choice (shois) kaba  mut Jiedmon.
Trace (tres) kaba  mut Ba paw ne ïohi lyngba, ba pyrshiBaroh kine ki ktien haneng dei kiba  la shim kylliang na ka ktien phareng bad Hindi.
Lada dei ban pynneh ne ban kyntait ha ka ban kynthup ha u sup u thiar ka Ktien Khasi, to ngin tohkit bad jurip sani kawei pa kawei kumne harum:Try (trai) – kaba  mut Ba pyrshang phong ne pyrshang trei ne leh ïa kaei kaei.
Kane ka ktien ka lah ban ïa pakhuh bad ka ktien tynrai Khasi ‘Trai’ kaba  lah ban mut Trai kum ïa ka ktien Kynrad lane Trai kum ka Tbian.
Haba kren ka biang namar la kynnoh ‘trai’ ba pynlyngkut ia u ‘a’ kumba kynnoh phareng; ym dei trai ba pynjlan ïa u ‘a’ kaba don ar jingmut Kynrad bad Tbian.
Shock (shok)- kaba mut Kyndit ba kylla na ka ktien phareng.
Hynrei ka lah ban ïa pakhuh bad kawei pat ka ktien phareng Chalk (shok) – kaba mut u Mawthoh.
Kane ruh ka ïa pakhuh bad ka pynkulmar namar ha ka Khasi la pule ne spel kumjuh.
Tyre (taïar)- ka ba  mut Shalyntem, shaka.
Hynrei la pyndonkam ruh na ka ktien Hindi ka ba  mut ban khreh.
Nangta Shaka kum ka shalyntem pat ka wan na ka ktien Sanskrit/Hindi Chakra.
Kumta kane kan pynkulmar ha ka thoh kot thoh sla, wat la ka lah ban biang haba kren.
Change (sheiñ)- ka ba  mut Kylla, Kylliang, bujli ha ka ktien Khasi.
Hynrei ïa u lynter bniat nar ba pyndait pdok ne jaiñ phong ruh la kynnoh kumjuh ka ba  ha ka ktien phareng la pule Chain.
Kane ka juh ka ktien phareng Chain ka mut ruh ïa ki kynja lynter basa.
Kumta kane ka kulmar ha ka thoh ka tar wat lada sngethuh ha ka kren ka khana.
Installment, Instrument- kaba mut Ban siewbateïaStai – kaba mut Ba jlop ne ïap tyrkhong.
Hynrei ka juh ka jingkynnoh ka mut ha ka ktien phareng Style (stai) ka ba  mut ba dait riam.
Kumta ka ïa pakhuh bad ka lah ban kulmar haba thoh, wat la ka biang ha ka kren ka khana.
Saiñ – kaba  mut Ban phrang pynjanai ïa kano kano ka mar.
Kane ka ktien tynrai Khasi ka ïa pakhuh bad ka ktien phareng Sign ka ba  mut ba soi kyrteng ha ki kot ki sla, ki syrnot bad dulir ba la pule ha ka ktien Khasi da kajuh ka ktien saiñ.
Ka don kawei pat ka jingmut ka ba  mut ki dak ki shin.
Kumta kane kan pynkulmar ha ka thoh kot thoh sla, wat la ka lah ban biang haba kren.
Step – kaba  mut Dang ngir mar ïa mih sngi ha ka ktien tynrai Khasi.
Hynrei ha ka ktien phareng Step – la sngewthuh ha ka Khasi ruh kum ki Mawkyndon.
Kumta kane ka ktien ka lah ban ïa pakhuh bad ka ktien tynrai Khasi ‘Step’ ka ba  ha ka ktien phareng ka mut – Morning.
Ki dak thoh ruh ki long kumjuh ha ka Khasi bad phareng bad ki lah ban kulmar, wat la ka biang ha ka ba  kren.
Pipa – kaba  mut Ka mar kynshew um ne u kum ba radbah.
Ha ka ktien phareng ka mut Tub bad la ju pyndonkam da ka ktien Khasi da kaba  pule Top.
Hynrei Top ha ka ktien phareng pat ka mut kliar ha ka ktien Khasi.
Shut – ka ba  mut Ban pynnep ïa ka wait ka tari da ka ba  kyrshut ha u mawshynrut ne uno uno u kynja maw jlih.
Hynrei ïa ka ktien phareng Shoot la pule bad kynnoh kumjuh (shut) kaba mut pat ban kynjat ïa ka bol.
Hangne ka ktien bol ruh la pynwan na ka ktien phareng Ball ka ba  mut ïa ka soh snep jri ne snieh ka ba  kyllaiñ mlon.
Sher – kaba  mut Ka ‘tien siat pharshi da ki kyntien kyoh mynthi.
Ka mut ruh ïa ki kynja dohkha rit ba ju khot Sher Syngkai.
Ïa kane ka kyntien la kynnoh kumjuh ha ka ktien phareng Share (sher) kaba  mut ban ïa sam lem.
Kumta ka ïa pakhuh bad ka lah ban kulmar haba thoh, wat la ka biang ha ka kren ka khana.
Laiñ – kaba mut Ba saw kyrang laiñ lane ba kynthah laiñ (hangne kynnoh jlan ïa u ‘a’).
Hynrei la thoh kumjuh ha ka jingmut ïa u dak ruid ne u thor (Ktien Amwi) ka ba  la shu kynnoh pynbiang beit na ka ktien phareng Line.
Sieb – kaba mut Ba at phyllung ka sniehdoh ne kano kano ka mar.
Hynrei kane ka juh ka jingkynnoh ka ïahap bad ka ktien phareng Save ka ba  mut ban Kynshew ne buh rneng.
Kumta ka ïa pakhuh bad ka lah ban kulmar haba thoh, wat la ka biang ha ka kren ka khana.
Op – ka ba  mut Ba set kdup khlem lait lyer ne ïap op.
Hynrei la ju mlien ban ong op ka ba  mut u thieb ka ba  ha ka ktien phareng ka dei Up.
Kumta ka ïa pakhuh bad ka lah ban kulmar haba thoh, wat la ka biang ha ka kren ka khana.
Mynta leilei ka lah ban pakhuh sa bad ka ktien phareng ‘opt’ ka ba mut ban jied bujli noh da kawei ha ka ktien Khasi.
Ka Synjuk Ki Taithoh bad Traikhlieh Pathai Khubor na Jylla (Meghalaya Editor and Publishers’ Association) ka syllok bad ka Synjuk Ki Thohjer Thohnam (Khasi Authors’ Society) na ka bynta ban pynbit pynbiang ryntih ha ka thoh ka tar da ki ktien ba kynsai bad ïadei dur katkum ka jingthoh.
Na ka daw ba donkam kyrkieh ha ki kotkhubor Khasi bad kyllum ha ka thoh ka tar salonsar ka Riti Academy ka la lum thup ban thwet ki ktien na kylleng ki thaiñ, ban shna kyntien thymmai bad ban pynwandur katkum kiei kiei jong ka juk mynta lyngba ka Shlem Baïar Dienshonari Khasi ne Khasi Expansive Dictionary project na ka bynta ban kyrsoi bad pynroi shuh shuh ïa ka ktien Khasi.
Kumta ki paidbah ki lah ban kynthoh kum ban ia donkti lang ha ka ba pynjanai ia ka kam da ka ba phah ki jingai jingmut sha ritiacademy.
Ka United States ha ka Sngi Ba-ar, ka la pynbna thymmai sa ia kawei ka song jingiarap kaba $26 Million na ka bynta ki phetwir Rohingya ha Bangladesh bad kumjuh ruh kiba don ha kiwei kiwei de ki thaiñ jong ka dew bah Asia.
Namar la ong ruh ba ki don kumba palat shi million ngut ki dkhot jong katei ka kynhun jaitbynriew Muslim Rohingya kiba im ha ki iing sher dara ha Bangladesh, bad kiba bun ruh ki la phet noh ha u snem 2017 hadien ba mih ka huri- hura ha Bangladesh ki la poi phetwir noh sha Myanmar.
Kumta la ong ba katei ka song jingiarap na ka United States ha kane ka kynti, kan iarap shibun eh ia kitei ki jaitbynriew phetwir kiba shu shang buhai shnong na kawei ka jaka sha kawei pat bad ki bym ju tikna ruh ban ioh ia ka bam ka dih bad ki jingdonkam kiba kum ki briew ki dei ban ioh ha ka jingim jongki ba man la ka sngi.
Da kane, lada kheiñ kyllum ia baroh ka pisa ba ka United States ka la lah ban pynmih bad ai naka bynta kitei ki phetwir ka la poi kumba $2.1 Billion eiei, naduh ka song jingiarap ba ka US ka la phah ha u snem 2017 tad haduh kane ka por ba mynta.
Ka United States ha katei ka Sngi Ba-ar, ka la ong ruh ba ka dang donkam sa kumba $876 Million eiei ban pyndap ia baroh ki jingdonkam jong kitei ki phetwir Rohingya kiba im hapoh Bangladesh, hadien ba ki la duh noh wat ia ki mar bam rashon ba ki ju dei ban ioh.
Ha kane ka kynti la ong ba ka United States ka la pynbeit ba naduh ka Sngi Thohdieng, kan weng noh ia ki kyndon pyrkhing ba la buh pyrshah ia ki nongleit nongwan na China haba iadei bad ka khlam Covid-19.
Kane ka long ruh hadien ba ki katto katne ki ri jong ka pyrthei ki la weng noh ia kitei ki kyndon pyrkhing pyrshah ia ka China hadien ba ki la iohi ia ka jinglong jingman jong ka China ha kine ki sngi ba ka la jop shisha ia u khñiang jingpang Covid kumba ka la pynpaw ha kine ki khyndiat por ba la leit.
Ha ka taiew ba la dep, ka Japan ka la pynsangeh treikam noh ia ka aiñ ba kito kiba wan poi na China ki dei beit ban iaid lyngba ia ka ‘test’ tang mar ia poi hapoh ka ri.
Watla katta, la ong ba ka United States kan iai peit thuh ia ka jinglong- jingman jong ka khlam Covid-19 ha China bad kumjuh ruh ha kylleng ki ri jong ka pyrthei.
Ia katei ka rai jong ka United States ha kane ka por, la dep ban iathuh lypa da ki katto katne ki heh jong ka Washington ha ki katto katne sngi ba la leit.
Ka jingpynlong ïa ki lai tylli ki jingïalang jong ka G20 ka la long ka bynta kaba hap ban ïakhun tyngeh na ka bynta ka sorkar Punjab ha kum kane ka por ba la mih ki khubor byrngem byrsit jong ka kynhun lehnoh Sikh for Justice (SFJ) ban pynthut ïa ka jingïalang jong ki 20 tylli ki ri jong ka pyrthei bad ban pynpaw pyrthei ïa ka Khalistan.
Ki arngut ki MP jong ka Congress kiba kynthup ïa u Gurjeet Singh Aujla bad u Jasbir Singh Gill bad uwei u MLA u Sukhpal Singh Khaira ki la shahkem ha ka sorkar Punjab hashwa halor ka jingthmu jong ki ban phah pynkynriah noh ïa ka jaka ban pynlong ïa ki jingïalang jong ka G 20 na Punjab.
Ha kaba ïadei bad ka jinglong jingman kum halor ka jingshah kurup jong ka jaka treikam jong ki pulit ka Ajnala da ki dkhot jong ka kynhun Waris Punjab De ha ka 20 tarik, Rymphang bad ka jingbyrngem jong ka kynhun lehnoh SFJ, hynrei ha kajuh ka por ki la pynibor pyrshah ïa ka sorkar Punjab halor ka jingbym i lah ban pynlong ïa ka jingïalang bad ka jingïakynduhlang jong ki ri ka pyrthei.
Kane ka la pynlong ïa u Myntri Rangbah jong ka Punjab u Bhagwant Mann ba un leit jngoh hi dala kijong ki khmat sha Amritsar, na ka bynta ka jingleit khmih bniah halor ki rukom pyntreikam ban wanrah jingshngaiñ, ki rukom pyntreikam ha kaba ïadei bad ka jingpynkhreh jong ki bor sorkar bad ban ai mynsiem bad ai jingmut ïa baroh ba kin lah ban don bynta ha ki rukom pyntreikam na ka bynta ban pynbeit ryntih ïa ki jingdonkam ha kine ki lai tylli ki jingïalang ki ban sa pynlong.
Ka kynhun Sikh For Justice (SFJ), ka dei ka kynhun kaba la shah ñiew beaiñ ha u snem 2019 hapoh ka jingtreikam jong ka Unlawful Activities (Prevention) Act (UAPA) halor ka jingpyrshah ïa ka India Khalistan Referendum bad leh ïa ki kam ba long pyrshah ïa ki kam saiñ pyrthei ha ka ri, halor ka jingleit sieh ïa ka lama Khalistan ha Makhu bad Amritsar -Verka Bypass bad byrngem ban pynthut ïa ki rukom ïaid jong ki rel da kaba khang ïa ki lynti rel ha Punjab ha ka 15 tarik, Lber bad ka 16 tarik, Lber ha kaba kane ka la wanrah ka jingshah kynthoh bad ka jingshah pynkhlemraiñ jong ka sorkar Punjab.
Kumba la ïoh jingtip, la ong ba ïa ka G20 Meeting halor ka pule-puthi bad ka jingïalang halor ka jingtrei jingktah la thmu ban pynlong ha ka 15 tarik haduh ka 17 tarik, Lber bad kawei pat ka jingïalang ka Y 20 yn sa pynlong ha ka 15 tarik, Lber ha Amritsar.
U Myntri Rangbahduh ka Britain, u Rishi Sunak ha ka Sngi Balang, u la pynbna ia ki jingthmu bad ki kyndon ba thymmai ba ka sorkar kan pyntreikam kum shi bynta ban tehlakam ia ka jingleit poi ki phetwir be-aiñ shapoh ka ri.
Kumta ruh u Sunak ha katei ka sngi u la maham pyrshah ia kito ki phetwir kiba ju leit rung be-aiñ ha ka rukom bym dei bad u la ong ruh ba kito kiba leit ban rung be-aiñ shapoh u pud u sam jong ka ri Britain, kin duh ia ka jaka sah bad kumjuh ruh ka jingiada na ka sorkar.
Namarkata, la ong ba utei u Myntri Rangbahduh jong ka Britain ha kane ka kynti u la maham da kaba tyngeh pyrshah ia ki nong phetwir be-aiñ bad ong ba kito kiba wan rung sha Britain da ki rukom kiba long be-aiñ, kin duh ia ka jaka rieh tngen, kin duh ruh ia ka jingiada na ka sorkar bad ha kajuh ka por ruh kin duh lut wat ia ka hok long briew- man briew kaba ki dei ban ioh.
Shuh shuh ruh u la ong ba lada ioh jingtip halor ka jingdon jong kum kitei ki phetwir hapoh ka ri, ki bor pyniaid kin bat bad kin pynmih noh ia ki napoh ka ri tang da ki taiew hadien ka jingwan poi jongki sha Britain.
Ia kitei ki phetwir kiba yn beh, lah ban pynpoi biang sha kato ka ri na kaba ki wan phet nyngkong lada ka ibit ban leh kumta.
Hynrei lada ym i long, yn phah pat ia ki sha kiwei ki ri kiba ju pdiang sngewbha ia kat ki phetwir kiba leit ban rung bad ban shong ban sah.
Katba, ha kajuh ka por ruh, lada ka sorkar kan lap ia kum kitei ki phetwir kiba wan rung be-aiñ shapoh u pud- u sam jong ka ri, kin shah khang syndon baroh shi junom na ka jingleit jongki sha Britain.
Hapoh jong katei ka aiñ, la ong ba ki Myntri ka tnat kam poh iing, kin hap ban peit thuh ia ka jingrung jingmih jong ki phetwir hapoh ka ri bad kin hap ban ai jingkheiñ ia kito ki phetwir kiba leit ban rung be-aiñ shapoh u pud u sam jong ka ri.
Hynrei ia kaba mynta, ym lah ban ong la ka jingdon ki phetwir kiba poi be-aiñ ka jur ne duna ha Britain.
Shuh shuh ruh u Sunak u la ong ba ki don palat 45,000 ngut ki phetwir kiba wan poi na ki duriaw jong ka thaiñ Southeast ka England lyngba jong ki liengrit ha u snem ba la leit.
Na ka liang ki seng iada jaitbynriew bad kumjuh ruh na ki seng ka liang pyrshah, ki la pyrshah jur halor katei ka aiñ ba la wanrah da utei u Myntri Rangbahduh ba thymmai jong ka Britain (United Kingdom) bad ong ba katei ka aiñ ka long be-aiñ bad ka long ka jingleh ibeiñ ia ki jaitbynriew phetwir ki bym don jaka rieh bad ki bym ioh jingiada shuh ha kiwei pat ki ri.
Ka Britain ha u snem ba la leit ruh ka la sdang hi ban wanrah ia kum kine ki kyndon aiñ ban pyrkhing bad ban peit thuh ia ka jingrung- jingmih jong ki phetwir hapoh ka ri, hynrei katei ka jingthmu jong ka Sorkar ha u snem ba la leit ka la sah teng noh.
U nongïalam jong ka seng Nationalist Congress Party (NCP) u Ajit Pawar hynnin ka sngi u la buh ka jingkyrpad ïa ka sorkar jylla ba ka dei ban mih shakhmat ha ka ban ai jingïarap bad ka jingkyrshan pisa na ka bynta ki nongrep.
Ha ka jingai jingkren sha ki lad pathai khubor, u Pawar u la ong, “ki nongrep jong ka Maharashtra  ki la ïakynduh jingeh shibun ha kine ki lai sngi ba la leit na ka daw jong ka jingwan hap jong u slap u bym dei ban hap ha kane ka aïom.
Ngin sa rah ïa kane ka mat ha kaba ïadei bad ka jingai ïa ka bailutksan na ka bynta ki nongrep hapoh ïingdorbar.
Hynnin ka sngi, ka sorkar jylla hapoh ka jingïalam jong u Eknath Shinde ka la dei ba mih shakhmat na ka bynta ban ai jingïarap bad jingkyrshan pisa na ka bynta ki nongrep.
"“Ngi la ai ka shithi hapoh ïingdorbar ha kaba la batai bniah halor kane ka mat na ka bynta ban ai bailutksan sha ki nongrep, la ong u nongïalam jong ka liang pyrshah ka Maharashtra.
"“Ka la don ka jingïathuh lypa ha kaba ïadei bad ka jinghap jong u slap ha kine ki lai sngi ha kylleng ki jaka.
Mynta ka sorkar ka la dei ban khmih bniah ha ka bynta ban pyntikna ban ai jingkyrshan pisa halor ki kam rep," u la bynrap shuh shuh.
Ha ka 28 tarik, Rymphang, ka Maharashtra Legislative Council ka la sangeh ban ïakren hadien ba ki MLA jong ka liang pyrshah ki la wanrah ki jingkulmar ha ka por ba la ïakren halor ka mat jingdawa jong ki nongrep bad ka dor jong u piat.
U nongïalam jong ka liang pyrshah jong ka Legislative Council, u Ambadas Danve u la ong ba ki la don ki jingdawa ba la dei ban ïakren bad ïamir jingmut ha kaba ïadei bad mat halor ki nongrep bad  ka sorkar hynrei ka sorkar kam shym leh kumta, namar kata ka Council ka la hap ban sangeh ha ka ban ïakren.
Ha kaba ïadei bad kane, ki MLA jong ka Nationalist Congress Party (NCP) ki la leit sha Maharashtra Vidhan Sabha ha kaba ki la rah ïa ki dor ba la buh halor u piat ha ka khlieh jong ki bad kieng ruh da u jingdeng ryndang ba la suh da u piat na ka bynta ban dawa ïa ka dor ban buh ryntih halor u piat.
Ka Sorkar jong ka jylla Manipur ha kane ka taiew kaba mynta ka la pynïoh ïa bun tylli ki tiat na ka bynta ki bor pahara ka tnat Khlaw khnang ba kin lah ban kyntiew bad pynjanai shuh shuh ïa ki kam pahara jong ki ha ki khlaw bapher bapher jong ka jylla.
Kat kum ka jingïoh lum jingtip la ïathuh ba ka sorkar jylla ka la pynïoh ïa haduh 100 tylli ki tiar siat ha kaba ïa ki 49 tylli ki tiar siat la aiti ha ki bor pahara ka tnat Khlaw kiba pyndep ïa ki jingshah ai jinghikai.
Haba ai jingkren ha ka jingïalang kaba la pynlong ha ka nongbah Imphal, na ka liang u Myntri ka Tnat Khlaw jong ka jylla Manipur, u Th Biswajit u la pyntip ba ïa ki tiar siat kiba sah yn sa aiti ha ki bor pahara ka tnat Khlaw ynda ki la dep ban pyndep ïa ki jingshah ai jinghikai kilan met.
Haba ai jingkren ha katei ka jingïalang, na ka liang u Myntri u la ïathuh ba hapdeng u snem 2019-2023 haduh 14,699.04 hectares ki khlaw sorkar (reserved forest) ki la shah pynjulor na ka jingpluh ding bad haduh 95% ki dei ki jingjia pluh ding ba la wiang ding da ki runar.
Na ka liang u Myntri u la kyntu ïa ki nongtrei ka tnat Khlaw jong ka jylla ba kin pyndonkam janai ïa kitei ki tiar siat ha ki kam pahara jong ki.
Kumjuh u la kyntu ruh ïa ki nongshong shnong ka jylla ba kin kiar na ki kam wiang ding beaiñ ïa ki khlaw ki btap khnang ba yn lah ban pynneh pynsah ïa ka spah jong ka mariang.
Ki ‘forest division’ kiba la ïoh ïa ki tiar siat ha katei ka sngi ki kynthup ïa ka Central Forest division, Parks & Sanctuary, Kangpokpi, Churachandpur, Thoubal, Bishnupur, bad Chandel forest division.
Katei ka siejam jong ka sorkar ban pynïoh ïa ki tiar siat ka dei na ka rai kaba la pynmih ha ka jingïalang kaba dang shen kaba la pynlong da u Myntri Rangbah ka jylla – N Biren Singh.
Na ka liang ka sorkar jylla la ïathuh ba ka don ïa ka thong kaba hakhmat eh ban pynneh pynsah ïa ka mariang sawdong sawkun ha ka jylla bad ka don ruh ïa ka thong ban kyntiew ïa ka jingdon jong ki khlaw ki btap ha ka jylla.
Kat kum ka jingïathuh jong u Myntri Rangbah ka jylla, u la pyntip ruh ba na ka liang ka sorkar jylla ka la shim ïa ki sienjam kiba kyrpang ban pynneh pynsah bad ïada ïa ka spah mariang jong ka jylla Manipur, kynthup ïa ki mrad khlaw, ki sim ki doh, ki jingthung jingtep; bad kumjuh ruh ban pynkhie im ïa ki jaka lang um kiba don ha kylleng ki bynta jong ka jylla Manipur.
Ki bor pulit jong ka jylla Mizoram ha ka Sngi Ba-ar mynta ka taiew ki la ïoh ban kurup ïa haduh 17 tylli ki mrad khlaw kiba kham ñiar ban shem ha ri India, ïa kiba la suba jur ba la wan ban pynpoi beaiñ na Myanmar.
Ïa kitei ki mrad khlaw, ki bor pulit ki la ïoh ban kurup na kawei ka kali kaba dang ïaid lyngba ka surok Khawzawl – Rabung.
Ïa kitei ki mrad khlaw, ki bor pulit jong ka jylla ki la ïoh ban kurup ha ka por ba ki la leit ban pynlong ïa ki jingkhynra bad talasi ha katei ka surok.
Katkum ka jingïathuh jong ki bor pulit ki la pyntip ba ïa katei ka kali la ñiah da uwei u briew u ba la tip kyrteng kum u Vanlalrawna – u nongshong shnong ka thaiñ Zokhawthar.
Na katei ka kali, ki bor pulit ki la ïoh ban kurup ïa haduh 13 jait ki sim bad 4 tylli ki shrieh.
Ïa ki mrad khlaw kiba la ïoh ban kurup ha katei ka sngi bad ïa ka kali ba la pynkit ïa ki la leit ban aiti noh sha ki bor sorkar ka Customs Preventive Force, Champhai na ka bynta ban pynlong ïa ki jingtohkit kiba donkam.
Katkum ki jingïoh lum khubor la ïathuh ba ka jingshalan bad khaïi beaiñ ïa ki mrad khlaw kynthup ïa ki sim ki doh ka dei kawei na ki kam beaiñ ba dang kynrei bha ha ka jylla Mizoram bad ha ki snem kiba la leit, ki bor sorkar ki la ïoh ban kurup ïa bun tylli ki mrad khlaw bad la ïoh ruh ban pynrung ïa bun tylli ki mokotduma pyrshah ïa ki runar ba donkti ha katei ka kam beaiñ.
Ka kynhun shipai Indian Coast Guard (ICG) ka la bat ïa ka lieng jong ki nong Iran bad kem ruh ïa ki san ngut ki nong Iran kiba shong ha kane ka lieng halor ka jingshah kynnoh ba ki la rah ïa u Heroin uba don ka jingkhia kaba 61 kilo uba la kot sha ka T.425 klur na ki bynta rudnong jong ka Gujarat hajan  Okha kaba don ha Kutch distrik, la ïathuh ki heh shipai ha ka lah sngi U Blei.
Ka jingthoh kaba la wan na ka Defence PRO ha ka miet jong ka lah sngi U Blei, hadien ba la ïoh jingtip halor kane ka jingjia na ka kynhun Anti Terrorist Squad (ATS) jong ka Gujarat, ka la ong ba la pyntreikam ïa ki shipapi jong ka Indian Coast Guard kiba la shah pyntreikam na ka bynta ka jingkhmih bniah ha ki bynta ka um duriaw ha kaba ki la shong ha ki jhad ICGS Meera Behn bad ICGS Abheek ha ka duriaw Arabian Sea.
“Ha ka por mynmiet, la ïohi ïa kawei ka liang kaba la ïaid ha ki bynta jong ki um duriaw ha ka jingjngai kaba 340 kilometre marjan ka bynta rudnong jong ka Okha.
Haba la shah pynibor ha ki shipai kiba shong ha ka ICG, kane ka lieng ka la sdang ban phet bad phai noh na katei ka jaka.
Hadien kane, kine ki jhad shipai ki la beh thong ïa kane ka lieng," la ong ka jingthoh.
“Ïa kane ka lieng hadien ba la beh thong la shem ba ka dei ka lieng jong ki nong Iran kaba la don ryngkat bad san ngut ki briew kiba shong hapoh jong ka kiba dei ki nong Iran.
Ha ka por ba la pynlong ïa ka jingtohkit da ka kynhun ICG, la lap ïa u drok ba 61 kilogram uba shongdor da T.425 klur na ka lieng.
Kane ka lieng bad kine ki briew kiba shong hapoh jong ka ki la shah rah bad shahkem ha kaba la ïalam sha Okha na ka bynta ban bteng shuh shuh ïa ka jingtohkit,"  la ong ka jingthoh ba la pyllaitd da ki heh ka kynhun shipai.
Ki bor pulit jong ka jylla Manipur ha ka Sngi Ba-ar mynta ka taiew ki la pyntip ba ki la ïoh ban kem ïa uwei u runar ïa uba la suba jur ba u dei uba ju donkti ha ki kam ban pynïaid iew beaiñ ïa ki tiar siat.
Ïa utei u runar, ki bor pulit ka jylla ki la ïoh ban kem hadien ba ki la leit ban pynlong ïa ka jingkhynra ha ka shnong Nongpok Sekmai ha ryngkat ka jingwan ïashim bynta lem ki bor shipai ka tnat Assam Rifles.
Na katei ka jingleit khynra jong ki bor pahara la ïathuh ba ki la ïoh ban kem ïa uwei u samla (23 snem ka rta) bad na ka met jong u la ïoh ruh ban kurup ïa kawei ka pistol 9mm.
Kat kum ka jingpyllait kyrwoh jong ki bor pahara, ki la pyntip ba ïa katei  ka jingleit khynra ha katei ka sngi la pynlong da ka kynhun shipai na ka Keithelmanbi Battalion hapoh ka jingkhmih trei kam jong u Inspector General of Assam Rifles(South), bad ki bor pulit ‘commando’ ka thaiñ Thoubal district.
Ïa utei u runar u ba la shah kem ha katei ka sngi, lem bad ïa ka tiar siat ba la ïoh bankurup la leit ban aiti noh sha ki bor pulit ka Nongpok Sekmai Police Station na ka bynta ban pynlong ïa ki jingtohkit kiba dang sah.
Napdeng ki 59 ngut ki MLA ka Ïingdorbar Thawaiñ ba khatwei ka jylla, 17 ngut ki dei kiba la pyndep ïa ka jingpule tang haduh Klas 8 lane Klas 10 lane Klas 12.
Kane ka la paw ha ka kaiphod ba la ai da ka Association for Democratic Reforms (ADR), New Delhi kaba la peit bniah ïa ki kot ki sla jong kine ki MLA.La pyntip ba arngut ki MLA ki dei kiba la pyndep tang ïa ka Klas 8, hynriew ngut ïa ka Klas 10 bad khyndai ngut ïa ka Klas 12.
Nalorkata, la pyntip ba 19 ngut ki MLA ki dei kiba la pyndep ïa ka ‘Graduation’, hynriew ngut ki dei ki ‘Graduate Professional’, 13 ngut ki dei ki ‘Post Graduate’, kawei kaba la pyndep ïa ka ‘Doctorate’ bad lai ngut kiba don ïa ka ‘Diploma’.
Ha kaba ïadei bad ka rta jong ki MLA, 2 ngut ki dei kiba hapdeng 25 haduh 30 snem, 15 ngut hapdeng 31 haduh 40 snem, 20 ngut hapdeng 41 haduh 50 snem, 18 ngut hapdeng 51 bad 60 snem, 3 ngut hapdeng 61 haduh 70 snem bad uwei uba don hapdeng 71 haduh 80 snem.
Shuh shuh ka kaiphod ka la pyntip ba na ki 59 ngut ki MLA, 3 ngut ki la pynpaw ba ki don ki ‘case’ pyrshah ïa ki.2 ngut na kine ki la pyni ba ki ‘case’ pyrshah ïa ki, ki long kiba khia.
Nalorkata, lah ban kdew ba napdeng ki 59 ngut ki MLA ba mynta, haduh 45 ngut lane 76% ki dei kita ki ‘crorepati’ lane ki MLA kiba ka jingdon jingem bad ka spah ka phew ka long palat T.1 klur.
Kiba bun na kine ki MLA heh spah ki dei na ka NPP ha kaba na ki 26 ngut, 20 ngut ki dei kita ki ‘crorepati’.
U nongtem ba pawnam ka Jylla, Bah Lou Majaw ha ka Sngi Balang u la pyllait ïa ka kot poitri ba la ai kyrteng, ‘Brittle’, ba la thoh da ka Riniki Chakravarty Marweiñ ha Dylan’s Café, Shillong.
Katei ka kot ka dei ka thup ki jingthoh poitri halor ka jinglong khynnah bad ki bahaïing hasem, jingieid, jingduh noh bad jingkynmaw; bad kumno ba ka nongthoh ka la ïaleh pyrshah ïa ki jingtynjuh jong ka khlam.
La kha ïa ka Riniki Chakravarty Marweiñ ha Shillong bad ka la pyndep ïa kiba bun ki jingpule jong ka hangne.
Ka la pynlut ïa kaba bun na ka por jong ka ha ka PR Industry ha Mumbai hashuwa ban leit sha Singapore ha u snem 2008.
Ka la pyndep ruh ïa ka ‘Master’s Degree’ ha ka tnad pule Mass Communication and Journalism.
“Nga la kum kynmaw ïa ki por barim ha ka por jong ka jingkhangdam.
Ka jinglong khynnah jong nga bad ka por ba nga la pynlut ha India ki shat tawiar ha ka jingmut jingpyrkhat jong nga na ka por sha ka por.
Nga la shong ïing kumba long lem kiwei pat bad nga khuslai na bynta kiba ieid bathoiñ jong nga.
Ka la wan ka jingphieng, kumta nga hap ban wad lad ban pyllait ïa ki jingkhuslai jong nga.
Dei ha kane ka por ba nga la sdang thoh ïa kane ka kot bad ngam shym la mutdur ba la lah ban pynmih syndon ïa ka," ka la ong.
Ka Kong Marweiñ ka la bynrap, “Ka jingkynmaw ïa ki por ba la leit na bynta jong nga ka wanrah ïa ka jingsngew jan: Nga kwah ban pynkynmaw ïalade ïa ki briew bad ki jaka, bad ki mut kumno ïa nga.
"Hadien ka jingpyllait ïa ka kot, bud sa ka jingïakren hapdeng ka nongthoh bad ki nongïashim bynta halor ka poitri, ka put ka tem, jingai mynsiem, lem bad kiwei-kiwei ki sobjek.
U Bah Majaw ha kane ka sngi lem bad ka nongthoh ki la pule lang ïa katto-katne ki poitri na kane ka kot bad shim bynta ruh ban tem ïa katto-katne ki jingrwai ban pynsngewtynnad ïa ki nongïashim bynta kiba la ïalum lang ban kyrshan ïa kane ka jingpyllait kot.
Haba pynkut ïa ka jingïalang da kaba ai jingïaroh ïa ka nongthoh, u Bah Majaw u la ong, “Nga la thied ïa ka ‘Brittle’ ha u bnai ba la dep na kawei ka rynsan ‘e-commerce’.
Nga la shoh jingieid bad baroh ki poitri jong ka; hynrei kawei na ki, ka ‘Sired Evening’ ka la khring shisha ïa nga.
Ka don kaei-kaei ha ka poitri kaba tam lut ïa kiei-kiei baroh, kumba long ka put ka tem ka rwai ka siaw.
Nga da sngewkmen shi kat dei eh ban ïadon lang ha kane ka sngi.
"Ïa ka kot ‘Brittle’ lah ban ïoh na baroh ki rynsan ‘e-commerce’ bad ha ki jaka die kot ba la jied ha kylleng ka ri.
U Bah Mayralborn Syiem hadien ba u la shah jied biang kum u MLA jong ka Nongpoh konstitwensi ha ka sien ba ar, u la ai ka jingkhublei kyrpang sha baroh ki paidbah jong katei ka konstitwensi khamtam kito kiba la kyrshan radbah ba un nang lah ban bteng ïa ka jingshakri na bynta ka thaiñ bad ka district hi baroh kawei.
U Bah Mayralborn u la pynpaw ïa kane haba kren sha ki lad pathai khubor ha ïingsah ka jong u ha Pahamlapong ha ka Sngi Balang.
U la ong ba ka kam nongmihkhmat kam dei satia kaba suk namar ka lyngkor ka long kaba khia ha kaba u la kyrpad ïa ki paidbah ka konstitwensi ba kin ai ïa ka jingkyrshan lem ïa u khamtam ba kin buh ha ki jingduwai khnang ba un nang lah ban shakri khambha shuh ïa ki jingdonkam jong ki paidbah ha kine ki san snem ki ban wan.
Katto katne na ki mat kiba kum u MLA un shimkhia ban buddien ki dei ban pynurlong ïa ka jingangnud ban pynrung noh ïa ka ktien Khasi ha ka Khyrnit kaba Phra jong ka riti synshar treikam ka ri, ban pynïoh ïa ka Medical College, ban shimkhia ba ka Northern Ri Bhoi College kan dang kiew irat shaphrang, ban plie noh ïa ka Industrial Training Institute (ITI) ha Nongkhrah bad ruh ban shimkhia halor ka ïoh kam ïoh jam jong ki khun samla ka thaiñ nalor ban kyntiew ïa ka koit ka khiah bad ban buddien na ka bynta ban wanrah ïa ka C&RD Block ha Umden.
Ha kaba ïadei bad ka Medical College, u MLA u la ong ba kum kawei na ki 112 tylli ki ‘Aspirational District’ ha ka ri, ka Ri Bhoi District ka don hok ban ïoh bad un shimkhia ïa kane ka bynta tad haduh ba kan da urlong khnang ba kan long ka jingmyntoi ïa ki khun samla jong ka district bad ka jylla hi baroh kawei.
Halor ka jingdonkam ban ïoh noh ïa ka C&RD Block ha Umden, u Bah Mayralborn u la ong ba lada kane ka bynta kan urlong, kan long da shisha ka jingmyntoi kaba khraw ïa kiba bun tylli ki shnong ha katei ka thaiñ, namar kumba long mynta, ki paidbah na kitei ki shnong ki hap ban leit shaduh Umling C&RD Block kaba la jngai bad buh jingeh shikatdei ïa ki.
Shuh shuh u Bah Myralborn u la ong ruh ba kam dei kaba suk ban pynurlong ïa baroh kitei ki jingangnud shisien leh, hynrei na ka liang ka jong u, un ïai pyrshang katba don la ka buit ka bor halor kitei ki jingangnud bad jingkhmih lynti jong ki paidbah, khamtam ba mynta ka kynti, u la ïoh ban ïadon bynta lang bad ka sorkar jylla.
Kumta u la kyntu ïa ki paidbah ba kin ai ïa ka jingïatrei pura khnang ba ka konstitwensi bad ka district hi baroh kawei kan kiew shaphrang ha baroh ki liang jong ki kam pynroi.
Ka Ïingdorbar Thawaiñ ka jylla ha ka Sngi Palei kan sa ïoh da u Lamphang khlem da donkam ïa ki MLA ba kin ïa thep ‘vote’.
U Thomas A Sangma, MLA ka NPP na North Tura, un long u Lamphang bathymmai naduh ka Sngi Palei.
U Thomas un long napdeng ki katto katne ngut ki Lamphang ki ban shah jied khlem da donkam ban ïakhun pyrshah ïano-ïano.
Ha u snem 2013, u Abu Taher Mondal jong ka Congress, uba mynta u long kum uwei na ki Myntri ha ka sorkar MDA 2.0, u la shah jied sha ka shuki Lamphang khlem da ïakhun pyrshah.
Mynta ka kynti ruh, ka liang pyrshah, kaba don tang 14 ngut ki MLA, ka khlem wan shakhmat ban buh kyrtong namar ka la sngewthuh lypa ba kan long tang kum ka jingpyndep rukom.
Ka liang synshar hapoh ka kynhun MDA 2.0 ka don haduh 45 ngut ki MLA bad namarkata, kan ym don jingeh eiei ïa u Thomas ban shah jied sha ka shuki Lamphang.
Haduh ba kut ka sngi thep kyrteng ha ka 7 tarik Lber, dei tang u Thomas, uba la long MLA mynta la arsien kynthih bad hashwa kata kum u MP ka Rajya Sabha, uba la wan shakhmat ban thep kyrteng na ka bynta ban ïakhun ïa ka ilekshon ban jied ïa u Lamphang bathymmai.
Nalorkata, ka Ïingdorbar Thawaiñ kan ïoh da u MLA na ka jaitbynriew Garo ban long kum u Lamphang hadien bun snem.
U Martin M Danggo u la long u Lamphang bakhatduh napdeng ki riewlum Garo ha kaba u la don ha ka shuki naduh u snem 2003 haduh 2008.
Hadien ba la dep lut ki kam kiba ïadei bad ka jingpynlong ïa ka ilekshon sha ka Ïingdorbar Thawaiñ kaba khatwei ka Jylla, ka Election Commission ka ri India ka la weng noh ïa ka jingpynjari ïa ki kyndon pyrkhing ilekshon lane Model Code of Conduct (MCC) ha kane ka Jylla.
Ka jingthep vote na ka bynta ka ilekshon sha ka Ïingdorbar Thawaiñ kaba khatwei ka Jylla ka la long ha 27 tarik Rymphang bad ka jingñiew vote ka la long ha ka 2 tarik Lber.
Wat lada la weng ïa ka jingpynjari ïa ka Model Code of Conduct (MCC), hynrei ha Meghalaya ka dang sah sa ka jingthep vote ha Sohïong konstitwensi kaba ym pat pynbna haduh mynta da ka Election Commission ka ri India.
La pynsangeh ïa ka jingthep vote ha Sohïong konstitwensi namar ka jingkhlad noh u kyrtong ka United Democratic Party (UDP) u Bah HDR Lyngdoh ha ka 20 tarik Rymphang, tang 7 sngi shwa ka jingthep vote.
Ka jingpynbna ba la weng noh ïa ka jingpynjari ïa ki kyndon pyrkhing ilekshon ka dei kaba la wan na ka Election Commission ka ri India lyngba u Senior Principal Secretary u Narendra N Butolia uba la pyntip sha baroh ki Chief Secretary bad ki Chief Electoral Officer jong ki Jylla kiba kynthup ïa ka Meghalaya, Nagaland, Tripura, kiba dang shu dep pynlong ïa ka ilekshon MLA bad sha ki Jylla kiba pynlong ïa ka ilekshon shiteng samoi ha Arunachal Pradesh, Jharkhand, Maharashtra, Tamil Nadu, bad West Bengal.
Ka jingpynjari ïa ki kyndon pyrkhing ilekshon ka la treikam naduh ba la pynbna ïa ka ilekshon ha ka 18 tarik Kyllalyngkot, 2023 haduh ban da dep lut ki kam kiba ïadei bad ka ilekshon khamtam ka jingpynbna da ki Returning Officer ïa ki briew kiba shahjied ha ka ilekshon.
Ki bahaïing hasem ryngkat ka jingwan pynshngaiñ ki paralok parajor kiba najan bad najngai ki la ïoh ban leh burom khatduh ïa ka met kaba sah jong u Bah Enshon Lamare kaba la long mynta ka sngi ka 8 tarik Lber, 2023 ha phyllaw ïing sah jong utei u rangbah ha Mawlai Phudmuri hashwa ban leit rah sha u lum jingtep.
U Bah Enshon u dei u nongak phlim uba la kyntiew shisha ïa ki phlim Khasi naduh ba u ak kum u kpa ha ka phlim Kamon Ba Jwat, Hep, Onaatah, Ïewduh bad kumjuh ruh kum u nong ak biria ha ka Seng Biria U Khasi (SBUK).
Ha kane ka sngi la wan synranlang ruh da ki nongïashim bynta ha ki kam ak phlim Khasi bad la buh syntiew ruh da ka seng ki nongpynmih phlim Khasi ka Meghalaya Film Makers Association (MeFLiMA).
Hadien ba la dep leh burom ïa ka met kaba dang sah ha phyllaw ïing da ki bahaïing hasem ha kaba la ai jingkren da u khun shynrang uba nyngkong bad pule ïa ki khubor sngewlem na ki seng bapher bapher.
Hadien kata la rah ïa ka met sha Ïingmane Katholik ha Mawlai ban leh burom khatduh da ka balang shwa ban leit rah ïa ka met sha u lum jingtep.
Haba ai jingkren haba pynlong ïa ka jingleh burom khatduh ha phyllaw ïing, u khun shynrang ba heh duh jong u Bah Enshon, u Bah Ulrich Warjri u la jaw ki ummat haba u kynmaw ïa la u jong u kpa ha ka por ba u dang im ha ka por ba u dang trei ha ophis mar shu wai trei u ju sngewtynnad ban leit khwai dohkha.
“Nga shait kynmaw haba i pa i sngew shitom ha ka met, hynrei lada don ba wan ïa wer ban leit khwai i sngew shait sngew khlaiñ lada ïoh bha ki dohkha" u la ong.
Ha kane ka sngi la ïoh ruh ka jingkren sngewlem na ka Seng Biria U Khasi kaba u Bah Enshon u bat kum u Vice-President bad na ka kur Lamare.
U President ka People’s Democratic Front (PDF) u Bah Gavin M Mylliem uba dei ruh u MLA ka Sohra konstitwensi, u la ong ba haba long nongmihkhmat paidbah, kam dei tang ban long Myntri beit, hynrei ka thong ka long ban ai jingshakri ïa ki paidbah ha ki kyrdan bapher bapher.
Katkum ka jingïathuh u Bah Gavin, ka PDF ka la kyrshan lang ïa ka Sorkar MDA-II lyngba ka jingkhot u Myntri Rangbah u Conrad K Sangma bad ym don kano kano ka jingong ba sngewsih ne ym sngewtynnad, namar ka PDF ka wan kham hadien ban ai kyrshan lang.
Ka PDF kaba don 2 ngut ki MLA kam shym la ïoh bhah lang hapoh ka Kynhun Myntri ha kaba kiwei ki seng kiba kyrshan ïa ka Sorkar kum ka UDP, BJP bad HSPDP ki ïoh bhah lang ban pynrung Myntri.
“Kum ki nongmihkhmat paidbah, kam dei eh tang ban long Myntri, hynrei ngi don ban ai ka jingshakri ha kano ka kyrdan kum ki nongmihkhmat ba la jied da ki paidbah," la ong une u President ka PDF.U Bah Gavin u la ong ba na ka liang u Myntri Rangbah u la kynthup lang ha ka Sorkar ïa ki MLA ka PDF, hynrei ym don kano kano ka jingïakren ban pynrung hapoh ka Kynhun Myntri.
Haba kylli, la ka jingwan slem ka PDF ka dei ka daw bym ïoh Myntri, u Bah Gavin u la ong ba ka dei ka jingshisha ba ka la kham suki ka jingleit ai jingkyrshan, hynrei lada ka kham kloi ka jingïakren, lehse kan long da kumwei.
Kumta u la ong ba ka PDF kan ïatreilang bad ka Sorkar na ka bynta ka jingroi bad kiew shaphrang ka Jylla bad ka seng kan bteng ruh ban rah ïa ki mat kiba dei na ka bynta ban kham pynbha ïa ka jingtreikam jong ka Sorkar ka ban long ka jingmyntoi ïa ki paidbah ka Jylla.
Kum shibynta ban kyntiew ïa ka ïoh ka kot jong ki nongrep bad ïa ka jylla Meghalaya hi baroh kawei khamtam ïa u sohniamtra ha ryngkat bad kiwei kiwei ki soh ki pai, ki umsoh, ki musli musla bad kiwei kiwei ki jait jingbam jingdih kiba la wanrah bad pynmih napoh ka jylla Meghalaya, ka sorkar jong ka jylla Meghalaya ka la pynlong ïa ka ïew pyninam ba la tip kum ka Zest Fest Meghalaya Khasi Mandarin kaba la sdang naduh ka Sngi Palei ka 14 tarik u Nohprah mynta u snem bad pynkut haduh ka 17 tarik jong ujuh u bnai.
Ïa katei ka prokram la ïoh ban sakhi ha ka 15 tarik u Nohprah kaba la pynlong ha nongbah Bengaluru ka jylla Karnataka ha phyllaw ka dukan bah ka Lulu Mall, Bangalore.
Ha katei ka ïew pyninam la wan ban sakhi da ka Myntri ka tnad ka rep ka riang bad ïa ka bha ka miat jong ki nongrep ka sorkar Meghalaya, ka Dr.Mazel Ampareen Lyngdoh kaba la long kum ka kongsan ha katei ka sngi.
Ha ki sngi kiba bud kata ha ka 16 bad ka 17 tarik u Nohprah 2023, yn don ka jingpyninam ïa ka jingriewspah bad ki jingdon jingem jong ka jylla Meghalaya ka ban long ha Forum Mall, Kanakpura bad ha Lal Bagh Botanical Garden.
Kane kadei ka sien kaba nyngkong ha kaba ki nong Meghalaya ki la ïoh kum kane ka lad ban pyninam ïa ki soh jong ki ha nongbah Bengaluru ha kaba ki paidbah na kylleng ki jylla bad ruh kiba na kiwei pat ki ri jong ka pyrthei, ki la wan ban ïa mad bad ban thied ïa ki soh ki pai bad ki jait jingbam na kitei ki dukan.
Ha kane ka jingpyninam ïa ki mar rep ki la don shibun ngut ki nong Meghalaya kiba la ïashimbynta ban sei ïa ki mar ki mata jong ki ha kane ka tamasa kiba kynthup naduh u sohniamtra, sohtrun, sohmrit, shynrai Lakadong, slasha, umsoh bad kiwei kiwei de ki mar bam bad mar rep kiba la pynmih napoh ka jylla Meghalaya.
Shuh shuh kane ka jingpyninam kam dei tang ban shu pyninam ïa ki mar rep jong ki nong Meghalaya, hynrei kadei ruh shibynta ban burom ïa ka jingtrei shitom jong ki nongrep bad ka jingriewspah.
Haba ïoh ban ïakren bad ki Khasi kiba la wan ban pyninam ïa kine ki mar rep ki la ong ba kane kadei ka sien kaba nyngkong ba kin wan poi shapoh ka nongbah Bengaluru ban pyninam ïa ki mar rep jong ki bad kitei ki mar rep jong ki, ki dei kiba khlem khleh dawai satia bad kiba long shngaiñ ïa ki paidbah ba kin bam.
“Ngi sngewsarong ba ngi wanrah nam ïa ka jylla Meghalaya bad ngi kwah ba ki briew kin tip kham bha ïa ngi shatei ba kaei kaba ngi pynmih kam dei kaba duna hynrei ka long kaba biang", la ong kitei ki Khasi kiba shongdie ïa kitei ki dukan.
Ki la pynpaw ruh ka jingsngewnguh ïa ka sorkar jylla ba ka la ai ïa kaba kum kane ka lad na ka bynta ban pyninam sha ka pyrthei hi baroh kawei.
Ha kaba ïadei pat bad ka jingwanrah ïa ki sohniamtra napoh ka jylla Meghalaya, kitei ki nongdie dukan bad ki nongrep ki la pynpaw ba ym baroh ki soh ki bha lut haduh ban da poi sha Bengaluru, hynrei ki don bun kiba la pait bad jem, kiba la bam khñiang bad ki bym long shuh wat tang ban bam namar ki lah sniew na ka jingjngai eh ka lynti.
Ki la ong ba ki kwah ban pyni sha ka jylla Bengaluru ba u sohniamtra napoh ka jylla Meghalaya u dei bathiang bad u bym khleh dawai satia.
“Kane kadei ka jingsdang bad ki briew ruh kim pat tip bha ïa kum une u sohniamtra, ka jinglong kyrpang ka jingbang bad ka jingthiang, bad ynda ngi la ïoh biang ïa kum kane ka prokram ngin sa nang pynithuh shuh shuh ïa ki paidbah ha kaba ïadei bad ka dor ruh kumjuh", ki la bynrap.
Ki la pynpaw ruh ba kim kwah ba katei ka jingpyninam ïa u sohniamtra kan kut tang ha kitei ki sngi hynrei ki kwah ba ka sorkar jylla kan dang ïai pynlong biang ïa kum kine ki jait prokram khnang ba kan long ka jingmyntoi bad ka jingïarap na ka bynta kiwei pat ki mar rep Khasi ba kin kiew bad ban donnam.
“Ngi sngewtynnad bad ngi sngewsarong ba napoh ka jylla Meghalaya ngi la lah ban wanrah ïa u soh hangne hapoh Bengaluru ha kaba ngi pyni ïa ka jingdon jong ngi napoh ka jylla ïa ki soh", la ong kitei ki nongdie bad ki nongrep.
Shuh shuh kitei ki nongdie ki la kyntu ruh ïa kiwei ki para samla ka thaiñ ba kim dei ban klet bad kynran dien ïa la ka jong ka rep ka riang hynrei kin pynim bad ba kin trei da kaba ki trei shitom lyngba ki tnad bapher bapher ban ïohrah bad pyninam ha ki jaka bapher bapher ïa ki jingpynmih napoh ka jylla Meghalaya.
Wat la ki ar ngut ki MLA ka HSPDP kim kwah ban kren eiei halor ka jingbym lah ban thaw ïa ka sorkar da ki seng riewlum ka ban lamkhmat da ka seng UDP kaba don 11 ngut ki MLA, hynrei ki khubor kiba jan bha ki ïathuh ba ka jingleit ai jingkyrshan noh ka jong ki ïa ka seng NPP ka dei namar ba ki nongïalam ka UDP ki shim sting ban thaw ïa ka sorkar da ki seng riewlum.
Ki khubor ki ïathuh ba ha ka 3 tarik Lber, shi sngi hadien ba la dep ñiew vote, ki arngut ki MLA ka HSPDP ki la poi ha ka ïing sah jong u Myntri sorkar barim, u Bah Lahkmen Rymbui, ha Shillong hadien ba ka UDP ka la khot da ka jingïalang jong baroh ki MLA kiba la jop na ki seng riewlum.
Nalorkata, ki khubor ki ïathuh ba haba ki MLA ki la poi ha ïing sah jong u Bah Lahkmen, ki la hap ban ap haduh lai kynta ïa kiwei pat ki paralok MLA kiba thmu ban thaw ïa ka sorkar.
Shuh shuh ki khubor kiba jan ki la pyntip ba ki MLA ka seng HSPDP ki la shu peit lyngngoh ïa ka jingmih jingrung ki MLA ka UDP ban ïakynduh tang para ma ki hapoh ka jingïalam u Bah Metbah Lyngdoh kum u President ka UDP, khlem da khot lang ïa ki MLA ka HSPDP.Ki khubor ki la ïathuh ruh ba ki MLA ka HSPDP haba ki la ïoh jingtip ba ka jingslem ka UDP ban lum ïa ka jingïalang ka dei namar kane ka seng ka la dep ïakren bad ki nongïalam ka NPP ban thaw ïa ka sorkar thymmai, ki arngut ki MLA ka HSPDP ki la mih noh na ka jingïalang.
Nalorkata, wat haduh 3 baje janmiet ruh, ki don ki MLA kiba dang shu wan sha ka jingïalang.
Nalor kata, ki khubor kiba jan ki la ïathuh ba hadien ba ki seng ki la dawa ban thaw ïa ka sorkar seng riewlum, ki ar ngut ki MLA ka HSPDP ki la kloi ban wan ïatreilang lada ka UDP ka biang briew.
Hynrei ki khubor ki la ïathuh ba kata ka jingthmu ban thaw sorkar kan ym urlong naba ki arngut ki MLA shimet ki la leit ban ai jingkyrshan ïa ka kynhun synrop NPP bad BJP.Shuh shuh ki khubor ki ïathuh ba ki MLA ka HSPDP kim kwah ban kren eiei mynta halor ka jingmih ki kynrum-kynram bad kin sa pynshai kham bha ïa ki jingjia baroh hadien katto katne por.
Kum ban shu pynkynmaw ka la don ka jingthmu ban thaw ïa ka sorkar seng riewlum ban lamkhmat da ka UDP ha ryngkat ka jingkyrshan lang ka VPP, PDF, Congress, TMC, HSPDP.Hynrei kane ka jingthmu ka la shu pulom noh tang hapoh khyndiat kynta.
Ka Rilum Khasi Jaiñtia ka dei shisha kaba kup da ka jingitynnad lyngba ka jingdon ki wah ki kshaid ba noh rymphum bad ki thwei bajngum nalor ki lum ki them bad ki lhuh kiba ithiang ban peitkai bad khring shisha ïa ki briew na kylleng.
Katba nang ïaid ki sngi ki por, ki jaka jngohkai ruh ki la nang bun ha kaba wat ki jaka jngohkai kiba ym pat ju tip ne bna mynno-mynno, la nang lap thymmai da ki nongshong shnong bad pyni sha ka pyrthei ïa ka jingitynnad jong kita ki jaka khamtam lada lah ban shna pynbha shuh shuh ïa ki lynti bad surok ban kham suk ki nongjngohkai.
Napdeng kiba bun ki jaka jngohkai kiba ki briew kim pat tip ne bna, ka dei ka jaka jngohkai kaba don sha thaiñ Jatah kaba hap Mawkynrew Block, East Khasi Hills district.
Kane ka jaka kaba itynnad ka dei kaba hap ha ki saw shnong, kita, ka shnong Jatah Nonglyer, Mawsir, Mawdulop bad Ksanrngi.
Kane ka jaka ka dei kaba don ki kshaid ha kawei ka wah kaba la tip kyrteng kum ka Wah Pomksew.
Ban poi sha kane ka jaka, hap ban ïaid kjat kumba katto-katne minit na shnong Jatah Nonglyer.
Katkum ka jingïathuh ki nongshong shnong, ka lynti kaba kham jan ban poi sha kane ka wah ba don kine ki kshaid ka dei na ka shnong Ksanrngi.
Ha kane ka wah Pomksew, ki don bun tylli ki kshaid bad lada lah ban shna ïa ki lynti bad surok, khlem artatien kan dei kawei na ki jaka jngohkai kaba khring bha ïa ki nongwankai.
La ïathuh ba kane ka jaka kaba itynnad kam da jngai shuh na ka Wah Umngot bad sha shiliang ka wah Umngot, ki don ki shnong kiba hap ha Amlarem kata ha thaiñ War Jaiñtia, West Jaiñtia Hills district.
Sawdong jong kane ka jaka, ki don ki jaka rep naduh ki pyntha kba, jaka rep synsar bad rep sohniamtra bad kiwei kiwei ki jingrep kiba ki nongrep ka thaiñ Riwar ki shaniah tylli ban ïoh ïa ka bam bad ka kamai kajih, bad ki don ruh ki wah kiba sngur kiba tuid bad don hajan ka pyntha kba.
Kane ka jaka ka dei kaba dang shu sdang pyni sha ka pyrthei bad ym pat don kano-kano ka jingtei jingshna khamtam ki lynti ne surok ban poi kham shajan jong kane ka jaka.
Mynta ngin ïohsngew katto-katne ki jingbatai shaphang kane ka jaka jngohkai na ki nongïalam ka Integrated Village Cooperative Society Jatah Nonglyer.
Na trai jong kane ka wah lada ïaid kjat hap kiew ïa u thieb uba jrong ban poi shajrong lum, bad ynda la poi hajrong lum, lah ban ïohi kyndiang ïa ka wah bad ki jaka rep kynthup ïa ka pyntha kaba don harud wah shathie sha them.
Ka jinglong jong kane ka jaka hajrong lum haba peit, ka ïasyrïem kum ka jaka jngohkai kaba don ha shnong Laitlum, kaba dei ka jaka jngohkai kaba la paw bha ha kane ka Jylla bad khring bha ïa ki nongjngohkai ban wankai.
Na ka liang ka shnong Jatah Nonglyer ha ryngkat bad ka Integrated Village Cooperative Society Jatah Nonglyer ka don jingthmu ban shna kum ka jaka peitkai lane ‘view point’ hangne bad ka buh ka jingkyrpad ïa ka Sorkar Jylla khamtam ka tnat jngohkai pyrthei ban phaikhmat lem sha kane thaiñ khnang ban lah ban kyntiew shuh shuh ïa ka kam jngohkai pyrthei ha nongkyndong ka ban long ka jingmyntoi ha ka kam ka jam bad kyntiew ïa ka ïoh ka kot ki nongshong shnong.
