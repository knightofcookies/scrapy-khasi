Ki 6 tylli ki Adhoc College ki long ka Durama College (T.4129344), Tikrikilla College (T.1854048), Acheng Rangmanpa (T.1871040), Sngap Syiem College (T.4129344), Raid Laban College (T.5076864) bad ka Women College (T.4216320) katba ki 5 tylli ki Lumsum College ki kynthup ïa ka Thomas Jones College, Bormanik College, St Mary’s CTE, Phukan College bad ka Kazi Zaman College.
Dang shen ka Sorkar Meghalaya ka la pan jingkheiñ ban ïanujor ïa ka jingohdor bai pule ba la shim da ki Private College bapher bapher kiba don ha ka jylla.
Ka bai pule ba la ohdor da ki shlem pule ba la pynïaid da ki riewshimet ka la pynbitar ïa ki kmie ki kpa bad ïa ki samla pule watla ki dei kiba la ïoh jingkyrshan jingïarap na ka Sorkar.
U Myntri ka tnat Pule Puthi ka Sorkar Jylla u Rakkam A.Sangma u la ong ba ka Sorkar kan sa shim rai ha kaba ïadei bad ka jingohdor ïa ka bai pule ynda la ïoh pdiang ïa ka Comparative Data.
“Ngi la pan ïa ka Comparative Data (kaba ïadei bad ka jingsiew bai pule) na baroh ki College.
Ngin ïai ap bad ngin sa peit.
Hynrei, ha nga shimet, nga kwah ban kyrpad ïa ki khlieh nongpynïaid jong ki kolej bad ïa ki Management jong ki, namarba ka jingïarap kaba bun (ba la ai sha ki) lada ki pyrkhat bha, kan pynsting ïa ki samla pule namarba ka jingthmu bad ka thong ban ai jingïarap sha kine ki shlem pule ka long ba kin ai jinghikai hi ïa ki samla pule jong ngi," u la ong.
U Sangma u la ïathuh, ha ki ar snem ba la leit noh, ka tnat Pule Puthi ka la mang pisa palat 509 tam ki Post na ka bynta ki nonghikai bad ki nongtrei jong ki 20 tylli ki College bad kane ka pyni ba ka Sorkar ba la ïalam da ka NPP ka buh hakhmat eh ïa ka pule ka puthi.
Ka Sorkar ka la mang pisa na ka bynta palat 100 tylli ki post ïa ka St Mary’s College Shillong, 18 tylli ïa ka PGT College, 30 tylli ïa ka Don Bosco College Tura, 18 tylli ïa ka Seng Khasi College, Shillong, 55 tylli ïa ka UCC, 119 tylli ïa ka St Anthony’s College, Shillong, 15 tylli ïa ka Shillong Commerce, 20 tylli ïa ka Mendipathar College (bad ka la kynjoh sha ka 34 tylli namar ka People’s College) bad 72 tylli ïa ka Sankardev College, 71 tylli ïa ka Synod College, 85 tylli ïa ka Lady Keane College bad 82 tylli ïa ka St Edmund’s College.
Ha ka Adhoc Pattern, 22 tylli ïa ka Women College, 34 tylli ïa ka Raid Laban College, 12 ïa ka Tikrikilla (bad mynta ka la kynjoh sha ka 32 tylli namar ka People’s College) bad 23 tylli ïa ka Durama College.
Shillong, Nailur 17 : I heprit Banrilang Rani iba la lait im na ka jingshah rong ha ka wah bah ha ka Shnong Lawkhla Mawlong kaba hap ha Mawphlang Constituency East Khasi Hills District, i don hapdeng ka met ba koit ba khiah bad bteng ruh ia ka jingpule wat hapdeng ki jingeh ba i ïakynduh ha kaban wad ïa ka jingnang jingstad.
Khnang ban tip kham bha shuh shuh halor ka jingjia hap bad shah rong ha katei ka wah bah, u Mawphor dalade hi ha ka 15 tarik Nailur 2023 u la hiar sha Lawkhla Mawlong ka shnong ba itei i heprit i la syntuid.
I heprit Banrilang Rani iba dang pule klas 9 ha ka skul Lawkhla Mawlong Secondary School, idei i khun ba lai jong ka Kong Roybon Rani bad u Bah L.Syiemiong bad idei na ka Shnong Mawsyntiew ka shnong ka bym pat don surok haduh mynta mynne.
I heprit Banrilang man ka sngi i ju leit sha skul ha Lawkhla Mawlong da kaba ïaid kjat napdeng khlaw, kiew bad kam ïa ki lum ki wah bad ïa ka jingkieng bad shim por shiteng kynta eiei ban poi sha skul.
Hynrei ha ka 12 tarik Nailur 2023, ka la wan jia ka jingjia ba i heprit Banrilang Rani i la kum syntuid ha katei ka wah bah kaba ïaid narud Shnong Lawkhla Mawlong.
I heprit Banrilang Rani i la ïathuh ba man ka sngi i ju mih na ïing ha ka por 8 shiteng bad i ju leit ïaid na sha kawei pat ka lynti, hynrei ha katei ka sngi namar ba i la mih kham slem, kumta i la ïaid noh na sha kawei pat ka lynti kaba kham jan.
Hynrei haba i la kam ïa katei ka wah kaba dei ruh artad ha ka por ba saw ka um i khlem ïohi ïa kino ki maw kiba long ban iuh, kumta i la kum iuh bakla bad syntuid bad ka um ka la rong noh ïa i sha kham pdeng katei ka wah bah.
Hynrei donbok ba ka pla kot ba ka kit shadien ka la leit bnoh ha uwei u maw uba don hapdeng wah ha kaba itei i heprit i la ïoh ban bat tad haduh ba ki paidbah ka Shnong Lawkhla Mawlong kin wan ban ai jingïarap bad pyllait im ïa ka.
I heprit Banrilang i la ïathuh ruh ba i la neh hapdeng katei ka wah bah jan haduh shi kynta.
Ka Kong Roybon Rani kaba dei ka kmie ka la ïathuh ba ka la ïoh jingtip tad haduh ka por mynmiet bad ka la ai khublei ïa ki paidbah ka Shnong Lawkhla Mawlong kiba la ïoh ban pyllait im ia ka khun jong ka.
Katkum ka jingïathuh ka kmie jong i heprit Banrilang Rani, ba ki ju mad jingeh shibun na ka daw ka jingbym don surok khamtam ha ka kit ka bah, ka pang ka shitom ba ki hap ban ïaid kjat bun bun kynta ban leit thied leit pet na Mawsadang ka shnong kaba don marjan bad ka Tyrsad.
U Bah Swotsharlin Marbaniang Rangbah Shnong jong ka Shnong Lawkhla Mawlong u la ai khublei ïa ki nong shong shnong kiba la lah ban pyllait im ïa itei i heprit.
U la ïathuh ba na ka por sha ka por ka Shnong ka la ju kyrpad na ki nongmihkhmat ban shna noh da ka jingkieng ha katei ka wah namar kiba bun ki nong shong Shnong haba ki leit sha ki jaka rep ki ju ïaid na katei ka wah da kaba jam lyngba ki maw.
Hynrei ha ka por lyuir bad ba ju slap kim lah ban jam sha shilliang ka wah.
Bad u la ïathuh ba haduh mynta ym don kiba patiaw lem ïa kaei kaba ki paidbah ki ud.
Nongstoiñ, Nailur, 17: Ka jingïakop khwai dohkha ha pung Pamphyrnai West Khasi Hills, ka la wanrah pynban ïa ka khubor ba sngewsih, ha kaba tang na ka daw ka jingsahkut jong ka kali bad khlem poi jaka sumar ha ka por kaba biang, kawei ka longkmie ba dang armet ka la hap ban kha ïa i khun hapoh ka kali bad tang hadien katto katne por i khunlung i la khlad noh na kane ka sla pyrthei.
Kane ka la jia ha ka sngi Saitjaiñ ha Pamphyrnai ha kaba ki rawon na kylleng ki jaka ki la tuid sha ka jaka ïakop khwai.
La ong hadien ba la pynbna ïa ka tiket jong ka khalai nusip bad ïoh kali (lucky draw) ha ka por 2:00 baje eiei nohphaisngi ha shilynter jong ka surok bah National Highway kaba don harud jong katei ka pung, ka surok ka la shlei smam da ki paidbah bad ki rawon kiba la ïa mih sha surok bad kane ka la wanrah ïa ka jingsahkut kali kaba la neh palat bun kynta haduh da kem iong reiñ syndon ka suiñ bneng.
Ka jingsahkut ki kali kiba ïaid ba ieng lyngba kane ka surok, ka la pynbitar ïa ki nongleit nongwan kiba la sahkut da ki bun kynta hapdeng surok.
La ong ruh ba ka jingsahkut ki kali ka dei ruh namar ka jingshlei da ki kali ha baroh arliang jong ka surok.
Kumta ki kali kiba mih bad ba hiar na Nongstoiñ ki la sahkut lut.
Kine ki kali kim dei tang jong ki riew shimet ne kali kamai, hynrei kynthup lang ïa baroh naduh ki kali Pulit, kali jong ki heh Sorkar khamtam ki kali kit nongpang.
Kaba kham sngewsih eh kaba la jia ha ka sngi Saitjaiñ ka long ïa ka jingjia ïa ka longkmie ba armet lem bad ki bahaïing kiba don ha ka kali Tourist rong lieh ba thmu ban leit sha jaka sumar.
Hynrei naduh Nongspung katei ka kali ka la shu ieng sah, ha kaba ka la pynlong ïa ki ar ngut ki rangbah kiba don hapoh kali ban ïakren ïa ki rawon ban pyllait lem hynrei ki la shah kren heh pynban.
Kumta, kim banse ban hap ïaid kjat naduh Nongspung bad leit ïakren ïa ki Pulit kiba don ha Pamphyrnai ban ïarap pyllait ïa ka kali ban poi sha jaka sumar.
La ong ba dei ha ka shnong Khyllem Tiehsaw ba ka longkmie ka la kha ïa i khun shynrang bad tang hadien katto katne por i khunlung i la khlad noh.
Katba ïalade pat ka don mynta ha ka jingshitom bad shah sumar ha Holy Cross Hospital, Mairang.
Lah ban kdew hangne ba kane ka jingsahkut kali ha surokbah National Highway marjan bad ka pung Pamphyrnai kam dei shuh ka sien kaba nyngkong, hynrei manla ka por ba don ka jingpynïakop khwai.
Hynrei, ha ka sngi saitjaiñ ka jingbun briew bad ki kali ka la long ar shah bad lai shah ïa kaei kaba ju long baroh shikatta.
Dei na kata ka daw ka jingsahkut ka leit ka wan ka la long kaba jur bha bad ka la neh ruh da ki bun bun kynta haduh da dum syndon ka suiñ bneng.
Ym tang ha Pamphyrnai, hynrei man ki jaka hi jong kane ka surokbah National Highway Shillong-Nongstoiñ, katba don ki jingïakop khwai dohkha kum ha ki thaiñ Kynshi ter ter, ka jingsahkut kali ka neh da ki bun bun kynta.
Kane ka ong kaei kaei ka bym lah satia ban pdiang, namar ka ktah ïa ka leit ka wan ki paidbah khamtam kiba pang ba shitom.
Ka jingkylli ka long hato ki bor District, bor Hima bad ki bor shnong kin shah kin ailad ïa kum kane ka jingpynthut ïa ka ïaid ka ieng ki paidbah, tang na ka bynta ka kamai spah ki nongpynïaid bad ka tamasa jong ki rawon? Balei lada ïa kwah ïakop khwai palat ba kim shu ïa leit sha pynlong sha ki jaka kyndong lane sha wah.
Balei ban pynthut bda ban pyndik ïa ki paidbah nongleit nongwan bad ïa kiba kyrkieh kam khamtam ïa kiba pang ba shitom ha surok bah?.
Jowai, Nailur 18: Ka Dorbar Shnong Namdong-B West Jaiñtia Hills hynne ka Lah Sngi U Blei kala plie ïaka ‘Open to all Football Tournament-2023’ da u MDC ka Moodymmai u ma Jesse Suiam.
Ha kane ka jingplie pyrda ïa kane ka Tournament la ïoh ruh ban pynlong ïa ka jingïalang kaba lyngkot, ïa kaba la pynïaid da u Ma Serus Lypon, bad la ïoh ka jingkren pdiang burom bad maitphang na u Waheh Shnong, u Ma D.S War ha ka jingïadon lang ki riew Rangbah jong kane ka thaiñ.
La ïoh ban sdang ïa kane ka lympung hapdeng ka kynhun jong ka Dkhar FC Modop pyrshah ïaka Tyrshang Sport Club.
Haba bishar ïa ka jingïakhun hapdeng kine ki ar kynhun ka long kaba itynnad bha hynrei ym shym la don ba lah ban pynkhihjar ban pynïakhlad ïa ki na ka jingïakhaid.
Haduh kaba kut jong ka por ba la buh ym shym la don mano mano ruh ba lah ban thep kaba la ïalam ïa kine ki ar kynhun sha ka Tie Breaker.
Dei ha ka jingïashut +a ka tir breker ba ka Tyrshang FC ka la lah ban pynkhyllem noh ïa ka Dkhar FC Modop da 4-3.
Kumban shu pyn kynmaw, ka khusnam na bynta ka kynhun lahduh jong kane ka lympung ka long 1.00.000/- na bynta ka kynhun ba rah namlahduh (Winner), katba ka kynhun kaba wan kyrdan ba ar (Runner’s up) ka long 60,000/-, nangta ka kynhun ba wan kyrdan ba lai (Winner 3rd Place) ka long 20,000/-, ka kynhun ba wan kyrdan ba saw (Runner up 3rd Place) ka long 10,000.
Shillong, Nailur 18: La ïoh ban pynlong ïa ka Khelo India Women League hynne ka Lah Sngi U Blei hapoh SAI, Nehu ha kaba ki la don 37 ngut ki thei kiba la wan ban shimbynta ha ka jingïakop mareh thong kaba la tip da ka 3k and 5k Road Run.
La ïoh ban sdang ïa kane ka jingïakop mareh ha ka por 7 baje mynstep bad i Kong Bansara Dhar International Archer bad Archery coach jong ka jylla i la don ryngkatlang kum ka kongsan kaba la kaweh ïa ka lama ban sdang ïa ka jingmareh.
La ïoh ban sam khusnam sha ki nongjop da ki takma, cash prize ryngkat bad ka certificate ha kane ka step da i Kongsan.
Kiba la don ryngkatlang ha kane ka step ba pynlong ïa ka 3k & 5k Road Run kaba la pynlong ha SAI, NEHU ki kynthup ïa u Bah Finely Pariat, Sec.
jong ka Meghalaya Athletics, u Bah D.Ryntathiang jt secy jong ka MAA, bad Pleasantly Synnah Athletics coach.
Shillong, Nailur 18: Hynne ka Lah Sngi U Blei la ïoh ban pynïaid shakhmat ïa ka jingïalehkai jong ka Meghalaya Cricket Association’s U-19 Boys Inter District Cricket Tournament, kaba la sdang hadien ba la kut ka final jong ka tournament ki kynthei.
Ha kane ka sngi la sakhi ïa ar tylli ki jingïakhun, ha kaba ka Shillong Cricket Association-A bad ka East Garo Hills District Cricket Association ki la sdang ïa ka lympung da ka namjop da kaba pynliem ïa ka SCA-B bad ka South Garo Hills DCA.Haba phai sha ka jingïalehkai kaba la pynlong ha madan Umbuda Ground ha Nongpoh, ka kynhun ïalehkai jong ka SCA-B ka la hap ban tied nyngkong hadien ba rem ïa ka toss bad ki la lah ban sdang da kaba seisoh bad shah pynhap tang shi wicket ka ron pat 81, bad ka nam ka long sha u Shubham Rasaily u ba la ïoh ban kamai 22 ron, Manthan Dey (19) bad u Josiah Wanniang (14).
U Josiah u la shah pynhap noh ha u Charm Marbaniang, bad hadien bun na ki wicket ki la sdang ban bud wei hadien u wei, ha kaba ka SCA-B ka la duh haduh phra wicket tang 13 ba ki ïoh kamai ron bad shah pynhap baroh bad kynjoh tang sha ka 94 ron hapoh ka 16.1 over.
U Charm u la ai mynsiem ïa ka kynhun da kaba khur haduh 6/6 lyngba ki 3 over bad kaba la pynïoh ïa u ïa ka khusnam Player of the Match.
Haba beh ïa ka ron na ka kynhun SCA-A, u Kshitij Singhania u duna tang shi ron ban kynjoh sha ka half-century, da 49 runs (3x4s, 4x6s) kiba la wan lyngba ki 35 bol.
Ha kawei pat ka liang, u Pushkar Raj, u la ïoh ban ïarap 24 ron na ki 18 bol shuwa ban shah pynhap.
Ryngkatlang ki la ïoh ban ïarap 64 ron shuwa ban shah pynhap shi wicket.
U Kshitij um shym la ïoh ban sakhi ïa kane ka jingïakhun hynrei na ka liang jong ka SCA-A ka dang lah ban pyndep ban beh ïa ka ron tang ha ka 10.2 over.
Haba phai sha kawei pat ka jingïakhun, ka South Garo Hills ka la jop ïa ka toss bad ka la jied ban tied nyngkong, katba ka la shah pynhap noh tang 56 ron na ki 12.3 over.
Ym shym la don mano mano ba kynjoh sha ka phew ron, katba na ka liang ki nongkawangbol jong ka EGH ki la ïoh ban khur wickets.
U Paisal Ali u la khur 3/5 na ki 3 over, katba u paralok jong u, u Aristo R Marak u la khur (2/9), u Gulgul Sangma (2/17) bad u Bilgrak G Sangma (2/19).
Haba beh ïa ka ron, ka EGH ka la hap ar wicket tang mar ïasdang hynrei ka ron na u Lensbirth N Marak (25 not out) bad u Aristo (12 not out) ka la kyntiew ïa ka EGH ban khur ïa ka namjop da phra wicket.
U Paisal u la ïoh khur ïa ka nam Player of the Match.
Shillong, Nailur 18: Ka PFR Football Academy kaba long kawei naki shlem ai jing hikai na bynta ki khynnah haka photbal hapoh jylla, kala shah khot ban ïashimbynta haka lympung lehkai phutbol kaba la tip da ka Tezpur Challenge Cup Football Tournament, bala pyniaid daka Tezpur District Sports Association ka ba la sdang naduh 17 tarik September haduh 24 tarik Nailur, 2023 ha Tezpur, Assam.
Haba ïa kren bad u President jong ka Academy, u Bah Franky Kharumnuid u la ong, “Ka long ka kabu ïaka Senior Team jong ngi ban ïoh ïashimbynta ha kane ka lympung kaba heh kaba wan ban ïashimbynta daki Club na kylleng ka ri bad kane ka lympung, ka long ruh kum ka jing pynkhreh ïaka Senior Team ka jong ngi ha shwa ban sdang ka 3rd Division Football League jong ka Shillong Sports Association ha une u bnai u ban wan".
“Kum ka Team kala pynkhreh bha naka bynta kane ka lympung bad ngi kyrmen ruh ban ngin poi sha ka thong.
Ka jingïalehkai ba nyngkong ka jong kane ka kynhun ka dei ka Quarter Final ka ban long haka 20 tarik Nailur, 2023 ha kaba ka PFR kan sa ïakhun pyrshah ïaka Club kaba ba na Arunachal Pradesh haka por 3 baje janmiet" la ban biang u Bah Franky Kharumnuid.
Yn ïalam ïa ka kynhun da u Bah Robin Nongrum kum u Head Coach, u Amrit Rai kum u Asst.Coach bad u Franky Kharumnuid kum u Team Manager.
Lashai ka sngi, ka 19 tarik Nailur, ka kynhun ryngkat bad ki dkhot nongïalam kin mih na jaka jylla na ka bynta kane ka lympung ka ban long ha Tezpur.
Naka liang jong ka Management ka kitbok kit rwiang bad kyrmen ba kin ïoh kheit ïa u soh jong ka jingjop ha kane ka lympung la bynrap u Bah Franky Kharumnuid.
U Bah Justin Sun katto katne snem mynshuwa u la rwai ïa kawei ka jingrwai shaphang ka khwai dohkha bad kane ka jingrwai ka kren shaphang ka jingbym ngat ba leit khwai na damsite, Umïam.
Kadei ka jingrwai kaba ïaid ïew bha badki briew ki ju sngewtynnad ban sngap.
Lada ka jingrwai u Bah Sun ka kren ïa ka jingbym ngat u nongleit khwai, mynta ka khwai dohkha ka la shah kynshi da kawei pat ka rukom bad kata ka long ba ka khwai dohkha mynta, khamtam eh ka khwai pung, ka la kylla long ka tamasa ïathong kaba ka pisa ka poi da ki phew lak tyngka bad poi klur ruh imat.
Ha ki por kiba mynshuwa ka khwai la ka long ka khwai wah ne ka khwai pung, ka por ban pynpyngngad jabieng ka long kum ka jingkilan met, ha kaba wat ki kynthei ruh ki sngewtynnad ban leit khwai.
Ka khwai pung ka dei ruh ïa ki briew ki bym da nang bha ban leit khwai, namar ka khamsuk ban khwai.
Mynta pat ka khwai pung ka la kylla long ka jaka ïathong ba ka jaka khwai pisa ym shuh ka khwai dohkha.
Ñiuma ym lah ban khang ïa kata ka ïakop khwai competition, namar kaba kum kane ka rukom khwai ka la ju don naduh ki por ba mynshuwa.
Hynrei ka jingïapher ka khwai compettion mynta bad ka khwai competition mynta ka long ba ka khwai mynta ka la long kum ka kam ïakhalai kaba ka pisa ka la bun bad ka bai rung ruh ka la heh.
Mynshuwa kiba leit sahmiet sha jaka khwai dei tang kito kiba leit sha ki wah kiba jngai, hynrei mynta kiba khwai ha ki pung kiba don hajan ruh ki la wan sahmiet lypa namar ba ïoh duh jaka.
Nangta ha kano ka rukom ruh, ka khwai ka poi ruh sha ka jingïathong khalai nusip ban thoh da ki ticket bad sa pynkhalai.
Kiba pynlong khalai nusip ki hap ban siew ïa khajna sha ka sorkar kum ka thoh tim bad kiwei kiwei.
Ym tip la ka sorkar ka tip ne kam tip ïa kane ka jingpynkhalai nusip kaba ka prais ka long da ki kali rem dor jong ka juk mynta.
Hynrei napdeng kine kiei kiei baroh kaba kham sngewkhia eh na ka jingkhwai kaba mynta ka long ka jingthut ka leit ka wan.
Ka jingjia kaba la jia ha Pamphyrnai ha surok National Highway ban leit sha Nongstoiñ kam dei kaba ka sien kaba nyngkong, hynrei ka jingsahkut kali ha ki jaka ba pynlong ïakop khwai ha ki Pung kadei kaba la jia bunsien bad kane ka mih namar ba kiba wan khwai ki wan na kylleng kylleng ba ki pynïeng ïa ki kali harud surok, khlem pyrkhat shuh ba kane ka jingleh jong ki kan ktah ïa ki paidbah nongleit nongwan.
Kaba sngewsih eh kumba ka la jia ha Pamphyrnai, kadei ka jingkhlad noh i khunlung ba dang kha namar ka jingbymïoh lad ka kmie ban leit kha ha Hospital.
Ki trai pung ne ki briew ba wai pung ban pynlong ka jingïakop khwai kim pyrkhat ha kano ka rukom ban pynïaid ba ki kali kim nym pynthut ïa ka leit ka wan ki paidbah.
Ka jingkhapngiah ne ka jingsahkut kali ka jia khamtam ha ka por ba pynlong ïa ka jingkhalai nusip kumba ka la jia ha Pamphyrnai, ha kaba ki paidbah kim salia shuh mano ba sahkut kali ha surok namar ba la la ïa muja ka sngap result khalai nusip.
U DC jong ka South West Khasi Hills District, hadien ka jingjia ha Pamphyrnai u la pynjari da ka Section 144 CrPC ha kaba u la mana ban pynlong ki jingïakop khwai ha ki Pung kiba don 500 meter na surok.
Kane kadei ka sien jam kaba biang eh ban khanglad ïa ka jingïohmon ki nongwankhai ban pynthut ïa ka leit ka wan ki paidbah.
Ha ki snem baladep ruh u DC ka Eastern West Khasi Hills District u la mana ban pynlong ki jingïakop khwai kiba palat 1 lak tyngka ka prais, hynrei imat kane ka hukum ka la kut noh namar la ïohi ba ha kane ka District ki la ïaid biang ki jingïakop khwai kiba palat 1 lak tyngka ka prais.
Ka jingjia ha Pamphyrnai kadei ban long ka jinghikai ïa baroh, ba ki bor synshar District kidei ban kyndit thiah bad kim lah shuh ban shu kynnoh tang ïa ki nongpynlong khwai, hynrei ki la dei ban shim ka jingkitkhlieh haba don ki jingjia kumba la jia ha 16 tarik u Nailur 2023, namar lada kim lah ban teh lakam, khlempep kaba kum kato ka jingjia ka kan poi sha kaba kham sniew shuh shuh.
Nongpoh, Nailur 18: Ka Federation of Khasi Jaintia and Garo People (FKJGP), North Khasi Hills District Unit lyngba ka kyrwoh ba la phah da u General Secretary, u Bah Shanlang Diengdoh ka la pynpaw ïa ka jingsngewkmen bad ai ruh ka jingkhublei kaba kyrpang ïa u MLA barim ka Mawhati halor ka jingurlong ka surok na Umsning sha Sohnidan.
Kane ka seng ka la ai khublei ïa u MLA barim ka Mawhati, u Bah Dasakhiat Lamare, ka dei hadien ba ka surok na Umsning sha Sohnidan ka dei kawei na ka surok ba ki paidbah ka Mawhati ki mad jingeh la bun phew snem mynta ha ka leit ka wan bad da ka jingshimkhia une u MLA barim ka Mawhati ki paidbah ki la suk mynta ha ka leit ka wan ba ka surok kala bit la biang bad ka la pynsuk shisha ïa ki paidbah ha ka leit ka wan.
Katkum ka kyrwoh ba la phah da utei u nongïalam u la ong ba ka seng dei ha ka por ba long MLA u Bah Dasakhiat Lamare ba kane ka surok ka la urlong bad ka dei ruh hadien ba bunsien ka seng ka la ju dawa na ka sorkar ba ka dei ban siang rong noh ïa katei ka surok bad da ka jingshim khia une u MLA mynta ka la urlong shisha halor ka jinganagnud ki paidbah ban ioh noh da ka surok kaba la bit la biang.
Kum ka seng ka ai khublei kyrpang ïa une u MLA wat la um dei shuh u nongmihkhmat ka Mawhati bad dei lyngba ka jingshim khia jongu, ba kane ka surok la bit la biang bad ka la ai jingmyntoi shibun eh ïa ki paidbah ha ka leit ka wan.
Shuh shuh, la ong ruh ba ka seng ka ai khublei kyrpang ruh wat ïa ka sorkar bad nalor kata, ka seng ka dawa ruh na ka sorkar ba kan shim khia ruh ban mang tyngka na ka bynta ban dang bteng ban siang rong ïa ka surok naduh na Sohnidan sha Umsiang khnang ba katei ka surok ha shi lynter kan bit kan biang noh bad kan long ruh ka jingkyrkhu na ka bynta ki paidbah katei ka thaiñ, ong ka kyrwoh na utei u nongïalam.
Nongpoh, Nailur 18: Ka kynhun Blue Bombers FC kala rung syndon sha ka thup phainal jong ka lympung ïalehkai Knock-Out Football Tournament bala pynlong da ka Ri Khasi Social and Cultural Sports Club ha madan Kurkalang hadien ba kala lah ban pynliem noh ïaka Galaxy FC haka Semi-Final ba nyngkong.
Haba phai sha ka jingïakhun semi final ha kate ka sngi hapdeng ka Blue Bombers pyrshah ïaka Galaxy FC ka jingïakhun kala long shisha kaba itynnad bad kaba shongshit naduh ka kylla step bala wan ruh ban sakhi da ki hajar ngut ki paidbah nongpeitkai kiba la wan ban ai jingkyrshan ïala ki jong ki kynhun bad dei haka minit bala jan kut ka kylla step ka Galaxy FC kala ioh ban pynkhih nyngkong ïaka jar lyngba ka Penalty da ka jingbakla jong uwei u rangïalehkai hajan diengkol.
Haba phai sha ka kylla miet, ka kynhun Blue Bombers kala pyrshang ban pynphai ïa katei ka shi kol, bad dei haka extra time hadien ka 90 minit satang ban kut noh da ka jingbakla jong uwei u rangïalehkai ka Galaxy kala pynlong ïa u Referee ban ai da ka penalty bad haduh ba kut ka jingïakhun kala kut noh hapdeng ka jingïakhaid da 1-1 kol ha kaba ki bor pynïaid kila rai syndon ban pynïashut da ka Tie Breaker bad dei haka jingïashut tie breaker ka Blue Bombers kala lah ban pynliem noh ïaka Galaxy FC da 4-2 kol.
Hakatei ka lympung u Bah Cornelius Laloo uwei naki nongthoh khubor ka Ri Bhoi u la shimbynta kum u konngsan ryngkat ka jingdonlang kiwei kiwei ki riew rangbah.
Ka jingïakhun Semi Final kan long haka sngi ba ar hapdeng ka Jaguar FC pyrshah ïaka Oste Phi Oin haka por 2 baje nohphai sngi.
Jowai, Nailur 18: Kawei ka trok 12 taïar kaba don ïa u number AS-01-FC 8513, kaba kit Clinker kaba thmu ban leit sha ka liang ka surok Shillong kala rat ïa kawei ka dukan shna tyre (Reapair) bad noh syndon sha poh riat kaba jylliew kumba 50 metrer ei ei shapoh, haka jaka ba tip kum ka Wahgate ha u surok Jowai-Shillong hajan ka Challam Syngkon Petrol Pump.
Kane ka jingjia kala jia ha ka por 12 baje shiteng synñia, ha kaba ka na ka liang ki pulit ki la leit jngoh ïa katei ka trok hynrei kim shym la lap briew satia na katei ka trok namar kala pra hi phom haki bynta ba shakhmat jong ka.
Da ka jingtrei shitom ki pulit bad ka jingïarap ki Fire & Emergency Services (SRT) Shillong da kaba pyndonkam haduh 4 tylli ki trok khwai, kumta ha ka por nohphai la ïoh ban sei ïa ka met u nongñiah kane ka trok ïa uba la tip kyrteng kum u Khrawkupar Phawa u ba na ka shnong Sohmynting West Jaiñtia Hills Distirct.
Na ka liang ki nongshong die ba para marjan ha katei ka jaka ki la ïathuh ba ha katei ka dukan shna taïar, ba juh sah uwei u breiw ne u nongshna tyre hynrei ha kane ka miet ba jia um don satia namar u leit sah sha ïing ki paralok.
Shuh shuh kila pynpaw ka jingsngew kyndit haka por ba katei ka trok 12 shaka kaba la syllad ïa katei ka dukan shna taïar kaba sawa jur bha haduh ba katei ka trok kaba noh synnoh shapoh katei ka riat ba jylliew.
Shillong, Nailur 18 : U Myntri Rangbah Duh, u Narendra Modi u la ai jingkren ha ka dorbar kyrpang jong ka Parliament ha Lok Sabha mynta ka sngi.
Kane ka dorbar kyrpang ka long naduh ka 18 haduh ka 22 tarik u Nailur 2023.
Ha ka jingai jingkren jong u, u Myntri Rangbah Duh u la ong ba mynta ka sngi ka dei ka sngi ban sah kynmaw ha ka jingïaid lynti ka Parliament ha ki 75 snem jong ka India shuwa ban rah noh ïa ka jingtreikam sha ka ïing dorbar ba dang shu dep plie paidbah.
Ha ka jingkren shaphang ka ïing dorbar Parliament barim, u Myntri Rangbah Duh u la ong ba kane ka la long kum ka Imperial Legislative Council shuwa ba ka India kan ïoh jinglaitluid bad la ai jingithuh ïa ka kum ka Parliament jong ka India hadien ba la ïoh jinglaitluid.
U la ong ba wat la ka rai ban shna ïa kane ka la wan na ki mynder ba synshar ïa ngi, ka dei ka jingtrei shitom, ka jingpynleit jingmut bad ka pisa ba la pynlut da ki briew ka India kaba la pyndonkam ban shna ïa ka.
Ha ka jingïaid lynti 75 snem, u Modi u la ong, kane ka ïing ka la wanrah ïa ki rukom treikam kiba biang tam kiba la ïoh ïa ki jingnoh synniang jong baroh bad baroh ki la ïohi.
“Ngi lah ban treikam noh na ka ïing dorbar kaba thymmai hynrei kane ka ïing dorbar kan dang ai mynsiem ïa ki pateng ban wan namar ka dei ka bynta kaba kongsan ha ka jingïaid lynti ka synshar paidbah ha India," u la bynrap.
U Myntri Rangbah Duh u la kdew sha ka jingngeit kaba pynthymmai, ka jingkot sha ki jinglah treikam ki dang wan ha ka jingshai ba nyngkong jong ka Amrit Kaal bad kumno ka pyrthei mynta ka ïakren shaphang ki jingjop jong ka India bad jong ki briew jong ka.
“Kane ka la wan namar ka jingïatreilang ha ki 75 snem ka history jong ka parliament," u la ong.
Ha ka jingkren shaphang ka jingjop jong ka Chandrayaan 3, u Modi u la ong kane ka wanrah ïa kawei pat ka bynta jong ka jinglah treikam ka India kaba ïadei bad ka juk mynta, ka science, ka teknoloji bad ka jingtbit jong ki stad science jong ngi bad ka bor jong 140 klur ngut ki briew jong ka ri.
U Myntri Rangbah Duh u la ai khublei na ka liang jong ka ïing dorbar bad ka ri ïa ki stad science na ka bynta kane ka jingjop.
U Myntri Rangbah Duh u la kynmaw kumno ka ïing dorbar ka la ai jingïaroh ïa ki sienjam jong ka ri ha ka por jong ka NAM summit ha ki por ba la dep bad u la ai jingsngewnguh ïa ka jingpdiang ïa ka jingjop jong ka G20.
U Myntri Rangbah Duh u la ong ba ka jingjop jong ka G20 ka dei jong 140 klur ngut ki briew jong ka ri bad ba kam dei ka jingjop jong uno uno u briew ne ka seng saiñ pyrthei shimet.
U la ong ba ka jingjop jong palat 200 tylli ki prokram ba la pynlong ha palat 60 tylli ki jaka ha India ka dei ka jingjop jong ka jingïar ka India.
“Ka India kan don beit ka jingsngew sarong namar ka jingpdiang ïa ka African Union hapoh ka G20 ha ka por jong ka presidency jong ka," u la ong da kaba kynmaw ïa ka por jong kane ka jingpdiang.
Da kaba ong ba ki don kiba don ka rukom pyrkhat kaba pher kiba kwah ban wanrah ka jingartatien shaphang ki jinglah treikam ka India, u Myntri Rangbah Duh u la ong ba ka la don ka jingïamynjur lang kaba la wan na ka bynta ka G20 Declaration bad ba la pynkhreh ïa ka rukom treikam na ka bynta ka lawei ha kane ka por.
Da kaba pynkynmaw ba ka G20 Presidency jong ka India ka neh haduh ka sngi ba khatduh jong u bnai Naiwieng, bad ba ka ri ka thmu ban pyndonkam lut ïa ka por kaba don, u Myntri Rangbah Duh u la ai jingkyrshan ïa ka jingtyrwa u Lamphang ban pynlong ïa ka P20 Summit (Parliamentary 20) hapoh ka jingpynïaid jong u.
“Ka dei ka burom ïa baroh ba ka India ka la tei ïalade ka jaka kum ka ‘Vishwa Mitra’ bad ba baroh kawei ka pyrthei ka ïohi ïa u paralok ha India.
Kane ka dei namar ki ‘Sanskaar’ jong ngi kiba ngi ïoh na ki Veda bad u Vivekanand.
Ka jingngeit ha ka Sabka Saath Sabka Vikas ka la pynïatylli ïa ngi ban ïalam lang ïa ka pyrthei bad ngi," u la ong.
Da kaba shim nuksa na ka longïing kaba rung ha ka ïing kaba thymmai, u Myntri Rangbah Duh u la ong ba kane ka dei ka por kaba lung mynsiem bha ban ïeh noh ïa ka ïing dorbar Parliament kaba rim.
U la kren shaphang ki jingjia kiba bun ba kane ka ïing dorbar kiba la iohi ha kine ki snem ba la dep bad u la ong ba kine ki jingkynmaw ki long ka jingïoh pateng jong baroh ki dkhot jong ka ïing dorbar thaw aiñ.
“Ka burom jong ka, ka dei ruh ka jong ngi," u la ong.
U la ong ba ka ri ka la ïoh mad shibun ki jingjia kiba ïadei bad ka jingtei ïa ka India kaba Thymmai ha ki 75 snem jong kane ka ïing Dorbar Thaw Aiñ bad mynta ka dei ka lad ban pyni ïa ka jingburom ïa ki briew jong ka India.
U Myntri Rangbah Duh u la kynmaw ïa ka por ha kaba, kum u MP uba thymmai, u la wan sha Parliament bad u la nguh hakhmat kane ka ïing dorbar thaw aiñ.
U la ong ba kane ka la dei ka por jong ka jinglung mynsiem kaba um shym la mutdur bad u la ong, “Ka dei ka bor jong ka synshar paidbah jong ka India ba u khynnah ba duk uba ju kamai jakpoh na steshon rel u poi sha ka Parliament.
Ngam ju mutdur ba ka ri kan ai ïa nga katne ka jingieid, ka jingburom bad ki jingkyrkhu," u la ong.
U la kdew sha ka jingthoh na ka Upanishad ba la thoh ha ka khyrdop jong ka Parliament ha kaba u la ong ba ki riewkhuid ki la ong ban plie ïa ki jingkhang na ka bynta ki briew bad peit kumno ki ïoh ïa ki hok jong ki.
U Modi u la ong ba ki dkhot ba mynta bad ki dkhot ba rim jong ka ïing dorbar thaw aiñ ki sakhi ïa ka jingïahap jong kane ka jingong.
U Myntri Rangbah Duh u la kdew sha ka jingkylla jong ka ïing dorbar thaw aiñ katba dang ïaid ka por namar ka la long kaba kham pdiang bad ki nongmihkhmat na ki bynta bapher bapher jong ka imlang sahlang ki la sdang wan sha ka.
“Ka jinglong kaba pdiang ïa baroh ha ka ïing dorbar thaw aiñ ka la pyni shisha ia ki jingangnud jong ki briew," u la ong.
U Myntri Rangbah Duh u la kdew ïa ka jingnoh synniang jong ki longkmie ba long dkhot jong ka ïing dorbar thaw aiñ kiba la ïarap ïa ka jingkiew ka burom jong ka.
Da kaba shu antad, u Myntri Rangbah Duh u la ong ba kumba 7500 ngut ki nongmihkhmat ki la trei ha baroh ar tylli ki ïing dorbar thaw aiñ ha kaba ka jingdon jong ki longkmie ka long kumba 600 ngut.
U la pyntip ruh ba u Indrajit Gupta Ji u la treikam jan 43 snem ha ka ïing dorbar thaw aiñ bad u Shafiqur Rahman u la trei ha ka rta kaba 93 snem.
U la kren ruh shaphang ka Chandrani Murmu kaba la shah jied kum ka nongmihkhmat sha ka ïing dorbar ha ka por ba ka dang 25 snem.
U Myntri Rangbah Duh u la ong ba kane ka ïing dorbar ka long kum ka longïing watla ki don ki jingïashrut bad ki jingkynthoh bad u la ong ba ka jinglong kyrpang jong kane ka ïing dorbar ka long ba ym ju don ka jingsahnud.
U la kynmaw ruh kumno, watla ki don hapdeng ka jingshitom kaba khraw, ki dkhot ki la wan sha ka ïing dorbar thaw aiñ ban pyndep ïa la ka kamram wat ha ka por jong ka khlam ruh.
Haba kynmaw ïa ki jingartatien ha ki snem ba sdang jong ka jingïoh jinglaitluid shaphang ka jinglah treikam ka ri ba thymmai, u Myntri Rangbah duh u la ong ba ka dei ka bor jong ka Parliament ba pyni ba baroh ki artatien ki long kiba bakla.
Haba kynmaw ïa ki jingïalang jong ka Constituent Assembly haduh 2 snem bad 11 bnai ha kajuh ka ïing dorbar thawaiñ bad ka jingpdiang bad pynbna ïa ka Riti Synshar, u Myntri Rangbah duh u la ong “ha ki 75 snem ka jingjop kaba khraw ka long ka jingbteng ka jingkiew ka jingshaniah jong ki nongshong shnong ha ka Parliament jong ki".
U la ong ba ka ïing dorbar thawaiñ ka ïoh jingmyntoi na ki jingkren jong ki President naduh u Dr.Rajendra Prasad, Dr.Kalam haduh u Ramnath Kovind haduh ka Droupadi Murmu.
Haba kren shaphang ki por jong u Pandit Nehru bad u Lal Bahadur Shastri haduh u Atal Bihari Vajpayee bad Manmohan Singh, u Myntri Rangbah duh u la ong ba ki la prat lynti ba thymmai ïa ka ri hapoh ka jingïalam jong ki bad mynta ka dei ka por ban pyni ïa ki jingjop jong ki.
U la kren ruh shaphang u Sardar Vallabhbhai Patel, Ram Manohar Lohia, Chandra Shekhar, Lal Krishna Advani bad kiwei kiwei kiba la kyntiew ïa ki jingïakren ha ka ïing dorbar thawaiñ bad pynthikna ïa ka sur jong ki riew paidbah.
U Modi u la kren ruh shaphang ka jingkren jong ki nongïalam na kiwei kiwei ki ri ha ka ïing dorbar thawaiñ kaba la wanrah shakhmat ïa ka burom jong ki ïa ka India.
U la kynmaw ruh ïa ki por jong ka jingeh haba ka ri ka la duh noh ïa lai ngut ki Myntri Rangbah duh kiba dang don hapdeng ka kam- u Nehru Ji, Shastri Ji bad Indira Ji.
U Myntri Rangbah duh u la kynmaw ruh ïa ka jingpynïaid ïa ka ïing dorbar thawaiñ da ki Lamphang hapdeng bun ki jingeh.
U la ong ki la wanrah ïa ki mat trei kam ha ki rai jong ki.
U la kynmaw ba 17 ngut ki Lamphang kynthup 2 ngut ki longkmie naduh u Mavlankar haduh ka Sumitra Mahajan haduh u Om Birla baroh ki la nohsynniang ha la ki jong ki rukom, da kaba kynthup lang ïa baroh.
U Myntri Rangbah duh u la ai khublei ruh ia ka jingnoh synniang jong ki nongtrei jong ka Parliament.
Haba kynmaw ïa ka jinghiar thma ki kynhun pyntriem ïa ka Parliament, u Myntri Rangbah duh u la ong ba kam dei ka jinghiar thma ïa ka jingtei hynrei ïa ka Kmie jong ka Synshar Paidbah hi.
“Ka dei ka jinghiar thma ïa ka mynsiem jong ka India," la ong u Myntri Rangbah duh.
U la ai khublei ïa ki jingnoh synniang jong kito kiba la ïeng hapdeng ki lehnoh bad ka ïing dorbar thawaiñ ban ïada ïa ki dkhot jong ka bad u la pyndon burom ïa ki riewshlur.
U Myntri Rangbah duh u la kynmaw ruh ïa ki nongthoh khubor kiba la aiti ïa la ka jingim ban thoh khubor shaphang ki jingjia ha ka Parliament, wat hapdeng ka jingbym pyndonkam ïa ka teknoloji kaba katkum ka juk mynta.
U la ong ba ka jingai khublei kahtduh ïa ka Parliament kaba rim kan long ka kam kaba kham eh ïa ki namar ki la sngewjan ïa kane kham palat ban ïa ki dkhot jong ka.
Haba pynshai halor ka rukom jong ka Naad Brahma haba ka jaka ka kylla sha ka jaka leit pilkrim namar ki niam ki rukom hajan, u Myntri Rangbah duh u la ong ba ka jingsawa ka sur jong 7500 ngut ki dkhot ka la pynkylla ïa ka Parliament sha ka jaka leit pilkrim wat haba ki jingïatai nia kim don hangne.
“Ka Parliament kadei ka jaka haba u Bhagat Singh bad u Battukeshwar Dutt ki la wanrah ka jingkulmar jingmut hapdeng ki nong Bilat da ka jingshlur jong ki," la ong u Myntri Rangbah duh.
U la ong ba ki jingsawa jong ki ktien ‘Stroke of Midnight’ jong u Pandit Jawaharlal Nehru kin bteng ban ai mynsiem ïa man u nongshong shnong jong ka India.
U la kynmaw ruh ïa ka jingkren kaba pawnam jong u Atal Bihari Vajpayee bad ong, “Ki Sorkar kin wan bad kin leit.
Yn thaw ïa ki Party bad yn weng ïa ki.
Kane ka ri ka dei ban im, ka synshar paidbah jong ka ka dei ban im.
"Haba kynmaw ïa ka Kynhun Myntri ba nyngkong, u Modi u la kynmaw kumno u Baba Saheb Ambedkar u la kynthup ïa ki rukom treikam ba biang tam na kylleng ka pyrthei.
U la kren ruh shaphang ka water policy ba biang tam ba la wanrah da u Baba Saheb ha ka kynhun Myntri jong u Nehru.
U Myntri Rangbah duh u la kdew ruh ïa ka jingban jur u Baba Saheb ha ka jingwanrah ïa ki karkhana na ka bynta ka jingpynkup bor ïa ki Dalit bad kumno u Dr.Syama Prasad Mukherjee u la wanrah ïa ka Industrial Policy ba nyngkong kum u Myntri ba nyngkong ba dei khmih ïa ka Tnat Industry.
U Myntri Rangbah duh u la ong ba dei ha kane ka ïing dorbar thawaiñ haba u Lal Bahadur Shastri u la pynshlur ïa ka mynsiem jong ki shipai ka ri ha ka thma jong u snem 1965.
U la kren shaphang ki nongrim jong ka Green Revolution ba la wanrah da u Shastri Ji.
U la ong ba ka thma na ka bynta ka jingïoh jnglaitluid ka ri Bangladesh ka dei ka jingjop jong kane ka ïing dorbar thawaiñ hapoh ka jingïalam ka Indira Gandhi.
U la kren shaphang ka jingthombor ïa ka synshar paidbah ha ka por jong ka emergency bad ka jingwan biang jong ka bor jong ki briew haba la weng biang ïa kane ka emergency.
U Myntri Rangbah duh u la kren shaphang ka jingthaw ïa ka Tnat Rural Development hapoh ka jingïalam u Myntri Rangbah duh barim u Charan Singh.
“Ka jingpynduna ïa ka rta jied nongmihkhmat na ka 21 sha ka 18 snem ruh ka la jia ha kane ka ïing dorbar thawain," la ongU Myntri Rangbah duh.
U la kynmaw ïa ka jingpdiang ka ri ïa ki economic polisi ba thymmai bad ki sienjam hapoh ka jingïalam u PV Narasimha Rao ha ka por ba ka ri ka don hapdeng ka jingeh ba ïadei bad ka ïoh ka kot.
U la kren ruh shaphang ka ‘Sarva Shiksha Abhiyan’, jong u Atal Ji,’ ka jingthaw ïa ka Tnat Tribal Affairs bad ka jingsdang ki kam nuclear hapoh ka jingïalam jong u.
U Modi u la kren shaphang ka kam bamsap ‘Cash for Votes’ ba la sakhi da ka ïing dorbar thawaiñ.
Haba kren shaphang ka jingpyndep ïa ki rai kiba heh kiba la sahteng da ki phew snem, u Myntri Rangbah duh u la kren shaphang ka Article 370, GST, OROP bad ka bhah kaba 10 percent na ka bynta ki briew kiba duk.
U Myntri Rangbah duh u la ong ba kane ka ïing dorbar thawaiñ ka la ïohi ïa ka jingshaniah jong ki briew bad ka la dei ka jaka Pdeng jong kane ka jingshaniah wat hadpdeng ki jingeh bad ki jingjop jong ka synshar paidbah.
U la kynmaw ïa ki por ha kaba ka Sorkar u Atal Bihari ka la khyllem da tang shi vote.
U la ong ruh ba ka jingmih jong ki seng saiñ pyrthei na ki thaiñ bapher bapher ka long kaba itynnad bha.
U Myntri Rangbah Duh u la kren ruh shaphang ka jingmih jong lai tylli ki jylla ba thymmai ha ka por jong ka jingïalam jong u Atal Ji kiba kynthup ka Chhattisgarh, Uttarakhand bad Jharkhand bad u la kdew sha ka jingpyrshang ban knieh ïa ka bor ha ka jingmih jong ka Telangana.
U la ong ruh ba ka khlem don kano kano ka jingïarisa ha ki ar tylli ki jylla namar ka jingpynïaphiah ka la jia da ka jingthmu kaba sniew.
U Modi u la kynmaw kumno ka Constituent Assembly ka la pynduna ïa ka bai sngi jong ka bad kumno ka ïing dorbar thaw aiñ ka la pynduh ïa ka canteen subsidy na ka bynta ki dkhot jong ka.
Shuh shuh, ki dkhot ki la wan shakhmat ban ïarap ïa ka ri ha ka por jong ka khlam lyngba ki MPLAD fund jong ki bad ki la pdiang ïa ka jingpynduna tulop da 30%.
U la kren ruh shaphang kumno ki dkhot ki la wanrah ïa ka jingryntih da kaba wanrah ïa ki jingkylla ha ka Representation of the People Act.
U Myntri Rangbah Duh u la ong ba ki dkhot kiba mynta jong ka ïing dorbar thaw aiñ ki long shisha kiba donbok namar ki ïoh ban pynïasoh ïa ki bor mynshuwa bad ki por ban wan haba u la kren shaphang ka jingïehnoh ïa ka ïing dorbar thawaiñ ba rim lashai.
“Mynta ka dei ka por jong ka jingsarong ïa ki 7500 ngut ki nongmihkhmat kiba la ïoh mynsiem na ka Parliament," la ong u Modi.
Ha kaba pynkut ïa ka jingai jingkren, u Myntri Rangbah Duh u la ong ba u ngeit skhem ba ki dkhot kin leit sha ka ïing dorbar thaw aiñ ba thymmai da ka jingkhmih lynti bad ka jingkut jingmut bad u la ai jingsngewnguh ïa u Lamphang uba la ailad ïa u ban kynmaw ïa ki por ba kyrpang jong ka ïing dorbar thaw aiñ.
Nongstoiñ, Nailur : Ka kam ri khñiang ryndia ka dei kawei ka kam kaba lah ban kyntiew ïa ka kamai kajih bad ka ïoh ka kot, lada ka sorkar ka lah ban thaw ki lad ki lynti ban ai jinghikai pyntbit bad pynshlur ïa ki paidbah.
Nalorkata, ka kam ri khñiang ryndia ka dei ruh kawei na ki lad ban pynjyrngam ïa ka mariang, namar ba utei u jait khñiang u im da kaba bam da ki sla dieng bad ka rukom ri ruh ka long kaba suk bha.
Na utei u jait khñiang, lah ban ïoh ïa u sop bad na utei u sop la pynmih ïa ki ksai ban thaiñ ïa ki jaiñ ryndia kiba rem dor bha.
Haba phai hajuk ba mynshuwa eh, ka Jaidbynriew Khasi ka ñiewkor bha ïa ki jaiñ muka naduh ki riew tymmen, ki riew rangbah bad ki riew don burom ki ju pyndonkam ha kaba spong ïa ka khlieh, ban pynpaw ba ki dei ki riew don burom.
Kiba kham pyndonkam ban spong da ki jaiñ muka, ki dei ki Syiem bad kiba khraw batri jong ki Hima, kum ki Lyngdoh, ki Basan nangta ki rangbah kur bad ki nongkñia.
Ha ka jingïadei bad kane ka bynta, ka Sericulture Department ha ka jingshisha ka dei ka tnad treikam jong ka sorkar kaba peit bniah ban ïa katei ka bynta.
Hynrei ka sorkar imat kam da shimkhia than ban pynkhlaiñ ïa katei ka tnad treikam, kumta ka shu neh sah hajuh haduh mynta.
Ka jingdon jong kitei ki jaka ri khñiang muka la lap ba ki don katto katne tylli ki jaka ha West Khasi Hills kiba la ithuh da ka sorkar kum ha Nongshillong, Nongritong, Nongdaju bad Umsohpieng bad kaba kham idei kum ka jaka ba la sumar kyrpang ka dei tang kawei kaba don ha Umsohpieng.
Lait nangta ïa kitei kiwei pat ki jaka imat ka sorkar ka la shu ieh kumto.
Utei u jait khñiang ruh u dei u ba ai jingmyntoi haduh katta katta ïa ki paidbah ym tang ha kaba ki pynïaid ïew ïa u sop hynrei ki pynïaid ïew ruh ïa u ksaiñ u ba ki la kynther na u sop ynda la dei ka por shuwa ba un kylla ‘ñianglong.
Ka dor ïew jong u khñiang ryndia ka poi haduh saw spah tyngka shi kilo ha ïew Nongstoiñ.
Namarkata kum shi bynta ban kyntiew ïa ka ïoh ka kot jong ki paidbah, nangta ban ïarap pynjyrngam ïa ka mariang bad ban lait na ka jingtwa jong ka khyndew, ka sorkar ka la dei ban shimkhia da kaba thaw ki lad kumno ban pynshlur ïa ki paidbah lyngba ki lad jingïarap bad ban ai ki jinghikai kiba paka khnang ba ki paidbah kin kham ïabeh sha katei ka kam.
Shillong, Nailur 18 : Uwei u Contractor ula ujor da ka ejahar sha ki Pulit bad ai mukotduma hapoh ka Iingkashari Meghalaya High Court, pyrshah ia kawei ka Executive Engineer jong ka Tnad Public Health Engineering (PHE) haba kynnoh ba ka la dawa pisa ba kot palat T.1 lak ba kan pyllait noh ïa ka Bill jong ka kam ba u pyntrei na ka skhim Jal Jeevan Mission (JJM).
La kynnoh ruh ba kane ka Executive Engineer ka la dep shim ïa ka song pisa ba T.30,000 na une u contractor kumba la ïakut hynrei wat la katta ruh, la kynnoh ba ka dang kyntait ban pyllait ïa ka bill namar ka jingkwah ba un siew kham bun.
ïa kane ka Executive Engineer la pynpaw kyrteng ha ka mukotduma bad ka FIR kum ka Kedia G Momin, kaba dei ka Sub Divisional Officer ka PHE ha Bajengdoba, North Garo Hills katba u contractor pat u dei u Tarseng Ch Sangma ba na ka Shnong Rongkhon Songgital, Tura.
Kat kum ka ejahar ba la mudui ha Bajengdoba Police Station ba la pynbud da ka mukotduma ha ïing Bishar Meghalaya High Court, une u Contractor ula pyntip ba ula ïoh ïa ka work order ban pyntrei ïa ka Pre Sedimentation Tank jong ka Akemgre Water Supply Skhim hapoh ka District, kaba la mang ban pyntrei haduh T.74,64,200/-.
ïa kane ka kam la aiti sha u da ka Executive Engineer (PHE) cum Member Secretary, DWSM Jal Jeevan Mission, North Garo Hills ha ka 10 tarik Lber 2022.
Kat kum ka jingong jong u, hadien ba ula pyndep ïa kane ka project, ka JJM ka la wan ban jurip ïa ka kam, kaba la pynlong da ki liang mamla ba lai (third party) kat kum ki kyndon bala buh bad ïa kane ka jingjurip la leh ha ka 5 tarik u Jymmang 2023 haba la lap ruh ba ka kam ka dei kaba biang nadong shading bad la ai ruh ïa ka syrnot.
“Hynrei haba nga leit ïakynduh ia ka SDO ka Kedia G Momin ban phah pyllait noh ïa ka bill namar ba la dep ban pyntrei ïa ka kam, ka la dawa pisa pynbna haduh T 1 lak halor ka nongrim ba ka hap ban pynlut na ka bynta ban pynkhreh ïa ka bill ha ka kyrdan ka jong ka.
Hynrei namar ka jingduna pisa, nga la kyrpad ïa ka ban shim tang T.30,000 ïa kaba ka la mynjur bad kular ba kan sa pyllait noh ïa ka bill ba T.74,64,200/- tang hapoh shisngi lane arsngi duh.
Nga la siew ïa kane ka pisa ba T.30,000 lyngba ka Google Pay ha ka 10 tarik Nailar, 2023 hynrei kat haduh mynta, ka la kyntait ban pyllait ïa ka bill jong nga da kaba ai daw ba laiphew jait kynthup ïa ka jingleit donkam shabar ka Jylla" ong u Contractor.
Nongstoiñ, Nailur 18: Hadien ka jingjia kaba la jia ha ka sngi saitjaiñ ha pung Pamphyrnai kaba don ha ka shnong Ksehkohlong harud ka surok bah Shillong Nongstoiñ, mynta pat ka West Khasi Hills District Administration ka don hapdeng ki jingshah kynthoh ba bun rukom.
Lah ban pynkynmaw ba ha ka sngi saitjaiñ da ki hajar ki rawon bad ki riew paidbah na kylleng ki District kum na East Khasi Hills bad na ki lai tylli ki District ka West Khasi Hills, ki la tuid sha katei ka jaka ïakop khwai ha Pamphyrnai, hynrei kaba la wanrah ruh ka jingjia ba sngewsih ha kaba la duh noh ïa ka mynsiem jong I khunlung ba dang shu kha.
Ka jingjia ka dei ruh na ka jingsahkut blok da ki bun bun kynta, ka la wanrah ruh ïa ka jingkynthoh kaba jur bha na ka liang ki nongshong shnong jong ka don ka thaiñ baroh kawei, kiba la kren bad kdew kti beit ïa ki nongpynïaid bad ki bor ba dei khmih ki bym shym la shim khia lane shim ki sien jam kiba biang shwa ban pynlong ïa katei ka lympung ïakop khwai.
Ka seng Hynñiewtrep Youths’ Council North West Khasi Hills District, Federation of Khasi Jaiñtia and Garo People West Khasi Hills bad ka Ri Khasi Sepngi Federation, ki la dawa na ka District Administration ban khot hajir bad dawa jingshai na ki nongpynïaid ïa katei ka lympung bad ban pynshitom ruh katba shong ka aiñ.
U President ka seng HYC samla Shembor Langrin u la buh jingkylli ruh ïa ka District Administration ba hato balei ka shah lane ai jingbit ban pynlong jingïakop khwai harud ka surok bah kaba la wanrah ïa ka jingthut ïa ka leit ka wan ki paidbah.
U Bah Chandra Nongdkhar President FKJGP u la ong ba ka seng ka pynrem jur ïa katei ka jingjia ha ka sngi saitjaiñ.
Ka seng ka dawa ïa ki nongpynïaid ba dei ban siew bai lutksan sha katei ka longïing kaba la ngat ha katei ka jingjia.
Kumjuh ruh ka sngewkhia ïa ka jingai jingbit jong ka District Administration, ban shah pynlong ïakop khwai ha rud surok.
Ka seng ka dawa ba ki bor synshar District ki dei ban shim ka jingkitkhlieh bad ban ym ai jingbit shuh kum kine ki lympung ban pynwit ïa ki paidbah.
Kumjuh ruh u bah Mawkordor Kharsyiemlieh jong ka seng RKSF u la ong ba ka por ka la dei ba kiba kum kine ki jingïakop ha rud surok bah bad ki jaka ïaid lynti ki paidbah dei ban khang syndon.
U la ong ruh ba u tip shai ba ki don bun ki longïing kiba ïa pait ïa pra tang na ka daw jong kane ka jingïakop khwai.
U la ong, “Ka bai rung ka long haduh Rs 3000 haduh Rs 3500 shi ryngwiang bad kane ka pisa kam dei shuh kaba rit, namar kiba kham bun hi kiba leit sha kine ki jaka ïakop khwai ki dei kiba wan na ki longïing ba duk".
Kine ki seng ki la ther ruh ïa ka tnad pulit ka ba nalor kam shym la lah ban pynïaid beit ïa ka leit ka wan ki kali, hynrei leit ïa sboh bad don bynta ruh ha jingpynbeit ïa kop khwai ban pynbna ïa ka kyrteng jong ki nongjop.
“Ha ka uniform, ki pulit thik thik ki don bynta ban leit ïa shim slip pule slip bad pynbna ïa ka kyrteng kiba jop.
Kane ka long kaei kaei ka jinglehraiñ ïa ka tnad pulit baroh kawei bad na ka liang u Superintendent of Police bad ki bor ba halor ki dei ban shim jingkitkhlieh halor kane," ong u samla Shembor Langrin.
Lah ban pynkynmaw hangne ba ka kmie jong I khun ba la khlad noh kata I kong Daphiralin Jyrwa na Mawthawñiaw, ka la kha ïa I khun shynrang tourist taxi.
Kane ka longkmie kaba shah sumar ha Holy Cross Hospital, Mairang ka la pynpaw ïa ka jingsngewsih kthang ba ka la duh noh ïa u khun shynrang tang na ka daw ka tamasa jong kiwei pat.
“Nga kyrmen ba kaba kum kane ka jingjia kan ym jia ïa kiwei pat ki longkmie ha ki sngi ki por ban wan.
Nga sngew dei ban kyntu ruh lada long kaba lah sngewbha ban da pynbeit ha ka lynti kaba dei, khnang ba kan ym ktah ïa kiwei pat haba pynlong kum kine ki lympung", ong ka Daphiralin Jyrwa.
Ka la ïathuh ruh ba ha katei ka sngi saitjaiñ ha lynti ban leit shah sumar bad ïoh khunlung sha Shillong, ka la sahkut naduh Nongspung haduh lai kynta.
Nangta wat hadien ba la lait blok ruh dang hap sahkut bïang sa ha Umlieh bad poi Hospital sa haduh ka por 7 baje janmiet.
Watla hadpeng ka jingïai pyrshang jong kiba haïing ban pyllait ïa ka kali, hynrei shibun kiwei pat ki kali kim lah satia ban khih na ka jingsahkut blok, kaba la mih ruh na ka jingshlei jong ki hajar ki rawon bad ki riew paidbah ha surok.
La sakhi ruh ïa kane lyngba ka video clip ba la ïohi paidbah ïa ka jingsahkut kaba la neh slem bha, ha kaba ki paidbah kiba tuid sha katei ka jaka kim shym ailad wat ïa ka Ambulance ruh ba kan ïaid ban poi sha Hospital.
Ha kawei pat ka bynta jong ka khubor la ïoh jingtip ba lashai ka sngi 19 tarik, ki bor synshar District lane ka District Administration, kan shong ïa ka jingïalang ba kyrpang ha kaba kan sa rai kumno ban leh bad shim kam halor ka jingjia ha Pamphyrnai.
Katba na ka liang u Superintendent of Police West Khasi Hills, u la kyntait mardor halor ka jingdon bynta jong uwei u pulit ha ka jingshim slip kumba paw ha ka video, da kaba ong ba u don ha ka duty jong u bad um shym la don bynta ei ei ha katei ka jingïakop khwai.
Shillong, Nailur 18 : Ka Tnat Kam pla tyngka jong ka sorkar pdeng mynta ka sngi ka la mynjur ïa ki sienjam ba bun ba ïadei bad ka bha ka miat jong ki agent Life Insurance Corporation of India (LIC) bad ki nongtrei.
Kine ki sienjam ba ïadei bad ka bha ka miat ki ïadei bad ki jingpynkylla ïa ka LIC (Agents) Regulations, 2017, ka jingkyntiew ïa u pud jong ka Gratuity, bad ka Uniform Rate of Family Pension bad kiwei kiwei.
Harum kilong ki sienjam ba la mynjur ba ïadei bad ka bha ka miat jong ki agent LIC bad ki nongtrei:Ka jingkyntiew ïa u pud jong ka gratuity na ka T.3 lak sha ka T.5 lak na ka bynta ki agnent LIC.Kan wanrah ka jingbha ha ka rukom treikam bad ki jingmyntoi ïa ki agent LIC.Ka jinglah ban thung biang ïa ki agent kiba lah ban ïoh ïa ka renewal commission, ka ban wanrah ka jingshngaiñ shuh shuh ïa ki ha ki kam pisa.
Mynta, ki agent LIC kim lah ban pynthymmai ïa ka commission halor kano kano ka jingpyndep ïa ka kam hapoh ka agency barim.
La pynïar ïa ka samoi jong ka insurance na ka bynta ki agent na kaba rim kaba long T.3,000- T.10,000 sha ka T.25,000 – T.1,50,000.
Kane ka jingkyntiew ha ka samoi jong ka insurance kan long ka jingmyntoi ïa kiba haïing jong ki agent ba la khlad noh, ka ban ai jingmyntoi shuh shuh ïa ki.
Ka bai bam tymmen ka longïing ha ka dor kaba ryntih kaba @70% na ka bynta ka bha ka miat jong kiba haïing jong ki nongtrei LIC.Palat 13 lak ki agent bad palat 1 lak ki nongtrei, kiba don ka bynta kaba kongsan ha ka jingkiew ka LIC bad ka jingkhlaiñ ka jingdon ka insurance ha India, kin ïoh jingmyntoi nakine ki sienjam.
Shillong, Nailur 18 : Ka jingsniew palat ka surokbah National Highway -6 ka la pynlong ïa ka KSU East Jaintia Hills ban kyntu ïa u Symbud Myntri Rangbah ka jylla, Bah Prestone Tynsong ban tuklar lang.
Ha ka jingkynduh ïa u Symbud Myntri Rangbah ha kane ka sngi Nyngkong, u President ka seng, Bah Streamly Suchen u laong ba mynta la hynriew taiew naduh ba ki heh ka NHAI ki la kular ha ki nongïalam ka seng ban sdang noh ban maramot ïa ka surok hynrei haduh mynta katei ka surok sniew ka dang neh kumjuh bad ym pat paw satia ka dak ban shna.
“Ki thliew ki syar hapdeng surok kaba la buh jingma ïa ki paidbah nongleit nongwan bad ka pynjulor wat ïa ki kali nalor ba ka wanrah khah khah ïa ka jingtakhuh kali," u la ong.
Da kaba kdew ba katei ka surok kadei u budlum na bynta ban poi sha ki jylla jong ka thain shatei lam-mihngi jong ka Ri, utei u nongïalam ka KSU u la ong ba ki la kyntu ïa u Symbud Myntri Rangbah ba un tuklar ban phah pynkloi noh ban maramot ïa katei ka surok NH-6.
Ha kajuh ka por ka seng ka kyntu ruh ïa ka sorkar jylla ba kan ai noh da ka Traffic Branch kyrpang naka bynta ka East Jaintia Hills kaban peit na ka bynta ka leit ka wan jong ki kali ha ki surok khamtam naba katei ka distrik ka la nang kiew bad nang khapngiah ha ka jingïaid ka por.
Shillong Nailur 18 : U President ka Meghalaya Pradesh Congress Committee (MPCC) u Bah Vincent H Pala uba long ruh u MP jongka Shillong Parliamentary Constituency sha ka ïing Dorbar Thawaiñ Lok Sabha ula ong, ba um don jingthmu ban leit pynïasoh noh ïalade bad ka seng National Peoples Party (NPP) kumba la saphriang ki khubor ba un pynkhreh ban ïakhun ïa ka elekshon MP Lok Sabha 2024 na kane ka party.
U la ong kane ka long tang ka khubor hamsaia bad ka bym shisha satia.
“Ngam don jingmut ei ei ban leit pynïasoh bad ka NPP, nga lah ban don ka jingïadei bad jingïajan bad kino kino ki Seng Saiñ Pyrthei hynrei kam mut pat ba ngan leit pynïasoh noh bad ki" ong u Bah Vincent Pala.
“Ynda la jop ngi hap ban ïatreilang na ka bynta ka bha ka miat jongu paidbah.
Nga uba don ha ka liang pyrshah nga hap ban leit sha ka liang synshar ban kyrpad ban wanrah ïa ki kam pynroi bad teng teng kiba don ha ka liang synshar ki wan sha ngi ban pan ïa ka jingkyrshan ha kano kano ka bynta, kumta ngi hap ban ïadei bad ngi hap ban ïatreilang.
Kumta ki briew ki jong ngi kim dei ban sngewthuh bakla" ong u Nongïalam ka seng Congress.
Ula ong ba ka jingïadei bad kino kino kam dei satia na ka bynta ka kam shimet bad kam mut ba ka jingïajan bad u Conrad Sangma ne Metbah Lyngdoh un leit noh bad um dei uta uba lah ban shu pynbiej kulmar.
Ha kaba iadei bad ka jingsaphriang ki khana ba dei ban pynrem noh ïa u MP ba mynta na ka Shillong Parliamentary Seat, u Bah Pala ula ong, “Man la ka elekshon kan mih beit kane hynrei kane baroh kan shong ha u paidbah, ngi kiba la ïaleh ïa ka elekshon ngin ïaleh beit kumta baroh kan shong ha ki paidbah ym ha ki nongïaleh ïa ka elekshon.
Nga la pyrshang ban treikam hynrei baroh kan shong beit ha u paidbah".
Shillong, Nailur 18 : Ka Khasi Student’s Union (KSU) hynne ka sngi ka la leit ban kynduh markhmat ïa u Symbud Myntri Rangbah, Bah Prestone Tynsong ban dawa ba un phah weng noh mardor ïa ki ktem BSF kiba don ha Sonapyrdi, Ratacherra bad ha Hingaria bad ruh ban pynieng noh da ki khyrdop talasi mynderha shi lynter ka surok bah National Highway – 6 ha East Jaintia Hills.
Haba kren bad ki lad pathai khubor, u President ka KSU East Jaintia Hills, Bah Streamly Suchen u al ong, “Ngi kyrpad ba phin tuklar lang bad phah weng noh ïa kitei ki ktem beain jong ki BSF bad pynkynriah noh sha ki jaka khappud ba kham kyndong jong ka Ri namar ka jingpynsyier bad ka jingpynrit mynsiem jong ki paid khappud khamtam kito kiba sha ba don kitei ki ktem BSF ha Sonapyrdi, Ratacherra bad ha Hingaria.
"U la ïathuh ba ki la pynsngew ruh ha u Symbud Myntri Rangbah ba ki la don bun bha ki jingujor ïa ka jingleh donbor jong kitei ki BSF ha kitei ki jaka.
Katkum ka jingong jong u, ka jingpyndik kynthup naduh ka jingtohkit, ka jingkhynra kaba man ka por ïa ki kali ba ka jingbym burom shuh ïa ki paidbah ka la ktah bha ïa ki paidbah ha katei ka thain.
“Kane ka la wanrh ïa ka jingsyier, ka jingrit mynsiem ha ki nongshong shnong namar ka ktah ïa ka jingim jong ki kaba man ka sngi," ong utei u heh KSU da kaba bynrap ba dei tang da kaba weng noh ïa ki kaba lah ban weng ïa ka jingsyier jingrit mynsiem jong ki paidbah.
Ha kajuh ka por ka seng ka dawa ruh na ka sorkar jylla ba kan buh noh da ki khyrdop talasi mynder ha shi lynter ka surokbah NH-6 khamtam eh kum ha Tongseng khnang ban ïoh tehlakam ïa ka rung ka mih beain ki briew na Bangladesh.
La kam ruh ba ka seng ka ju ïoh ban bat ïa ki briew kiba suba ba ki wan na Bangladesh.
U la ïathuh ruh ba la bunsien bha ki dkhot ka seng bad Dorbar Shnong ki ju ïa kynduh ïa kum kitei kik jingjia.
“Ka jingïohlad ki mynder ban rung ka la buh ka jingma kaba khraw namar lada ki lait suk ki lah ban leh bun ki kam kiba buh jingma," u la bynrap biang.
U la kdew ruh ba ka jingshah pynïap dang shen jong kawei ka longkmie ka la pynpaw shai ba ki khyrdop kiba don mynta kim pat biang pura ban teh lakam ïa ka rung ka mih jong ki mynder na katei ka thain.
Mawkyrwat, Nailur 18 : U District Magistrate jong ka South West Khasi Hills District, Mawkyrwat, u la pynbna ba la pynjari da ka Section 144 CrPC kaba la mana ban pynlong ïa ki jingïakob khwai dohkha bad jingïalang paidbah ha ki pung dohkha kiba don hapoh 500 mitar ka jingjngai na surok PWD.Ïa kane ka hukum la pyntreikam namar ba la ïoh jingtip ba don katto katne ki ‘riew shimet bad ki kynhun kiba ju mlien ba pynïaid ïa ki jingïakop khwai dohkha/jingïalang paidbah ha ki pung dohkha ki ba don hajan ki surok PWD (Roads), kaba pynthut ïa jingïaid ki kali bad ka pynthut ruh ïa ka ïaid ka ïeng bad leit ka wan jong u paidbah.
Katkum katei ka kyndon, u District Magistrate jong ka South West Khasi Hills District, Mawkyrwat, ha ka hukum ba la pynmih la mana ïa baroh ki jait jingïakop khwai dohkha bad ki jingïalang paidbah ha ki pung dohkha kiba don hapoh 500 mitar ka jingjngai na ki surok PWD (Roads).
Ki bor distrik ki la pyntip ruh ba kino kino kiba shah ktah ha katei ka hukum ba kin leit mih sha ophis u District Magistrate ka South West Khasi Hills, Mawkyrwat lane sha kino kino ki bor ba dei peit.
La pynbna ruh ba katei ka hukum kan treikam mardor tad haduh ban da pynbna da kumwei pat.
Kumban shu kdew hangne ba ha ka jingïakob khwai dohkha kaba long ha pung Pamphyrnai West Khasi Hills, ka la wanrah pynban ïa ka khubor ba sngewsih, ha kaba tang na ka daw ka jingsahkut jong ka kali bad khlem poi jaka sumar ha ka por kaba biang, kawei ka longkmie ba dang armet ka la hap ban kha ïa i khun hapoh ka kali bad tang hadien katto katne por i khunlung i la khlad noh na kane ka sla pyrthei.
Kane ka la jia ha ka sngi Saitjaiñ ha Pamphyrnai ha kaba ki rawon na kylleng ki jaka ki la tuid sha ka jaka ïakop khwai.
La ong hadien ba la pynbna ïa ka tiket jong ka khalai nusip bad ïoh kali (lucky draw) ha ka por 2:00 baje eiei nohphaisngi ha shilynter jong ka surok bah National Highway kaba don harud jong katei ka pung, ka surok ka la shlei smam da ki paidbah bad ki rawon kiba la ïa mih sha surok bad kane ka la wanrah ïa ka jingsahkut kali kaba la neh palat bun kynta haduh da kem iong reiñ syndon ka suiñ bneng.
Kane ka jingsahkut kali ha surokbah National Highway marjan bad ka pung Pamphyrnai kam dei shuh ka sien kaba nyngkong, hynrei manla ka por ba don ka jingpynïakop khwai.
Hynrei, ha ka sngi saitjaiñ ka jingbun briew bad ki kali ka la long ar shah bad lai shah ïa kaei kaba ju long baroh shikatta.
Dei na kata ka daw ka jingsahkut ka leit ka wan ka la long kaba jur bha bad ka la neh ruh da ki bun bun kynta haduh da dum syndon ka suiñ bneng.
Shillong, Nailur 18 : Ka Shillong Press Club (SPC) ka la pynpaw ïa ka jingbitar bad ka pynrem jur ïa ki runar kiba la donkti ha ka ban pynjulor ïa ka kali jong u dkhot ka SPC ha ka por shiteng synnia kaba la jia ha ka 15 tarik u Nailur ha Mawpat Circle 3.
Watla u trai jong ka kali ula pyrshang ban wad ïa kitei ki briew kiba la leh ïa katei ka kam dusmon,hynrei ym shym la lap ksai satia, kumta ula leit ujor sha ka Dorbar Shnong Mawpat bad ula ai ejahar ruh ha ki pulit jong ka Nongmynsong Beat House.
Ka Shillong Press Club ka kyntu jur ïa ka Dorbar Shnong Mawpat bad ïa ki pulit ba kin tohkit mardor, ban lap bad dei ban kem mardor ïa kine kiba donkti ha katei ka kam khawpud, khnang ba ki paidbah nongshong shnong kin shngaiñ, la pynpaw u President ka SPC u bah David Laitphlang bad u secretary Bah Powell Sohklet.
Shillong, Nailur 18: Ka Balang Unitarian mynta ka sngi, ka la rakhe kynmaw burom ïa ka lyngkhuh snem ba 136 jong ka, da kaba pynlong ïa ki jingïaseng ha ki Balang bapher bapher kiba don ha ka jylla.
Kawei na ki jingrakhe kadei kaba la pynlong ha ka Balang Madan Laban, ha kaba la wan ïashim bynta lang da k inongïalam niam bapher bapher jong ka jylla.
U Bah Kyrmen Shylla, uba long u Myntri jong ka sorkar jylla u la long u Kongsan bad u Bah Sanbor Shullai, u la long u Symbud Kongsan.
Kane ka jingrakhe ka la sdang ha ka por mynstep ha kaba u Moderator, u Bah Danny Langstieh, u la thang ïa ki sharak bad ki Kongsan ki la thang ïa ki mombati.
Ïa ka khubor lyngkhuh snem ha kane ka sngi la sam da u Rev Derick Pariat.
U Bah Kyrmen haba kren ha kane ka jingrakhe u la pynkynmaw ba dei ha ki Balang ba ki paidbah ki shem ïa ka jingïaiet ka jingïamap bad ka jingïalong kawei bad kaei kaei kaba mih na ka Balang namar ba ka don ka jingïaieit kadei ban long kaba bha.
U la pynkymmaw ruh ba kine ki sngi kiba mynta kidei ki sngi ki mad ïa kiba bun ki jingeh bad ki jingïaleh bad kadei ka kam jong ka Balang ban peit bad ban ïaleh pyrshah ïa kine ki jingeh.
U Bah Kyrmen u la khot la wer ruh ïa ki Balang ban peit kyrpang ïa ki Khun Samla kiba la shah lynshop ha ka jingwan kyrthep jong u drok ha kine ki sngi ba mynta.
“To ngin ai ka kti jong ngi ban ïarap lem na ka bynta jong ki, khnang ba ngin lah ban ïalam ïa ki ha ka lynti kaba dei", u la ong.
Ïa kane ka sngi la pynshit rhem ruh da ka jingrwai Choir jong ka Balang.
Ïa ka Balang Unitarian ha Ri Khasi Jaiñtia la seng da u Hajom Kissor Sing ha ka 18 tarik u Nailur jong ka snem 1887 bad ka la kylla long ka Balang Unitarian ba nyngkong eh ha ka thaiñ shatei lammihngi jong ka ri India.
Nongpoh, Nailur 18: Palat 10 tylli ki sñiang naduh kiba rit haduh kiba la heh kila ïap ha kawei ka jaka ri sñiang jong ka Nangku Chaphrang Multi-Purpose Co-operative Society Ltd kaba don haka shnong Saiden ha Ri-Bhoi.
Naka liang ki nongïalam jong katei ka Society kila pynpaw ba ki sñiang jong ki kila kem pang mynta la kumba shi taiew eiei, hynrei hapeng ka jingshitom kitei ki sñiang kila ïap kynsan, bala wanrah ka jingduhnong kaba khraw ïa ki nongri ïa kitei ki sñiang bad hadien ka jingïap kynsan jong kitei ki sñiang kite ki nongïalam kila pyntip mar mar sha ki doctor ka tnad Veterinary ban leh ïa kaba donkam bad ban ïada ruh na ka jingïa bit sha kiwei pat ki sñiang kiba dang im.
Naka liang ki nongtrei ka tnad Veterinary ruh mar mar kila leit sha katei ka jaka ban leit synreit dawai ïa katei ka sem bad kumjuh ruh ban post mortem ïa kitei ki sñiang kiba la ïap bad naka liang ka tnad Veterinary kila shim ruh ïaki nuksa bad dang ap ïaka kaiphod halor katei ka jingïap ki sñiang.
New Delhi, Nailur 18: Ka Union Cabinet ne ka kynhun Myntri jong ka Sorkar pdeng, mynta ka miet ka la mynjur ban pdiang ïa ka Women’s Reservation Bill lane ka aiñ ban bhah kyrpang 33% ïa ki kynthei ban long ki nongmihkhmat ha Parliament bad ha ki Assembly.
Ki khubor na Delhi ki ïathuh ba ka Kynhun Myntri ka la mynjur ïa kane bad ka lah ban wanrah ïa kane ka Bill ha ka Dorbar ba kyrpang kaba la dang mynta ka sngi.
Lada kane ka Bill ka kylla ka Act ne ka Aiñ, kaba mut baroh ki ïingdorbar Thawaiñ ha ri India naduh ka Rajya Sabha, ka Lok Sabha bad ki Legislative Assembly kin hap mang kyrpang 33% ki Seat na ka bynta ki Kynthei.
Kane ka mut ba ha kine ki 33% yn nym shah ïa ki shynrang ban ïaleh elekshon.
Ha Meghalaya ka Assembly ka don 60 Seat bad lada kheiñ 33% ka mut kan don kumba 20 Seat ne 20 tylli ki Constituency ban mang kyrpang na ka bynta ki Kynthei.
Ha ka jingshisha ka jingmang 33% ban long nongmihkhmat kadei ka mat kaba la ïakren la slem bha bad ka la mih ruh ha Parliament ha ka por ba synshar ka Congress.
Hynrei ka la jah noh khlem poi shano shano ruh.
New Delhi, Nailur 18: Ka Special Session ne ka Dorbar ba kyrpang jong ka Parliament ka ri India ka la dang mynta ka sngi, hynrei kawei na ki mat kiba la ïakren bha ha kine ki sngi, kata ka One Nation One Election Bill, kam shym la don satia ha ki thup jong ki Bill ban ïakren ha ka Dorbar ba san sngi.
Ka Dorbar ka la sdang da ka jingkren u Myntri Rangbah Duh, u Narendra Modi, uba la ïathuh ïa ka khana jong ka jingïaid lynti ka dorbar thawaiñ jong ka ri India ha kine ki 75 snem kiba la leit.
Ha kane ka jingkren jong u, u Modi u la pynpynmaw ïa ka jingshakri ki Myntri Rangbah duh ba mynshuwa jong ka ri India, naduh ka por jong u Jawaharlal Nehru, u Lal Bhadur Shastri nangta sha u Atal Behari Vajpayee, u Dr.Manmohan Singh.
Ha kane ka Dorbar la pyntip ruh ba naduh lashai ka sngi, ka Dorbar kan long noh ha ka ïingdorbar ba thymmai kaba la la tei da ka sorkar NDA ha u snem 2020 haba u Modi u la plie ïa u mawnongrim.
“Ka ladei ka por ban ngin ïaid noh shakhmat ban ban peit ïa kaba thymmai", la ong u Modi haba pyntip nba naduh ka sngi ba ar ka jingïashong dorbar kan long noh ha ka ïingdorbar ba thymmai, kaba long kawei na ki Projek ban tei da ka sorkar pdeng lane kata ka Central Vista Project kaba la mang ban pynlut haduh 20,000 klur tyngka.
Ka Parliament thymmai la ong ba ka jinglut ka poi sha kumba 1200 Klut tam.
Ha kaba ïadei bad kane ka Dorbar ba kyrpang, ki Bill kiba la buh ban wanrah ki long ka Advocates (Amendment) Bill, 2023; the Press and Registration of Periodicals Bill, 2023; the Post Office Bill, 2023, Chief Election Commissioner and other Election Commissioners (Appointment, Conditions of Service and Term of Office) Bill, 2023, bad ka Bill halor ki riewtymmen bad lai tylli kiwei pat ki Bill kiba ïadei bad ki Scheduled Tribe bad Scheduled Caste.
Ha ka por ba pynbna ban pynlong ïa kane ka Special Session, ka la don ka jingantad ba kane ka dorbar ka sorkar pdeng ka lah ban wanrah ïa ka One Nation One Election Bill lane ka Bill ban pynlong elekshon lang ha kajuh ka por ïa ka Lok Sabha bad ïa baroh ki Assembly ha ki jylla ka ri India.
Nangta ka la don ruh ka jingkhmih lynti ban wanrah ïa ka Constitution Amendment Bill ban pynkylla kyrteng ïa ka ri India sha ka Bharat bad kumjuh ruh ka Women’s Reservation Bill.
Shillong, Nailur 19: Ka kynhun lehkai jong ka East Khasi Hills Cricket Association ka la lah ban sei madan ïa ka jingkhlaiñbor jong ka da kaba pynliem kput ïa ka West Khasi Hills District Cricket Association haduh 159 ron jong ka lympung lehkai jong ka Meghalaya Cricket Association’s U-19 Boys Inter District Cricket Tournament.
Katba ha kawei pat ka jingïakhun, la sakhi ïa ka East Garo Hills DCA kaba la lah ban pynkhyllem ïa baroh ki wicket jong ka North Garo Hills DCA ha ka jingïalehkai ba ka ron ka long tang khyndiat ban khur ïa ka namjop da 19 ron hapoh jong ka Zone 2.
Ha ka jingïalehkai kaba la long ha Umbuda, Nongpoh, ki rangïalehkai ka EKH ki la shah pyntied nyngkong bad ka kynhun ka la ïoh ban buh ïa ka thong da 216 ron, shah pynhap 3 wicket naki 28 over.
Ki ar ngut ki rangtied ka EKH ba nakhmat ki la lah ban kyntiew ïa ka ron na bynta ka kynhun, ha kaba u Despenly Syiemlieh u la lah ban khyrwit haduh 85 naki 76 bol (7x4s, 3x6s) khlem shah pynhap katba u Arwanbiang Shang-pliang u la ïoh ban ïarap 62 na ki 59 bol (7x4s, 3x6s), ryngkatlang ki la kyntiew da 109 ron shuwa ban hap shi wicket, kaba la pyndkhut noh da u Gabriel Thabah, u ba la pyndep ïa ka over ka jong u da 2/45.
Haba beh ïa katei ka thong, ki nongtied ka WKH ki la shem jingeh bad shah pynhap uwei hadien u wei bad kynjoh tang sha ka 57 na ki 15.4 over, bad ka namtam ka long sha u Daulabiang Shangpliang, u ba la khur haduh 6/15 na ki 3.4 over.
U Banpynkmen Kharsyntiew jong ka WKH u la ïoh ban ïarap 11 ron hynrei kam shym la lah ban ïarap ban pyllait ïa ka kynhun na ka namrem.
Ka jingïakhun kaba la long Salpara, Mendipathar, ka EGH ka la bteng ïa ka namjop kaba ar sien pyrshah ïa ka NGH; dang hynnin ka sngi Nyngkong ka la jop ïa ka South Garo Hills DCA da phra wicket.
Ka EGH ka la ïoh ban tied nyngkong hadien ba jop ïa ka toss hynrei shah pynhap baroh tang hadien ba kynjoh sha ka 137 ron na ki 23.4 over (jong ka 25 over).
U Lensbirth N Marak (53 ron na ki 51 bol, 4x4s, 3x6s) ha ryngkat ka jingkyrshan na u paralok jong u, u Thunun N Marak, u ba la kamai 39 (1x4s, 3x6s).
U Dorith Marak u la long u ba seisoh na bynta ka NGH, da kaba khur haduh 4/44 na ki 4.4 over.
U Fraidian Momin (2/9) bad u Chongkam Marak (2/15) ki la ïoh ban khur mar 2 wicket.
Katba ka NGH ka la shah pynkhyllem baroh ki wicket tang ha ka 118 ron na ki 23.1 over.
U Rituraj u la ïoh ban khyrwit 37ron na ki 35 bol (1x4s, 3x6s), katba u Dallang Sangma u la ïoh ban ïarap 24 bol na ki 28.
Ka NGH ka la shah pynpulom ha ka por ba ka ïaleh ban beh ïa ka ron dei lyngba ka jinglah ban lehkaibha u Gulgul Sangma, u ba la khyrwit 4 wicket bad ailad tang 8 ron na ki 5 over ki jong u, katba u Andam N Marak u la ïoh ban khur 2/17 na ki 4.1 over.
Ka jingïalehkai mynta ka sngi, yn sakhi ïa ka Ri-Bhoi DCA ka ban sa aireng pyrshah ïa ka East Jaintia Hills DCA na ka Zone 1 jong ka Group A, katba ka South Garo Hills kan aireng pyrshah ïa ka Tura DCA na ka Zone 2.
Jowai, Nailur 19: Ka Jalapang Sport Club kala sdang noh ïa ka jingïalehkai Badminton Tournament ha Wahiajer ïa kaba la pynlong ha Community Hall Wahiajer West Jaiñtia Hills District.
Ha kane ka sngi sdang la wan ban plie pyrda ïa ka da u Bhabok Sungoh uba long ruh u General Secretary ka NPP Youth Wing 1-Nartiang Constituency, ha ka jingdonlang u Dame Dhar uba dei u President Youth Wing NPP 1-Nartiang Constituency nalor kiwei de.
Hashwa ban sdang ka jingïakhun la don ka jingïalang ba lyngkong ba la pynïaid da u Dauni Phawa President Jalapang Sport Club.
Ha kane ka Tournament lawan ban ïashim bynta haduh 32 ngut haka Single, 32 jur haka Double bad ki nongïachim ha kane ka lympung ki dei tang ki nongshong shnong hapoh ka Thadlaskeiñ Block Area.
Nongpoh, Nailur 19: Ki ar tylli ki kynhun kin ioh ban ïa knieh noh ïa ka nam lahduh jong kawei na ka tournament kaba heh ha Madan Kurkalang, kaba dei hadien ba ki la pyndep ban ïa khun ïa ka Semi Final bad ka khusnam na ka bynta kane ka tournament ka dei T.5 Lak na ka bynta ka kynhun lahduh bad T.2 na ka bynta ka kynhun kaba wan baar.
Kum ban pynkynmaw, kane ka tournament ba heh ba la pynlong ha Madan Kurkalang ha Ri Bhoi ka dei ka tournament ba la pynlong da ka Ri Khasi Social & Cultural Sport Club (RKSCSC) bad ki ar tylli ki kynhun ba la ioh ban rung sha ka thup jong ka phainal ki kynthup ïa ka Blue Bombers bad ka Jaguar FC.Ka kynhun Blue Bombers ka la ioh rung sha ka thup jong ka phainal ka dei hadien ba ka la pynrem ïa ka Galaxy Pynursla FC bad ka Jaguar FC pat ka la ioh rung sha ka thup jong ka phainal ka dei hadien ba mynta ka sngi ka la lah ban pynlie noh ïa ka Ostephi Oiñ FC da 3-1 lyngba ka kol kynthei ba la pynïalehkai mynta ka sngi ha Madan Kurkakalang ha Ri Bhoi.
Kine ki ar kynhun kin ïa knieh ïa ka nam laduh jong kane ka tournament ha ka 23 tarik u Nailur 2023 ha katei ka madan Kurkalang ha Ri Bhoi bad kiba jop kin ioh ban khur ïa ka song pisa kaba 5 lak bad kaba wan baar kan ioh khur ïa ka song pisa kaba T.2 lak.
Mynta ka sngi ha ka jingïakhun ka Jaguar bad ka Ostephi oiñ ban ïa knieh na ka bynta ban ioh rung sha ka thup jong ka phainal la wan ban shim bynta da u President ka State NPYF, u Bah Kitboklang Nongrem kum u kongsan bad u President ba rangbah ka RBYF ,u Bah Bipul Thangkhiew kum u symbut kongsan ban sakhi ha kane ka sngi bad ruh ryngkat ki kyntien ai mynsiem ïa kitei ki kynhun bad ka Ri Khasi Social & Cultural Sport Club kiba la pynlong ïa kane ka tournament na ka bynta ban kyntiew ïa ka kam ïalehkai phutbol hapoh ka jylla.
Ha kane ka sngi, la sam ruh ia ka khusnam nongialehkai ba kynsai jong kane ka jingiaknieh ban rung sha ka thup jong ka phainal ba la ioh rah da u Nelson Rymbai na ka kynhun ialehkai jong ka Jaguar FC.Ha ka election MLA 2023 la ïohi ba ki don ki seng saiñ pyrthei kiba la buh ïa ki mat ban phiah ïa ka jylla ha ki ar bynta kata ka jylla Garo bad ka jylla Khasi Jaintia.
Hooid lada pyrkhat ha kawei ka liang ka long kaba sngewdei hynrei ha kawei pat ka liang ngim sngew ïahap satia namar nalor ba ka dei ka jylla kaba la rit lypa lada phiah shuh shuh ïaka ym tip aiu kan jia ïoh shah pynkylla Union Territory bad duh lut ki aiñ ki kanun ba la thaw da ka sorkar jylla Meghalaya.
Namar wei ba la shah pynkylla Union Territory kawei ngi dei ban kynmaw ïa ka synshar khadar lah ban shimti noh da ka sorkar pdeng kata da u President ne da u Lieutenant Governor ban thung da u President.
Ka sorkar pdeng ka lah ban leh ïa kane da kaba suk eh hynrei ka jingma pat ka ap ïa ka ri bad ka jaidbynriew namar ïa ki aiñ ruh lah ban thaw bad pynkylla da ka sorkar pdeng.
Kumta kaei kaba nga sngew ka long, la ngi ïapher ka ktien ka thylliej hynrei ngi dei ki paid riewlum bad ngi ïa long kum shipara la ki dei ki paid Khasi, Pnar ne Garo ruh.
Ngi la ïa im lang mynta la 50 snem hapoh kawei ka jylla balei pat ngin dang kwah ban pharia shuh shuh ïa ine i jylla ba rit jong ngi.
Kaei kaba kongsan ka long ba ngin ïatrei lang kum ki paid nongshong shnong ban kyntiew bad pynïaid shakhmat ïa ka jylla.
Khamtam ba kane ka jylla ka dei ka jylla kaba la kyrkhu shisha da U Blei.
Ka don ha ka ka spah mariang, ka jingiphuh i phieng bad itynnad ki lum ki wah, ki dieng ki siej, ki syntiew ki skud bad ka jingithiang ka mariang ki dei kiba u Blei u la kyrkhu kyrpang ïa kane ka jylla.
Kaba kongsan ka long ba ngin pynneh pynsah ïa kine ki jingkyrkhu kypang jong U Blei.
Kane ka jylla ka dei ka jylla kaba khring bha ïa ki nongwan jngoh kai na kylleng ka ri bad kylleng ka pyrthei ruh.
Lada ngi nang ban sumar ïa ki jingkyrkhu jong U Blei ïa kane ka jylla kane hi kan long ka spah bah ka ban ai kam ai jam ïa ki samla.
Namar lyngba kane ka kam jngohkai kiba bun ki samla bad ki longïing kin ïoh im ja.
Kaba kongsan eh ka long ba ngin wanrah ïa ka jingshong suk shongsaiñ bad ïa im suk im saiñ ym ban ïadon ka jingsngew ïapher jaidbynriew ne ban don kano kano ka jingthmu ban wanrah ka jingïapait ïapra kum ki nongshong shnong hapoh ka jylla Meghalaya ba ieit jong ngi.
Balei kiwei kiwei ki jylla ha kane ka thaiñ bad ha kylleng ka ri ki kiew sted kawei ka dei ba ki jylla ki shongsuk shongsaiñ bad kumta ka sorkar ruh ka ïoh bun ka por ban pynlut ha kaba wanrah ïaka roi ka par hapoh ki jylla.
Hynrei ngi ha kane ka thaiñ ka daw jong ka jingsahdien ka dei namar ba la jur ki jingïakhih, jingïaumsnam bad thut palat ka shongsuk shongsaiñ.
Hooid u don u pud ba hap ban ïakhih bad ïa pynpaw pyrshah lada ki bor synshar ki wanrah ïakino kino ki aiñ kiba khniot beiñ ne teh mraw ïa ka jaidbynriew ne kiba buh ïaka jaidbynriew ha ka jingma.
Hynrei haba ïakhih ruh ka la dei ka por ban ïakhih da kaba jai jai bad khamtam da ka bor jabieng ym dei shuh ka juk ban ïakhih da ki jingïaumsnam.
Namar dei tang ka bor jabieng kaba lah ban pynkylla khongpong ïa ki rai jongka sorkar lyngba ka miej jingiakren.
Kumta ka jingkhot ïa ngi iwei pa iwei na ki paid nongshong shnong ka long to ngin ïa imsuk imsaiñ bad ïatrei lang da kawei ka thong ban kyntiew bad pynïaid shaphrang ïaka jylla khnang ba kan long kawei na ki jylla kaba paw bad ïaid shakhmat ha kine ki snem bad por ban sa wan.
Shillong, Nailur 19: Ka synjuk kaba ju shakri ïa ka kam ban kyntiew ïa ki samla ha rynsan ïakura professional jong ka jylla, kata ka Meghalaya Professional Boxing Council (MPBC) hynne ka Sngi Hat Majai ka la pynlong ïa ka prokram ban pynkupburom ïa u samla Shanborlang Marbañiang u ba la wanphai na ka lympung ïakura professional kaba la long ha New Delhi.
Ha kane ka sngi la ïadonryngkat baroh ki dkhot nongkitkam jong ka Meghalaya Professional Boxing Council kiba kynthup ïa u Ricky Cooper Pathaw (President), u Bah Phrangbhalang L Mawnai (Working President), u Kampherki Thangkhiew (Genera Secratary) bad kiwei kiweiNa ka liang jong ka synjuk ka la khot ïa u Bah Hopefullmoon L Mawnai, Finance Secratary KSU Upper Shillong & Asst.Organising Sec.
Central Body kum u kongsan ryngkat bad u Bah Shngaiñlang Sohkhlet President KSU Upper Shillong kum u symbud kongsan.
Haba ai jingkren ha kane ka prokram na ka liang jong u kongsan u la pynpaw ïa ka jingsngewsarong na bynta u Shanborlang Marbaniang u ba la wanrah nam bad ka burom ym tang ïa ka thaiñ hynrei ïa ka jylla hi baroh kawei.
U la ong ruh ba u samla Shanborlang u long ka nuksa na bynta ki heprit jong ka thaiñ bad kitbok ruh ïa u ban dang treishitom khnang ban poi sha ka thong bad ruh ban ïohkheit ïa u soh ka jingjop.
Shuh shuh, u la kyntu ruh ïa ka synjuk (MPBC) ba kan dang bteng ïa ka jingshakri jong ka kumno ban khring ïa ki samla ha kam lehkai khnang ba kin lait na kino kino ki kam sniew khamtam ha kane ka juk kaba la jyllei ki kam khaïi drok.
Kumban shu pynkynmaw, ha ka 16 tarik u Shanborlang u la pynshaïong ïa u Adil Rajesh Kumar Singh u ba dei u International Boxer napoh Mumbai, hynrei wat u ne u rangïakura ba la bat ïa don ha kane ka kyrdan u khlem shym la lah ban pynkhyllem ïa u Shanborlang bad ïakhaid lyngba ka rai na ki nongbishar.
Nalor ka lympung kane ka lympung kaba dang shen ha New Delhi, u Shanborlang Marbañiang ryngkat bad arngut kiba kynthup ïa u Elbin Rani bad u ïarapborsing Kharbani ki don mynta ha ka jingpynkhreh ban leit aireng sa ha ka rynsan ïakura Pro Boxing Fight Night ka ban sa long ha Gujarat.
Na ka liang jong u Elbin Rani un sa ïakhun ha ka kyrdan Feather Weight pyrshah ïa u Saleem Khan (Jammu & Kashmir), u ïarapborsing Kharbani ha ka kyrdan Bantamweight pyrshah ïa u Devanant Anil Kumar (Telangana) katba u Shanborlang Marbañiang (Fly weight) un sa ïakhun pyrshah ïa u Anakapali Madanpratap (Andhra Pradesh).
Bad na ka liang jong ka seng KSU bad ruh ka MPBC ki la kitbok kitrwiang na bynta kine baroh lai ngut ban ïoh kheit ïa u soh ka jingjop ha kane ka lympung ka ban long ha ka 24 tarik mynta u Nailur.
Jowai, Nailur 19: Ka Seng HNYM West Jaiñtia Hill District ki kyrshan ïa ki Seng baroh bad khamtam ïa ka Khasi Student Union (KSU) kaba mih shakhmat ban ïa khih ïa une u surok NH6, ba lajot bad sniew palat pud naduh Tuber Sohshrieh ter ter haduh Malidor.
Na ka liang jong ka seng HNYM West Jaiñtia Hills District ruh ka pynpaw ba ha ba leit sha ki thaiñ East Jaiñtia Hills la ïohi ïa ka jingshisha ha ka jingïadei bad ka jingsniew palat jong une u surok bad kam long shuh kaba shngaiñ ïa ka leit ka wan jong ki paidbah khamtam ïa ki ba pang ba shitom.
Kane ka jingleh jong ka NHAI ka pynbitar ïa u paidbah babun balang jong ka bri Hynñiewtrep hi baroh kawei.
Kane ka long katkum ka kyrwoh na u President ka West Jaiñtia Hill District u samla Leoferdinand Suiam.
Nongpoh, Nailur 19: Na ka daw ka jingkynrei kiba pyndonkam ïa ki plastic ba la buh jingma ïa ka mei mariang bad ruh ba la pynjaboh ïa ka marinag, u Deputy Commissioner ka Ri Bhoi u la pyntip ba ka Meghalaya State Pollution Control Board ka la khang pyrshah ban shna, ban wan rah plastic na shabar, ban pyndonkam bad ban die ïa ki plastic lada kim lah ban bud katkum ka jingrben ba la buh da ka sorkar.
Katkum ka kyrwoh ba la phah da u deputy Commissioner ka Ri Bhoi, la ong ba katkum ka Rules 4(1) jong ka PWM (Amendment) Rules, 2022 la shah ban pyndonkam ïa ki plastic lane ki plastic kiba lah ban pyndonkam baing kim dei ban duna ka jingrben na ka 120 micron ba la dep ban pyntreikam naduh ka ka 31 tarik u Nohprah 2022.
Jowai, Nailur 19: Ka lehñiam ‘Behdeiñkhlam Behkymphui’ jong ka Seiñ Raij Mynso West Jaiñtia kaba ju long shisien shisnem la pynkut noh ïaka mynta ka sngi 19 tarik ïa kane ka lehñiam la sdang naduh ka 16 tarik u Nailur 2023.
Ha kane ka sngi pynkut jong ka jinglehñiam Behkymphui la wan sakhi lang da u kongsan Rgh.
Kamnipaia Challam na ka Sein Raij Jowai, ïa ka jingïalang ba lyngkot la pynlong ha Yung Langdoh ka Raij Mynsoa ba la pynïaid da u Habijan War u President ka Seiñraij Mynso, la ïoh ka ka jingainguh na u K.Situng, katba ki kyntien pdiang burom na ka E.Sungoh.
La pyntip ba ïa kane ka lehñiam la pynlong ïa ka hashaw ba ki khun ki hajar jong Raij Mynsoo kin leit hiar sha ki hali ki pynthor ban ïoh ot ïa u kba u khaw uba miat bad ba bha.
Hadien bala pyndep ïa ka suit ka choor kila mih na Yung Langdoh ha ryngkat ki Kymphui da kaba sieh ïa ki ha shi lynter lynti nadooh na Khloo Blai shaduh ïaw ban pynkheiñ ïa ki siej kiba buh harud surok bad ka jingduwai ainguh hashwa ban hair ha pung um Ñiawwyrnai.
Nangne kila mih sha ka jaka ba ki khot ka Tre Madan Mari ban pyndep ïa ka Kñia Syiem Khlam Syiem Dait da kaba kñia da kawei ka sniang.
Ha ka juh ka por ka jingpyndep ïa kane ka Behkymphui kaba dei kawei na ki bynta jong ka jinglehñiam ka Seiñ Raij Mynso kan beh shajngai ïa ka pang ka shitom, kan wanrah ïa ka bah ka miat bad ka roi ka par ha baroh ki liang.
Jowai, Nailur 19: Ka Jaiñtia Students’ Movement (JSM) (Western Region) ryngkat ki nong ïalam CEC mynta ka sngi kila leit kyrshan lem ïa ki nongïalam shnong ka Lapangap ban ïa kynduh markhmat ïa u Deputy Commissioner ka West Jaiñtia Hills ha ophis treikam jong u haka jingïadonlang u Superintendent of Police ka District.
Kitei ki nongïalam shnong kila ïoh ban ïatai sani bha halor kumno ban wanrah biang ïa ka jingshong suk shong saiñ ha ki jaka khappud jong ka shnong Lapangap khnang ban lait na ki jingshah pyndik manla ka por haki nong Karbi (Assam).
Naka liang ka Shnong ka la ai ruh ka jingthoh halor ka jingshah pynwit haki Karbi khamtam ha ki por ba leit rep leit riang namar ba la jan ka por ban ot noh ïa u kba u khaw.
Ha kane ka sngi kila buh ruh ka jingthoh ha u DC halor ka jingshah pyndik ki Pnar kaba la jia manla ka por bad ka jingshah pynjulor jong ki mar rep kumjuh ïa ki ïing trep lyngkha bad kiwei de.
Halor kane naka liang u Deputy Commissioner West Jaiñtia ula kular ban pynsngew ïa kane ka jingeh jong ki sha ki bor ba halor bad ban ïa kynduh noh baroh arliang mamla ban pynsuk ïa ka rep ka riang ha katei ka thaiñ khappud (Border).
Na ka liang ka JSM ka kyrpad jur ïa u DC ba un sngewbha ban kitkhia halor kane bad ban phah noh mardor daki Central force ban buh jingïada ïa kitei ki Nongshong Shnong ba don ïa kitei ki lyngkha ha khappud bad lada ki bor ba halor kim lah ban leh eiei, naka liang ka JSM bad ka Dorbar Shnong kin sa wad ki lad da kumwei pat khnang ban ïoh ot ïa u Kba u Khaw ha katei ka jaka.
Shuh shuh ka seng kala kren shai lada ki bor ba halor kim lah ban leh ïa kaba donkam na ka bynta ka jingshngaiñ jong ki paid Pnar ba sah ha khappdud ki lah ban shim ïa ka jingkitkhlieh lada jia eiei ong ka JSM.Nongpoh, 19 Nailur: Kawei ka samla lud kala khlad noh syndon hashen naka jingshitom jur hadien ba kala kynthih na kawei ka Auto Rickshaw kaba dang ïaid ha 17 mer ha Ri-Bhoi District.
Katkum ka jingtip bala ioh lum kane ka jingjia kala jia mynta ka sngi haka por 12:16 eiei shiteng sngi ha kaba kawei ka samla lud (bym pat ioh kyrteng) kaba dang mih na Byrnihat ban leit sha 18 mer kala shong da kawei ka Auto Rickshaw kaba don ïa u number ML 10 B 7656 bala ñiah da u Ramalson Marak 44 snem u ba shong ba sah ha 15 mer ha Ri-Bhoi, hynrei katkum ka jingïathuh utei u nongñiah katei ka samla lud kala kynthih noh najrong auto ha 17 mer haka por ba dang ïaid, ha kaba katei ka samla kala mynsaw jur bad pynkit noh mar mar sha Byrnihat PHC ban ioh ïaka jingsumar, bad namar ka jingshitom kaba jur la pynkit noh ïa katei ka samla sha GMC Hospital Guwahati hynrei katei ka samla kala khlad noh namar ka jingmynsaw kaba la jur.
Naka liang ki bor pulit ki dang pynlong ka jingtohkit halor katei ka jingjia.
Mawkyrwat, ‘Nailur 19: Ka Ophis jong ka State Education Mission Authority jong ka Meghalaya (SEMAM) ryngkat ka jingïatreilang ka District Mission Coordinator, SSA, South West Khasi Hills District, Mawkyrwat, ka Station Head ka Red FM, South Asia FM LTD, Shillong mynta ka sngi ka la ïoh ban pynlong ïa ka Road Show Awareness Campaign ryngkat ka jingïatreilang bad ha Ïew Mawkyrwat, South West Khasi Hills DistrictKa jingthmu ba kongsan jong kane ka campaign ka long ban ai jingkyrshan ïa ki khynnah kiba khlem leit skul kiba hapdeng ka rta 15 haduh 19 snem ka rta khnang ban ai lad ïa ki ban pynrung kyrteng ha ka National Institute of Open Schooling (NIOS) Open Schooling System, ba kin lah ban pyndep ïa ki jingpule jong ki haduh klas XII.Haba kren bad ai jingpynshai paidbah ha kane ka sngi, ka kong C.Wankhar, State Out of School Children Coordinator, State Education Mission Authority jong ka Meghalaya ka la ïathuh ba ka jylla ka don haduh kumba 21.7 percent ka drop-out rate bad ka sorkar kmie ka la pynmih ïa ka National Institute of Open Schooling (NIOS) lyngba ka State Education Mission Authority of Meghalaya ba la tip ruh kum ka Sarmagra Shiksha Abhiyan.
“Ka jingthmu ka long na ka bynta ban ïit bad kyrshan ïa ki khynnah kiba la pep skul shiteng por khamtam ïa kito kiba wan na ki longïing kiba duk ba kyrduh da kaba pynshlur ïa ki ban bteng ïa ki jingpule lyngba ka NIOS", ka la ong.
Shuh shuh ka la ïathuh ba haduh mynta don kumba 25 tylli ki NIOS Study Centers ha Meghalaya kum ha East Khasi Hills, West Khasi Hills, West Jaiñtia Hills, Ri Bhoi, and East Garo Hills.
Shuh shuh the State Education Mission Authority of Meghalaya ka la buh proposal ban buh kumba 26 tylli ki Additional Study Center sha kylleng ki districts.
Ka la ban ruh ba la buh ïa ka NIOS Study Centre ha Maharam Government Higher Secondary School, Mawkyrwat.
Namarkata, ka kong C.Wankhar ka la pynshlur ïa ki khynnah kiba la pep skul shiteng por ban pynrung kyrteng ha kane ka Study Centre da kaba ai mynsiem ïa ki kmie ki kpa ban leit ban ruh ki jingpynshai na ka ophis jong u District Mission Co-ordinator lane u Block Mission Coordinator na ka bynta ban pynrung kyrteng online ha ka NIOS da ka jingthmu ban ai lad ïa ki khynnah kiba ha ki rta 15 haduh 19 naduh ka klas IX haduh XII (ha ki Secondary bad Higher Secondary School).
Lah ruh ban kdew ba ka State Education Mission Authority ka Meghalaya, ryngkat ka Red FM, ki la pynlong ïa kiba kum kine ki Road Show Awareness Campaigns ban pynsngewthuh paidbah halor ki skhim bapher bapher na ka bynta ka bha ka miat jong ki khynnah bad ki samla ha ki distrik bad ha kajuh ka por ka dei ka jingïatrei bad ïasnohkti lang na ka bynta ban kyntiew ïa ka pule puthi bad ban pynduna ïa ka jingpep skul shiteng por jong ki khynnah.
Ha kajuh hi ka sngi, u bah D.G Nongsiej uba dei u Principal jong ka Maharam Government Higher Secondary School, Mawkyrwat ula pynbna paidbah ba la plie ïa NIOS Centre ha kane ka Maharam Government Higher Secondary School, Mawkyrwat ka ban pynmyntoi ïa kito ki khynnah kiba pep skul shiteng por.
Ha kane ka sngi la ïadonlang duh naduh u bah S.Kharbteng, Sub Inspector of Schools, Ka kong Nadine G.B.Jyrwa, District Out of School Children Co-ordinator, Sakmagra Shiksha Abhiyaan (SSA), South West Khasi Hills District, ka kong M.Iawphniaw, District Pedagogy Co-ordinator, Sakmagra Shiksha Abhiyaan (SSA), South West Khasi Hills District bad kiwei de bad u RJ Baio Red FM uba long u nongpynïaid ïa ka prokram ai jingpynshai.
Nongstoiñ Nailur 18: Ka jingpynlong ïakop khwai dohkha ha ka pung Pamphyrnai ha ka sngi saitjaiñ ba la dep, ka la pynkyndit thret ïa ki rangbah bad ki shnong kiba marjan bad katei ka pung, namar ym pat ju jia koit haduh ba ka ki mynsiem briew kin shu duh ei tang namar ka jingdheng kali da ki bun kynta.
Halor katei ka jingkhlad noh jong iwei I khunlung ba ka kmie ka la kha hapoh kali bad ka jingkhlad jong uwei u briew na ka jinghap jong ka kali ha Sohwanthiang, u bah G.N.S.Myrthong uwei na ki riew rangbah na ka shnong Mawlangkhar haba ïakren bad u nongthoh khubor, u la ong ba kitei ki jingjia ki la pynpyrkhat bad pynsngewkhia bha ym tang ïa ki rangbah hynrei wat ïa ki paitbah nongshong shnong ruh.
Nalor kata u la ong ruh ba ha kaba ïadei bad ka jingpynlong ïa ki jingïakop khwai, na ka liang ki rangbah jong ki shnong ba marjan bad ka pung Pamphyrnai kim sngew don lynti ban ong ei ei, namar katei ka pung ka hap hapoh u pud u sam jong ka shnong Ksehkohlong.
Ka dei ka kamram jong katei ka shnong ba kan pyrkhat bniah ban thaw ki lad ki lynti ban lait na ki jingjia, kiba lah ban ktah ïa ki nongleit nong wan khamtam ïa kiba pang ba shitom kiba donkam ïa ka jingsumar ba kyrkieh, kiba la kit ha ki Ambulance ban pynpoi sha ki hospital kum ha Mairang bad sha Shillong.
Nalor kata u la ong ruh ba ka dorbar shnong Ksehkohlong ka sngew ïahap jingmut na ka liang ki riew rangbah na ki shnong ba marjan, ki kloi ban ïapyrkhat bad ban ïa ai jingmut lem bad ban ïatrei lang ruh na ka bynta ka jingbha.
U bah P.Dkhar uwei na ki riew rangbah pat u la ong ba ka jingïakop khwai ha Pamphyrnai ka lah ban ai jingmyntoi ym tang ïa kiba ïoh ïa ki buskit, hynrei ka ai jingmyntoi ruh ïa ka dorbar shnong, ka kynhun pahara shnong, ki nongdie dukan bad kiwei kiwei hynrei ka don pat ka jingktah ha kiwei pat ki bynta.
U la ong ruh ba ka jingktah ka dei ka jingpynjaboh ïa ki sawdong sawkun na ka jingleit paiñkhana pathar, ka jingbret plastic bad kiwei kiwei.
Nalor kata u la ong ruh ba katei ka pung Pamphyrnai, ka dei ka jong uwei u briew katba ki jaka ha baroh sawdong ki dei jong bun ngut ki briew.
Hynrei ki trai jaka kim shna satia ïa ki paiñkhna bad dei na kata ka daw ba kiba wan khwai ki hap ban leit paiñkhana pathar sha ki sañium bad ki bniap kiba don harud katei ka pung.
Shillong, Nailur, 19: U MLA jong ka Voice of the People Party (VPP) na North Shillong u Bah Adelbert Nongrum ha ka sngi Baar u la pan jingtip kaei ka jingpynshitom ïa u Deputy Commissioner jong ka West Khasi Hills halor ka jingai jingbit ban pynlong ïa ka jingïakob khwai dohkha, kaba la wanrah ïa ka jingdheng kali kaba lam sha ka jingïap jong iwei i khunlung ba dang shu kha ha Pamphyrnai kaba hap ha ka shnong Ksehkohlong, West Khasi Hills District.
Haba wanrah ïa kane ka mat ïatai ha ka Zero Hour Notice ha ka Dorbar Synrai jong ka Ingdorbar Thawaiñ, u Bah Nongrum u la ong, “kaei ka jingpynshitom pyrshah ïa u DC jong ka West Khasi Hills uba la ai jingbit ban pynlong ïa ka jingïakob khwai dohkha khlem da don shuh ka jingkitkhlieh ban tem ïa ka shongsuk shongsaiñ bad pyrshah ïa u SP jong ka West Khasi Hills uba la ailad ïa ki Pulit ban ïadon bynta bad ki nongpynïaid ha ka jingsam khusnam katba ym don satia wat tang uwei ruh u Pulit u ban peit ïa ka jingpynïaid kali bad ban tehlakam ïa ka jingïalum paidbah.
U la ong, ha ka 16 tarik, Nailur, ka kmie ka la kha ïa i khunlung khlem da don nongïarap ha ka kali kamai, namarba ka kali ka la ngat ha ka jingdheng kali kaba 3 kynta na ka daw ka jingieng kali ha baroh arliang surok bad ka jingbun shaba palat u paidbah kaba la wanrah ïa ka jingdheng kali na ka ka jingpynlong ïa ka jingïakob khwai dohkha ba la pynlong ha ka pung Pamphyrnai, West Khasi Hills.
U Bah Nongrum u la ong ba ki bor synshar District kim shym la don ka jingkitkhlieh haba ai ïa ka jingbit khlem da pyrkhat kumno ban tehlakam ïa ka shongsuk shongsaiñ, bad la ïohi ruh ba ki Pulit ki la ïadon bynta lang ban sam khunsam katba la lap ba ym shym la don uwei ruh u Pulit ban tehlakam ïa ki paidbah kiba pynwit ïa ka leit ka wan jong ki kali ha shilynter ka surokbah Shillong-Nongstoiñ ha ka jaka ba don ka jingïakob khwai dohkha.
Une u nongmihkhmat u la buh jingkylli, hato ka Sorkar kan pynsangeh noh neem ïa ki jingïakop khwai dohkha, ym tang ha West Khasi Hills hynrei wat ha kiwei kiwei ki district ruh kumjuh, tad haduh ban da pynmih da ki kyndon da ka aiñ, khnang ba kum kine ki jingjia kin ym wan jia shuh naba ki buh jingma ïa ka jingim briew bad ïa ka koit ka khiah jong ki paidbah.
“Hato ka Sorkar ka la pynsngew neem ïa ka jingktah jong ka jingïakob khwai dohkha, kaba ju long manla ka sngi saitjaiñ, ka sngi ïoh kamai taiew jong ki longing ha ki nongkyndong, kiba la kyrni ha ka jingshah pynngop ha ka khusnam pisa kaba kot kumba 50 lak tang ha kawei ka jingïakob, haba ka bai rung ka long 2000 hajar haduh 3000 hajar………bad lehse tang shi naïa ka pisa kaba leit sha ka khajna jong ka Sorkar," ula ong.
Shillong, Nailur 19 : Ka Chairperson jong ka National Commission for Women (NCW) ka Rekha Sharma ka la ai por shi taiew (7sngi) ïa u Chief Secretary ka Jylla, Bah DP Wahlang ban phah ïa ka kaiphod sha ka Commission halor ka sienjam ba ka sorkar ka shim haba ïadei bad ka jingjia dang shen ha Pamphyrnai, West Khasi Hills.
“Nga kyntu ba phin shimkhia ïa kane ka kam bad ai ki jingïarap bad ki jingkyrshan kiba donkam ïa ka kmie jong ine i khunlung iba khlad," ong ka shithi ba la phah da ka Commission sha u Chief Secretary.
Ka Commission ha ka shithi sha u CS ka la ong ruh ba ïa katei ka jingjia ka la ïohi lyngba ki lad patha khubor ba kane ka longkmie namar ka jingsahkut kali ba don ka jingkhwai dohkha ka la kha noh lynti hynrei itei i khunlung i la khlad noh.
La ong ruh ba na ka liang ki bahaiing ha sem ki la hap ban pynkit noh ïa katei ka longkmie sha Mairang ban ïoh ïa ka jingsumar.
Lah ban kdew hangne ba katei ka la jia ha kane ka sngi Saitjain ha kaba ka kali ba kit ïa katei ka longkmie ka la sahkut noh ha lynti na ka jingbun ki nongwan khwai dohkha ha Pamphyrnai, West Khasi Hills.
Shillong, Nailur 19 : U Myntri ka tnad Pule Puthi ka sorkar jylla, Rakkam A Sangma ha ka sngi Ba-ar u la ong ba la bthah ïa u District School Education Officer (DSEO), Ri Bhoi ban leit jurip khah khah ïa ka JNV School Niangbari ban pyntikna ba ka jingïoh pang ki khynah kan ym jia shuh.
“Ka tnad pule puthi ka la shimkhia halor katei ka mat bad la bthah ruh ïa u DSEO Ri Bhoi ban leit jurip khah khah ïa katei ka skul bad ban pyntikna ba kum kitei ki jingjia kin ym jia shuh," ong u Myntri haba jubab halor ka Call Attenion ba wanrah da u MLA ka UDP na Nongpoh, Bah Mayralborn Syiem ha Iing Dorbar.
Ha kajuh ka por u la pynshai pt ba ka jingujor da ki khynnah ba sah ha katei ka jaka pule kam don jingïadei ei ei bad ka PM Poshan (midday meal) jong ka sorkar jylla.
La ïathuh ruh ba ka tnad hadien ba ka la ïohi ïa ki video ha ki lad pathai khubor ha ka 26tarik Naitung ba ki khynnah skul ki kem pang mar mar ha ka 27tarik, u Deputy Commissioner u la bthah ïa u Food Safety Officer Ri Bhoi bad ka report ba phah da u FSO ryngkat ki magistrate ban lum ïa ki nongmuna jong ka um bad ka bam ban test bad pynlong ruh ka jingtohkit halor kane ka jingjia.
La ïathuh ruh ba ïa kitei ki nongmuna la phah ban test sha ka state food testing laboratory, Pasteur Hills, jong ka sorkar jylla ha katei hi kajuh ka sngi.
Shuh shuh la ong ruh ba ha ka 02tarik pat u Food Safety Officer u la phah biang ïa ka kynhun ban leit jurip kynsan ïa ka rukom ai bam kaba ai sha ki khynnah jong katei ka skul bad shim nongmuna bad phah test biang sha Mitra SK Private Limited, Building P-48, Udayan Industrial Estate, 3 PAgladanga Road, Kolkata West Bengal.
La ong ruh ba katkum ki kaiphod, u Deputy Commissioner u la pynmih ka jingbthah kaba pyrkhing ïa Principal jong ka JNV Niangari ban pyntikna ba tang ki bam kiba khuid bad kiba thymmai dei ban ai sha ki khynnah.
Khliehriat, Nailur 19: Ka Khasi Students Union East Jaiñtia Hills District Unit, ha ka jingïalang ba la shah khot ba la pynlong mynta ka sngi ha conference Hall ha ophis u Deputy Commissioner ha Khliehriat, ka la pynpaw ka jingpyrshah jur halor ka jingpan jingbit ka National Highway Authority of India kaba kwah ban pan jingbit ban plie noh ïa ka jaka lum khajna kaba don ha Lumshnong, ha kane ka jingïalang la ïa don lang ruh katto katne ki nongïalam shnong, ki dkhot ka KSU East Jaiñtia Hills District lem bad ka KSU Narpuh Circle bad ïa kane ka jingïalang la pyniaid da u ADC ka East Jaiñtia Hills District, u bah G.Warjri, MCS.Ha katei ka jingïalang, na ka liang ka NHAI ym shym la don ba wan mih ban ïa don ryngkat lang, kumta ïa ka rai ba la shim ha katei ka jingialang u ADC u la ong ba un sa phah ne pyntip sha ka NHAI bad kumjuh ruh sha ki bor sorkar ba halor.
La ong ba ka seng ka la lyngngoh shi katdei eh ïa ka jingkot jingialang ki bor district ha Conference hall, ha Khliehriat “ngi dang mut ba ka sorkar ka khot ban ïa tai sani bha halor ka jing bym shimkhia ka NHAI ban maramot ïa ka surok, pynban da kumwei ha kaba ïa kren ha jingïalang la ïakren pynban ïa ka jingthmu ban plie Toll gate"Kumba ka seng ha ryngkat lang ki paidbah jong ka thaiñ Narpuh, lem bad ki bor pyniaid shnong ka thaiñ ki la rai ha ka jingiakhi paidbah ba la pynlong myn ha ka 8 tarik u bnai nailar 2023 ba kin nym plie ïa katei ka toll gate ha Lumshnong tat haduh ba ka NHAI kan da pynbha ïa ka surok haduh kumba 70 haduh 80 percent ka jingmaramot bad dei naduh katei ka por ba ïakhin ïa katei ka jaka lum khajna ka NHAI ha Lumshnong la khang tala da ki dkhot ka seng, ki waheh shnong bad ki paidbah bad kat haduh mynta ka seng bad ki paidbah ki ieng skhem ha ka nongrim ba ki la rai tat haduh ba ka sorkar bad ka NHAI kin da maramot bha ïa ka surok kaba la jot rathai ha shilynter ka surok NH-6.
“Ia mynta hi ka jinglong ka surok ka la nang jot rathai katba nang mih ki sngi, te ha kato ka sngi ba ngi pynlong jingïakhih ngi la dep shim ïa ka rai ban khang shwa haduh ba ka NHAI kan da maramot ïa ka surok haduh 70 percent, nfi ïohi ba ka NHAI kam don jingkitkhlieh ïa ka jingsniew ka surok" pynpaw u President KSU Narpuh Circle, u bah K.S.Suchiang ha ka jingïalang.
Na ka liang u President KSU East Jaiñtia Hills Disrict Unit, u bah Streamly Suchen, u la ong bad pynpaw hakhmat u ADC ba “Hadien ba ngi la iohi ïa kane ka jingjot jingjulor ka surok, mynta te ngi hap kynthoh ïa ka sorkar, balei ka ban beiñ haduh katne katne ïa ki paidbah ka district, lah isynei ïa ki paidbah khamtam ki khynnah skul kiba iaid ha lynti, ki paidbah mynta ki la bitar bha ïa kane ka jingleh ka NHAI, ki ïa khrong ïa ka pisa katba ban pynbha ïa ka surok pat kim lah, ngi donkam ïa ka surok ba bha ka ban nym buh jingeh ïa ki nongleit nongwan bad ïa ki paidbah ka district bad ïa baroh kito kiba leit ba wan na kane ka surok NH-6".
Shillong, Nailur 19 : U MLA ka Congress na Umsning u Dr Celestine Lyngdoh ha ka sngi Ba-ar, ula pynpaw ïa ka jingsngewkhia halor ka jingpynslem ïa ka jingker bad ka jingtei ïa ka ïing Ophis jong ka Patharkhmah Civil Sub-Division.
Haba wanrah ïa kane ka mat hapoh ka kynta kylli jingkylli ha ïing Dorbar Thaw Aiñ, u Dr Celestine ula ong ba ïa ka jaka la ai sngewbha sha ka Sorkar ha ka por ba ka Patharkhmah ka dang dei tang ka Administrative Unit.
Hynrei wat hadien 15 snem ba la lah, ym pat don uwei ruh u paia ba la pynïeng da ka Sorkar Jylla.
“Namar kane, ka la don ka jingkyntur pud bad ka jaka ba la ai sngewbha sha ka Sorkar kala nang rit nang rit katba dang ïaid ki sngi" ula ong haba kyntu ïa ka Sorkar ban pynïeng paia noh lada kam pat lah ban ker noh kham kloi ïa ka jaka ruh.
Kat kum ka jingong jong u ki Ohisar ki la leit treikam tang arsien ha ka shitaiew.
“Namar kata, ngi kyrpad ïa ka Sorkar ban pynthikna ha ka ban tei noh kham kloi ïa ki jingker bad ïa ka ïing ophis na ka bynta ka Civil Sub Division" ula ong.
Haba jubab, u Myntri ka Tnad General Administration Rakkam A Sangma ula ïathuh ba 11.864 acre ka jaka la ai sngewbha sha ka Sorkar ban tei ïa ka iing ophis jong ka Civil Sub Division bad pyntip ba ïa mynta kane ka Sub Division ka dang treikam shipor na ka Ophis u SDO, PHE.“Ka Tnad ka la shim mynta ïa ka sienjam ban tei noh ïa ka iing ophis ba shirta lem bad ka jingker" ula bynrap.
Shillong, Nailur 19 : Ka Khun Hynniewtrep National Awakening Movement (KHNAM) mynta ka Sngi Ba Ar ka la dawa ba dei ban tohkit ïa u Myntri Rangbah ka jylla u Conrad K Sangma halor ka jingkynnoh u Dr Mukul Myntri Rangbah ba rim ka jylla hapoh ka ïing Dorbar Thawaiñ mynta ka sngi ba u ïadonkti bad u nongkhaïi drok ba shyrkhei tam na Mizoram.
Ka jingkynnoh ka la mih hadien ba u Dr Mukul u la ïoh ïa kawei ka dur ba u Conrad, ka kurim jongu ki ïashon dur lang ha kawei ka jingïalang ba heh ha nongbah Delhi da kaba ki ïashong lang ha kajuh ka miej.
U Dr Mukul u la sei ïa ka dur u Conrd bad ka kurim jongu lyngba ka Mobile phone ba ki ïashon dur lang bad u Henry Lalremsanga u nongkhaïi drok ba shyrkhei uba la shah kem ha ka 23 tarik Iaiong 2023 bad ïoh ban kurup ïa u drok ba shongdor hynriew klur tyngka uba dei u kuli ba la khang ban die u Pseudoephedrine.
Kane ka jingsei madan mynta ka sngi hapoh ka ïing dorbar halor kane ka jingïadei u Myntri Rangbah bad une u nongkhaïi drok ka la buh u dak jingkylli ba khraw bad kat kum ka aiñ ïa u Myntri Rangbah ruh dei ban tohkit na ka bynta ka bha ka miat ki paidbah ka jylla, ong ka kyrwoh ba la phah da u Working President ka KHNAM u bah Thomas Passah.
Shuh shuh ka KHNAM ka dawa ruh ba ïa u drok ba la ïoh kurup da ki pulit ka jylla dei ban thang ne pynjot pynpra hakhmat ki nongthoh khubor khnang ban lait na kino kino ki jingsngew artatien.
U la ong kawei kaba ki paidbah ki buh jingkylli bha ka long halor ka rukom bret ne pynjulor ïa u drok ba la ïoh ban kurup hapoh ka jylla.
U la ong kat kum ka Narcotic and Psychotropic Substance Act 1985 jong ka sorkar pdeng bad kat kum ka Section 52A ka la kdew shai halor ka jingpynjulor bad bret ïa u drok ba la ïoh ban kurup bad kat kum ka subsection 2,3 bad 4 jongkatei ka section la kdew ruh kumno ka rukom dei ban leh haba bret, pynjulor bad thang ïa u drok ban lait ka jingshah ktah ka mariang, ne ioh don kiba tuh bad pyndonkam biang bad bad kumta ter ter.
Ban pynthikna ban lah ban rat dyngkong ïa u drok na kane ka jylla ka sorkar ka donkam ban ïatrei lang bad ki paidbah bad na ka bynta kata ka sorkar ka donkam ban ïoh ka jingshaniah na ki paidbah.
Na kata ka daw ka KHNAM ka ai jingmut kumno ban bret, ne pynjulor ïa u drok kat kum ki kyndon aiñ bad ban leh ruh hakhmat ki lad pathai khubor.
Shillong, Nailur 19: Ka nongmihkhmat ba la ih ha ka kam saiñ hima ka jylla ka kong Ampareen Lyngdoh, ka la pynpaw ka jingsngewkmen kaba khraw halor ka rai jong ka Sorkar Pdeng ban mynjur ïa ka Women’s Reservation Bill ba la mang kyrpang haduh 33% ïa ki kynthei hapoh ka ïing Dorbar Parliament bad ha ki ïing dorbar Assembly jongki jylla.
“Nga dap da ka jingkmen bad kane ka dei ka sngi ba kmen ïa baroh ki riewkynthei hapoh ka ri India bad nga kyrmen ba kane ka aiñ ka dei na ka bynta ki kynthei.
Nga kyrmen ba ki ïing dorbar kin ailad ïa ki kynthei ha ka saiñ hima" la ong ka kong Ampareen.
Ka kong Ampareen ka la ong ba kam mut ba ki kynthei hapoh Meghalaya kim pat ju jop ïa ki ilekshon hynrei ka long kaba shisha ba ki kynthei ki shem jingeh ban ïakhun pyrshah bad kane ka jingmang kyrpang lypa kan plie lad ïa ki kynthei ban mih shakhmat ban ïakhun ban ïoh ka jingithuh kaba ki dei ban ïoh.
Ka la ong ba kam don satia kano kano ka jingduna ki kyrtong kynthei ha Meghalaya.
“Ngi dei ki riewkynthei bad ngi dei kiba trei shitrhem ha baroh ki jait kam.
Nga phaikhmat ban ïohi ïa ka jingtreikam jong kane ka Bill bad sngewsih ba kin don katto katne ki rangbah ki ban hap ai noh ïa ka kam sha ki kynthei bad kane kan dei kaei kaei kaba bha tam ban leh na ka bynta ka ri baroh kawei"ong ka MLA naka NPP.Shillong, Nailur 19: Ka Sorkar Jylla ka la ïoh haduh T.135.08 klur ka pisa na ka Sorkar Pdeng naduh ba sdang pyntreikam ïa ka Pradhan Mantri Khanij Kshetra Kalyan Yojana (PMKKKY) kat haduh mynta mynne, ong u Myntri Rangbah ka Jylla Conrad K Sangma haba pyntip hapoh ka ïing Dorbar Thaw Aiñ ka Jylla mynta ka sngi Ba-ar.
Haba jubab ïa ka jingkylli ba la buh da u MLA ka UDP na Shella Bah Balajied K Synrem halor kane ka kam, u Conrad ula ïathuh ba ka Sorkar Jylla ka la ïoh haduh T.9.67 klur ka pisa na kane ka skhim, kaba dei jong u snem 2022-2023.
Kat kum ka jingong jong u, ka skhim ba la pyntreikam lyngba ka PMKKKY ha Sohra ki kynthup ïa ka jingshna bha ïa ka jingpynpoi um sha Circuit House, Sohra Civil Sub-Division lyngba ka Pumping Water Supply Scheme ba thymmai na ka shyngiar ba marjan ba la tip kum ka Um Them Circuit, kaba long haduh T.21,80,600 bad ka jingtei ïa ka Rain Water Harvesting ïa ka Circuit House Sohra Civil Sub Division ba kot T.31.65,000.
Halor ka kam ba ïadei bad ka District Mineral Foundation (DMF) Fund, u Bah Balajied ula pan jingtip la ki jaka tih par ba shah ktah ki dei kiba la buh hakhmat eh haba pyntreikam ïa ka song pisa.
ïa kane, u Myntri Rangbah ula ong ba kat kum ki kyndon, ka jingithuh ïa ki jaka ba shah ktah ka dei kaba hap ban khmih bha.
“Kum ka kyrteng, kane ka dei ka District Mining Fund.
Kane ka dei ka Trust kaba la khmih ha ka kyrdan jong ki District bad ki Deputy Commissioner ki dei ki Chairman ban leh screening bad ban mang ïa ki project bad ka Sorkar Jylla kam tuklar satia ïa ki kam ba ïadei bad ka jingjied ïa ki jaka ne mang ïa ka pisa" ula bynrap.
U Bah Balajied ula pynpaw ruh ïa ka jingsngewkhia halor ka jingbym kynthup lang ïa ki MLA kum ki Dkhot ka DMF wat hapdeng ka jingtip ba kham bha ïa ki skhim kiba dei ban pyntreikam hapoh ka District.
U Conrad haba jubab, ula pyntip ba ka Sorkar ka la pynmih ïa ka jingpynbna ba thymmai ha ka 22 tarik Nailar 2022 ha kaba ki MP bad ki MLA jong ki District ki la shah kynthup kum ki Dkhot ka DMF.Ula kular ruh ba un sa pynkynmaw biang ïa ki bor Distrct halor ka jingdonkam ban pyntreikam ïa kane ka jingpynbna kumba ka dei ban long.
Ha kajuh ka por, u Myntri Rangbah ula kular ruh ba ka Sorkar Jylla kan sa pynmih ïa ka kaiphod ba shisien shisnem halor ka jingpyndonkam ïa kane ka song pisa.
Kane ka jingkular kala mih hadien ka jingkyrpad jong u Nongïalam ka AITC bad Myntri Rangbah barim ka Jylla Dr Mukul Sangma, uba la ban jur halor ka jingdonkam ban treikam haba shit haba shai haba pyndonkam ïa ka song pisa.
Shillong, Nailur 19 : U Myntri Rangbah ka Jylla Conrad K Sangma ha ka sngi Ba-ar, ula ñiew ïa ka jingkynnoh u Myntri Rangbah barim u Dr Mukul Sangma lyngba ka dur ba u (Conrad) don jingïadei bad u briew uba shah kem kum u nongkhaïi drok ba shyrkhei ha ka jingïoh kurup ïa u droks ba hynriew klur tyngka ha Mizoram, kum ka kam ba kam kai khait bad ka bym don nongrim satia.
U Dr Mukul ula kynnoh ba u Myntri Rangbah u don ka jingïadei ba ïajan bha bad une u nongkhaïi droks na Mizoram haba pyni ruh ïa ka dur u Conrad , ka kurim bad u Henry Lalremsanga ba ki iashon lang ha kawei ka jingïalang ba heh ha Delhi.
Kane ka jingkynnoh ka la mih hapoh ka ïing Dorbar Thaw Aiñ ha ka por ba ïatai ïa ka motion halor ka jingkynrei u droks hapoh ka Jylla.
“Ka long kaba sngewsih ba u briew ha ka kyrdan jong u (Mukul) ban wanrah ïa ka dur bad shu shim rai ïa kaei kaei baroh.
Ban pynïadei ïa ki briew tang na ka dur ki arngut ki briew ba shu ïashondur lang, nga sngew ha ka pyrthei mynta, ka dei ka kam ba kam kai ban pynshisha ïa kano kano ka jingkynnoh.
Ta ka daw ngam don eiei ban kynthoh ïa kane" ong u Conrad haba ïakren bad ki nongthoh khubor.
Haba pynpaw ba u la shondur bad ki million ngut ki briew kum u nongmih khmat paidbah, u Conrad ula ong “Nga ïakynduh bad nga ïashong khana bad nga ïashondur bad ki million ngut ki briew.
Wat haba nga ïaid ha ki surok, ki don ki briew ba pynsangeh ïa nga, ngam ju ong em, namar ngi dei ki nongmih khmat paidbah".
“Nga sngew ban pyndon jingïadei ïa ki kam jong arngut ki briew tang namar ka dur bad ban shu rai kut noh, nga sngew ba ka dei ka kam ka bym shongnia ïano ïano ruh ban shu leh kumta" ong u Conrad haba bynrap “Kan hap ban don ki sakhi ki satar ïa kiei ki kam kiba la jia.
Kaba nyngkong hi, ngam don jingtip eiei ruh em, kiei kita ki kam ba u leh bad nga ithuh ïa bun ngut ki briew kiba don ha katei ka jaka bad kum u nongïalam paidbah ngi hap ban ïakren bad baroh ki briew".
“Hato ka kyrteng u Conrad ka mih ha kano kano ka mukotduma ha ïing bishar ne ha ka police case?.
Nga sngew ba kane ka dei ka jingkylli ba donkam bha.
La ngi la shah khot ïakren lane don kano kano ka case ba la ujor pyrshah ïa ngi, nga sngew ba kine ki dei ki nongrim kiba dei ban kynthoh kum u briew uba la don ïa ka kyrdan" ula bynrap.
Haba kylli, u Myntri Rangbah ula ong ba un sa leh eiei halor kane ka kam kat kum ki rule bad ki kyndon kiba don hapoh ka ïing Dorbar Thaw Aiñ.
Shillong, Nailur 19: U Myntri ka tnad Animal Husbandry & Veterinary, u Bah AL Hek, u la ïathuh mynta ka sngi ha ïingdorbar ba ka sorkar kam pat ai kano kano ka jingïarap ïa ki nongri masi kiba la shah ktah na ka jingpang snieh doh ne ka lumpy skin desease.
U Myntri u la jubab ïa kane haba jubab ïa ki jingkylli ba la wanrah da u MLA jong ka Nongkrem, u Bah Ardent Miller Basaïawmoit.
Haba wanrah ïa ki jingkylli, u MLA ka VPP, u la ong ba kiba bun ki nongrim masi ki la hap ba khang noh ïa ki jaka ri masi ne ki farm jong ki namar ka jinglynshop kane ka jingpang snieh doh bad kane ka la ktah shibun ïa ka kamai ka kajih jong ki.
U la ong ruh ba ka jinglynshop kane ka jingpang ka la ktah ym tang ïa ki nongri jingri, hynrei ka la ktah ruh ïa ki paidbah kiba ju bam doh masi bad kumjuh ruh ïa ki nongri masi kiba ju khem dud.
U Bah Hek, u la ïathuh ba ha ka snem 2020-2021, ka sorkar ka la ai jingïarap tang ha ka por ba don ka jingpang ïap sniang ha kaba ki nongri sniang kiba ka jingïap jong ki sniang ka long 540 tylli la ai jingïarap 16,20,000 tyngka.
U Bah Ardent u la buh biang ka jingkylli da kaba ong ba haba ka sorkar ka la ïarap ïa ki nongri sniang, hato kan ai jingïarap ne em ïa ki nongri masi.
Na ka liang u Myntri u la jubab ba ka sorkar kan sa peit ïa kane namar ha ka por ba pang ki masi, ka sorkar ka la ai ki dawai bad ki injek ban ïada ïa ki masi na kane ka jingpang.
Jowai, Nailar, 02: Ka Hynñiewtrep People Youth Front (HPYF) Central Body ka pynrem jur ia ka tnad Forest ha ka jingïadei bad ka jingsyllen jong ki lum ki khlaw, tang na ka daw ba bun ki kharkhana ot dieng (sawmail) hapoh ka thaiñ East bad West Jaiñtia Hills District.
La ïathuh baroh shi kata kala seng kala lap bun ki dieng ba shah ot nalor ki dieng kiba dang rit bad ha ka jingshisha ka Forest Department ki dei ban sngewthuh ïa ka jingkordor ka mariang.
Halor kane ka seng HPYF-CB ka pynrem jur ïa ka tnad khlaw ba kam shem la kheiñkor ïa ka mei mariang bad ka jingbym siudñiew jong ki ïa ka jingsyllen ki khlaw ki btap.
Ka seng kala kynthoh ba ka tnad khlaw kumba long mynta kala klet noh ïa ka kyntien “Clean and Green Environment" bad ka kamram jong ka ban khmih ïa ka mariang.
K a jingmih pyrthei jong kawei ka kynhun kieng atiar ki jaidbynriew Karbi ha kaba la tip kum ka United People’s Front of Karbi Longri (UPFKL) ka la pynshong syier ïa ki Pnar kiba sah ha ki 36 tylli ki shnong kiba la tip kum ka Block-I.Ka jingmih pyrthei jong kane ka kynhun kieng ka la pynkynmaw biang ïa ka jingkylla phetwir jong ki Pnar ha ka thaiñ Block-I ha u snem 2004 ha kaba ki paidbah ki la ieh ïa la ki jong ki iing ki sem bad phet kat shaba poi khnang ban lait na ki tyrsim bad ki riew thrang snam jong ki lehnoh Karbi.
Ka Khasi Students Union (KSU) West Jaiñtia Hills District tang shu ïohi ïa kane ka khubor mar mar ka la ai mynsiem ïa ki Pnar kiba sah ha ki shnong kiba hap hapoh ka Block-I bad ha ka shnong Khanduli bad Psiar, Moolber bad kiwei kiwei ki shnong kiba don ha khappud ba kim dei ban tieng ban smiej namarba ka Seng ka long kaba kloi ban ai jingïada ïa la ki jong ki paradoh ki parasnam.
Ha kane kajuh ka seng, sa ka Jaiñtia Students Movement ka la phah da ka jingthoh sha u Myntri Rangbah ka Jylla u Conrad Kongkal Sangma lyngba u Deputy Commissioner jong ka West Jaiñtia Hills District u Bah B.S Sohliya ban kyrpad ïa u ba un ïakren bad u bad u Myntri Rangbah ka Jylla Assam u Himanta Biswa Sarma ban pynthikna ïa ka shongsuk shongshngaiñ jong ki Khasi-Pnar kiba shong basah ha ki shnong kiba hap hapoh ka thaiñ Block-I.Dang shen ka Hynñiewtrep Border Dispute Redressal Forum (HBDRF) ha ka jingïakren bad ki lad pathai khubor ka la ïathuh shaphang ka jingshah pyndik jong ki Pnar ha ki Karbi kiba khanglad ïa ki Pnar wat ban leit wad jingsumar ki jaka sumar kiba don ha Meghalaya bad nalor kata la khang ruh ïa ki Pnar ban leit die ïa ki mar rep sha ki jaka iew.
Kane ka jingshah pynsyrtok jong ki Pnar ha ki Karbi ka la pyndukha mynsiem ïa ka Hynñiewtrep Border Dispute Redressal Forum kaba la byrngem ban ujor sha ka Meghalaya Human Rights Commission pyrshah ïa ki Karbi halor ka jingpynkheiñ jong ki ïa ka hok longbriew manbriew jong ki jaidbynriew Pnar kiba sah ha ki shnong Khappud bad ka Jylla Assam.
Ki Pnar ki la mad ruh ïa ki jingshah pyndik wat ha ki Pulit Assam bad ha ki bor jong ka Karbi Anglong Autonomous Council (KAAC) kiba kyntur pud pylleiñ pylleiñ sha u pud u sam jong ka Jylla Meghalaya bad pynlong sohpdung ïa ki paidbah kiba sah ha ki shnong khappud.
Kaba thamula ka long ba ka Sorkar Meghalaya ka la shu rieh tngen ha kata ka jingïakren pynbeit pud watla ka tip shai kdar ba ka Karbi Anglong Autonomous Council (KAAC) ka la pynieng da ka Khyrdop Khrong Khajna be-aiñ ha ka shnong Khanduli kaba dang hap hapoh u pud u sam jong ka Jylla Meghalaya.
Ym tang katta, kane ka buit kyntur pud jong ka Assam ka paw shai, ba ka kynshoit da ka KAAC ban pynieng da ka Khyrdop Khrong Khajna be-aiñ ha ka shnong Khanduli tang shu pynbna ba yn don ka jingïapynbeit pud hapdeng ka Jylla Meghalaya bad ka Jylla Assam.
Wat ïa ka shnong Mukroh ruh ka Sorkar Assam ka kam trai da kaba buh syndon da ka ktem Pulit.
Hynrei ka Sorkar Meghalaya ka shu long tang ka nongpeitkai khlem iktiar.
Sepei ka jingïoh Jylla bapura bad ka jingïoh synshar da lade ïa lade.
Ka Sorkar Meghalaya i kumba ka shu shoh tyndep ha u thylliej khlem shyieng jong u Himanta Biswa Sarma uba ki seng saiñpyrthei kiba ïatreilang bad ka BJP hapoh ka shatri jong ka North East Democratic Alliance (NeDA).
Ki paidbah ki don hapdeng ka jinglynngoh, kumno yn ïapynbeit ïa u pud u sam hapoh ka shnong Khanduli bad ka Psiar ki hap hapoh ka Jylla Meghalaya.
Ka jingdawa jong ki paidbah kiba sah ha khappud ka long ba ka Sorkar Assam ka dei ban shu pynphai beit sha ka Meghalaya ïa ka Block-I kaba kdup haduh 36 tylli ki shnong bad ka Block-II kaba don bun tylli ki shnong kiba hap hapoh ka Raid Nongtung.
Ka jingbym pynphai jong ka Sorkar Assam ïa ka Block-I bad ka Block-II naduh ki snem kiba ladep ka pynpaw shai ba ka kwah ban klun ïa kine ki jaka namarba ka la pynlong dieng kper da ki jaidbynriew Karbi kumba la leh ha ka thaiñ Langpih da kaba pynlong dieng kper da ki Nepali kiba shu poi wir nangno re nangno.
Lada ka Sorkar Meghalaya kam long kaba peitngor ïa ka jingmih ki kynhun pyntriem ha khappud, khlempep sa shisien ki Pnar kin hap ban mad ïa ka jingshah pynsyrtok kumba la jia ha ki snem ba la leit noh bad ha kata ka por ka Sorkar kan hap ban shim ïa ka jingkitkhlieh lada ka snam ka lynkieng ha madan madiah bad kan poi ka por ba ka jingïakynad jaidbynriew ka ban lam wat shaduh u pud ka jingïaum snam.
Ka Sorkar Meghalaya ka dei ban kyndit thiah, bad kam dei shuh ban ap haduh ba ki samla kin da pyni bad pynpaw ïa ka jingbitar shla.
Shillong, Nailur, 19: Palat 2,500 ki Case kiba ïadei bad ki kam runar ruser bad thombor pyrshah ïa ki kynthei bad ki khynnah la rejistar ha ka jylla Meghalaya ha ki saw snem baladep.
Na kine, 1388 tylli ki dei ki Case ba ïadei bad ki kam runar pyrshah ïa ki khynnah bad 1180 tylli ki dei ki Case ba ïadei bad ki kam runar pyrshah ïa ki kynthei.
Ïa kane la pyntip da u Symbud Myntri Rangbah uba peit ïa ka tnat Kam Pohing u Bah Prestone Tynsong haba jubab ïa ka jingkylli hapoh ka Dorbar Synrai jong ka Ingdorbar Thawaiñ ha ka sngi Baar.
Ha u snem 2023, haduh 310 tylli ki case ba ïadei bad ki kam runar pyrshah ïa ki kynthei la registar bad 245 tylli ki case ki dei ki kam runar pyrshah ïa ki khynnah.
Ha u snem 2022, ki don 319 tylli ki case ba ïadei bad ki kam runar pyrshah ïa ki kynthei bad 488 tylli ki case ba ïadei bad ki kam runar pyrshah ïa ki khynnah katba 298 tylli ki kam runar ki long pyrshah ïa ki kynthei bad 491 tylli ki kam runar ki long pyrshah ïa ki khynnah ba la ïoh jingkheiñ ha u snem 2021 bad 253 tylli pyrshah ïa ki kynthei bad 164 tylli ki kam runar ruser pyrshah ïa ki khynnah ha u snem 2020.
Mawkyrwat, Nailar, 02: Ka ophis District Legal Services Authority (DLSA), South West Khasi Hills District ryngkat ka jingïatreilang bad ka ophis District Disaster Management Officer (DDMO), South West Khasi Hills District ka la pynlong ïa ka prokram halor ka ‘NALSA Scheme for Legal Services to Disaster Victims lyngba Legal Service Authorities’ bad kumjuh ruh ka jingpynshai halor ka Disaster Management Plan ba la pynlong ïa kane ka program hapoh ka Hall jong ka District & Sessions Court, South West Khasi Hills District, Mawkyrwat.
Ka jingthmu jong kane ka prokram ka long ban ai jingpynshai ha ki khynnah skul halor ka ‘NALSA Scheme for Legal Services to Disaster Victims lyngba ka Legal Service Authorities’ ha kaba lyngba ka Legal Service Authorities la kdew ba kam don kino kino ki jingïarap lyngba ki skhim hynrei lyngba ki Legal Aid Council bad ki Paralegal Volunteers kiba trei hapoh ka District Legal Services Authority (DLSA), kiba long ka jingkieng ban pynïasnoh ïa ki briew ha ki shnong ki thaw bad ki briew kiba don ha ka sorkar ha kaba ïa dei bad ka phang jong ka Disaster Management.
Ka kong Nosmi Hahshah, Chief Legal Aid Defence Counsel jong ka District Legal Services Authority (DLSA), South West Khasi Hills District ha ka jingkren jong ka halor ka ‘NALSA Scheme for Legal Services to Disaster Victims lyngba Legal Service Authorities’ ka la ong ba kane ka dei kawei na ki bynta ba ka leit sha ki paidbah ba kin ïoh ki jingïarap ha ki por ki shem jingeh ha kaba ïa dei bad ki jingshah lynshop ha ki bor jong ka mariang.
Kumjuh ka la batai shaphang kumno ban tip ha kaba ïa dei bad ki aiñ ki kanun ba ka jingdon jong ka ophis jong ka District Legal Service Authority (DLSA) ha Mawkyrwat kan ïarap shibun ïa u duk u suk khamtam eh kito kiba duna ha ka ioh ka kot lada ki ïa kynduh ïa kino kino ki jingshah ban beiñ kumta lyngba ki nongïasait-aiñ ne ki pulidar kin ïoh jingïarap khlem kano kano ka jingsiew pisa sha kito ki briew kiba donkam jingïarap ha kiba bun ki bynta kum ha ki kam ba shah lyngshop ha ki bor mariang, ki jingshah ban beiñ, ne shah-ñion beiñ ha ki jinglongbriew manbriew ha kiba bun bynta katkum ka kyndon aiñ ba la buh.
Ka la ong ruh ba na ka liang ka ophis ka ïarap ruh ïa kito ki longïing kiba duh noh ïa ki kot ki sla ba donkam da kaba shah bamduh ha ki jingpluh ding ne ha kano kino ki jingjia ba sngewsih kiba ktah lyngba ki bor jong ka mariang.
Kumjuh ruh ha kaba ïa dei ki khunswet bad ruh kiba don ki jingduna ha ki dkhot met jong ki briew bad shibun kiei kiei ba ki briew ki shem jingeh ha kiba bun ki bynta kane ka ophis kam ïarap kum ïa kita lyngba ki nongïasait-aiñ.
U Dr.E.S.Langshing, District Disaster Management Officer (DDMO), South West Khasi Hills District u la ai jingmut ba ka long kaba donkam haduh katta kata ba ha ki nonghikai pule ki dei ban don ïa ka ‘School Disaster Management Plan’ namar kane ka dei kawei na ki shatri ban ïada ïa ki khynnah skul bad ïa ki nonghikai ruh lada wan jia jingshah lynshop ha ki bor jong ka mariang.
“Lada ki long kiba la khreh lypa kano kano kaba sniew kan nym wan jia ha ka jingim jong ngi ki briew", ong u Dr.Langsiang.
Shuh shuh ha kane ka sngi ban pynsngewthuh shuh ia ki jingbatai, kumno ban leh bad ïada lada wan kynsan u jumai, u Dr.Langsiang u la pynleh da ka practical ïa ki khynnah skul khnang ba kin kham sngewthuh shai bad ioh jingmut ban hikai lem ïa kiwei de ki para khynnah skul.
Haba bynrap ïa ka jingkren, Dr.E.S.Langshing u la ai mynsiem ïa ki khynnah skul ba kim dei ba long kiba jaipdeh ha ki jingpule hynrei ki dei ban long kiba trei shitom khnang ba kin lah ba kiew na kawei na kyrdan sah kawei pat.
Haba kren ha kaba ïa dei bad ki lad jingiarap lada wan kino kino ki jingshah lynshop ha ki bor jong ka mariang, u Dr.Langsiang u la ai jingmut ba kim dei ban shu sngap hynrei ki dei ban mih shakhmat ban pyntip mar mar sha ki bor ba dei peit khnang ba kin ïoh ki lad jingïarap kiba kyrkieh.
Namarkata, ka long kaba donkam ba kum ki khynnah skul, ki nonghikai ki dei ban long ki nongrah jingtip halor kine ki jingai jingmut sha kiwei de khnang ba kan long ka jingïarap.
Ïa ka jingïalang, ka jingkren lamphrang bad jingkren khublei ha kane ka sngi la ïoh na ka kong D.Sohtun, MJS, Chief Judicial Magistrate-cum-Secretary, District Legal Services Authority (DLSA), South West Khasi Hills District.
Jowai, Nailar, 02: Kane ka dei ka jingpyntip sha baroh kiba ïadei kam baka sorkar pdeng lyngba ka tnad Ministry of Consumer Affairs and Food & Public Distribution ka la pyntip baka por ka la dei ïa baroh ki nongbam khaw Rashon ba kin pynïasoh noh ïa u Aadhaar Number bad ki Rashon Card jong ki khnang ba kin ïoh biang por ïa ki mar Rashon jong ki hapoh ka NFSA-2013.
Ïa kane ki lah ban leh ha Ophis SDO (Supply), Amlarem lane lyngba ki FPS Centre jong ki.
Ia ki jingtip ba kham bniah phi lah ban phone ha u Number ba khlem siew dor 1967/18003453670 jong ka Food, Civil Supplies & Consumers Affairs, Department, Govt.
of Meghalaya hapoh ki por treikam ophis kata, 10 baje mynstep haduh 5 baje janmiet naduh ka Lah Sngi u Blei haduh ka sngi Thohdieng.
Nongpoh, Nailar 02: Ki sengbhalang naka them Ri Bhoi bala lam khmat da ka seng Khasi Student Union, Nongpoh Circle bala snohkti lang ruh da ka FKJGP, HNYF RBYF, ki longkmie longkpa lem bad ki khynnah skul mynta ka sngi kila mih paidbah ryngkat ki placard ban pyrta shla halor ka jinglip bording khah khah ha ka thaiñ Nongpoh bad ka dong Ri Bhoi baroh kawei kaba la pynsyrtok bad pynbitar ïaki paidbah nongshong shnong ha kaba naka liang ki sengbhalang, ki paidbah lem bad ki samla pule kila ïaid ha surok naduh madan Pahamsyiem bad pynkut pat ha ophis u SDO ka MeECL ha Umlyngkdait.
Hadien ka jingïaid paidbah naka liang ka KSU kala pynlong ruh da ka jingïalang hakhmat ophis u SDO ka MeECL ha Nongpoh ha kaba naka liang ki nongkren ha katei ka sngi naduh ki nongïalam sengbhalang, ba kynthup ïa u Bah Ferdinald Kharkamni President ka KSU NKHD, James Hitler Mawphñiang Secretary, Luistar Lyngdoh President FKJGP NKHD, Marcus Marten President HNYF Northern Region, Mathew Makdoh Rangbah Shnong ka Pahamlapong bad Pahamsohtri, ki nonghikai bad kumjuh ruh ki longkmie longkpa kila pynpaw ba kum ki nongshong shnong ka them Ri Bhoi ki dap da ka jingdukha mynsiem ban mad jingeh naka jingduh khah khah ka bording eleltrik kaba la ktah shikatdei iaki samla pule, ki nongseng kam sengjam, katba ka bill light ka dang kiew arsut kaba kum ki paidbah ki shem jingeh ban siew.
Kum ki nongïalam seng kila leit ruh ban aiti da ka dorkhas ha u SDO ka MeECL Nongpoh Division bad kumjuh ruh ha u Additional Deputy Commissioner ka Ri Bhoi ba dei ban pynbiang mardor ïaka bording elektrik bad ban shimkhia ban ïakren bad ka sorkar ba dei ban pynbiang noh da u 132/33KV Substation ha Nongpoh ban pynthikna ba ka bording elektrik kan neh ha Nongpoh namar kum ki paidbah kila mad jingeh shisha ha kaba ïadei bad ka jingthud ka bording elektrik.
Hadien ka jingïalang paidbah naka liang u Samla Ferdinald Kharkamni President ka KSU North Khasi Hills District u la pynbna ruh ba kum ka seng kin ai por ïaka tnad MeECL ba kin trei shitom ban pynbha shuh shuh, namar ngi tip ba ka sorkar kan sa don jingmut ban wanrah ïaka Sub-Station ba 132 KV ha sor Nongpoh, pynthikna ban pynioh ïaka jaka ba thikna lym kumta kin shim ïaka sienjam ban khang tala syndon ïaka ophis treikam ka MeECL ha Nongpoh.
Shuh shuh, naka liang ka seng kan sa leit ruh ban ai da ka dorkhas sha u MLA ka Nongpoh bad kumjuh ruh ban leit ïakynduh syndon ïa u Myntri Rangbah ka jylla haki taiew ban wan naka bynta ban pynurlong noh ïaka jingdawa ban pynioh noh da u 132/33KV Sub Station ha Nongpoh, naka bynta ka jingbit jingbiang ka bording elektrik haka thaiñ Nongpoh kumba long ha kiwei ki district ka jylla.
Jowai, Nailar, 02: Ka 1 tarik Nailar ka dei ka sngi kyrpang jong ka World Scouts Organization kaba la tip kum ka World Scouts Scarf Day, na ka liang ka District Association jong ka Meghalaya Bharat Scouts and Guides, West Jaiñtia Hills hynnin ka sngi kala pynlong ïa ka jingïakynduhlang ha District Headquarter bala wan ïashim bynta da ki Scouts Master, Guides Captain, Rover-Rangers bad ki Scouts-Guides.
U Pet Dhar, Jt.
Secretary, MBSG, West Jaiñtia Hills ha kane ka jingïakynduh ula ai ki kyntien lamkhmat ha kaba ïadei bad kane ka sngi, la ïathuh ba ka thong bad ka nongrim jong kane ka World Scouts Scarf Day ka long shi bynta ban kynmaw burom ïaka sngi sdang u Lord Baden Powel ïa kawei na ki Camping jong ki khynnah Scout kawa la long ha u snem 1907 ha Brownsea Island bad ïa kane ka World Scouts Scarf Day la sdang leh burom naduh u snem 2007 kaba long ruh ka snem dap 100 snem ka jingsdang u Lord Baden Powell ïa ka Scouts Movement.
U ma Ohiwot Laloo, District Commissioner Scouts, West Jaiñtia Hills haka jingkren ula pynkynmaw ïa ka jingkordor jong I Scarf ha uwei pa uwei ne kawei pa kawei ki dkhot jong ka Scouts-Guides Movement namar lyngba I Scarf lah ban leh shibun ki kam ban ïarap ïa ki para briew.
Halor ka phang jong kane ka sngi kaba ong ‘Our World-Our Future and Gender Equality’ la kyntu ïa baroh ki dkhot ka Movement ba kin ïatreilang khang ba kin ïoh ïa ka jingbha jingmiat hapoh ka imlang ka sahlang, ha ka District bad ka jylla hi baroh kawei.
Nongpoh, Nailar, 02: Ka shnong Santipur ha ka thaiñ Byrnihat ha Ri Bhoi District ryngkat ki trai jaka mynta ka sngi ki la pynpaw ïa ka jingpyrshah jur, kaba dei halor ka jingkynnoh ba kawei ka Longïing ka la wan kurup jubor ïa ki jaka ki nongshong shnong ha Santipur.
Haba ïa kren bad ki nongthoh khubor mynta ka sngi, u rangbah shnong ka Santipur, Artish Marak bad uwei na ki trai jaka, u Never Momin, ki la kynnoh ba ka Longïing jongnka Sina Marak bad ka Mira Marak kiba dei ki trai ka Romana kawei na ki jaka pyni phlim ha Byrnihat ki la wan klur jubor ïa ki jaka jong ki nongshong shnong ba la tam pud wat sha ki jaka jong ki nongshong shnong ka Shnong Santipur.
Ki la ïathuh ba ha jingshisha ki don ïa ka jaka ha katei ka thaiñ Santipur, hynrei kaba sngewlyngngoh ka long ba ki mut wan klun jubor ruh wat ïa ki jaka jongki nongshong shnong bad pyndonkam ruh da ki bor Pulit ban pyntieng ïa ki trai jaka ba shah klun jaka.
Ki la ong ruh kum ki trai jaka ki pyrshah jur halor kane ka jingwan thombor ïa ki jaka, ha kaba ma ki ruh ki don la ki dulir ne ki kot ki sla ban pynshisha ïa la ki jong ki jaka ki puta bad kaba sngewsih ka long ba tang ban ioh ïa ki jaka ka la phah wan da ki bor pulit ban pyntieng ïa ki trai jaka.
Namarkata, na ka liang jong ka shnong bad ki trai jaka kin nym ailad ba katei ka longïing kan shu wan klun jubor ïa ki jaka jongki, ba ki la rep ïa ki jingthung jingtp bad ki la rai ruh ban pyrshah wat lada dei ban ïaid lyngba ki lynti ka aiñ namar kum ki trai jaka ki ieng skhem halor ka nongrim namar ki don la ki jong ki kot ki sla ne ki dulir jaka ba ki long trai halor kitei ki jaka, ki la bynrap.
Khliehriat, Nailar, 02: Ki Pulit jong ka Ladrymbai Out Post, ha ka sngi Balang ha ka por kumba 5.30 baje mynstep ki la leit shimti ïa kawei ka met ïap jong uwei u rangba na surok Ladrymbai Bypass ba la suba jur ba une u rangbah u la shah pynïap dusmon ha ki riew thrang snam bym lah satia ban tip.
Ïa une u rangbah uba la thiah lyngktar ha surok, la lap ba ki don ki dak mong bad nalor kata la teh ruh ïa ki kti jong u da u tyllai.
Kumba paw, ka la don ka jingmong bad jingmih snam na ki bynta ka khmut ka khmat bad ki don ruh ki dak pruid ba mong bad ba jngem snam ha ki bynta ka shadem bad ki kti jong une u rangbah.
Ki Pulit ki suba jur ba imat ïa une u rangbah ladep pynïap shwa sha kawei ka jaka hynrei la shu wan bret sha kane ka surok Ladrymbai Bypass.
Halor kane ki Pulit ki la ujor da ka ejahar ha Ladrymbai Outpost.
Hadien ba ladep ban leh ïa ki jingdonkam katkum ka aiñ, ki Pulit ki la pynkit noh ïa ka met sha ka jaka buh metïap ha Khliehriat Civil Hospital ban leh ïa kaba donkam.
Kat haduh ba la thoh ïa kane ka khubor, ym pat shym la don ba kam trai ïa ka metïap jong une u rangbah.
Na ka liang jong ki Pulit ki la pyntip ba lada don mano mano ba ithuh ne lada don ki bahaiïng hasem kiba ithuh kin leit pyntip sha ki Pulit da kaba telephone ha u Nombar 98620 91578.
Une u rangbah uba suba shah pynïap dusmon, u don ka jingjrong kumba 5 phut, u shñiuh khlieh uba iong, ka snieh doh kaba lieh, u phong da ka patlun Jean rong iong, kaT-shirt rong jyrngam bad ka patlun poh rong jyrngam.
Shillong, Nailar 02 : U Myntri ka tnad Animal Husbandary and Veterinary ka sorkar jylla, Bah AL Hek ha ka sngi Balang u lapyntip ba u la dep ban ïa kren bad ka sorkar Assam ba kan pyllait ïa ka jingpynpoi ïa ki masi shohdoh ban wan sha Meghalaya.
“Ngi la dep ban ïa kren ïa kane ka kam bad ka sorkar Assam bad ha ka jingshisha nga la dep ruh ban ïa kren bad u Myntri ka tnad Animal Husbandary ka sorkar Assam ha Guwahati bad nga la kren ruh bad ba kitei ki mrad ki ïaid lyngba ka National Highway," ong u Bah Hek haba kren bad ki lad pathai khubor.
Da kaba kubur ba ka Assam ka la khang ban kit masi, hynrei u Bah AL Hek u la ong ba na ka liang ka jyla ka pyndonkam da ka National Highway ban kit ïa ki bad ym dei satia da ka state road.
“Ka National Highway kadei jong baroh wat ha Meghalaya ruh ka National Highway kam dei satia ka state road.
Phim lah ban ong ba phin ym lah ban kit ei ei ha National Highway hynrei tang lada khang ïa ki National Highway kata ka lah ban long da kumwei pat," u la bynrap biang.
Shillong, Nailar 02 : Ka kynhun Myntri jong ka sorkar jylla hynne ka sngi ka la mynjur ïa ka service rules jong ka Meghalaya Public Service Commission (MPSC).
Haba kren bad ki lad pathai khubor hadien ba la wai ka jingïalang, u Myntri Rangbah ka jylla, Conrad K Sangma u la pyntip ba ka MPSC mynta la da ki phew snem ka treikam khlem da don ka service rules na bynta ki nongtrei jong ka.
“Kumta, mynta ka sngi ha ka kynhun Myntri khatduh ngi la rai ban wanrah da ka service rules na bynta ka MPSC," u la ong.
Shuh shuh u la ïathuh ruh ba ka kynhun Myntri ka la mynjur ruh ban pynkylla noh ïa ka Meghalaya Medical Council Act (MMCA), 1987 na ka Medical Council of India (MCI) bad mynta ka la dei ka National Medical Commission (NMC) bad ïa katei ka kynhun la hap ban pynkylla ha ka Act jong ka MMCA.Shillong, Nailar 02 : U Myntri ka sorkar jylla ba dei ruh u heh BJP ha Meghalaya, Bah AL Hek ha ka sngi Balang u la ong ba ym dei satia ban shu kynnoh ïa ki sengsaiñpyrthei halor ka jingthombor ki paidbah ïa ka ophis u Myntri Rangbah ha ka 24tarik u Naitung mynta u snem.
“Ym ju dei ban shu kynnoh ïa kino kino ki sengsaiñ pyrthei lane ki kynhun namar ki riewshim kabu ki don lut haei haei ruh," ong u Bah AL Hek haba kren bad ki lad pathai khubor.
Katei ka jingkren jong u kadei halor ka thup kyrteng jong ki paidbah kiba shah kem kiba la pynpaw ba bun na ki, kidei kiba don jingïadei bad ki party bapher bapher khamtam eh na ka BJP bad TMC.Palat 47 ngut ki paidbah ki la shah kem halor ka jingsuba ba ki donkti ha katei ka jingthombor ha katei ka janmiet kaba ki pulit ki kam ba kadei kaba la thmu ban buh jingma ïa ka jingim jong u Myntri Rangbah.
“Phi lah ban kynnoh ïa u Bah AL Hek hynrei ymdei ïa ka BJP tang namar ba nga dei na ka BJP.Lada u Bah AL Hek u leh kaei kaei kaba bakla phi dei ban kynnoh ïa u Bah AL Hek.
Balei ban kynnoh ïa ka BJP? Ngam pdiang ïa kane ka jingpynïasnoh," la bynrap biang utei u heh BJP.Shuh shuh u la ong ruh ba katei ka jingjïa kam dei satia kaba don jingïadei bad ka sainpyrthei kumba la kynnoh namar ka party ka khlem phah ïa ki.
“Hato ka Mamata Banerjee jong TMC ka phah ïa ki ban leh ïa kine kiei kiei lane ka u JP Nadda jong ka BJP uba phah ïa ki.
Mano ba phah ïa ki, balei la shu kynnoh ïa ka party," la bynrap shuh shuh u Bah Hek.
Nalorkata, u ong ruh ba kito kiba shah kem ki dei beit halor ka jingleh jong ki hi.
Shuh shuh u ong ruh ba ki pdiang sngewbha ban thung da ka kynhun tohkit kaba laitluid halor katei ka jingjia khnang ban lap bad sei lut ïa ki jingshisha baroh.
U ong ruh ba ka tnad Kampohiing ka dei ban peit bniah halor ka shongsuk shongsain ha ka jylla da kaba kdew ruh ba dang shen ka iing jong ka Myntri Sorkar ka jylal ruh ka la shah thombor ha nongbah Shillong.
Khliehriat, Nailar, 02: U Executive Engineer jong ka ophis PWD Khliehriat u Bah M.Kharnaior ha ryngkat ka jingsynran lang jong u Waheh Shnong ka shnong Sutnga u Bah Eban Sutnga bad Assistant Waheh Shnong na Jalaphet Bri Sutnga u Bah Moin Dkhar ha ka sngi Balang ki la hiar jurip ïa ka surok kaba la sniew bad buh jingma ïa ki paidbah ha ka leit ka wan.
Ha kane ka jingjurip, la synlang da ki dkhot jong ka Jaiñtia National Council (JNC) Jalaphet Unit hapoh ka jingïalam jong u Vice President u samla Phrangsngi Chyrmang.
Kane ka surok kaba don hajan ka jingkieng Syrbang kaba hap hapoh ka Elaka Sutnga kumba ka long mynta ka dap da ka khyndew ktieh kaba hap halor bad ki don ruh ki maw kiba heh harud ka surok kiba lah ban hap ha surok ha kano kano ka por.
Kum ban shu pynkynmaw ba ha kine ki sngi ba la leit noh, ka JNC ka la aiti da ka jingthoh da kaba kyrpad ïa ka ophis PWD, Khliehria ban leit jurip noh kloi ïa kane ka surok khnang ba ka tnat PWD ruh kan wad kloi ruh ïa ki lad ki lynti ban pynkhuid noh ïa ka khyndew ktieh ban lait na kano kano ka jingajia ba sngewsih.
Na ka liang jong u Executive Eeginner ka ophis PWD Khliehriat, u la kular ban shimkhia ïa kane ka kam kat kaba lah ban leh bad hadien nangta yn phah ruh ïa ki nongtrei ban pynkhuid ïa ka khyndew ktieh khnang ban pynsuk ïa ki paidbah ha ka leit ka wan.
Nongstoiñ, Nailar, 02: Namar ba ka sorkar kam shym la mang pisa na ka bynta ban pynheh bad shna pynbha ïa ka surok na Mawpeiñ lad Mawkyrwat shaduh Anderson Higher Secondary School kaba don tang kumba shi kilomitar tam ei ei, kaba dei ruh ka surok kaba hapdeng sor Nongstoiñ ka la wanrah ïa ka jingdheng kali kaba jur khamtam ha ki sngi ïew.
Kumta ki nongïalam ka FKJGP Nongstoiñ circle ba la synran lang da ki nongïalam ka West Khasi Hills District Unit ki la hiar ban jurip bad ki la lap ba katei ka surok ka la donkam ban kham pynheh bad kham pynbha shuh shuh namar ka dei ha pdeng sor.
U samla Ananstar Peiñlang vice president ka FKJGP Nongstoiñ circle haba ïakren bad ki nongthoh khubor hadien katei ka jingleit jurip, u la ong ba haba peit ïa ki kali bad ki paitbah kiba ïaid ba ïeng na katei ka surok la isangsot khamtam ha ka por slap namar ka la sniew shaba palat.
U la ong ruh ba lada dei ha ka por slap katei ka surok kam don jingïapher ei ei shuh na ka wah Nonbah bad teng teng ka la kham palat ruh.
Haba ki paitbah ki ïaid na ka lynti kjat na sha rud ruh lada dei ha ka por slap lada don ki kali kiba ïaid bun kiba shah synreit um ktieh ha ki shaka kali.
Utei u nongïalam u la ong ruh ba ka seng ka sngew lyngngoh bha ha kaba ïadei bad ka jingbym lah jong ka sorkar ban mang pisa tang na ka bynta ka shi kilomitar.
Na ka liang ka seng ka sngew artatien bha namar ki dak ki shin ki la paw ha ki snem ba la dep ha ka jingpynbha bad pynheh ïa ka surok Nongstoiñ sha Sohpian kaba hynñiew kilomitar, ba ka sorkar ha ka jingpynbna paitbah ka la ong ba ka dei ka Intermediate Lane.
Hynrei ynda la shna pat ka dei pynban da ka foot path lane kaba wat tang ar tylli ki kali rit ruh ym long ban ïaid namar ka la kham rit ban ïa ka surok rim kaba mynshuwa.
Nalor kata u la ong ruh ba ka long kaei kaei kaba sngew biej ba tang ïa ka surok kaba shi kilomitar bad kaba dei ruh ka town road la hap ban tuklar da ki sengbhalang.
Lada ka long kumne ka pyni shai kdar ba ki nongmihkmat ki dei shisha ki ba matlah bad kiba kyllut bad ki bym don jingkitkhlieh na ka bynta ka jing myntoi jong ki paitbah nongshong shnong.
U la ong ba ka seng kan sa leit ban ïakynduh ïa u Myntri ka tnad PWD ba u dei ban shimkhia bad rah ïa katei ka mat sha ka sorkar, ba kan leh ei ei noh kham kloi bad lada ka sorkar kam patiaw ïa ka jingdawa ka seng kam banse ban ïaid da kawei pat ka lynti.
Ka long ka ba donkam ban sot na ki ktien shnong na kylleng ki thaiñ bad kyntoit shnong khnang ban pynriewspah ïa ka ktien Khasi bad ban kdup shitylli ïa baroh ki ktien ha kawei ka ktien pdeng.
Nalor kita ki ktien ba la don lypa na ki kylleng ki kyntoit shnong ki don ruh ki ktien ba lah ban shna thymmai da ka ba synrop lang ar ne lai kyntien ban shna kawei ka ktien kaba kit jingmut, kaba thiang snah bad ka ba lyngkot katlah katïai khnang ban bit ban biang ka thoh ka tar.
Kine harum la jer kum kat kum ba la pyrshang ban pynwandur ha ka ba dang dei ban tuklar da ka iktiar ba pura halor ka ktien:Contempt of House: ka mut beiñ dorbar- beiñ ka dei ba ym ñiewkor ne ba ñiewpoh, dorbar ka dei ka lympung syllok bad tainia halor kano kano ka phang badei ha ka jylli ïing, jylli u shnong u thaw ne hima sima.
Kumta beiñ dorbar ka biang bad kit jingmut thik ïa ka contempt of house.
Convenor: ka mut werlang, damdar- wer ka dei ba khot sngewbha shano shano, lang ka dei ba lum shi jaka ïa ki ba bun ki paidbah.
Ka ktien damdar ruh ka kit jingmut kumjuh ïa u nongïalam ba la buh bynta ban lumpaid ha kano kano ka lympung.
Conscience: ka mut saptipbriew, jingïatiplem- sap ka dei ka snap kyrpang jong u briew shimet bad tipbriew ka dei ka dei kaba tip la ka akor ha lade ha ka jingïadei bad ki parabriew.
Kumta ka snap kyrpang jong u briew shimet uba tip la ka akor ha kaba ïadei parabriew ka dei hi ka jingïatiplem jongno re jongno.
Consensus: ka mut ïamonlang, monjurlang- ïamonlang ka dei ba jied bad lmun ryntih shi kynhun bynriew bad monjurlang ka dei ba kohnguh ban treh ryntih shi kynhun bynriew ïa kano kano ka kam.
Culprit: ka mut ‘riewbymman- ‘riew ka dei ka ‘tien rapkhmat shwa ka no kano ka kyntien ka ba kdew ïa ka snap longbriew ba kyrpang katkum kata ka kyntien ba marbud, kum ka nuksa, ‘riewkhuid, ‘riewkhlaw, ‘riewniam bad kumta ter ter; bad bymman ka dei ka ba long sniew ha ka jinglong ba shimet ne shi kynhun briew kum ha ka ba marmlien ban leh ki kam ba pyrshah ïa ka bha ka miat ha ka imlang sahlang, kum ka ba tuh ba thiem, ka ba thok ba shukor, ka ba pyniap briew bad kum kita ki kam sniew.
Debate: ka mut tyrko- tyrko ka dei ba ïatainia ban pyni da ka ktien markynti hapdeng ki arliang mamla.
Dedicate: ka mut ba pynkyrpang, aiti, imsngi, duriap- pyn ka dei ka ‘tien rapkhmat (prefix) shwa jong kano kano ka ktien ban wanlam jingmut kum ka ba treikam katkum kata ka ktien ba bud, kyrpang ka dei ka ba la mang khnang bad kham kor ban ïa kiwei; aiti ka mut ba la ai shawei khlem kam shuh ha lade bad ti dei ka ba la buhti; imsngi ka dei ba la im shi ngi shi ïa tang ha ka wei ka kam ne jingleh; bad duriap ka dei ba minot thop ha kano kano ka kam ne jingleh.
Demonstrate: ka mut ba trei pynpaw, treiynpaw- trei ka dei ba leh ïa kano kano ka kam, pynpaw ka dei ba pyni hakhmat u paidbah; ynpaw ka dei ba lah ban ïohi da baroh.
Deputy Speaker: ka mut u ne ka Symbud Lamphang- symbud ka dei ba ryngkhi marbud ka kyrdan hapoh ban ïa u ba ha khlieh, lamphang ka dei ïa u riew ba ïalam ïa ka phang tainia ha kano kano ka lyngwiar.
Deputy Chief Minister: ka mut Symbud Myntri Rangbah- symbud ka dei ba ryngkhi marbud ka kyrdan hapoh ban ïa u ba ha khlieh; myntri ka dei ïa u longsan ha ka dorbar Hima ne jylla; rangbah dei uba lah ïaw bad ha khlieh eh napdeng ki longsan.
Department: ka mut Shnatkitkam, Tnatkitkam- shnat ne tnat ka dei ka lyngkhot shibynta na kawei ka metbah; kitkam ka dei ba shim jingkitkhlieh ban korbar ïa ka jingtrei.
Desecrate: ka mut lehsang- leh ka dei ba pynlong ïa kaei kaei; sang ka dei ka jingleh pap ka ba pyrshah ïa ka longbriew manbriew.
Design: ka mut puidkhmat- puid ka dei ba ksam lyngba ban pruid dak, khmat ka dei ka ba paw ha ba lah ban ïohi nyngkong shwa.
Kumta ka puidkhmat ha ka ktien Khasi ka ryngkat ka jingmut kum ka ktien design namar ba ha ki jaiñ ba thaiñ ki ju puid khmat na ki rymmiang bad na ki jaka ba shah ban shna puidkhmat.
Destiny : ka mut ka kupar ïawai – kupar ka dei ka rngiew jong u briew ka ba lah ban eh ne jem daw; ïawai ka dei ka khep ba kut bad khatduh artat jong kano kano ka bynta.
Kumta lah ban ong kuparïawai ïa ka jingmut jong ka ktien phareng destiny.
Develop: ka mut pynroi, pynsan, pynheh, pynproh, pynkiew- pyn ka dei ka ‘tien rapkhmat ba marbud ïa kano kano ka ktien; roi, san, heh, proh, kiew ki dei ki ktien ba la bynrap da ka ‘tienrapkhmat pyn khnang ban kit jingmut ka ba pynpaw jinglong kata ka ktien.
Dexterity: ka mut jalani- jalani ka dei ba trei bniah haduh katta katta.
Dignitary: ka mut ki kynrem lyndan- kynrem ka dei kumba phuh rben bha u tmaiñ ha ka ba paw ka khmat maiñ rangbah; lyndan ka dei kum baphuh baphieng bha ka longrynñieng.
Dignity: ka mut longrynñieng manrynñieng- long, man ka dei ba sei ba mih haba paw; rynñieng ka dei ka jingjrong na tbian slakjat haduh kliar shynrong khlieh.
Kumta ka kdew ïa ka snap jinglong jingman jong u briew shirynñieng.
Diligent: ka mut durïap- duriap ka dei ba minot thop jar jar da ka ba ïaishah ïa baroh ki jingeh halade.
Dilute: ka mut khleh pynblad, byrsieh- khleh pynblad ka dei ba theh ïa ka jingdih da ka kynja um ban pynblad ka bor; byrsieh ka dei ba thep da kano kano ka pyrkhat bakla ban pynbieit pynngop ha ka rukom kumba kwah.
Shillong, Nailar 02 : U Myntri Rangbah ka jylla, Conrad K Sangma ha ka sngi Balang u la ïathuh ba ka sorkar ka dang ap mynta ïa ka kaiphod na ka jingtohkit magistrate halor ka jingkulmar bad ka jingwan thombor jong ki paidbah ha CMO, Tura ha ka 24tarik u Naitung.
Haba kren bad ki lad pathai khubor hynne ka sngi, u Myntri Rangbah u la ïathuh ruh ba halor katei ka jingjia, ka sorkar ka la thung da ka jingtohkit halor katei ka jingwan thombor jong ki paidbah ha ka por bym poi pyrkhat.
“Ngin hap shwa ïa ka kaiphod tohkit bad hadien kane ngin sa lah ban shim rai (lada donkam da ka kynhun tohkit ba laitluid).
Hynrei ïa mynta, ka magisterial inquiry ka dang ïaid bad kan ym shim por shuh ban ai ïa ka kaiphod," u la ong.
Lah ban kdew hangne ba ki la don haduh kumba 47 ngut ei ei ki briew kiba la shah kem halor ka jingsuba donkti halor katei ka jingjia ha katei ka janmiet kaba la wanrah ïa ka jingmynsaw jong bun ngut bha ki pulit pahara katba u Myntri Rangbah u dang shong jingïalang bad ki nongmihkhmat na ki seng bapher bapher kynthup ïa ka ACHIK kiba la dawa ban pyntreikam da ka backlog policy bad ruh ïa ka winter capital ha Tura.
Shuh shuh u Myntri Rangbah u la ong ruh ba kano kano kaba ki leh kadei beit katkum ki sakhi ba ki don.
Shillong, Nailar, 02: Ka Jaiñtia Students Movement (JSM) ha sngi Balang ka la phah da ka jingthoh sha u Myntri Rangbah ka Jylla u Conrad Kongkal Sangma lyngba u Deputy Commissioner jong ka West Jaiñtia Hills District u Bah BS Sohliya hadien ka jingmih pyrthei jong kawei ka kynhun kieng atiar ha Karbi Anglong.
Ha ka dorkhas ba la soi da u President u Bah LS Rymbai bad u General Secretary u Bah R.Dkhar, ka JSM ka la kyntu ïa u Conrad Kongkal Sangma ban ïakren bad u Myntri Rangbah ka Jylla Assam u Himanta Biswa Sarma ban pynthikna ïa ka shongsuk shongshngaiñ jong ki Khasi-Pnar kiba shong basah ha ki shnong kiba hap hapoh ka thaiñ Block-I.“Ka JSM kan ym shong kli kti ban shim da kino kino ki sienjam kiba tynghe lada ka United People’s Front of Karbi Longri (UPFKL) ka khrong pisa lane ka pyndik ïa ki Khasi-Pnar kiba sah ha Block-1," la ong ka dorkhas naa ka Seng.
Ka Seng ka la pyntip ruh ba ha u snem 1951 na ka bynta ban pynsuk ïa ka synshar ka khadar, ïa ka Block-I & II kaba hap hapoh ka jingpeit jong ka Jowai Civil Sub Division ba mynshwa la pynngat sha ka United Mikir Hills, District da u Lat barim ka Jylla Assam bad na ki daw ki bym lah ban tip, ym shym la shim shuh ïa ka rai ban pynphai biang ïa ka Block-I & II sha Meghalaya, haba la pynkha ka Meghalaya ka la ïoh ïa ka Jylla bapura ha u snem 1972.
“Naduh u snem 1951 ki jaidbynriew Pnar ki ju mad ïa ki jingshah pyndik balaiphewjait bad ki ngat ruh ha ki jingshah pynshitom ha ka kti jong ki riewbat aiñ lane ha ka kti jong ki lehnoh Karbi kat haduh ba kin da mad ïa ka jingim kaba syrtok bad dei halor kane ka daw ba ki pynim ïa ka jingïai dawa ban pynphai biang ïa ki shnong jong ki sha ka Jylla Meghalaya," la ong ka Seng.
“Kumba phi ladep tip, ha u snem 2004, da ki spah ngut ki Pnar ki la kylla phetwir sha Sahsniang kaba hap hapoh ka Laskeiñ C&RD Block, West Jaiñtia Hills District namar ka jingsheptieng ïa la ka jong ka jingim na ka jingshah pyndik ha ki lehnoh Karbi, kiba pynshitom da kaba dawa pisa bad siat ïap ïa ki Pnar tang na ki daw barit baria," la pynkynmaw ka Seng ïa ki jingshah lehbeiñ ki Pnar ha ki snem ba mynshwa.
Ban pynksan shuh shuh ïa ka jingdawa, ka Seng ka la pyntip ruh ba ki Pulit ka Jylla Assam dang shen ki la ïoh kem ïa arngut ki dkhot jong ka United People’s Front of Karbi Longri (UPFKL) ha West Karbi Anglong District.
“Ka lah ban long ba kane ka kynhun kieng atiar ba thymmai ki Karbi kan leh ïa ki kam pyntriem sa shisien da kaba dawa pisa na ki Pnar kiba sah ha Block-I bad kiwei kiwei ki jait jingpynshitom ba harrukom khnang ba ki jaidbynriew Pnar kin ym nud ban pynsngew ïa ki jingdawa ban wan phai sha Meghalaya kumba la leh da ka kynhun kieng atiar Karbi kaba mynshwa.
Nongstoiñ, Nailar, 02: Ka seng WKSU Central Body ha ka sngi hat majai ka la leit ban kyntur ïa u Deputy Commissioner halor ka jinghiar bad ka jingduna jong ka thaiñ West Khasi Hills District katkum ka report ba lah mih na ka NFHS & NITI Aayong 2015-16.
Katkum ka jingïakren jong ka seng bad u DC, na ka liang u DC u la pynpaw ba u la shimkhia ïa kane ka kam bad u la leit buddien ruh dalade ïa ki jaka kiba dang sah dien.
Na ka liang u DC u lah ai ka jingpynshai ba ka daw kaba pynkylla long ïa ka District ban sah dien, ka dei ka jingduna ha ka liang ka pule puthi, ka koit ka khiah ki longkmie kha khunlung, ki lynti ki syngkieng, ka jingduna ha ki network bad ka jingduna ban link ïa u Adhaar card bad kiwei kiwei.
U DC u la ai ka jingpynshai ba ka jingduna ban link ïa u Adhaar card ka ai lad ïa ka jingbamsap ha ki shnong ki thaw, ha ki tnad sorkar bad ha kiwei kiwei.
“Ngi ka seng ngi wer ïa ki paidbah ba kin sngewbha ban link ïa u Adhaar card lane ban apply ïa u Adhaar card, khnang ba shibun ki jingmyntoi jong ki scheme na ka sorkar kmie bad ka sorkar jylla kin sah wan ha ki ïing ha sem jong ki nongshong jong ka thaiñ", ong u Mondaystar Lyngdoh General Secretary ka seng.
U la ong ruh, “Ka thaiñ West Khasi Hills kan sah kiew irat biang khamtam ha ka roi ka par bad ha ka ïoh ka kot lada ki paidbah ki ïatreilang", ong u Bah Monday dad bynrap, “Ha kaba ïadei bad kane ka mat ka seng kan nang ïai buddien na ka por sha ka por ban ïatreilang bad ki bor sorkar na bynta ka jingbha jong ki paidbah.
".
Shillong, Nailar, 02: Ka Khasi Students Union (KSU) West Jaiñtia Hills District ka la maham tyngeh ïa ki dkhot jong kawei ka kynhun kieng atiar kaba la tip kum ka United People’s Front of Karbi Longri (UPFKL) kiba thmu ban pyntieng pynsmiej ïa ki Khasi-Pnar kiba shong basah ha ki shnong kiba hap hapoh ka thaiñ Block-1.
“Hadien ba ka jingmih ha ki lad pathai khubor ba ka don kawei ka kynhun kieng atiar kaba la tip kum ka United People’s Front Of Karbi Longri (UPFKL) kiba thmu ban pyntieng pynsmiej ïa ki Khasi-Pnar kiba shong basah ha Block-1, ka KSU, West Jaiñtia Hills District Unit ka phah ïa une u kyrwoh khubor sha ki paradoh parasnam kiba don ha ki jaka bad ïa baroh kiba shong basah markhap bad ka jylla Assam ba kim dei ban tieng bad ban shong syier, ka Seng kan long kaba la kloi ban ai ïa ka jubab ïa kita ki Kaikhlaw kiba thmu ban wanrah ka jingpyntieng bad ban iuhroit ïa ka hok ka kynti ki paid Khasi-Pnar kiba sah ha Block-1," ong u kyrwoh na u Publicity Secretary ka KSU West Jaiñtia Hills District Unit u samla Juhhi Tariang.
Ka Seng ka kyntu ïa ki paradoh parasnam ban kin ïaid kin ieng kumba ju long baroh shikatta bad ban kamai kajih laitluid ha la ka jong ka khyndew lajong.
Ka Seng ka Maham ruh ïa UPFKL lada ka kwah ban ïatyngkhuh ka Seng ka la long kaba la pynkhreh ban mih ha madan thma.
“Lada jia eiei ïa ki doh ki snam ki jong ngi kiba shong ha kitei ki jaka ka Sorkar Assam bad ka Sorkar Meghalaya ki dei ban shim ka jingkitkhlieh," la bynrap u kyrwoh na ka Seng.
Shillong, Nailar, 02: Ka Meghalaya Lokayukta, Shillong ha ka 28 tarik u bnai baladep ka la pynmih ïa ka hukum ba la pynngat hapoh ka kyndon Prevention of Corruption Act, 1988 (as amended) ïa u Chief Executive Member (CEM) barim jong ka Garo Hills Autonomous District Council (GHADC) u Denang T.Sangma bad ïa ki MDC barim kiba kynthup ïa u Augustine R.Marak, u Brilliant R.Sangma, u Dipul R.Marak, u Kurosh M.Marak, u Winnison Ch.
Marak, u Dolly K.Sangma, u Bhupen Hajong, u Sukaram K.Sangma.
Nalor kine ki 9 ngut, ka Meghalaya Lokayukta ka la pynngat kyndon ruh ïa u Secretary jong ka GHADC u Hewingson A.Sangma bad ïa ki arngut ki Kontraktor kiba kynthup ïa u Sanjay A.Sangma bad ïa u Dolrish D.Sangma.
Kine ki la shah pynngat kyndon halor ka jingkynnoh donkti ha ka jyrsieh bamsap hadien ba u President jong ka Human Rights and Anti-Corruption Youth Power of India (HRACYPI) u Kingstone Bolwari Sangma u la mudui pyrshah ïa ki sha ka Meghalaya Lokayukta.
Ha ka hukum ba la pynmih da u Chairperson jong ka Meghalaya Lokayukta u Bah Bhalang Dhar, la bthah ïa u Director of Prosecution ban phah ïa ki case record sha u Public Prosecutor jong ka West Garo Hills, khnang ban ïoh pynsdang noh ïa ka jingtian bishar ha ka Special Court jong ka West Garo Hills.
Ha u kyrwoh ba la phah sha ki lad pathai khubor ha ka Sngi Balang, u Kingstone u la pyntip ba ha u snem 2021 u la mudui pyrshah ïa u MLA ba mynta jong ka NPP na Mahendraganj Constituency u Sanjay A.Sangma bad ïa kiwei pat halor ka jingbym trei pyndep ïa ka projek ban shna ïa ka Member Hostel ha Tura kaba kot T.6,01,31,100.00 klur bad ïa kane ka pisa la bhah lyngba ka Speocial Assistance jong ka Central Plan Scheme na ka bynta u snem 2015-2016 ha kaba ka Ministry of Finance ka la pyllait ïa ka pisa kaba kot T.100.71 klur kum ka Grant-in-Aid sha ka GHADC ban shna ïa ka Schedule Tribe Areas.
U la ïathuh, ka Lokayukta kaba la pynlong ïa ka jingtohkit ba malu mala nyngkong eh ka la lap tyngkreiñ ïa ki jingduna ha kaba ïadei bad ka jingpyntreikam ïa kane ka projek bad mar mar la bthah ban pynlong ïa ka jingtohkit kaba bniah.
“Hadien ba la ïoh ïa ka jingbthah na ka Lokayukta u Anil Sangma, MPS (Rtd.
) uba dei u dkhot jong ka Inquiry Wing jong ka Lokayukta u la pynlong ïa ka jingtohkit kaba bniah bad phah ruh ïa ka kaiphod tohkit sha ka Lokayukta bad katkum ka jinglap na ka kaiphod tohkit, ka Lokayukta ka la pynngat kyndon ïa ki MDC ba la kdew kyrteng haneng, ïa ki kontraktor bad ïa ki nongtrei jong ka GHADC," la ong u Kingstone.
Hadien ba la ïoh ïa ka jingpynngat kyndon bad ïa ka kaiphod tohkit ba la phah da u Inquiry Wing jong ka Lokayukta, ka Special Court, Tura ka la pynmih ïa ka hukum ban shong bishar noh ïa kane ka kam ha ka 29 tarik, Nailar, 2023.
Shillong, Nailar, 02: U Myntri Rangbah ka Jylla, Conrad K Sangma ha ka sngi Balang u la ong ba ïa ka National Education Policy (NEP) hap ban pyntreikam beit ha ka jylla bad mynta ka sorkar jylla ka dang pynkhreh ban pyntreikam ban ïoh pyntreikam ha baroh ki jaka pule jong ka sorkar.
Shuh shuh u la ong ruh ba ka sorkar kam lah satia ban shu phah leh salonsar lut ïa baroh hynrei kan pyrshang pat ban kyrshan ïa ki jaka pule ba kyrshan da ka sorkar ha kum katei ka por.
Haba kren bad ki lad pathai khubor, u Myntri Rangbah u la ong ruh ba ka NEP kadei kaei kaei kaba ka jylla ka hap ban pyntreikam bad kumta, baroh hi ki tip ïa ka jingshisha ba ka NEP kadei kaba bha na bynta ki samla pule.
“Kumta, halor katei ka phang ka la shai lypa namar ym don mano mano ruh ban pyrshah ïa ka NEP.Hynrei ki jingeh ban pyntreikam ïa ka khamtam haba ïadei bad ka jingdonkam briew, ki jingtei kidei kiba hakhmat eh kiba donkam.
Kumta, kino ki jingpynkylla kiba hap ban leh kin don beit ki jingeh bad kumta, ngi ruh ngim da khmih lynti than eh ba baroh kin urlong lut shisien leh namar ngi sngewthuh ba kam dei satia ka kam kaba suk bad ba ki jingeh kin don beit," u la ong.
Haba jubab halor ki jingkyrshan kiba ka sorkar kan ai ïa ki jaka pule khnang ban pyntikna ba ïa ka NEP yn lah ban pyntreikam ha Meghalaya, u Myntri Rangbah u la ong ba ka sorkar ka la shim lut ki sienjam kiba donkam na bynta ban pyntreikam ïa ka ha baroh ki college jong ka sorkar.
Tangba, u ong pat ba na bynta ki college deficit namar ba ïa ki la pynïaid laitluid da ki managing committee, hynrei ki ïoh pat ïa ka jingkyrshan na ka sorkar, kumta ka sorkar kan bteng ban kyrshan lang ïa ki ruh.
“Ka jingkyrshan kan ïai bteng tangba ngin sa peit pat haduh katno ngin lah ban kyrshan.
Namarba ki don bun bha kum kitei ki jaka pule, kumta ngin ym lah satia ban shu pynbna salonsar ba ngin leh lut na bynta jong ki," u la bynrap biang.
U ong ruh ba na ka liang ki management committee bad ki college sponsor ki hap ban ïa trei lang ryngkat ryngkat bad ka sorkar ban pyntikna ba ïa ka NEP yn lah ban pyntreikam pura ha ki jaka pule.
Ha kawei pat ka liang, u Myntri Rangbah u la pyntip ruh ba ka tnad Pule Puthi jong ka sorkar jylla ryngkat ka skulbah NEHU kin sa shong pyrkhat bad kito ki college kiba pynïasoh bad katei ka skulbah ba ka long kaba donkma ban pyntreikam ïa ka NEP.
