Haba kylli, ka la bynrap, “Ngim lah ban ong ba ki pulit ki lah ban don lut ha man ki jaka bad kyndong-kynshrot jong ka sor Shillong.
Ka long kaba suk bha ïa ki briew ban shu kren, hynrei ïa ngi kiba pyntreikam ne kiba khmih ïa ka shong suk shong shngaiñ…ngi hap ban peit balei ki briew ki mih, balei kine ki jingjia ki jia, ka don ka daw ba ki briew ki mih namar ka don ka lad ka kabu.
"Na ka liang ka DC ka la ong ba kane ka hukum kan ïai bteng tat ynda ka jingjai-jai kan wanphai hapoh sor.
Shuh shuh haba kylli ha kano ka rukom yn pyntreikam ïa kane ka hukum namar wat hadien ka jingpynmih hukum haba ïadei bad ka ‘Odd-Even’, ki kali kamai ki dang ïaid, ka la ong, “Ngin pyntreikam beit ïa kane, ngi don katto-katne ki jingwit ha shuwa, mynta ym don eiei shuh bad ngin leh ïa kaei kaba ngi hap ban leh.
".
Ka lympung ïalehkai 3rd Division Football Tournament-3rd Adelbert Laloo Memorial Trophy ba la pynïaid da ka West Jaintia District Sports Association (WJDSA) ka la bteng biang ha madan Kiang Nangbah Stadium Ladthadlaboh Jowai ha ka sngi Ba-ar.
Haba phai sha ka jingïalehkai ha kane ka sngi, kata ha ka jingïakhun kaba khatduh, ka Mookynphad Mihmyntdu Sports Club kala lah ban pynliem noh ïa ka Iooksi Youth Welfare da 1-0 kol bad ïa kane ka kol la ïoh ban khyrwit da u Wailad Shylla ha ka minit ba 50 jong ka jingïalehkai.
Haba phai sha ka jingïakhun kaba nyngkong ha kane ka sngi, ka Mookaswan Dongwah Sports Club ka la lah ban pynliem noh ïa ka Tympang Sports Club da 1-0 kol lyngba ka kol ba la thep da u Khel Shylla ha ka minit kaba 19.
Ha ka jingïalehkai kaba bud ka jingïakhun ka la kut noh ha ka jingïakhaid khlem da don kiba lah satia ban pynkhih jar haduh kaba kut jong ka jingïalehkai, kata kaba la long hapdeng ka Mupliang Sports Club pyrshah ïa ka Umshangiar Sports Club.
Ka jingïalehkai hapdeng jong ka Saindur Mihmyntdu Sports Club pyrshah ïa ka Lumsliar Sports Club ruh ka la kut noh ha ka jingïakhaid hadien ba baroh ar liang ki la ïoh ban khyrwit mar 3 kol.
Ïa ki kol jong ka Saindur Mihmyntdu la ïoh ban thep da u Lakhon Phawa ha ka minit kaba 5 bad 67 bad u Tremi Phawa ha ka minit kaba 41.
Katba ïa ki kol jong ka Lumsliar pat la ïoh thep da u Elja Ryngkhlem ha ka minit kaba 8 bad u Dabid Dkhar ha ka minit ba 55 bad 59.
Ki bor distrik ka East Khasi Hills ha ka Sngi Ba-ar ki la pyntikna ba ki phet wir na Manipur kiba dang sah ha Shillong haduh mynta ki don sa tang 77 ngut.
“Namar ka jingjia ha Manipur, lai tylli ki jaidbynriew – Gangte, Vaiphei bad Zo hapoh ka shatri jong ka Kuki, ki la wan ban sah sha Shillong bad ha katei ka por, la pynsah ïa ki ha ka ïingmane bad ki kynhun seng jong ki.
Kham ha shuwa, ki don kumba 365 ngut ki briew kiba la wan na katei ka Jylla," la ong ka Deputy Commissioner (DC) ka East Khasi Hills, Kong R.M.Kurbah ha ka jingïakynduh bad ki lad pathai khubor.
Haba bynrap ïa katei ka bynta, u Additional District Magistrate (ADM), Bah Ronnie Wahlang u la ong ba hadien ka jingbthah na ka DC, ma u ryngkat u BDO ka Mawpat, DSP, ki la lum ïa 3 tylli ki jingïalang ba kynthup ïa kawei ha thanat Madanrting ha ka jingdonlang ki Rangbah Shnong, Seng Kynthei bad ki nongmihkhmat na kitei lai jaidbynriew.
U la ong ruh ba ki nongmihkhmat na kitei 3 jaidbynriew ki la pynpaw ka jingsngewnguh ïa ka Dorbar Shnong Madanrting kumjuh sha ki pulit kiba la ai jingïada ïa kito kiba la wan poi sha Shillong na Manipur.
Ha kajuh ka por, u Bah Wahlang u la ïathuh ba haduh mynta ka jingdon jong ki briew kiba wan na Manipur kiba dang sah ha Shillong ka long sa tang 77 ngut.
“Kane ka dei lyngba ki jingtip ba la ïoh na kitei lai jaidbynriew bad ar tylli ki Balang – Chin Baptist Association bad ka Evangelical Baptist Church Convention.
Ki Pastor jong kine ar tylli ki Balang ki la aiti ruh ïa ki kaiphod sha ngi ba kim don shuh ki briew kiba sah ha ki ïingmane.
Kine 77 ngut ki dei kiba shong ba sah ha ki ïing jong ki bahaïing – katto-katne ki la ïoh jaka sah, ïing-wai," u la ong.
U la pynsngew ruh ba ka tnad pulit lyngba u SP ka distrik, ka la ïarap ban pynbiang ïa ki kaiphod sha ki Dorbar Shnong khnang ban pynïoh ïing-wai ïa kito kiba donkam.
Na kitei kiba wan sha Shillong, ki kynthup ruh ïa ki samla pule, ki bor distrik ki la pynbiang ïa ki jingtip kiba donkam bad kyrpad ruh ïa ki Pastor jong kitei ki Balang bad nongmihkhmat na kitei ki 3 tylli ki jaidbynriew ba ki long kiba kloi ban ïarap lada donkam ban thep klas.
Haba ïathuh ba ki bor distrik ha ka 20 tarik u Jymmang ki la lum ïa ka jingïalang bad ka Dorbar Shnong Lapalang, u Bah Wahlang u la pynpaw ka jingsngewnguh sha ka Dorbar Shnong halor ka jingwan poi ki longïing na Manipur sha Shillong khamtam ha ka ban pynbiang ïa ki mar bam sha ki.
Kumjuh na ka liang u SP ka distrik, Bah Sylvester Nongtnger haba ai jingkren ha kane ka sngi u la ong ba ka tnad ka la pynlong ïa ka jingïalang ha u bnai Jymmang ha ka jingdonlang ki Meitei bad ki Kuki, u DGP ka Jylla bad kiwei-kiwei ki heh pulit.
“Ngi la pynsngew sha ki ba ki dei ban don hapdeng ka suk ka saiñ katba ki dang don ha Shillong bad kim dei ban pynthut ïa ka shong suk shong shngaiñ.
Ngi la pynbiang ruh ïa ka jingïada sha ki," u la ong.
Na ka liang ki bor distrik ki la ïathuh ba bun na kito kiba la mih noh na Shillong ki la leit sha Aizawl, Manipur, don katto-katne sha Bangalore, Guwahati bad New Delhi.
Ka kynhun ïalehkai U-17 ki khynnah kynthei bad U-14 ki khynnah shynrang ka Little Star Eng-lish Medium School bad ruh ka kynhun ïalehkai U-17 ki khynnah shynrang jong ka Mairang Presbyte -rian Higher Secondary School ki la ïoh ban rah ïa ka nam lahduh ha ka lympung ïalehkai phutbol ïa kaba la tip kum ka 2nd Eastern West Khasi Hills District Level Subroto Mukherjee Cup Football Tournament 2023 ïa kaba la pynïaid da ka ophis District Sports Officer, Nongstoiñ.
Haba phai sha katei ka sngi pynhap pyrda ïa ka lympung ïalehkai, ha ka U-17 jong ki kynthei, ka nam tam bad nam jop jong ka Little Star English Medium school ka dei hadien ba kala lah ban pynliem noh da 6-0 kol ïa ka Mairang Presbyterian Higher Secondary ha ka jingïalehkai final pyrshah kaba la long ha ka sngi Ba-ar ha madan Dom Mawlum Pyndengum-iong, Mairang.
Haba phai pat ha ka U-14 jong ki shynrang, ka nam jop jong ka Little Star ka la wan hadien ba ka la lah ban pynliem noh da 2-0 kol ïa ka St Joseph Higher Secondary School.
Katba ha ka U-17 ki khynnah shynrang, ka nam jop jong ka Mairang Presbyterian Higher Secon -dary School ka dei hadien ba kala pynliem noh da 1-0 kol ïa ka Mairang Presbyterian Secondary School ha ka jingïakhun final ha kajuh ka sngi.
Shuh shuh ïa katei ka sngi la sakhi lang ruh da ka Kong D Khonglam, Sports Officer jong ka tnat Sports and Youth Affairs kum ka kongsan ha ka jingdonlang ka Kong SM Rapsang, ka DSO East Jaintia Hills, ka DSO West Khasi Hills ka Kong Balarina Syiem, u Sordar ka shnong Pyndengumiong u Bah Bornad Syiemiong, ki khynnah skul lem bad kiwei kiba la sam ruh ïa ki khusnam.
Ki pulit jong ka distrik Kasur hapoh Punjab Province ha ka Sngi Nyngkong ki la pyntip ba uwei u rangbah u la pyniap ia la ki khun kynthei hapoh ka iingsah lajong.
Ia utei u kpa la ithuh kum u Saeed.
U Saeed u la siat ia la ki khun kynthei hapoh ka iingsah lajong ha ka thaiñ Haveli Nathowali tang namar ka burom jong ka iing.
Baroh 2 ngut ki khun ki la khlad noh hashen hi namar ba kim lah ban ioh ia ka jing-iarap bad ka jingsumar ha ka por kaba biang.
La ong ba utei u kpa u la phet noh tang mar ia dep leh ia katei ka kam pyniap briew.
Ki pulit ki la rah noh ia ka metïap jong kitei ki khynnah sha ka hospital kaba don hapoh jong katei hi ka distrik na ka bynta ban pyndep ia ka Post-mortem.
Ha kajuh ka por, ki pulit ki dang thwet ban ioh kem ia utei u rangbah uba la phet bad jah rngai noh tang mar ia dep leh ia katei ka kam pap kam sang.
Ha ki khyndiat sngi ba la leit jong kane ka taiew ba la leit, kawei ka jingjia kaba ïasyriem bad kane ka long haba uwei u khynnah 12 snem u la pyniap ia la ka jong ka kmie tang namar ka jingsngew jong u.
Kane ruh ka la jia hajan ka thaiñ Gujranwala.
Ki pulit ki iathuh ba katei ka kmie ka la shah siat iap ha la u jong u khun katba ka dang iaid lynti, ha kaba utei u khynnah u la ther kuli ia ka bad ka la khlad noh syndon hashen bad kawei ka briew kaba la ithuh kum ka ñia jong utei u khynnah, ka la ngat bad mynsaw lang na ka jingsynreit kuli jong utei u khynnah katba ka dang iaid bad ka kmie jong u ha ka por ba katei ka jingjia ka la jia.
Watla katta, ia katei ka longkmie la pynkit noh sha ka jaka sumar kaba kham hajan naka bynta kii jingsumar kiba bniah.
Kumjuh ruh na ka liang jong utei u khynnah u la phla ba u la dep ban leh ia katei ka kam runar hakhmat ki pulit bad hadien kata, ki pulit ki la kem noh syndon ia u.
Ka pisa ka pynpisa, ong ka ktien, namar ka lak ka putit kan ym lah ban thied lut ïa kiei-kiei ha kane ka sla pyrthei.
Ka pisa ka lah ban thied ïa ka jingthiah tangba kam lah ban ai ïa ka jingïohthiah suk kynjai.
Ka pisa ka lah ban ïalam sha ki jaka sumar ba remdor tangba ka lah ban ym wanrah ïa ka jingkoit jingkhiah kaba biang nadong shadong.
Ka pisa ka lah ban thied ïa ka longrynïeng ki briew watla kam lah ban thied ïa ka jingieid.
Ka pisa ka lah ban thied ïa ki kot ba remdor watla ka lah ban ym wanrah jingshai bad ka jingnang ka jingtip.
Ka pisa ka lah ban thied ïa ka ‘vote’ watla ka lah ban pyndkoh lut ïa ka jingsynshar ka khadar bad ka bishar.
Bad shisien ba la bakla ha ka synshar ka khadar ka bishar, la bakla lut na khlieh sha tbian.
Hynrei ka ktien ruh ka ong ba ka pisa ka kren briew.
Ki briew kim donkam ban ïakren ïakhana, hynrei tang shu pynkham ha ki sla kti, ka kam ka jam ka la ïaid shakhmat.
Ha kiba kum kine ki por, ka jingpynkham ka shyrkhei na ka jingïohsngew sharum shaneng bad ka jingpeit sha kadiang kamon.
Tang kiba pynkham bad kiba shah pynkham kin sngewthuh.
Ngim tip naei kata ka lak ka putit ka wan, hynrei kiba ïoh ki la nang ïoh na kadiang na kamon.
Don kiba sngew ba kam pher ban shim ïa ka pisa ïoh ei namar la shu wan ai hi khlem da pan.
Ka pisa ka bym don jingkheiñ bad kaba lait shabar jong ka ruh khajna lane kata ka ‘Black/Unaccounted Money’ kiba ki ong ha ka ktien nongwei.
Ka jingbun ka pisa ka long kaba ishyrkhei.
Ka jingïakren kam dei shuh tang da ki klur, hynrei da ki phew bad spah klur.
Mynshwa, ki ïakren da ki spah, hajar, phew hajar, lak bad phew lak.
Ka pyrthei mynta ka la kren da kawei ka sur – ka sur jong ka klur.
Haba ka pisa ka pynpisa, hynrei ka kren briew watla kam lah ban thied lut ïa kiei-kiei, ngin ïa ong ka dei kaba bha ne ka basniew? Tang kiba don ne kiba ai bad kiba shim kin sngewthuh.
Ka jingpynkham ka pynsyaid hur ïa ki sla kti bad ki pla watla kam lah ban ai ïa kata ka jingsyaid kaba shi lynter jingim.
Ngin dang hap ban ïakhih ïaksar na ka bynta ka ja ki jhur bad kiwei ki jingdonkam hadien ba kato ka jingshah pynkham ka lut noh.
Ym ju don satia kano-kano ka mar kaba neh shi junom.
Ka pisa ka wan bad ka leit.
Ka pisa ïoh ei lei ka shu wan bad leit kum ka umsaw.
Ha kano ka rukom ka lut, ym lah ban sngewthuh.
Wat ka pisa kaba la kamai da ka umsyep ruh ka dang lut bad kadiang bad kamon, sa ka pisa ïoh ei lei kan eh aïu ban jah rngai tang shi khyllipmat? Ka ïoh ei ka pynkmen tang shipor bad kam lah ban ai jingsuk baroh shirta.
Ha ka ilekshon MLA kaba la dep, ngi la ïohsngew bha shaphang ka jingtreikam ka pisa ha kiba bun ki jaka watla ngi tip ba ka lawei kaba dum ka ap lada ngop bad shah pynïaid ha ki nongpynkham pisa.
Hynrei ki paidbah ki la dep ban jied.
Don ki MLA kiba la dep shah kren jot ha ban biang mar ïa dep jop.
Tangba shaei shuh ki paidbah kin lah ban leh eiei namar kiba bun ki la mon ïa kita kiba la shah jied.
Ha ka synshar paidbah, lada jop tang shi ‘vote’ ruh la jop.
Ngi ïohi bad ïohsngew ba bun ki la kmen tohhoh ïa ka jingwan ki nongpynkham pisa.
Ki ïashad kmen ki ïa risa ba dei tang kita kiba lah.
Hynrei mynta ngi ïohsngew sa ïa ka jingud jingnam namar ki don katto katne ki MLA kiba la kiar noh na ka jingïakynduh ba khah-khah ïa ki paidbah kiba wan donkam sha ki.
Ha ka jingshisha, ki paidbah ki donkam beit ïa la u jong u MLA kam pher lada ki la kyrshan ne ki khlem kyrshan.
Shisien ba la shah jied kum u MLA, la long lang na ka bynta jong baroh.
Kita ki bym ïoh shuh ban ïakynduh khah-khah ïa la u MLA ki shu kut ha ka khñium bad kim lah ban leh eiei shuh.
Kin hap ban shu ap ïa ka ilekshon ha u snem 2028 khnang ba kin lah ban jied noh da kiwei.
Hynrei ha kata ka por ruh ngi ngeit ba ka pisa kan sa treikam biang bad lehse kan treikam kham bun.
Ngin sa ïa poi biang hajuh bad kut ha ka jingkhñium.
Ka ktien ka dei kawei na ki snap tynrai jong ka jaitbynriew bad ha ka saiñpyrkhat Khasi la pynshong nong-rim ha ki lai tylli ki thymmei longbynriew manbynriew – ka Khyndew, ka Ktien bad ka Kur.
Ha ka pyrkhat Khasi nylla ka khyndew ba la jer nam ka Meiramew ka dei ka tyllong ba ïa ki jynthaw baroh la pun la kha, nangta ki shylluit, ki seilung, ki speh, ki long ki man, ki san ki mer haduh yn da la dei ka aïom ban ih pura, ban ïaw haduh ban da ïapstai, da tlor bad iapduh syndon ba ki symbai thymmai ki sdang biang la ka pali ban pun ban kha pat sa shisien ban bteng la ka pateng jingim bad kumta ter ter.
Ha ka ktien kumba la kren la khana, la pule dangle, la thoh la tar ka long kaba la kyrsoi na la thymmei ktien lajong bad don ruh byllai kiba la kylla ktien tynrai hadien ba la iashim markylliang naduh mynnor haba la ïa tyngkhuh bad kiwei pat ki jaitbynriew.
Ka long kaba donkam ban bishar sani katkum ka tynrai longbynriew manbynriew ba ia ki ktien ba kynsai dei ban pynneh ha la ka ktien tynrai, khlem tynneng ban pyrthuh pathar khlem nongrim.
Hynrei ïa ki kyntien ba ym da long kongsan than te lah ban synjor da kaba shim kylliang da kaba adkar, katkum ba la pyndonkam ha ka imlang sahlang bad kiba la shong tynrai ha ka kren ka khana, ka thoh ka tar.
Shwa ban iaid shaphrang la sngewdei ban pashat jingmut ba don ki khep ba dei ban pynneh ïa kaba la pyndonkam paidbah bad ki don ki khep ba dei ban kylla katkum ka jingmut bakhia thew, ba shngiam bad snah haba sawa ha ki tyndong shkor.
Ki ktien ba kynsai ha ka imlang sahlang kiba dei ban ïahap katkum ka juk bad kiba dei ban pynneh da la ki jong ki ktien tynrai kum ka ktien Deiriti, ym dei ban thoh kolshor (Culture) namar ba ka long pathar ka rukom pyrthuh bud.
Hynrei ïa ka ktien Skul kaba la longdoh longsnam ha ka imlang sahlang wat lada ka ktien tynrai ba la jer kum ka shlem-hikai ne shlem-pule ruh lah ban pyndonkam tang ha ka thoh ka tar, namar ha ka kren ka khana la kham myllen ia ka ktien skul.
Hynrei ïa ka ktien Skulbah ba la ju thmu ban kit jingmut ia ka ktien phareng University, lah ban pyndonkam noh da kaba la jer da I Pastor Iarrington Kharkongor, ka Salonsari namar ba ka khiathew, ka shngiam bad ka snah bha ka ktien katkum ka jingmut.
Kum ia ka thoh ka tar ruh dei ban pynneh ba ka thew ïa ka ktien phareng Literature, bad ym dei ban pyndonkam pathar da kaba kylla jubor Literashor.
Don kiba shim bakla ïa ka jingmut jong ka thoh ka tar ba ka dei kaba la thoh, nangta sa tar noh; kane ka long kaba shong kynrong ka rukom pyrkhat.
Ka ktien Thoh ka dei kaba jylliew bad ïar ka jingmut bad kam jyndong tang kum ka ktien ka ba thew ïa kaba thoh da u khulom ha ka kot.
Ka ktien Thoh ka dei kaba khia thew haduh katta katta, lehse kiba kham khraw tam ki dei ka ktien ‘Ka Jer Ka Thoh’, ‘Ka Thoh Shun’.
Ka jer ka thoh ka dei ka riti ban buh kyrteng katkum ba kup ha ka suit ka shor lyngba ka duwai ka phirat.
Ha ka juk mynta ngi kheiñ beit ba ‘thoh’ ka mut barabor ban thoh dak, thoh kot bad ngim poi pyrkhat ba ka thoh shun ha u dieng, thoh shun ha u maw, thoh shun ha ka iieng, thoh shun ha moimoi ki khyllung, thoh shun ha ki mar ki mata ka don ia ki dak ki shin ki ba jylliew jingmut.
Lada thew ia ka bor jong ka shun ha kaba pyndonkam ha ki riti dustur Khasi, ha ka bor snap mariang ba ka don lada kheiñ ruh katkum ka stad juk mynta; ka dei kaba kynsai haduh katta katta.
Ka ktien thoh ka kdew ruh ïa kaba thoh sabuit ha ba dud sakai ban pynkhiah ïa kiba pdu ne pang kpoh na ka daw ba shah sabuit ha ki briew ba shan khmat bad haba dud sakai la pyndonkam da ka shun.
ïa u briew ba jop lane shah jied kyrpang ha kano kano ka rynsan ba ha khlieh duh bad u ba don ka sap ban bat bad kitkhlieh katkum ka jingdawa kata ka kyrdan, ngi ju ong ba la ‘Thoh Shun Ki Blei’; ïa ki shitnga ba ia shongsuk shongsaiñ bad ia hap nadong shadong ha ka longïing longsem, ngi ju ong ‘ba la thoh shun ia ki shijur’ ym ka shyiengkrung kum ka pyrkhat na shiliang duriaw.
Nangta, ïa ki briew kiba jem rngiew ban tyndep ha ka maia u thlen la ju nam Lang-thoh-khlieh bad kane ka don ka khana shaphang u thlen kumno ba u kdew don burom haba nam ïa ka longrynñieng briew kum ki blang ba thoh lieh na shyllang.
Ban kham sngewthuh kham jylliew ïa ka ktien Thoh, dei ban tip ba ka ïa pher bak-ly-bak na ka ktien Tah, na ka ktien Ñiad.
Ka tah shun ha u tympew ban bam kwai, ka ñiad shun pushara ïa ka kynroh ka pher na ka thoh shun ha u tympew, ha u maw u dieng, ha ka met ka phad jong u briew u mrad ban pynleit ha ka duwai ka phirat, ka niam ka rukom.
Kumjuh ruh ka ktien Tar ha ka kyntien ka thoh ka tar ka kdew kum kaba tar kpong ha ka ksaw ka kpong, kata ka mut kum kaba tar ia u tor jong ka blang ne masi ban khmih ïa ki dak ki shin kumjuh ruh ban dkhat ïa ki dkhot ki lamjew ha ka kñia ka khriam.
Wat la ka ktien Tar ka kdew kumjuh haba tar pynjot kaba mut ba kad, hynrei ka juh ka ktien ka khia thew lada pyndonkam haba Tar Kpong.
Kaba tar pynjot ne pynkad, ha ka ktien phareng ka mut – Tear, hynrei ka Tar Kpong ban khmih ïa ki dak ki shin ha u tor katkum ka khan ka bishar u nongkñia, ka mut ha ka ktien phareng Analyse.
Lehse lah ban kham shai lada nujor ïa ki ktien phareng Sprinkle bad Libation ha kaba ka rukom leh ka dei kumjuh hynrei ka jingthmu ka ïapher katta katta.
Kaba synreit um ka dei ha ka ktien phareng Sprinkle, hynrei kaba synreit um ne kyiad ha ka suit ka shor ka dei ha ka ktien phareng Libation.
Kumta ka ktien phareng Literature ka ïa ryngkat ka ktien Khasi tynrai, ka thoh ka tar.
Ka tnat ka koit ka khiah jong ka Palestine ha ka Lah Sngi U Blei ka la pyntip ba ki bor pahara ka Israel ki la siat iap ia uwei u nong Palestine bad uwei pat u la mynsaw hapdeng ka jingleit khynra bad jingthombor jong ki hapoh ka thaiñ Jenin jong ka nongbah West Bank.
Ka tnat shipai jong ka Israel ka la pyntip ba ha katei ka sngi ka leit ban khynra bad thombor ia ki ktem lehnoh kiba don ha Jenin bad ki paidbah nongshong shnong ka Jenin ki la iathuh ba uwei u ‘namding u la wan suh beit-beit bad leit bthei ha katei ka jaka ha katei ka sngi.
Ka tnat shipai jong ka Israel ka la pyntip ba katei ka long tang ka jingkhynra jong ki bor pahara ka Israel ban ratdyngkhong ia ki kam thombor jong ki lehnoh ha katei ka thaiñ.
Ki pulit ka Philadelphia ha ka Lah Sngi U Blei ki la pyntip ba 4 ngut ki la khlad bad 2 ngut ki khynnah ki la mynsaw na ka jingshah synreit kuli ha katei ka miet hapoh ka nongbah Philadelphia jong ka United States.
Kane ka long ka jingjia kaba thymmai bad ba hadien duh ia ka United States ba kan ioh mad ia kum kitei ki jingjia synreit kuli.
Baroh kitei kiba shah siat iap ki dei ki shynrang kiba naduh ka rta ba 20 haduh 59 snem, la iathuh u heh pulit ka Philadelphia haba iakren bad ki lad pathai khubor, ha kaba u la iathuh pat ba 2 ngut ki khynnah kiba kynthup ia i khyllung 2 snem bad iwei ba 13 snem karta, ki la ngat bad mynsaw ha katei ka jingshah siat.
Ki pulit ki iathuh ba u suba don kti ha katei ka kam u dei uba la 40 snem ka rta bad u la phong ialade da ki kynja ‘Bulletproof’ bad u rah ruh ia kawei ka suloi heh bad ka suloi rit.
Hynrei ha ka por ba ki heh pulit ki leit ktong ia u, kim shym tip la u siat da ka suloi rit ne suloi heh sha ka kynhun pulit namar u la phet noh bad kim shym la ioh bat ia u ha katei ka sngi.
Ha ki khyndiat kynta ba la leit, ki lad pathai khubor ki la pyntip ba ki don 4 ngut kiba mynsaw ha katei ka jingjia.
Katba hadien ynda la ioh ia ka jingpynshai la shem ba dei tang kitei 2 ngut ki khynnah kiba mynsaw ha katei ka jingjia.
Kumta, ka tnat pulit ka la phah ia ki kynhun pulit ban leit pahara sha katei ka thaiñ bad ban thwet ruh ia utei u runar ban ioh kem bad tohkit ia u halor ka daw jong katei ka jingpynkheiñ aiñ jong u.
Ia mynta, ki pulit ki la ioh kem ia utei u briew hynrei kim pat lap ia ka daw jong katei ka jingsynreit kuli dusmon jong u ha katei ka sngi.
Kumjuh ruh ki pulit ki dang tohkit bniah ia u ban tip ia ka kyrteng bad ki jingthmu ba sha lyndet halor katei ka jingleh pynkheiñ aiñ jong u.
Ki pulit ki dang wad bniah ruh hadien ba ki tip ba u don sa uwei pat u briew uba iakhun mar pyrshah bad utei u runar ha ka por ba u synreit kuli ha katei ka jaka.
Da katei ka jingjia synreit kuli ha ka miet Lah Sngi U Blei, ka long ka sien kaba 341 ia kum kitei ki jingia ba ka United States kan sakhi bad ioh mad hapoh jong une u snem.
Kane ka long katkum ka jingbuh jingkheiñ bad ka kaiphod na ka tnat Gun Violence Archive (GVA), ha kaba 21,696 ngut ki la khlad kynthup ia 12,144 ngut kiba shu bthat jubor hi ia la ka jingim napdeng jong baroh kitei ki jingjia kiba la jia hapoh jong une u snem.
Ha u snem ba la leit pat, ki don kumba 44,357 tylli ki jingiap ha kum kine hi ki jingjia synreit kuli hapoh United States, ha kaba mar shiteng napdeng jongki, ki dei kiba bthat jubor hi ia la ka jingim.
Dang ha kane ka taiew ba la lah, 2 ngut ki la shah siat iap bad 28 ngut pat kiba mynsaw na ka jingsynreit kuli naphang jong u runar ha ka phang East jong ka nongbah Baltimore.
Na ki khubor la iohi ba ka Kong Phidalia Toi ka la shah weng noh khlem dei por na ka shuki Chairperson jong ka Meghalaya State Women Commission.
Hadien ba ka la shah weng ka wan ka jingkylli na kiba bun kiba lang.
“Hato ka Kong Phidalia Toi kan wan biang ban pynim ïa ka Joint Action Committee Jaiñtia Hills kaba long kawei na ki Seng bhalang kaba shim khia ïa ka jingeh ki Nongshong shnong jong ka Rilum Jaiñtia?.
Ym lah ban len ba ha shwa ban thaw ïa ka Joint Action Committee hapoh ka jingïalam jong u Doloi Kwor Suchiang, Doloi ka Elaka Raliang, ka kong Phidalia Toi  ka la dei ka Nongseng ïa ka Jaintia Welfare Union, ka Seng kaba shim khia ia ka jingeh jong ki Nongshong shnong ka Mukhla, Ummulong bad Wahiajer kaba dawa tyngeh ban pynkynriah ia ka jingmang ka Sorkar ban buh Ktem BSF( Border Security Force) hapdeng kitei ki shnong.
Nangta ka la buh ruh ia ka jingdawa ban pynbeit ia u PUD u SAM bad pynphai ïa ka Elaka Labang-Nongphyllut,Nongphyllut Doloiship bad Pangam-raliang, ka Elaka kaba la pynkhlad jubor na ka ri Jaiñtia da ka Sorkar Assam ha ka jingai District ïa ka Mikir Hills bad North Cachar Hills ha ka snem 1951Ha ka snem 2000, ka Kong Phidalia Toi ka la shong Phatok ruh haba ka la dawa na ka sorkar ban ai ki lade jingiarap bad kiwei pat ki lad  trei ia ki briew kiba shah ktah na ka jingkhang pomdieng ka Suprime Court.
Ka kong Phidalia Toi nalar ba ka long ka Secretary jong ka Jaintia Welfare Union bad ka Joint Action Committee Jaintia Hills, ka la long ruh ka Active Member jong ka Labang-Nongphyllut Pangam Raliang Council (LNPC) ka Seng kaba ialeh bad ïai-ïaleh ban pynwan ïa ka thaiñ jong ka na ka Mikir Hills (Karbi-Anglong ba mynta) sha Rilum Jaiñtia.
Ki briew kiba ju ïatreilang bad ka kong Phidalia Toi kim ju tip ba ka kong Phidalia Toi ka dei ka Film Maker.
Shwa ba kan long ka Social Activist la ju tip ba ka long ka Nonghikai Skul ha Government Girls’s High School Jowai hadien ba ka la pyndep ia ka M.A bad passed ia ka MPSC.La tip ruh ïa ka kum kawei na ki Nongthoh kot bad ruh ka briew kaba don ka mynsiem sngewlem ïa ka jingud jingnam, ka jingud ka jingïam, ïa ka khia ka shon, ka jingjar, ka lanot jong ki para briew bad ka mynsiem bym lah shah ban peit ia ka jingshah lehbein ki duk ki raitoi.
Ka mynsiem bym lah shah, ka Kong Phidalia Toi ka iehnoh (resigned) ia ka kam hikai skul bad ka seng ïa ka Jaintia Welfare Union(JWU).
Dei ha ka jingïalam jong ka ryngkat bad ki nongshong shnong ka thaiñ bad ki dkhot ka Jaiñtia Welfare Union la lah ban pynpulom ia ka jingthmu ban shna Ktem Shipai hapdeng jong bun tylli ki shnong.
Ha shwa ban seng ïa ka Joint Action Committee, ka kong Toi ka treikam lajong ban kyrshan ïa kine ki artylli ki Seng ( JWU bad JACJH) bad ban ïarap ïa kito kiba donkam ia ka jingïarap jong ka.
Na ka bynta kiba bun ki issue ka Rilum Jaiñtia kam biang tang ka Jaiñtia Welfare Union la donkam ia ka kynhun kaba khamheh bad hapoh ka jingïalam u Doloi Kwor Suchiang,Doloi Elaka Raliang kum u President, kong Toi kum ka Secretary la pynlong ïa ka Dorbar kaba heh ha ïing Club Tpep-pale ha kaba la jan baroh ki Sengbhalang ka Rlum Jaiñtia ki la ïawan shim bynta ha kane ka jingialang bad seng ia ka Joint Action Committee Jaiñtia Hills ha kaba ïa ka jinglut jingsep ha kane ka jingialang la bei tyngka da u Doloi Raliang ( Doloi K.Suchiang) bad ka kong Phidalia Toi.
Ka Joint Action Committee ryngkat bad ki hajar ngut ki paidbah da kawei ka sur ki la rai ban dawa ban pynwan biang ia ka Elaka Labang-Nongphyllut, Nongphyllut Doloiship bad Pangam-raliang sha Jaintia Hills District Meghalaya.
Ia kane ka jingdawa jong ka Joint Action Committee Jaintia Hills, hapoh ka jing-ïalam jong u (L) Professor G.G.Swell MP Lok Sabha bad u Dr.Henry Lamin uba long ruh u Minister ka Jylla Meghalaya, la jied ia ka kong Phidalia Toi, bah M.M.Thaiang, bah Gilbert Sten, bah J.U Nongrum bad u Doloi Kwor Suchiang, Doloi Raliang bad ki la leit sha Delhi ban ïa kynduh ia u Myntri Rangbah duh jong ka Ri (Prime Minister) u H.D.Devegauda.
Kane ka kynhun ka la iohlad ban pynsngew ia kane ka jingdawa ha u Prime Minister bad ha ki katto katne ngut ki Union Minister.
Nangta hapoh ka jingialam jong u bah E.K.Mawlong (Meghalaya Chief Minister) kane ka kynhun ka la leit ïa kynduh ruh ïa u Chief Minister ka Assam bad ruh ïa u Opposition Leader ka Assam ban ia kren halor kane ka kam ban pynphai ïa ka Block I.Shuh shuh hapoh ka jingialam u Dr.Henry Lamin kane ka kynhun ka la iohlad ban ïa kynduh ïa u Union Minister ka Sorkar India, Minister incharge Information and Broadcasting ban pynioh ia ka Internet network ym tang ia ka jylla Meghalaya, hynrei ïa ka North East hi baroh kawei.
Kum ban shu pynkynmaw ha kaba ïadei bad ka Internet network ha kaba nyngkong u Union Minster u la kyntait ban ïa kren namar ka National Security naba ïa ka thaiñ North East la ker sawdong da ka ri Bhutan, China, Nepal Myanmar bad Bangladesh.
Hadien ka jing-ïataiñia kaba jur u Union Minster u la ioh ïa ka jingbatai kaba shai ïa ka jingdonkam ban ioh internet network, u Union Minister u la shah bad ong ta ka Delegation “O.K be patience and allow time for the Government of India to take up the matter.
"Ha ka por ka jingsynshar President (Prezsident’s rule) ha Meghalaya la jied ïa u Rev.BPM Basaïamoit bad kong Phidalia Toi ban ïa shim bynta ha ka Republic day ha Delhi bad kum ka dak jong ka jingpyrshah ia ka President rule ha Meghalaya, ka Phidalia Toi ka la kyntait ïa ka jingai sngewbha (gift) jong u Prime Minister Narasinha Rao.
Uwei na ki soh bathiang tam jong ka Kong Phidalia Toi, ka dei ka SKUL kaba ka la SENG la BUH ha shnong Psiar.
Ka la sdang ia ka Skul na ka Primary (kumba 25 snem mynshwa) bad mynta ka la kiew sha ka kyrdan Secondary School ha kaba ïa ka jinglut jingsep bad ïa ka Tulop jong ki Nonghikai la kyrshan da ma ka (Phidalia Toi) haduh mynta.
Haba ka la shim ïa ka kam kum ka Chairperson ka Meghalaya Women Commission, ka la jngai na ki Political Party, na ka Jaintia Welfare Union (JWU), na ka Joint Action Committee Jaintia Hills (JACJH) bad na ka Labang-Nongphyllut Pangam-raliang Council (LNPC).
Mynta haba kam dei shuh ka Chairperson ka Meghalaya State Women Commission, ka Ri Jaiñtia ka donkam ïa phi (kong Phidalia Toi).
Hato phin wan biang ban pynim ïa ka Joint Action Committee Jaiñtia Hills ban ïabah tympha lang na ka bynta kiba bun ki issues jong ka Ri Jaiñtia khamtam ha kaba ïaleh ban pynphai biang ïa ka thaiñ Labang-Nongphyllut, Nongphyllut Doloiship bad Pangam-raliang na ka Karbi-Anglong Assam sha Jaiñtia Hills Meghalaya?.
Ha kane ka khubor, la ong ba uwei u khynnah u la kynthih nalor ka mala ba san jong kawei ka ïingmala ha China, tang namar ka jingshah tim- shah tla ha ka kmie.
Kane ka la wanrah ia ka jingsngewkhia na kiba bun ki paidbah nongshong shnong katei ka jaka ha ryngkat ruh ka jingdawa ban pynkhlaiñ ia ki aiñ ban iada ia ki khynnah hapoh jong ka ri.
Kane ka la jia ha ka 25 tarik jong u Jylliew ba la leit, hapoh jong ka thaiñ Anhui, sha ka phang East jong ka China.
Utei u khynnah 6 snem u la kynthih najrong ka mala ba 5 jong ka iing ba ki sah hadien ba u la shah bom- shah tied ha la ka jong ka kmie ha katei ka sngi.
Katkum ka video ba la saphriang paidbah hapoh Social Media, la ïohsngew bad iohi ruh ia katto- katne ki para marjan kiba la leit ban kyrpad bad ai jingmut ia katei ka kmie ba kan ym tim bad shoh than eh ia u khun rit jongka.
Hynrei ha mar kata ka por la iohi kynsan ia utei u khynnah rit 6 snem uba kynthih nalor jong katei ka ïingmala ba ki shong- ki sah.
Ia katei ka video la don ruh haduh palat 10 Million ngut kiba peit hapoh ka website ‘Weibo’, kaba long ka website ba paw nam bha na China.
Ia utei u khynnah rit la pynkit noh sha ka jaka sumar ba kham hajan, ha kaba ki bor pyniaid hospital ki la pyntip ba ka jingim jong utei u khynnah ka la lait na ki jingma kiba khraw.
Watla katta, katto katne ki shyieng jong utei u khynnah rit ki la kheiñ.
Hadien kata, ki pulit ki la pynshai ba katei ka kmie ka bom bad shoh ia utei u khynnah ba un rung shapoh iing namar ioh u kum leit ur ne hap nalor iing shapoh.
Ka tnat All-China Women Federation ka iathuh ba katei ka longkmie ka pyndonkam tang da u dieng ha katei ka sngi ba ka tied bad shoh ia utei u khynnah.
Hynrei la ong ba utei u khynnah, u kham sheptieng ia ka kmie ban ia kaba un hap shapoh jong katei ka ïingmala bad kumta u la rai ban shu kynthih noh shapoh ka mala tang ba un lait na ka jingshah tied- shah bom ha ka kmie jong u ha katei ka por.
Ia utei u khynnah rit la ju khot ieid da u ‘Yan’ bad la ong ba u kpa jong utei u khynnah, u trei sha kawei pat ka nongbah, ha kaba u shong- u sah bad la ki kur- ki jait.
Ki shipai jong ka tnat Army bad Assam Rifle ki la ïoh ban pyllait ïa san ngut ki samla kiba dei jong ka kynhun jait bynriew Meitei hadien ba ki la shah rahbor ha ki lehnoh Kuki ha ki ar sngi ba la lah, la ïathuh ka tyllong khubor.
Ki heh shipai ha Imphal, ki la ong ba ha ka sngi U Blei ki shipai ka tnat Army bad Assam Rifles ki la ïoh ban pyllait ïa san ngut ki samla na ka shnong Gwaltabi kaba hap hapoh ka jingkhmih jong ki pulit ka Yaingangpokpi ha Imphal East distrik.
La ïoh jingtip ba ki lehnoh Kuki ki la rahbor ïa ki samla ha ka janmiet jong ka sngi Saitjaiñ ha ka por ba ki dang leit jingleit da ka Autorickshaw.
Ha kaba ïadei bad kane, ki lehnoh Kuki ki la pynshisha da kaba ong, ba na ka jingkwah ban wanrah ïa ka shongsuk-shongsaiñ, ki la pyllait noh ïa kine ki san ngut ki samla.
Ka Election Commission ka la pyllait paidbah ïa ka ‘web portal’ kaba thymmai ban ailad ïa ki seng saiñ pyrthei kiba la ïoh jingithuh ba kin phah ïa ki jingkheiñ haba ïadei bad ka pisa kynthup ki kaiphod ba noh synñiang, ka jingkheiñ kaba shisien shisnem kaba la dep pynbit pynbiang (audited) bad ki jinglut jingsep ha ka por ilekshon.
Ka jingdon kane ka portal la khmih lynti ba kan pynlah ban bud ryntih bad wanrah ka jingkheiñ jingdiah kaba shai.
Ka Election Commission ha ka shithi sha ki seng saiñ pyrthei ka la ong ba lyngba kane ka portal ka don ka bynta ban phah ki jingpynkynmaw sha kiba mihkhmat ïa ki seng saiñ pyrthei khnang ba ym dei ban lait bad ki tarik kiba la buh.
La ong ba kino kino ki seng saiñ pyrthei ki bym kwah ban phah ïa ka kaiphod halor ka pisa tyngka ki hap ban pyntip ïa ki daw sha ka EC lyngba ka ka jingthoh.
Ha ka shithi, ka EC ka la ong ba kane ka portal ka don ar tylli ki jingthmu.
Kawei ka long ban plie lad ïa ki seng saiñ pyrthei ban weng ïa ki jingeh haba ki hap ban phah ka jingkheiñ da kaba wanrah markhmat bad kawei pat ka long ban biang por ka jingphah ki jingkheiñ jingdiah ha ka rukom kaba la pynbiang lypa.
Kine ki jingkheiñ dei ban phah da ki seng saiñ pyrthei sha ka Election Commission/Chief Electoral Officer ha la kijong ki Jylla katkum ka Representation of People’s Act, 1951 bad ki kyndon ban don ka jingkheiñ jingdiah kaba shai kumba la pynmih da ka Commission na ka por sha ka por.
Ki pulit jong ka Tripura ki la ïoh ban kurup ïa u jingdih pynbuaid uba don 1,500 kilo u Cannabis uba la shongdor T.2.25 klur ha Tripura.
Kane ka jingjia ka la jia ha ka thaiñ Beth Cherra jong ka National Highway-8, ha Kumarghat Naka Checking.
Ïa une u drok la ïoh ban kurup na ka trok ha ka por ba la pynlong ïa ka jingkhmih bniah ha kaba u nongñiah jong ka u la phet noh na katei ka jaka hadien ba u la ïohi ïa ka kynhun jong ki pulit ha Naka Cheking.
“Ki pulit jong ka Unakoti distrik ha Kumarghat ha Tripura ki la ïoh ban kurup da kumba 1,500 kilor u Cannabis uba la song ha ki 60 song ha kaba katkum ka jingantad lada die ïa u kan long la kumno kumno T.2 klur, la ïathuh ki pulit.
“Ha kaba ïadei bad kane ka jingjia, ym pat kem ïano ïano ruh bad ka jingtrei shitom ka dang ïai bteng na ka bynta ban buddien bad ïohkem ïa ki nongkhaïi drok," la ong u Kanta Jahangir, uba long u SP jong ka Unakoti.
U Jagdeep Dhankar, uba long u Vice President jong ka ri u la poi ha Lokpriya Gopinath Bordoloi International Airport kaba don ha Guwahati hynnin ka step.
U Vice President u la leit jngoh ïa ka nongbah ban ïashim bynta ha ka Convocation jong ka Indian Institute of Technology Guwahati.
U Myntri Rangbah jong ka Assam u Himanta Biswa Sarma bad u Lat u Gulab Chand Kataria ki la leit jngoh ïa ka Guwahati bad poi ha ka jaka sangeh liengsuiñ ha kaba ki la pdiang burom ha kane ka jingleit jngoh jong u Dhankar.
U Dhankar u la leit jngoh ïa ka Kamakhya Temple kaba don ha Guwahati kum shi bynta jong ka jingleit jngoh jong u sha ka jylla.
U la pan ka jingkyrkhu na ki blei hashwa ba un poi sha ka Indian Institute of Technology Guwahati.
U la don bynta ha ka Convocation kaba 25 ha ka jaka pule.
Ki la don bun ngut ki heh sorkar bad ki MLA kiba la ïadonlang na ka bynta ban pdiang burom ïa u ha ka jaka sangeh liengsuiñ ha ka nongbah.
Kane ka dei ka sien kaba ar jong ka jingleit jngoh jong u sha ka jylla kum u Vice President, u Jagdeep Dhankhar u la poi ha Dibrugarh na ka bynta ban don bynta ha ka 21st Convocation Ceremony jong ka Dibrugarh University ha ki ar bnai ba la lah.
Ka JETS24x7 ha ka Lah Sngi U Blei ka la aiti da ka jingthoh ha u Chief Executive Member (CEM) jong ka Khasi Hills Autonomous District Council (KHADC) u Bah Pynïaid Sing Syiem ban dawa na ka Council ba kam dei shuh ban dang ai Trading License ïa kiwei pat ki Taxi Aggregator da kaba pyntreikam ïa ka kyndon 3A (1) (b) jong ka United Khasi Jaiñtia Hills District (Trading by Non-Tribals) Regulation, 1954 (As Amended).
Ha ka dorkhas ba la soi da u Managing Director u Samla Pynskhemlang W.Uriah, la ong, “ka JETS 24X7 ka dei ka thup pynïaid ïa ki thuk-thuk ar shaka na ka bynta ki paidbah nongleit nongwan ha ka jylla.
Ka thong jong kane ka shlem ka long ban plie lad ïa ka lad ai-kam ai-jam ïa ki samla Khasi ha ka jaitbynriew ka jong ngi bad ka thong ka jong ngi ka dei ban “Kyntiew Ïa La Ki Jong" ha ka ktien nongwei ka dei “Uplift Our Own".
“Ka jingseng ïa ka JETS 24×7 ka long ban ai jingshakri ïa ki paidbah da kaba pynïaid da ki thuk thuk lyngba ka Mobile Application App hapoh ka jylla Meghalaya bad ïa ka JETS la ithuh da ka Sorkar Meghalaya bad ngi la ïoh ruh ïa ka license na ka Sorkar Jylla lyngba ka Transport Department," la ong ka dorkhas.
“Lyngba kane ka shithi ngi kum ka JETS 24×7 ngi wanrah ïa kane ka jingthoh ha ka miej ba donburom jong phi ïa ka jingpyrshah ïa ka jingai Trading License ïa kino kino ki bar jylla lane ki kompeni kiba nabar kiba thmu ban ïoh ïa ka License ban pyntreikam ïa ki kali kamai da kaba pyndonkam ïa ka internet (Taxi Aggregator).
Ka jingkhang pyrshah ka jong ngi ka long katkum ki kyndon jong ka United Khasi Jaiñtia Hills District (Trading by Non-Tribals) Regulation, 1954 (As Amended), Section 3A (1) (b) kaba ong, 3A.Conditions for granting or refusing a license:(1) In granting or refusing a license under this Regulation, the License Officer or any Officer when duly authorised by the Executive Committee, shall take into consideration the following matters according to the circumstances of each case, namely: (b) Whether there is any tribal who carries on the same trade or is willing to carry on such trade for which the application of license is made," la pynksan ka JETS24x7 halor ka jingdawa.
“Kum ka jylla ngi la don lypa ïa ki aiñ ban ïarap ïa ngi ha ka jingïaleh ha ka khaïi pateng hynrei ka shong pat ha kito kiba don ha ka bor bad ngi shaniah skhem ha ka Executive Committee bathymmai hapoh ka jingïalam i Bah Pynïaid Sing Syiem ba kan ym ailad ïa ki kompeni kiba nabar namar kumba ka long mynta ngi la don ma ngi ki trai ri trai muluk ban trei ïa kane ka kam kum ki Bike Taxi Aggregator ba nyngkong eh ha ka jylla Meghalaya," la ong kane ka kynhun.
“Ngi kyrpad ruh ïa ki nongshong shnong jong ka jylla ba ka por ka la dei ïa ngi ba ngin sdang ban pynkylla noh ïa ka saiñ pyrkhat pyrdaiñ lada ngi kwah ban ïohi ba ka jylla kan roi kan par bad ba kan tyngshaiñ nangne shakhmat da kaba ngin kyrshan ïa la ki jong," la bynrap ka JETS24x7.
Ka JETS 24X7 ka la pynpaw ruh ba ka jingdawa ban khang pyrshah ïa ka jingai Trading Licence katkum ka aiñ kan long ka jingkyrkhu ïa ki samla wad kam wad jam.
U Myntri Rangbah jong ka Manipur u N.Biren Singh u la ong ba ka kynhun jong ki shipai ka jylla ha ryngkat ki shipai jong ka sorkar kmie, kin don bynta ha ka ban pynjur ïa ki rukom pyntreikam halor ka jingthmu ban lah ban wanrah ïa ka shongsuk-shongsaiñ ha ka jylla kaba la shah ktah na ki jingïakynad.
Ka jingïakynad kaba la jia ha ka jylla ka la shim ïa ka jingim jong palat 150 ngut ki briew, kynthup ïa ki longkmie bad ki khynnah.
U Myntri Rangbah u la ai jingmut ba la dei ban pynduh noh ïa baroh ki jaka rieh ba la shna da ki kynhun jait bynriew bapher bapher ha baroh ar kata ha ki lum bad ki them jong ki thaiñ ba bun jong ka jylla bad ban ïaleh ban wanrah ïa ka shongsuk bad ka roi ka par.
Ka dorbar Lyiur ka ban long saw sngi jong ka Tripura Assembly kan sa sdang naduh ka 7 tarik, Naitung, la ong u Lamphang jong ka ïingdorbar u Biswabandhu Sen ha ka sngi U Blei.
U Myntri ka tnat pla tyngka u Pranajit Singha Roy un sa wanrah ïa ka mang tynka na ka bynta u snem ka kheiñ ka diah ha ka sngi plie ïa ka dorbar, u la ong.
Wat lada ïa ka dorbar mang tyngka la wanrah ha u Lber, u Myntri ka tnat pla tyngka u Pranajit Singha Roy um shym la lah ban wanrah ïa ka mang tyngka na ka bynta u snem ka kheiñ ka diah jong u 2023-24 namar ka jingdon jong ka ilekshon Assembly ha u Rymphang bad ha u Lber, la ong u Sen.
“Ka dorbar Lyiur jong ka ïingdorbar ha ka jylla kan sa sdang ha ka 7 tarik, Naitung bad u Myntri ka tnat pla tyngka un sa wanrah ïa ka mang tyngka na ka bynta u snem ka kheiñ ka diah ha kane ka sngi plie," la ong u Sen ha ka jingïakren bad ki nongthoh khubor.
Ki pulit jong ka West Bengal ha ka Lah Sngi U Blei ki la lap ïa ka metïap jong u nongïalam jong ka seng BJP, u Bankim Hansda, na ka thaiñ Bodo jong ka Purulia distrik ha ka jylla.
“Ha kane ka step ki pulit ki la lap ïa ka met ïap jong u nongïalam jong ka seng BJP ba la tip kyrteng kum u Bankim Hansda, uba long u President jong ka seng BJP, na ka thaiñ Jodgoda," la ong u Vivek Ranga, uba long u President jong ka seng BJP ha ka distrik ha ka Lah Sngi U Blei.
Ka jingtohkit ha kaba ïadei bad kane ka jingjia ka dang ïai bteng.
U DSP jong ka Purulia distrik u Abhijeet Bandopadhyay u la ong ba ka jingtohkit ha kaba ïadei bad kane ka jingjia ka dang ïai bteng.
Kane ka jingïap jong une u nongïalam ka seng BJP ka la long ha ka por ba dang jur bha ki jingïakynad ha ka por ba don ka ilekshon Panchayat.
U Lat jong ka West Bengal u CV Ananda Bose ha ka Lah Sngi U Blei u la kynthoh ha kaba ïadei bad ka jingïai bteng jong ka jingïakynad ha ka por ba don ka ilekshon Panchayat bad la ong ba kine ki jingïakynad ki la shah ñiew ba ki long kum ka saiñ pyrthei jong ka jingïapynïap briew, ka jingthombor bad ka jingleh donbor.
Ka shlem treikam u Deputy Commissioner (Excise), East Khasi Hills District, Shillong ka la pynlong ïa ka jingpyntreikam ban ïakhun pyrshah ïa ka jingdie beaiñ ïa ka kyiad pyrsi bad ïa ka kyiad phareng, ki Wine bad kiwei pat ki jingdih pynbuaid bad ki la pynlong ïa ka jingleit khynra ha kiba bun ki Restaurant bad kiwei pat ki jaka bam jaka dih kiba don ha ki bynta jong ka nongbah.
Ha u bnai Jymmang, 2023 ki nongtrei jong ka tnat Excise ki la lap ïa 13 tylli ki jingjia bad ïoh ban kurup haduh 22.100 liter ka kyiad pyrsi bad 46.885 liter ka kyiad phareng.
Ha kaba ïadei bad kine ki jingjia ki la don kumba 12 ngut ki briew kiba la shahkem hapoh ka jingtreikam ka Excise Act.
U Myntri Rangbah ka Jylla, u Conrad K.Sangma ha ka Sngi Ba-ar u la ïakynduh ïa u Myntri ka tnad pule-puthi ka Sorkar Pdeng, u Dharmendra Pradhan ha nongbah New Delhi ban kyrpad shim khia halor ki mat kiba ktah shi kat dei ïa ki samla pule ka Jylla.
U Sangma u la kyrpad ruh ïa u Myntri ban pynmih ïa ki jingbthah sha ka tnad bad NTA ban pynlong ïa ka eksmain kaba kyrpang halor ka Common University Entrance Test (CUET) na bynta kito ki samla pule ka Jylla kiba la duh ïa ka lad ban thoh ïa katei ka eksamin namar ka jingngat ban thoh ïa katei ka eksamin (CUET) ha ki jaka thoh eksam shabar ka Jylla.
“Ngi la kyrpad ïa ka Sorkar India ban shim khia lem ha ka ban pynïeng ïa ki jaka thoh eksamin CUET ha baroh 12 tylli ki distrik jong ka Jylla ha ki shlem ai jinghikai kiba bit ba biang ha ka liang ki jingdon-jingem bad kiwei-kiwei ki jingdonkam ba ïadei bad ka CUET," u la ong.
Na bynta ka jingshim khia ba mardor jong ka Sorkar Pdeng, ka Sorkar Jylla ka la ai jingmut ban pynïeng ïa ki jaka thoh eksamin CUET ha Shillong, Tura, Jowai, Nongstoiñ bad Williamnagar ki ban kdup lang ïa kiwei-kiwei ki distrik ba marjan.
Ha katei ka jingïakynduh, u Sangma u la kdew ruh halor ki jingeh ba ïakynduh na ka por sha ka por da ki shlem ai jinghikai ïa ki nonghikai (Teacher Training Institution) hapoh ka Jylla ha ka ban kyntiew (upload) ïa ki kot ki sla donkam katkum ka jingdonkam ba la buh da ka NCTE.Ha kajuh ka por, u la pynsngew ruh halor ki jingduna ha ka ‘website’ ka NCTE kaba kdew beit ïa ka jingbakla ne ‘error’.
Nalor kane, u la ong ba ka Sorkar India ka long kaba jynsur mynsiem ban pynïeng ïa ka shlem ai jinghikai jong ka NERIE hapoh ka Jylla, kaba ïa mynta ka kdup tang 50 ngut ki samla pule haba ïadei bad ka jingpule ‘B.Ed’ na bynta ka thaiñ Shatei Lam Mihngi baroh kawei.
Ha kawei ka liang, u la kdew ruh ba ki don tang khyndiat tylli ki jaka ba la mang na bynta kito ki samla pule ba angnud ka Jylla haba ïanujor bad ki samla pule na kiwei pat ki Jylla.
Shuh shuh u Myntri Rangbah u la kyrpad ïa u Myntri ban wad ki lad ki lynti ha ka ban kyntiew ïa ka jingpynrung klas ha NERIE, Meghalaya khnang ba ki samla pule na baroh ki Jylla khamtam na Meghalaya kin ïoh lad ban pule ha katei ka shlem ai jinghikai.
Ka NPP-Tura ka la rai ban kyrshan ïa u Myntri Rangbah ka Jylla, u Conrad K.Sangma ha ka ban pyrshah ïa ka jingmynjur ïa ka Uniform Civil Code (UCC) bad kyntu ïa ka MP ka Tura, Agatha K.Sangma kumjuh ïa u MP ka Shillong, Bah Vincent Pala ban pynpaw ïa ki jingsngew jingpyrshah jong ki halor kane kajuh ka mat ha Parliament.
Ka rai ban kyrshan ïa u Myntri Rangbah halor katei ka mat ka la long hadien ka jingïalang ba kyrkieh kaba la long ha 3 tarik mynta u bnai.
Ha kane ka jingïalang la ïadonlang ki nongïalam ka seng ba kynthup ïa u President ka South Tura Block, u Lonerson Ch Marak, State Level General Secretary, C.N.Sangma bad State Working President, S.B.Sangma.
Ha katei ka jingïalang, la ïakren ruh halor ka jinglong-jingman ha Manipur ha kaba baroh ki nongïashim bynta ki la thang mombati kum ka dak jong ka jingïatylli bad kito kiba la shah ktah ha ka jingjia.
:Halor ka jingkiew ka dor jong ki mar bam, u nongïalam ka TMC, u Richard Marak ha ka Sngi Ba-ar u la buh jingkylli halor ki sienjam ba la shim da ka Sorkar haba ïadei bad kane ka bynta.
“Ka jingkiew dor ba dang shen jong u khaw ka la pynlyngngoh ïa uba bun balang kumno kin lah ban pynbiang ïa une u mar bam.
Ngi sngewkhia halor ka jingkiew dor ba dang shen jong u khaw uba long u mar bam uba ngi ïa bam lut baroh.
Ka jingkiew ka dor na ka T.32 shi kilo sha ka T.40 shi kilo na bynta u khaw uba die paidbah (uba tad) bad na ka T.40 shi klio sha ka T.50 shi kilo na bynta u ‘Parimal’ ka buh jingeh shi kat dei ïa kiba bun ki longïing.
Ym tang kine, ka dor jong kiwei pat ki jait khaw ka la kiew ha kine ki khyndiat bnai ba la dep hadien ka ilekshon," la ong u Marak.
Na ka liang u Marak u kwah ban tip kaei kaba ka Sorkar ka leh ban pynjem ïa ka dor jong u khaw bad pyntikna ba un long uba suk ban ïoh na bynta baroh khlem da ieh noh ïa u ’riew paidbah ban trud ka dieng ka maw tang ban thied ïa une u mar bam.
“Ka long kaba donkam ïa ka Sorkar ban sngewthuh ba ka jingkiew dor u khaw ka ktah ïa baroh khamtam ïa kito kiba don jingeh ha ka liang ka ïoh ka kot.
Kum u mar bam uba baroh ki ïa bam, ka dor jong u khaw ka dei ban long kaba biang na bynta baroh ki nongshong shnong.
Ka Sorkar ka dei ban phai khmat ban pyntreikam ïa ki kyndon ban tehlakam ïa ka dor ka mur ne ban pynduna dor khnang ban pyntikna ba ka dor jong u khaw kan long kaba biang na bynta baroh khlem da peit ïa ka jingïoh jong ki.
Ka long ruh kaba donkam ïa ka Sorkar ban khmih bniah ïa ka daw tynrai jong ka jingkiew dor bad ban shim ki lad ki lynti ban khang lad ba kan ym jia biang hadien-habud," la ong u Marak, da kaba bynrap ba ym lah ban pdiang satia ïa kane bad dawa ba ka Sorkar ka dei ban leh eiei noh mardor.
Ka jingdon jong ki longkmie armet kiba la khlad noh (Maternal Mortality Rate) hapoh East Khasi Hills ha u snem 2022-23 (haduh u Lber 2023) ka la hiar shi kat dei haba ïanujor bad u snem ba la dep.
“Ka jingdon jong ki longkmie armet kiba khlad ka la hiar shi kat dei hadien ka jingwan jong ka ‘Rescue Mission’ bad ka ‘Chief Minister’s Safe Motherhood Scheme’ (CMSMS)," la ong ka District Medical & Health Officer (DM&HO), East Khasi Hills, Dr.A.Lyngdoh.
Haba kren halor ka CMSMS, ka la ong ba kane ka skhim ka la ïarap shibun ïa ki longkmie armet ha kaba la pynbiang ïa ki kali ban leit shaw ïa ki ban wan ïalam sha ki jaka sumar khamtam ïa ki longkmie armet kiba don hapdeng ka jingma.
Ha kajuh ka por, ka la ong ba ka tnad ka ïatreilang bad ka tnad Social Welfare, Meghalaya State Rural Livelihood Society (MSRLS), SHG, ASHA, BDO nalor ki Village Health Council (VHC) ban pynsngewthuh paidbah khnang ban ïada na ki jingma bad ka jingkhlad jong ki longkmie armet.
Halor ki ‘Transit Home’ kiba la pynïeng hajan ki PHC/CHC, ka DM&HO ka la ong ba kine ki dei ki jaka ha kaba la buh ïa ki longkmie armet kiba la dei por hynrei ki bym pat suh kha, kiba don jingma bad khamtam kiba sah sha ki shnong kiba kham pajih na ki jaka sumar.
Ki don 26 tylli ki PHC bad 8 tylli ki CHC hapoh East Khasi Hills.
“Ka jingdon jong ki longkmie armet kiba la khlad noh ha u snem 2021-22 ka long 51 ngut, katba ha u snem 2022-23 (haduh u Lber 2023) ka long 33 ngut," ka la ong.
Haba kylli halor ki daw jong ka jingkhlad ki longkmie armet, ka Dr.Lyngdoh ka la ong ba ki daw kiba kham hakhmat ki long ka jingtheh snam, ka jingwan slem sha ki jaka sumar ban ap haduh ban da suh (ki dei ban wan beit hapoh 37 taïew) nalor kiwei-kiwei.
“Kawei ka long ruh namar ka jingtieng ïoh ki shah puid namar ba la shah puid teng bad kumta ki kha noh ha ïing.
Ka ‘Anaemia’ ne ka jingduna snam ruh ka long kawei na ki daw jong ka jingkhlad ki longkmie armet nalor ka jingkiew ka ‘BP’, ki jingpang klongsnam bad kiwei-kiwei," ka la ong.
Ha kawei ka liang, katei ka ophisar ka la ong ruh ba sa kawei na ki daw jong ka jingkhlad ki longkmie armet ka dei namar ka jingarmet lyngba ka jingïashongkha khynnah.
Shuh shuh haba kdew ba ka tnad ka ban jur ïa ki longkmie armet ban kha beit ïa ki khyllung ha ki jaka sumar, ka la bynrap ba ki briew ki la sdang ban sngewthuh halor kane ka bynta bad haba phai sha u snem 2021-22, ka jingdon jong ki longkmie armet hapoh ka distrik kiba kha ha ki jaka sumar ka long 70%, katba ha u snem 2022-23 ka la kiew sha ka 79%.
Ka Hynñiewtrep Youths’ Council, Sengkmie (HYC) ha ka Sngi Ba-ar ka la phah jingthoh sha ka shlem treikam Member-Secretary, 22Law Commission ka India, New Delhi ban pynpaw ka jingpyrshah halor ka jingpyrkhat ban wanrah ïa ka Uniform Civil Code (UCC) hapoh ka ri.
Ka seng ha ka kyrwoh ba la phah sha katei ka shlem treikam haba pynpaw ïa ki jingsngew bad ki jingai jingmut halor katei ka bynta ka la ong, “Ngi kwah ban pynkynmaw ïa ka Commission ba ka Meghalaya ka kynthup ïa ka Ri-lum Khasi, Jaiñtia bad Garo.
Ha ka por ba ka India ka la ïoh ïa ka jinglaitluid, ka Khasi State ka la soi ïa ka Instrument of Accession & Annexed Agreement (IOA & AA) ban pynïasoh sha ka India bad lyngba kine ki jingïamynjur, ka Ri-lum Khasi bad Jaiñtia ki la hap hapoh ka India.
Katkum ka IOA & AA, ka Sorkar India ka la kular ban ïada bad pynneh-pynsah ïa ki riti-dustur ba kyrpang jong ki Khasi-Jaiñtia/Hynñiewtrep hapoh jong ka India.
Kumta, ka dei ka kamram jong ka Sorkar India, ka Sorkar Jylla bad ki Autonomous District Council (ADC) ban bteng ha ka ban ïada bad pynneh-pynsah ïa ki riti-dustur ba kyrpang jong ki Khasi-Jaiñtia/Hynñiewtrep kumba la kdew ha ka IOA & AA."Ka seng ka la ong ruh ba ki nongpynwandur ïa ka Riti Synshar ka Ri ki la don u pud ban burom ïa ki kyndon ka IOA & AA bad ki hok jong ki Khasi-Jaiñtia/Hynñiewtrep ban ïada ïa ki riti-dustur ba kyrpang da kaba kynthup hapoh jong ka Riti Synshar ka Ri ïa ki kyndon ban ïada bad pynneh-pynsah ïa ki riti-dustur ba kyrpang jong ki Khasi-Jaiñtia/Hynñiewtrep da kaba kynthup ïa katto-katne ki kyndon hapoh ka Riti Synshar ka Ri kum ka Article 29, Article 244 bad ka Khyrnit ba 6 jong ka Riti Synshar ka Ri.
Ha kajuh ka por, ka seng ka la kdew ba ïa ki ADC ha ka Jylla hapoh ka Khyrnit ba 6 jong ka Riti Synshar ka Ri la pynkhamti ban shna ïa ki aiñ halor ka shongkha-shongman, pyllait san-shyieng, jingïoh pateng ïa ki jingdon-jingem, riti-dustur ba kynthup ïa ka tynrai, jingting khun, ka synshar ba kyrpang jong ka kur lem bad kiwei-kiwei ki aiñ shimet.
Ka la kdew ruh ba la palat 72 tylli ki snem ka jingdon jong ki ADC hapoh ka Jylla, lah ban ong ba ki la pyndep hi katto-katne ka kamram ban ïada bad pynneh-pynsah ïa ki riti-dustur ba kyrpang jong ki Khasi-Jaiñtia/Hynñiewtrep haba ïadei bad ki mat halor ki aiñ shimet.
“Ki trai-ri trai-muluk jong ka Jylla ki dang shaniah ha kine ki ADC bad ki dang kwah ban synshar dalade da ki riti ki dustur halor ki aiñ shimet bapher-bapher.
Ki trai-ri ka Jylla ki pyrshah jur ïa kano-kano ka sienjam ba la shim da ki bor ba dei khmih ban pyntlot ïa ki riti-dustur kiba don ha kine ki jaka lum naduh ki por barim bajah.
Kumta ngi lah ban ong ba ki trai-ri ka Jylla ki pyrshah jur haba ïadei bad kano-kano ka jingpyrkhat ban wanrah ïa ka UCC naba kane ym tang ba kan pyntlot hynrei kan bujli ïa ki riti-dustur ba don hapoh ka Jylla," la ong ka kyrwoh na ki nongïalam ka seng.
Haba kdew ba ki aiñ shimet kum ka shongkha-shongman, pyllait san shyieng, jingïoh pateng, ting khun, baibam, bad kiwei-kiwei ki dei ruh ki bor jong ka Sorkar Jylla, ka seng ka la ong ba ka Jylla ka la dep ban mynjur ïa ki aiñ bapher-bapher halor ka shongkha-shongman, jingïoh pateng bad kiwei-kiwei bad ïa kine la pyntreikam bad pdiang da ki nongshong shnong ka Jylla.
Kumjuh haba pynkynmaw ba ka India ka dei ka ri kaba kdup ïa bun jait ki niam, ka seng ka la ong ba ka Riti Synshar ka Ri ka la kular ban ïada ïa man la kawei-pa-kawei ka niam bad ka jinglong kyrpang jong ki.
“Ka Meghalaya ka dei ka Jylla ha kaba bun ki nongshong shnong ki dei Khristan bad ki don ruh kiwei pat kiba bud ïa ki niam tynrai lem bad kiwei-kiwei ki jait niam kum ka Hindu, Muslim bad kiwei-kiwei.
Ngi sngew ba ka UCC kan pyntlot ïa ki niam ha ki bynta ba ïadei bad ka shongkha-shongman, pyllait san shyieng bad kiwei-kiwei bad sngew ruh ba ka dei ka kamram jong kano-kano ka Sorkar ban burom ïa man la kawei-pa-kawei ka niam da kaba shah ïa kine ki niam ban bud la ka jong ka dustur ba kyrpang ban ym ban bujli ïa ki da ka UCC," ong ka seng.
“Ka seng ka sngew ba ki mat treikam kum ka UCC kan wanrah tang ka huri-hura bad donkam ban kyntait shi syndon ïa ka," ong ki nongïalam.
Shuh shuh ka la bynrap ba ka 21Law Commission ka India hadien ka jingkhmih bniah halor ki ka jingwanrah jingkylla ha ka aiñ longïing-longsem hapoh India ka la aiti ïa ka kaiphod jong ka ha u Nailar, 2018 bad ka la ai jingmut ba ka UCC kam donkam bad kam bha.
“Halor kitei ki jingkdew, ngi kwah ban ai jingmut ïa ka Commission ban pynsngew sha ka Sorkar India ban ym dei ban pyntreikam ïa ka UCC ha Meghalaya namar kane kan sa pyntlot bad bujli ïa ki riti-dustur kiba la don lypa, kan pyntlot ïa ki kyndon jong ka Khyrnit ba 6 bad ki bor jong ki ADC bad kan tuklar ruh ïa ki kam ba ïadei bad ka niam.
Ngi ai jingmut ruh ba ka Commission kan ai jingmut sha ka Sorkar India ban ïarap ïa ki ADC hapoh ka Jylla da kaba kyrshan pisa ïa ki nalor kiwei-kiwei ki jingïarap ban pynbeit pynryntih bad pynlong aiñ ïa ki aiñ shimet," pynkut ka kyrwoh ka seng ba la phah sha ka Commission.
Hadien ba ka Khasi Students’ Union (KSU) South West Khasi Hills District ka la kynnoh ba ka jingïohlad jong u drok ban wan rung hapoh ka thaiñ Mawkyrwat ka dei namar ka jingbym ler kam jong ka Anti Narcotics Task Force (ANTF) kaba don ha South West Khasi Hills District ban tehlakam ïa u drok hapoh ka thaiñ baroh kawei bad ka seng ka la ong ruh ka ANTF ka don tang ïa ka kyrteng katba ka kam pat kam leh.
Ha kaba ïadei bad katei ka bynta, na ka liang u Myntri ka tnat Social Welfare, Bah Paul Lyndoh haba kren sha ki lad pathai khubor ha ka Sngi Ba-ar, u la ong ba halor kane ka jingkynnoh ka tnat kan hap ban wad bniah bad ki jingkynnoh ki lah ban wan nangno-nangno ruh, hynrei kaba donkam ka long ban peit ïa ki sakhi bad ki jingshisha.
“Hangno-hangno ngin hap ban leh katkum district wise review, ki jingkynnoh ki lah ban wan nangno-nangno ruh hynrei ngin hap ban peit kiei ki jingshisha bad ki jingthew", la ong u Bah Paul.
U Bah Paul u la ong ba haba ka tnat ka shem ba lehse u Deputy Commissioner (DC) lane u Superintendent of Police (SP) um pyndonkam ïa ka bor jong u, ka tnat ka hap ban leh eiei halor kata bad kaba dei ban leh na ka por sha ka por ka long ban ym dei ban ailad ïa u briew ba un neh than ha kajuh ka jaka ha ka kam ka jong u namar ka lah ban pynlong ba kan don ka jingïadei bad ka jingïohnong hapdeng kine ki ar kynhun.
Ha kaba ïadei bad ka jingdawa jong ka KSU SWKHD na utei u Myntri ba ka tnat ka dei ban pynkhamti ïa ka bor ha ki Dorbar Shnong ba kin lah ban tehlakam ïa u drok hapoh ka thaiñ Mawkyrwat, u Bah Paul u la ong ba namar ba ka tnat ka la don lypa ka aiñ ban pynïaid na ka bynta ki District Committee, kumta ka tnat ha kaba ïadei bad katei ka jingdawa jong ka seng kan shong jingïalang la ka jong na ka bynta ki distrik bapher bapher.
“Ïa kato ngin shong la ka jong ka jingïalang na ka bynta ki distrik bapher bapher ryngkat ki DC bad ki SB jong baroh ki distrik jong ka jylla", la ong u Bah Paul.
Ka Sorkar Jylla ka la dep ban thaw ïa ka Search Committee na ka bynta ban ïit ïa ka Chairperson ka Meghalaya State Commission for Women (MSCW) bad ïa ka Search Committee la khlieh da u Commissioner and Secretary ka tnat Social Welfare.
Haba buh jingkylli halor ka jingthung thymmai ïa ka Chairperson ka MSCW, u Myntri ka tnat Social Welfare, u Bah Paul Lyngdoh u la ong ba ka Search Committee ha kaba yn donlang ki dkhot bad lai ngut ki Principal jong ki kolej.
U kyrmen ba ka Search Committee kan sa lah ban pyndep kloi ha ka jingïit ïa ki briew kiba biang kiba dei ban shah jied.
Haba kylli halor ka ‘legal notice’ kaba la phah da ka Chairperson barim ka Kong Phidalia Toi, u Bah Paul u la kyntait ban ong ei ei.
Ka MSCW ka la paw khubor bha naduh ba ka Kong Phidalia Toi kum ka Chairperson ka la shah pan jingshai namar ka jingkynnoh ba ka don bynta ha ka saiñ pyrthei bad ïashimbynta ha ka jingïalap ilekshon u kyrtong ka NPP ha Jowai ha ka ilekshon MLA ba la dep.
Kane ka kam ka la nang mih khubor shuh shuh hadien ba u Myntri ba mynta u Bah Paul Lyngdoh u la kren shaphang ka jingweng ïa ka Kong Toi kum ka Chairperson ka MSCW.U Rt.
Rev.Bishop Wilbert Marweiñ jong ka Nongstoiñ Diocese u la pynpaw da kaba buh jingkylli ba lada don katta ka jingkajia hapdeng ki ar jaidbynriew balei ban ba hap da pynjot ïa ki ïingmane bad balei ïa ki ïing ki sem bad hato ka dei kata ka bynta na ka daw ba ïa kajia ban shu pynjot ïa ki ïingmane.
Ïa kane na ka liang u Bishop Wilbert Marweiñ u la kren ha ka jingïalang jong ka Catholic Faithful of Nongstoiñ Diocese ha Madan New Nongstoiñ hadien ka ‘Peace Rally’ ha sor Nongstoiñ ha ka Sngi Ba-ar jong ka taïew.
U la ong ruh ba kane ka jingleh ka pynpyrkhat ïa ki briew ba ka lah ban don kaei-kaei sha lyndet ne ka jingthmu jongno-re-jongno kiba kwah ban pynjot bad pynpra da kaba wanrah ïa ka jingkajia bad umsnam da ki hapdeng ki trai shnong trai muluk.
U Bishop u la kyntu da kaba ong “Ko ki hynmen ki para to ngin long kiba husiar namar don bun ki briew kiba sniew sha lyndet kiba wanrah ïa ki jingkajia hapdeng jong ngi kiba dei ki trai shnong trai muluk ban poi ha ki jingïashoh ïa umsnam iwei-ïa-iwei pat ba kin rkhie sha lyndet.
"U la ong ruh ba dei ban long kiba husiar namar kane ka dei kaei-kaei kaba la thmu da mano-re-mano na lyndet kaba ym lah ban shemphang.
Shuh shuh u la ong ruh ba kumba la paw mynta ha Manipur ka jingkajia ka dei tang hapdeng ki ar jaidbynriew hynrei sha lyndet ka don kaei-kaei kaba la wanrah ïa ka jingthmu ban pynjot ïa ki khun, ïa ki ïingmane jong ki Khristan.
U kpa uba ot ryndang ïa la ki khun u dang shah set ha along hadien shi snem ba u la shah kem ha ki pulit namar ka jingleh ïa katei ka kam pap kam sang kaba la jia ha ka shnong Nongrah, Shillong ha ka 30 tarik Jymmang, 2022.
Une u kpa u dei ba la tip kyrteng kum u Jeofreeson Jana, 29 snem ka rta.
Ki khun kiba la shah ot ryndang ki long u khun shynrang ba dang 2 snem ka rta bad kawei ka khun kynthei ba dang 4 snem ka rta.
Kum ban shu pynkynmaw, utei kpa u bym shym ïa shong ïa sah ryngkat shuh bad ka lok, u la khot ïa kitei ar ngut ki khun ha ka por 5 baje janmiet jong ka 30 tarik Jymmang 2022 ban ïalam thied jingbam ha dukan.
Hynrei haduh 9 baje mynmiet kim shym la wanphai ïing shuh bad kumta ka kmie ryngkat ki bahaïing ki la leit wad ïa kine ki khun bad leit pyntip ruh sha ki pulit.
Nangta, kaba pynpar niangkhriat ïa ki bahaïing bad ki nongshong shnong ka dei ynda ïa kine ki heprit kiba la shah pynïap la lap harud jong ka shnong Nongrah Nonglum ha ka por 8:30 mynstep jong ka 31 tarik Jymmang, 2022.
Haba kane ka jingshah pynïap ka la dap shisnem kynthih, ki bahaïing hasem ki la leit ban buh syntiew ha ka 31 tarik Jymmang, 2023 ha u lum jingtep.
Haba ïakren bad ka Kong Ibanisha Kharbuki kum ka kmie jong kine ki khyllung ka la ïathuh ba ki bahaïing hasem ki la leit ban buh syntiew mar shu dap shisnem ha ka 31 tarik Jymmang, 2023 kum ka jingkynmaw burom ïa ki.
Ka la ïathuh ruh ba haduh mynta u kpa jong kine ki khun  u dang don ha patok.
Wat la ka pung Umïam ka la kiew biang haduh 13.16 phut hadien 12 sngi ba don ka jinghap slap, hynrei ka tnad MeECL kam pat pynkut ka jingpynlip bording hapoh ka jylla.
Ïa kane ka jingkiew um biang ha katei ka pung la sakhi ha ka 22 tarik Jylliew, 2023 hadien ba U Nongsaiñ Hima u la ban leit ringdur bad shem ba ka la kiew haduh 21 phut.
Mynta ka sngi ka 4 tarik Naitung, 2023 ka Umïam ka la kiew 13 phut namar ka la poi 3199.16 phut lada ïanujor ha ka 22 tarik Jylliew, 2023 ba ka poi 3186.33 phut.
Ha kane ka sngi la ïohi ba ka um ka la tap ïa ki maw bad khyndew kiba la sdang paw ha kine ki bnai ba la leit namar ka jingrang tyrkhong ka suiñbneng.
Na ka jingdap ka Umïam ki paidbah kiba ïaid sharum shaneng ki khmih lynti ba ka MeECL kan pynduh noh ka jingpynlip bording khamtam ha ka por miet shiteng synñia bad ha ka por nohphai sngi.
Ka jinghap u slap ha kine ki sngi ha nongbah Shillong ka la ai jingkyrmen ïa ki paidbah hapoh ka jylla namar ka jingjyrngam biang ka pung Umïam lada peit na jaka jngohkai pyrthei na Ryndang Briew namar ka surok rim ym shym la ïohi shuh ba la tap da ka um.
Ka Meghalaya High Court ha ka Sngi Ba-Ar ka la kynthoh ba lehse kan jin da la bha ban wanrah noh da ka Central Bureau of Investigation (CBI) ban tohkit halor ka jingtih bad jingkit dewïong be-aiñ ha kane ka jylla.
Kane ka jingkynthoh na ka High Court ka la wan ha ka sngi ba u nongmudui mukotduma pyrshah ïa ka sorkar halor ka jingjyllei ki kam tih bad khaïi dewïong be-aiñ, u Champer M Sangma u la pyni syndon da ka dur khih (video) bad ka dur hakhmat ki nongbishar ban pynpaw pyrthei ïa ka jingïai jyllei ki kam tih bad khaïi dewïong be-aiñ ha kane ka jylla.
Lyngba ka ‘video’, la paw ba ka kam tih bad khaïi dewïong be-aiñ ka dang ïaid ha ki distrik bapher bapher kum ka West Khasi Hills, South West Khasi Hills, East Jaiñtia Hills bad South Garo Hills.
Ha ka bynta kaba ar, u Sangma u la wanrah da ki dur lane ‘satellite images’ na ki jaka bapher bapher ban pyni ïa ka jinglum thup ïa u dewïong uba dang shu dep tih.
Ha ka hukum ba la pynmih da ka High Court mynta ka sngi, la ong ba kumba ka paw, na katei ka ‘video’ la ïohi ïa ka jingtih dewïong be-aiñ.
Hynrei na ka liang u Deputy Commissioner ka South Garo Hills uba la don ha ïingbishar bad uba la peit lang ïa ka ‘video’, u la ong ba uta u dewïong u dei uba la dep ban kurup da ki bor ba dei khmih.
Une u Deputy Commissioner u la don mynta ha South Garo Hills la hynriew bnai, bad u la wan mihkhmat ïa ka sorkar ban peit ïa ka ‘video’ bad ka dur.
Lah ban kdew ba ka National Green Tribunal ka la khang ïa ka jingtih dewïong kaba khlem ïaid katkum ki kyndon bad ïa kane la pynskhem ruh da ka Supreme Court.
Wat la katta ruh, ka High Court ka la ong ba na ka por sha ka por, ki lad pathai khubor jong ka jylla ki la lah ban pyni ba ka jingtih bad jingkit dewïong be-aiñ ka dang ïaid bad wat ki nongleit nongwan ruh ki ïohi ïa ka jingbun ki jaka ba lum thup ïa u dewïong.
Shuh shuh ka High Court ka la ong ba wat hadien 15 bnai jong ka jingpynmih ïa ki hukum, kam shym la don kano kano ka jingkylla bad ba ka jingkhaïi dewïong be-aiñ ka la tur shaduh sha Assam.
Namarkata, ka la ong ba lehse kan jin da la bha ban wanrah noh da ka Central Bureau of Investigation lane CBI ba kan tohkit noh halor ki jingkynnoh kiba ïadei bad ka jingtih bad jingkhaïi dewïong be-aiñ.
Shuh shuh ka High Court ka la ong ba ka sorkar jylla ka la dep shah maham ha ka Sorkar Pdeng kynthup ha ka Myntri ka tnat Pla Tyngka ba ka dei ban long kaba peitngor halor ka jingkit ïa u dewïong ba tih be-aiñ da kaba pyndonkam da ki kot ki sla kiba thok.
“Hynrei la bud tang khyndiat lane ym shym la leh eiei ruh halor kane ka bynta.
Nalorkata, ka sorkar ka la buhrieh na ka ïingbishar halor ki shithi ba ka la ïoh na ka Sorkar Pdeng bad ki la paw dang ha kine ki khyndiat bnai," la ong ka High Court.
Ka High Court ka la kdew ba uwei na ki nongshah mudui ha kane ka mukotduma u la dep ban khaïi jan 2 lak MT u dewïong ha ki 15 bnai ba la lah lyngba ka Land Customs Station ha South Garo Hills da kaba kam ba ïa uta u dewïong la tih shabar jong ka Meghalaya bad wat ki heh sorkar na Meghalaya ki la pynshisha ba ka long kumba la kam da uta u nongkhaïi khlem da pushe ban tohkit naei uta u dewïong u la wan.
La ong ruh ba uta u nongshah mudui bad ki paralok jong u kiba trei ha kylleng ki jylla, u la pyrshang katba lah ban pynkut ïa kane ka kam da kaba kyrpad ïa ka High Court ba kan pynsangeh shwa ïa ka jingbishar lane ban ïalam ïa ka ïingbishar sha ki kam ki bym don nongrim bad mynta ka sngi ruh, la kyrpad ban pynsangeh shwa ïa ka jingbishar na ka daw ba u muktiar u don hapdeng ka jingshitom.
Ka High Court kan shong bishar biang halor kane ka mukotduma ha ka 13 tarik Naitung, 2023.
Na ka liang ka sorkar jylla kan hap ban ai jubab balei ba ka High Court kan dang hap ban shaniah ha ki pulit bad ki bor sorkar ban pynthikna ba yn pynsangeh shi syndon ïa ka jingtih bad jingkit dewïong be-aiñ.
Ha kajuh ka por, ka ïingbishar ka la ailad ïa u nongmudui ba un wad shuh ïa ki sabut lada ka sorkar jylla ka dang donkam ba kan ngeit ba la pulom ban pynsangeh ïa ka jingtih bad jingkit dewïong be-aiñ lane ban pynïaid ïa ka jylla katkum ki kyndon aiñ.
Ki kali ha Meghalaya khamtam ha East Khasi Hills district ki la nang bun, bad kum ka district kaba ïoh lang ïa ka Shillong kum nongbah jong ka Jylla, ka jingdon ki kali kamai ruh ka la nang bun ha kine ki khyndiat snem.
Ka Shillong ka dei ruh ka nongbah ha kaba ki kali na kiwei ki Jylla ki wan ïaid lyngba ka surokbah-6 (national highway-6).
Haba phai sha ki taksi kamai, ka jinglum jingtip kaba U Nongsaiñ Hima u la ïoh, ka pyni ba ki taksi kamai kiba hap ha Shillong Region kaba mut kiba hap ha East Khasi Hills district ki don 5,336 tylli, katba ki Auto Rickshaw ki don 194 tylli ha Shillong Region.
Ki Auto Rickshaw kiba kham bun ki dei kiba kamai na Mawlai sha Ïewduh bad Polo.
Kane ka jingkheiñ ka dei kaba la ïoh lum tang halor ka jingdon ki kali kamai kum ki taksi, auto rickshaw, ki bos kamai, nalor ki bos kiba dei jong ki jaka pule.
Ki Shillong City Bus kiba kamai ha Shillong kiba wan na thaiñ Smit bad Tynring ki don 35 tylli, katba ki mini bos kiba kamai sha ki khapsor bad ki shnong ha East Khasi Hills district kiba don kham jngai na Shillong ki don 86 tylli.
Ki bos kiba dei jong ki jaka pule bapher bapher ha Shillong ki don 17 tylli.
Ki dang don shuh sa kiwei pat ki kali kamai kiba rong stem kiba ju kamai na kylleng ki shnong sha Shillong nalor ki sumo kiba kamai na Shillong sha kiwei ki district kum sha Jowai, Nongstoiñ, Nongpoh, Mairang, Mawkyrwat bad kiwei kiwei ki shnong.
Dang shen ki bor ba dei peit ïa ka tnat Transport ki la shim ïa ka sienjam ban pyntreikam ïa ka rukom kamai kaba pud sngi katkum ki ‘odd even’ nombar tang ha Khyndai Lad bad Motphran ban pynduna ïa ka dheng kali ha kine ki jaka paidbah kiba bun bha ki paidbah nongshong kali.
Ka jingwanrah ïa kane sienjam ka long ban ailad ïa ki taksi ba kin kamai laitluid ha kine ki ar tylli ki jaka namar lada bun palat ki taksi kiba tur shisien tur sha kine ki jaka, ka dheng kali ruh ka nang jur bad slem, na ka daw ba ki taksi ki hap ban sangeh kham slem haba pynhiar bad kyntiew ïa ki nongshong kali.
Ban pynshlur ïa kiba bun ki samla pule, u MLA ka Jowai u Wailadmiki Shylla u la pynbna ban ai khusnam da ka ‘Laptop’ ne song pisa ïa kino-kino ki khynnah hapoh ka 2-Jowai Constituency kiba rung ha ka ‘Top-20’ jong ka eksamin SSLC.Ïa kane u Wailadmiki Shylla u la pynbna haba kren kum u kongsan ha ka jingïalang sam khusnam ïa ki khynnah kiba la ‘pass’ bha lyngba ka jingïarap na ka ‘SSLC Free Coaching Program 2022’.
Kane ka ‘Free Coaching’ ka dei kaba la sdang da u nongthaw aiñ ka Jowai mynshem snem kyrpang tang na bynta ki khynnah klas 10 kiba shah ktah ha ka khlam COVID-19 bad ki ba ïaleh ïa ka eksamin SSLC-2023 ha artylli ki Sobjek ka ‘Science’ bad ‘Mathematics’.
La sdang ïa ki jinghikai ha ki ar bnai ha ki 5 tylli ki Center kynthup ha Sohmynting, Chutwakhu, Ladthadlaboh, Mihmyntdu bad Mukhla.
U Wailadmiki Shylla haba kren shuh shuh u la pynbna ba ïa kane ka ‘Free Coaching’ un bteng ïa ka man u snem katba u dang long kum u MLA.U la ai mynsiem ruh ïa ki samla kiba ïoh pdiang ïa ka khusnam ba ki dei ban dang trei shitom shuh-shuh ha ki jingpule ba kham shalor na ka bynta ka lawei ba phyrnai ha ka jingim jong ki, namar kane ka dei ka jingsdang jong ka jingim jong ki.
Ha kane ka sngi la pynkup burom ïa 11 ngut ki samla pule kiba la ‘pass’ bha bad ïoh ‘Distinction’ lyngba ka jingïarap ka ‘Free Coaching Program’ bad ïa ki 3 ngut ki samla kiba la rung ha ka thup ‘Top 20’ jong ka eksamin SSLC bad ka Larisa Lamin kaba rung haka ‘Top-10’ jong ka eksamin HSSLC (Arts Stream).
Ïa ka jingïalang la pynïaid da u Hynniewki Pasleiñ bad la ïoh ka jingkren pdiang burom na u E.Suting Program Coordinator ha ka jingdonlang ka District School Officer, West Jaintia Hills District ka Kong A.P.Syiem, u Principal ka Thomas Jones Synod College, u Dr.D.G.Lyngdoh, u Principal ka North Liberty Higher Secondary School u Richard B.Uriah.
Ïa ka jingïalang la pynwai da ki kyntien ai khublei na u Nominated MDC JHADC u Octomewot Lamin.
Arngut ki briew ki la duh noh ïa ka jingim hadien ba ki maw kiba heh ki la tyllun nalor lum bad rat ïa artylli ki kali bad ban ïa kawei pat na ka daw jong ka jingtwa khyndew ha Nagaland ha ka Sngi Ba-Ar.
Nalor kiba khlad, ki la don sa lai ngut kiba la mynsaw jur ha katei ka jingjia kaba la jia ha ka por kumba 5 baje janmiet.
Kane ka la jia ha ka surokbah (National Highway 29) ha Chumoukedima district, hapdeng ka Dimapur bad ka Kohima.
Ka la don ka dur khih (Video) kaba la saphriang bha ha kaba ïadei bad katei ka jingjia bad la ïohi ba u maw uba heh u la pynjulor ïa artylli ki kali bad hadien kata u la ban sa ïa kawei pat ka kali.
Ha kane ka jingjia uwei u briew u la khlad hashen, katba uwei pat u la khlad katba dang ai jingsumar ha Hospital.
U la don ruh uwei u briew uba la sahkut hapoh kawei ka kali bad ka jingpyrshang ban sei ïa u ka dang ïaid haduh ba thoh ïa kane ka khubor.
Katei ka jaka ba la don ka jingjia ka dei kaba la tip kum ka “Pakala Pahar" bad ki jingtwa khyndew ki ju jia na ka por sha ka por, la ong u Myntri Rangbah ka Nagaland, u Neiphiu Rio ha Twitter.
“Mynta ka sngi ka la don ka jinghap maw ha National Highway ha ka por kumba 5 baje janmiet hapdeng ka Dimapur bad Kohima ha kaba arngut ki briew ki la khlad bad lai ngut kiwei pat ki la mynsaw jur.
Ïa kane ka jaka la ju tip kum ka “Pakala Pathar" bad ka jingtwa khyndew bad jinghap ki maw ka ju jia na ka por sha ka por," la ong u Rio.
U Myntri Rangbah u la ong ba ka sorkar ka la shim ïa ki sienjam ban ai jingsumar ïa kiba la mynsaw.
U la pynbna ruh ba ka sorkar kan ai T.4 lak sha ki bahaïing hasem jong kitei arngut kiba la khlad.
Ka sorkar Nagaland kan sa ïakren bad ka Sorkar Pdeng bad ka NHIDCL ban shim kyrkieh ïa ki lad ki lynti na ka bynta ban ïada ïa ki nongleit nongwan ha ki jaka kiba don jingma ha ka surokbah, la ong u Rio.
Ka kyndon aiñ kaba kham khlaiñ ka la ap lypa ban pyrkhing ïa ka jinglaitlan jong ki nongdie drok kiba la donkti bad shah kem teng.
Kane ka long namar ka tnat Social Welfare jong ka Sorkar Jylla kan pyntreikam ïa ka kyndon kaba khyndai hapoh ka aiñ Prevention of Illicit Traffic in Narcotics Drugs and Psychotropic Substance Act, 1988 lane PITNDPS Act da kaba thaw ïa ka Advisory Board ka ban sa bishar ïa ki briew kiba la dep donkti teng bad shah kem teng namar ka jingdonkti ban khaïi drok.
Kane ka la urlong lyngba ka jingtrei borbah ka tnat Social Welfare hapoh ka jingïalam u Myntri ba dei khmih ïa ka tnat, u Bah Paul Lyngdoh.
Haba kren sha ki lad pathai khubor ha ka sngi ba-ar ka 4 tarik Naitung, 2023, u Bah Paul u la ïathuh ba ïa ka Advisory Board la thaw da u Lat ka Jylla ha kaba la pynmih ïa ka jingpynbna ha ka 30 tarik Jylliew, 2023 ha ryngkat ka jingthung ïa u nongbishar ba la shongthait, u Justice Shivaji Pandey kum u Chairman nalor ar ngut ki dkhot kiba dei ki nongsaid aiñ, kita u Bah ND Shullai bad ka Tshering Yangi kiba dei baroh ar ngut ki nongsaid aiñ ha Meghalaya High Court.
U Bah Paul u la ong ba ki jingduna kiba don ha ka Narcotics Drugs and Psychotropic Substance Act ki la pynlong ïa ki nongdie drok kiba la ju donkti bunsien ban mlien biang ban donkti ban die drok hadien ba ki la ïoh jamin.
U Bah Paul u la ong ba kum u Myntri u la pynlong ar sien ka jingïakynduh bad u Symbud Myntri Rangbah, Bah Prestone Tynsong uba peit ïa ka tnat pulit ha ryngkat ki pulit ophisar ban ïakren ïa kane khamtam ban pyntreikam bha ïa ki kyndon ka Prevention of Illicit Traffic in Narcotics Drugs and Psychotropic Substance Act, 1988.
U Bah Paul u la ong ba da ka jingthaw ïa ka Advisory Board, ka don ka bor ha ka ban peit bniah ba kito kiba la donkti teng ban khaïi drok bad shahkem, kim lah ban kheiñ dewthala ïa ka aiñ kaba la don, bad lah ruh ban pynjlan ïa ka por shah set patok jong ki na ka 3 bnai wat haduh 2 snem.
Kumta u la ong ba da ka jingthaw ïa ka Advisory Board kaba dei ban don katkum ka kyndon aiñ, ka Sorkar Jylla mynta ka la don bha ka bor ban pyntreikam pura ha ka jingïakhun ïa ka thma pyrshah ïa u drok.
Ha kawei pat ka liang, haba kren shaphang ka jingïoh lad ki nongkhaïi drok ban khaïi bad nang pynsaphriang ïa une u jingdih basniew ha kane ka Jylla, u Bah Paul u la ong ba kane ka jingeh ka la nang jur namar ba ym dei ba ki don tang ki nongkhaïi kiba na kane ka Jylla, hynrei ki don ruh ki nongkhaïi kiba nabar kiba ïarap ban pynpoi sha kane ka Jylla namar ba ka Meghalaya ka dei ruh ka lynti ïaid sha kiwei pat ki Jylla.
U la ai nuksa ïa ka jingkurup drok dang shen ha kaba ka donlang ka jingïadei ki nongkhaïi na Manipur bad shabar ri kum ka Myanmar.
Namar kata, u Bah Paul u la ong ba ka bynta kaba bud ka long ban shim ïa ki sienjam ban ïakren bad treilang bad ki Jylla kiba la dep ithuh kum ki Jylla ba don ha ka jingma namar u drok khamtam haba la ker sawdong da ki khappud bad kiwei ki ri kum ka Bangladesh, Myanmar bad kiwei kiwei.
Ka Newhill, Mookaswan Dongnein, Myrjai bad Pammanik ki la khur jingjop ha ka lympung ïalehkai 3rd Division Football Tournament 3rd Adelbert Laloo Memorial Trophy ba la pynïaid da ka shlem treikam u District Sports Officer ka West Jaiñtia Hills District.
Haba phai sha ka jingïakhun kaba la long ha madan Kiang Nangbah Stadium Ladthadlaboh Jowai ha ka sngi Balang, ka Newhill Sports Club ka la pynliem noh ïa ka Khliehshnong Ialong Sports Club da 3-0 kol.
Ïa ki kol jong ka Newhill la ïoh ban thep da u Hamedamanbha Thma ha ka minit kaba 2, u Samson Swer ha ka minit kaba 20 bad u Damehipaia Niangti ha ka minit kaba 70+3.
Ha ka jingïakhun kaba bud pat, ka Mookaswan Dongnein Sports Club ka la pynliem noh ïa ka Salaroh Sports Club da 1-0 kol bad ïa kane ka kol jong ka Mookaswan Dongnein la thep da u June Shylla ha ka minit kaba 14.
Ha kawei pat ka jingïakhun, ka Myrjai Sports Club ka la pynliem noh ïa ka Chyrmang wah Sports Club da 1-0 kol bad ïa kane ka kol jong ka Myrjai la thep da u Lamphrang Kyndait ha ka minit kaba 7.
Haba phai pat sha ka jingïakhun kaba khatduh jong kane ka sngi, ka Pammanik Sports Club ka la pynliem noh ïa ka Riatsaliya Mihmyntdu Sports Club da 2-1 kol.
Ïa ka kol jong ka Pammanik la thep da u Emlang Pakma ha ka minit kaba 17 bad u Dami Talang ha ka minit kaba 40 katba ïa ka shi kol jong ka Riatsaliya Mihmyntdu la thep da u Monlangki Chyrmang ha ka minit kaba 6.
Jowai, Naitung 05Ka Newhill, Mookaswan Dongnein, Myrjai bad Pammanik ki la khur jingjop ha ka lympung ïalehkai 3rd Division Football Tournament 3rd Adelbert Laloo Memorial Trophy ba la pynïaid da ka shlem treikam u District Sports Officer ka West Jaiñtia Hills District.
Haba phai sha ka jingïakhun kaba la long ha madan Kiang Nangbah Stadium Ladthadlaboh Jowai ha ka sngi Balang, ka Newhill Sports Club ka la pynliem noh ïa ka Khliehshnong Ialong Sports Club da 3-0 kol.
Ïa ki kol jong ka Newhill la ïoh ban thep da u Hamedamanbha Thma ha ka minit kaba 2, u Samson Swer ha ka minit kaba 20 bad u Damehipaia Niangti ha ka minit kaba 70+3.
Ha ka jingïakhun kaba bud pat, ka Mookaswan Dongnein Sports Club ka la pynliem noh ïa ka Salaroh Sports Club da 1-0 kol bad ïa kane ka kol jong ka Mookaswan Dongnein la thep da u June Shylla ha ka minit kaba 14.
Ha kawei pat ka jingïakhun, ka Myrjai Sports Club ka la pynliem noh ïa ka Chyrmang wah Sports Club da 1-0 kol bad ïa kane ka kol jong ka Myrjai la thep da u Lamphrang Kyndait ha ka minit kaba 7.
Haba phai pat sha ka jingïakhun kaba khatduh jong kane ka sngi, ka Pammanik Sports Club ka la pynliem noh ïa ka Riatsaliya Mihmyntdu Sports Club da 2-1 kol.
Ïa ka kol jong ka Pammanik la thep da u Emlang Pakma ha ka minit kaba 17 bad u Dami Talang ha ka minit kaba 40 katba ïa ka shi kol jong ka Riatsaliya Mihmyntdu la thep da u Monlangki Chyrmang ha ka minit kaba 6.
Ki nongmudui pyrshah ïa ka jingtih, jingkit dewïong be-aiñ ki la pynpaw ha ka Meghalaya High Court ba ki la shah byrngem bad ki don ka jingsheptieng ïa ka jinglong shngaiñ ka jingim jong ki hadien ba ki la wanrah ïa ki mukotduma.
Ha ka Sngi Ba-Ar, haba bishar ïa ka mukotduma kaba ïadei bad ka jingtih bad jingkit dewïong be-aiñ, ka High Court ka la pynpaw ba ha ka 3 tarik Naitung, 2023, uwei u nongmudui ïa ka ‘Public Interest Litigation’ (PIL) u la kam ba u la shah byrngem ha uwei na ki ‘kingpin’ lane u briew uba donkti bha ha ki kam be-aiñ ha kaba ïadei bad u dewïong lada u ïaid shakhmat bad ka mukotduma.
Ka High Court ka la ong ba uta u nongmudui, ha ka 6 tarik Naitung, 2023, un hap ban ai da ka jingthoh (Affidavit) ban pynpaw ha kano ka rukom u la shah byrngem bad uei uta ne kita kiba la byrngem ïa u.
Nalorkata, sa uwei pat u nongmudui mukotduma ha kaba ïadei bad ki kam be-aiñ ha ka jingtih bad jingkit dewïong, u la pynpaw ha ka High Court ba u don jingsheptieng ïa ka jinglong shngaiñ ka jingim jong u.
“Ngi kyrmen bad ngi tharai ba ka jingsynshar ha Meghalaya ka dang long katkum ki kyndon aiñ watla ka don ka jingpynkheiñ kaba im-im peit-peit da ki bor sorkar bad pulit ïa ki hukum ka Supreme Court halor ka jingkhang ban tih dewïong be-aiñ," la ong ka High Court.
Ka la ong ruh ba lada jia eiei, wat tang khyndiat ruh, ïa kino-kino ki nongmudui halor ki kam kiba ïadei bad ka jingtih bad jingkit dewïong be-aiñ lane ka jingtreikam be-aiñ jong ki karkhana thang dewïong, ka sorkar jylla kan hap ban shim ïa ka jingkitkhlieh.
Ka Iasnohktilang Madanrting Football Club bad ka Umpling Sports Club ki la khur ïa ka jingjop kaba nyngkong ha ka lympung Shillong Sports Association’s Women’s League kaba la long Third Ground, Polo ha ka sngi Balang.
Ha kane ka sngi, ka jingïalehkai ka la long hapdeng ki kynhun kiba khlem lah satia ban mad jingjop ha kane ka lympung haduh mynta.
Hynrei baroh saw tylli ki kynhun kiba la ïakhun, ki la lah ban sei bad pyni ïa ka rukom ïalehkai kaba itynnad.
Ha ka jingïalehkai kaba nyngkong, ka Iasnohktilang ka la lah ban jop da 2-0 kol ha ka jingïakhun pyrshah ïa ka Kharang Sports Club ha ka Group B, katba ha ka jingïalehkai kaba ar, ka Umpling ka la lah ban pynliem noh ïa ka Mawkriah West Sports Club da 1-0 kol ha ka Group A.Baroh lai tylli ki kol ha kitei ar tylli ki jingïalehkai ki la wan ha ka kylla miet jong ka jingïalehkai.
Ka Jerina M Mawlong kaba la thep ha ka minit ba 51 bad ka Aitibha Thabah ha ka minit ba 56, ki la dei ki nongthep kol jong ka Iasnohktilang.
Watla ka Mawkriah West ka la shah rem noh, hynrei kan sngew sarong pat ïa la ka rukom ïalehkai ha kaba ka la lah ban khanglad ïa ka Umpling haduh palat 50 minit ban ïoh pynkhih jar bad dei tad ha ka minit ba 54, ba ka la shah thep noh shi kol, kaba la wan lyngba ka jingshut penalty, ïa kaba la thep da ka Streamlet Taro na ka bynta ka Umpling.
Ka Mawkriah ha ki ar tylli ki jingïalehkai ba la dep shwa jong kane, ka la shah thep haduh 32 tylli ki kol hynrei ha kane ka jingïakhun, ki la ïalehkai tyngeh ban ïada ïa la ka jong ka kol, ha kaba ki la lah hynrei dei tang ka jingïoh penalty ka Umpling, ba ki la shah thep.
Ki jingïalehkai ban long ha ka sngi Palei pat kan sakhi ïa ki jingïakhun na ka Group A, ha kaba ka PFR Football Academy kan ïakhun pyrshah ïa ka Kick Start Football Coaching Centre ha ka por 2:30 janmiet bad bud pat da ka jingïakhun hapdeng ka Laitkor Sports Club pyrshah ïa ka Lawei Smit Sports Club ha ka por 4:15 janmiet.
U Bah Donald Steven Wahlang uba ba dei u General Secretary ka Meghalaya Basketball Association (MBA), u la shah jied ban long kum uwei napdeng ki 7 ngut kum u Vice President jong ka synjuk Basketball Federation of India.
Ïa ka risol jingshah jied jong u Bah Donald la pynbna ha ka sngi Balang ban shimti ïa katei ka kam na ka bynta ban pynïaid shakhmat ïa ki kam bad ka jingïalehkai basketball hapoh ka Ri.
Ka Basketball Federation of India, ka la pynlong ïa ka ilekshon jong ka EC na ka bynta ka samoi 2023-2027 ha Jawaharlal Nehru Stadium, New Delhi ha ka 5 tarik mynta u bnai bad kane ka ilekshon la pynlong hapoh ka jingpeit bad pynïaid jong u Administrator ka BFI, u Retd Judge jong ka Delhi High Court u Krishna Bhatt bad u Returning Officer u HS Sharma, uba dei u Retired District and Session Judge ka Delhi.
Ki kam ba la buh, ki long President kawei, Vice President 7 tylli kynthup kawei na ka bynta ka kynthei, kawei ka kam Secretary General, 5 tylli ki kam Joint Secretary, Treasurer kawei bad 11 tylli na ka bynta ki dkhot ka EC.Ka jingshah jied jong u Bah Donald uba la thep kyrteng ban ïakhun ïa ka kam Vice President, ka la pynlong ruh ïa u ban dei u nong Meghalaya ba nyngkong ban shah jied na ka bynta katei ka kam.
Na ka liang jong ka Meghalaya Basketball Association ka la ai khublei ïa u Bah Donald bad kitbok kitrwiang bad khmih lynti ruh ba nangne shakhmat, lyngba ka jingshah jied ha katei ka kyrdan kaba heh, kan wanrah ka jingkylla bad jingkiew jong kane ka jingïalehkai hapoh ka jylla.
Ka Eastern West Khasi Hills District Badminton Association ha ka 5 tarik u  Naitung 2023 ka la ïoh ban plie pyrda noh ïa ka jingïalehkai Badminton ba la tip kum ka 3rd District Open cum Inter School Badminton Tournament 2023 ba la pynlong ha Indoor Stadium, Mairang Mission.
Ha kane ka lympung ki don 5 tylli ki skul kiba wan ban ïashim kiba kynthup ïa ka Mairang Presbyterian English Secondary School, ka Mairang Vidya Jyoti Inclusive Secondary School, ka St Thomas Higher Secondary School, ka Khadsawphra Higher Secondary School bad ka Tirot Sing Memorial College Higher Secondary Section.
Ha katei ka lympung, la phiah ruh ïa ki kyrdan ïalehkai kiba kynthup ïa ka U-13, U-16 bad ka U-19 na ka bynta ki kynthei bad shynrang.
Ïa kane ka lympung la plie da u Bah G Kharmawphlang (IAS), Deputy Commissioner jong ka Eastern West Khasi Hills District uba la ïadon lang kum u kongsan.
Ka skul Nongstoiñ Public School, ka St Anthony’s Secondary ki la jam sha ka semi-final ha ka U-14 Boys jong ka lympung District Level Subroto Mukherjee Cup Football Tournament 2023 ba la pynlong da ka shlem treikam District Sports Officer (DSO) West Khasi Hills District.
Katba ki skul ba la rung semi-final ha ka U-17 ki khynnah shynrang ki long ka Joel Gatphoh Memorial, ka Anderson Higher Secondary, ka Sib Singh bad ka Rev JJM Nichol’s Roy.
Haba phai sha ka jingïalehkai quarter final ha ka U-14 ki shynrang, ka Nongstoiñ Public School ka la lah ban pynliem noh ïa ka Donbosco Secondary School da 8-1 kol.
Ha kawei pat ka jingïalehkai quarter final ha ka U-14 ki khynnah shynrang ka St.Anthony’s Secondary School Jaidoh ruh kala ïoh ban khur ïa ka jingjop da kaba pynliem noh ïa ka Lurmangkara Secondary School da 1-0 kol.
Haba phai pat sha ka jingïalehkai quarter final ha ka kyrdan U-17 ki khynnah shynrang, ka Joel Gatphoh Memorial Higher Secondary School kala pynliem noh da 3-0 kol ïa ka Assembly of God Secondary School, ka Anderson Higher Secondary School pat kala pynliem noh da 5-2 kol ïa ka Anthony’s Memorial Secondary School, ka Sib Singh Govt.
Memorial Higher Secondary School kala pynliem noh da 2-0 kol ïa ka BBL Secondary School katba ka Rev.JJM Nichol’s Roy Secondary School kala pynliem noh da 2-0 kol ïa ka BBC Secondary School Steplanglur.
Na ka liang ka shlem treikam jong ka District Sports Officer, Nongstoiñ kala pyntip ruh ba ka jingïalehkai semi final jong katei ka lympung kan long ha ka 6 tarik u bnai Naitung 2023 ha madan shnong Mawkadiang, West Khasi Hills.
Hadien ka jingmih noh na ka Liverpool, u Roberto Firmino u la kylla long sa uwei napdeng ki rangïalehkai ba paw ban leit pynïasoh sha ka club kaba ïakhun ha ka lympung Saudi Pro League ka Al-Ahli ha ka jingsoi kontrak kaba lai snem.
Une u rangïalehkai shakhmat ka Brazil uba la 31 snem ka rta, u la lah ban leit ïasoh hadien ba ka kontrak jong u bad ka Liverpool kan kut noh ha kaba kut jong kane ka aiom.
Hadien ba u la pynïasoh sha ka Liverpool na ka club Hoffenheim ha u snem 2015, u Firmino u la lah ban khyrwit haduh 111 tylli ki kol na ki 362 tylli ki jingïalehkai ba u la mih madan na ka bynta ka Liverpool.
U Firmino un dei uwei na ki rangïalehkai ba paw ban shah soi ha ka club na Saudi Arabia ha kane ka aiom, bad un sa ïadon bynta lang bad u nongap kol ka Senegal u Edouard Mendy uba la mih noh na ka Chelsea dang ha ka taïew ba la lah ban pynïasoh sha ka club Al-Ahli.
Kumjuh ruh u N’Golo Kante bad u Kalidou Koulibaly ruh ki la mih na Chelsea ban leit ïasoh bad ki club ha Saudi Arabia, nalor kine, ka kyrteng jong kiwei pat kiba paw ki long u Karim Benzema, Ruben Neves bad Marcelo Brozovic kiba la poi sha Saudi Arabia, katba u rangïalehkai barim ka Liverpool u Steven Gerrard u la leit ban shimti ka kam manager jong ka club Al-Ettifaq.
Kane ka jinglong ka kdew ba ka thong jong kane ka lympung ka long ban kiew bad long kawei napdeng ki 5 tylli ki lympung ba paw ha ka pyrthei bad ban bud ïa ka rai ha u bnai Jylliew da ka Saudi Arabia Public Investment Fund (PIF), kaba long trai ïa ka club Newcastle United.
U Firmino uba la ïadon bynta ha ka bynta ba shakhmat ryngkat u Mohamed Salah bad Sadio Mane, u la lah ban ïarap ïa ka Liverpool ban jop bad rah ïa ka nam lahduh jong ka Champions League ha u snem 2019, ka nam lahduh ka Premier League ha u snem 2020 bad kumjuh ruh ka nam lahduh ka FA Cup bad League Cup ha u snem 2022.
Dei ha u bnai Lber ba la pynbna ba un sa mih noh na ka Liverpool, kata ha kaba kut noh jong ka aiom ïalehkai.
Ki nongkyrshan ka club Corinthians hadien ba kim shym la hun satia ïa ka rukom ïalehkai jong u rangïalehkai pdeng ka club u Luan, ki la thombor ïa u bad ban pynmynsaw malu mala, kaba la jia ha Sao Paulo.
Ka khubor na ka Corinthians kaba dei ka club phutbol ha Brazil haba pynrem jur halor kane ka jingjia, ka la pynpaw ïa ka jingsngewsih bad ka jingsngew bitar halor ka jingtip ba uwei na ki rangïalehkai ka club u Luan u la shah thombor ha ki nongkyrshan ha ka por dang step jong ka sngi Ba-ar.
Ki lad pathai khubor katei ka jaka, ki la pynmih ka khubor ba une u rangïalehkai ba la 30 snem, uba la khur ruh ka takma ksiar bad ka Brazil ha ka Olympic ha u snem 2016, u la mynsaw malu mala hadien ba u la shah shoh ha ka jingïaleh sngewbha ba u la pynlong bad tang ki 10 ngut ki briew ha kawei ka hotel.
U Luan uba la paw bha kum uwei na ki rangïalehkai bat bit ha dewbah South America, u la pynïasoh sha ka Corinthians ha u snem 2020 hynrei um shym la lah satia ban pynpaw ka jingtbit bad kane ka club na Sao Paulo.
Ka kontrak jong u, kan sa kut noh ha kine ki hynriew bnai ban wan bad kiba bun ki nongkyrshan ki la kwah ba un mih noh na kane ka club.
Kumba ka long, une u rangïalehkai um shym la ai kano kano ka jingkynthoh halor kane ka jingjia bad um shym la ujor satia ruh sha ki pulit.
U Luan u la ïalehkai haduh kumba 80 tylli ki jingïalehkai na ka bynta ka Corinthians bad thep haduh 11 tylli ki kol na ka bynta ka club, kaba la shah kynjat noh na ka group jong ka lympung Copa Libertadores ha ka sien kaba ar bad ruh kaba la hiar bha sha trai ha ka lympung Brazilian League tang hadien 13 tylli ki jingïalehkai.
Ka jingkylla ha ka saiñ hima sima ha Maharashtra ha ka Sngi U Blei naba ka seng Nationalist Congress Party (NCP) ka la pait hapoh ka jingïalam jong u Ajit Pawar bad khyndai ngut ki MLA ka NCP ki la bam smai kum ki Myntri ha ka sorkar ba la ïalam da ka Shiv Sena-BJP.Kane ka pyni ba ha ka saiñpyrthei ym ju don paralok ne nongshun kiba neh shirta.
U Ajit Pawar u dei u pyrsa jong u nongseng ïa ka NCP, u Sharad Pawar, bad u dei ruh u nongïalam ka Liang Pyrshah hashwa ba un leit smai kum u Symbud Myntri Rangbah ha ka Sngi U Blei hapoh ka sorkar ba ïalam da u Eknath Shinde.
Ka BJP ka la shah kynnoh ba ka la pynpait pynpra ïa ka NCP ha ka por ba ki seng kiba don ha ka Liang Pyrshah ha ka Ri ki ïaleh ban ïatreilang khnang ban ïakhun ïa ka BJP ha ka ilekshon MP ha u snem ban wan.
Sa kawei pat ka jingkynnoh ka long ba ka BJP ka dei kum ka nongsaitjaiñ kaba lah ban pynlieh lut ïa baroh lada ki wan pynïasoh bad ka.
Napdeng ki khyndai ngut ki MLA ka NCP kiba la leit bam smai, ki don katto katne kiba don hapdeng ka jingshah tohkit ha ka Enforcement Directorate (ED) halor ki kam bamsap.
Ki don ki nongïalam ka BJP kiba la sei madan ïa kita ki kam bamsap bad hadien kata, ka ED ka la sdang ban tohkit ban lap ïa ki jingshisha.
Ka jingtohkit ka dang ïaid.
Hynrei kyndit kynsan, kita kiba shah tohkit ka la leit pynïasoh noh bad ka sorkar ba ka BJP ruh ka don lang.
Mynta kaei ka ban jia ïa ki? Hato ka jingtohkit kan bteng beit lane ki la khuid noh na ki tngit bamsap baroh namar ki la ïatreilang bad ka sorkar ba don ka BJP? Mynshwa ngi la ïohi ba kumno kito kiba shah kynnoh bamsap ki shah sait khuid ynda ki la rung sha ka BJP.Lehse ïa kita ki MLA ka NCP kiba long Myntri mynta, kaba kum kane kajuh kan wan jia.
La ïoh da ka sabon BJP ka mut la khuid lut nadong shadong bad ym donkam ban sngew sheptieng shuh.
Ki kynhun tohkit kum ka ED, Central Bureau of Investigation (CBI) bad kiwei kiba kham paw, ki hap lut hapoh ka jingpeit jong ka Sorkar Pdeng.
Ngim tharai ba kine ki kynhun tohkit kin nud ban saham katba kim pat ïoh jingbit na u Myntri Rangbahduh lane na u Myntri Korbar Ri.
Ngi tip shai ruh ba ïa ka sorkar BJP ha Delhi la ïalam bad pynïaid tang da kine ki arngut katba kiwei pat ki Myntri ki shu long tang kum ka dur.
Lada ka synshar ka khadar bad ka bishar ka ïaid ha kane ka rukom, shaei ka Ri kan poi? Kumno ba tang shu rung BJP yn jah lut plaiñ ki jingshah kynnoh bamsap bad ki jingtohkit? Shano ka hok bad ka jingshisha kan poi? Hato ki paidbah kiba la shah thok shah shukor bad shah lute ha ki ’riew saiñpyrthei bamsap kim donkam shuh ban ïoh ïa ka hok? Ka la dei ka por ïa ki paidbah kiba la shah lute na ka jingbamsap ba kin leit tied ïa ka jingkhang jong ka ïingbishar Supreme Court bad ban kyntu ïa ka ba kan tuklar halor kiba kum kine ki jingleh bymman.
Dei ka BJP ha u snem 2014 kaba la kular ban pynkhuid ïa ka Ri na ka jingbamsap bamngem.
Hynrei ha kine ki 9 snem ngi ïohi ba dei tang ki nongïalam kiba don ha ka Liang Pyrshah kiba shah tohkit, shah kem bad hap shong patok.
Tangba ynda kita kiba shah tohkit, kem bad shong along ki rung noh sha ka BJP, ki jingkynnoh bad jingtohkit bamsap bamngem pyrshah ïa ki, ki shu jah noh kumto ha rngai.
Ym don shuh hi ruh kiba kylli pyrthew ne ki ban wad.
Baroh ki ïa sngewkmen lut.
Hynrei ma ngi ki paidbah kiba shah lute, ngi shu sah ha ka umdum bad ha ka jinglyngngoh.
Bad ynda la kut ka san snem, ngi klet lut noh ïa kita kiei-kiei bad ngin ïa jied biang ïa kijuh sha Parliament ne sha Assembly.
Ka jingkynmaw jong ngi ki paidbah ka lyngkot palat.
Ngim lah ban kynnoh ïano-ïano.
Lada ngim pat kylla hi nalade, ngim lah ban khmih lynti ba ki jingkylla kin wan ha ka Ri.
Kumba ka long mynta, ngim i don jingshaniah ha ki kynhun tohkit jong ka Ri wat lada ki dei ban trei katkum ki kyndon aiñ ba la buh da ka Riti Synshar.
Ki aiñ ki kanun kim don dor hakhmat ki briew kiba leh bor bad kiba shu jynrat lut ïa kat kiba wit hapdeng.
Mynta, lada mih ka jingkynnoh bamsap na ka liang ka BJP pyrshah ïano-ïano, ngin hap ban ïa pyrkhat bha hashwa ban ïa kohnguh khlieh namar ngi sngewthuh ba ka dei tang ka kam saiñpyrthei bad kam don jingïadei eiei bad kata ka synshar ka khadar bad ka bishar kaba hok bad kaba khuid.
Ka ai jait kmie kam dei ka dustur ka riti.
Lada ngi dang ñiewkor ban pynneh ïa ka ai jait sha ka kmie ka jaitbynriew jongngi ki Khasi ka lah ban jah noh.
Kane ka ai jait kmie kam dei kata ka dustur ka riti u barim bajah.
Ka dei ka dustur khyllah kaba pynkylla Khasi ïa ki bym dei ka snam Khasi paka.
Dei ha u snem aïu ba ka sdang ban ai jait sha ka kmie? Ha ka jingshisha dei ka hok ïa u shynrang ban ai ïa ka jait ka khong.
Namar ïa ki khun la ïoh symbai na u shynrang (Kpa) ki khun ki dei kiba hiar pateng na u kpa ym na ka kmie kumba long lem ha kiwei ki jaitbynriew ba ai jait sha u kpa.
Namar haba shu shim ïa ka jingïadei shi para trai ka dei beit na ujuh u kpa bad ka kmie.
Haba ïapher u kpa ym dei shuh shipara trai, namar la ïapher u symbai.
Lada ïapher ki kmie ujuh u kpa dei hi shipara trai.
Haba ïapher u kpa ym dei shuh shipara trai, la khot noh shipara ar kpa.
Dei kane ba ha ngi ki Khasi ngi burom bha ïa ka Meikha namar ngi ioh ïa u symbai u rnai na ka liang ka Meikha.
Te ka jingioh jait kmie ki khun bar jylla ym dei Khasi ka long ka daw bah ba ka jaitbynriew Khasi kan sa jah noh ha ki pateng ban wan.
Namar ki khun na ki kpa bym dei Khasi kim dei ka doh ka snam Khasi paka.
Ynda la bun than ki khun na ki kpa bym dei Khasi ka jaitbynriew ka la jah noh.
U symbai Khasi u la shah tep noh hapoh khyndew maw bym lah mih shuh u symbai Khasi paka.
Katei ka long ka rai jong ki MDC ka District Council ha ka 17/5/23 bad hadien ha u bnai ba bud.
Hato ki la bishar bha shuwa ba kin mynjur? Kumno pat ngin leh ïa kine harum ki jingduna?Ngi long ka jaitbynriew ba laitlan.
Naduh ka por ka East India Company haduh mynta, ki kynthei jong ka jaitbynriew ki la shim tnga naphang bad bun na ki, ki la bud ïa la ki tnga.
Kumta ngi la duh paid shibun ha ka jaka ban long ki nongpynroi jait.
Kiba sah ha Jylla, napdeng kiba shongkha khleh, ki la leh kumta ban ïoh ïa bun ki jingmyntoi – ban ïoh thied jaka, ban ïoh khaïi, ban ïoh kam terter watla ki dei ki khun shiteng!Namarba la ai jait sha ka kmie, ki longkmie ki niew ïalade ki trai nadong shadong.
Ki longkpa kim don hok ban korbar.
Kumta ka jingorpait ka la sdang lypa naduh ba ïoh khun.
Bud sa ïa ki khun.
La ñiewkor tang ïa ki khun kynthei.
Ïa ka nongtymmen ruh la ai tang sha ki khun kynthei.
Watla katta ngi nud ban kam ba ngi long ka jaitbynriew tipbriew tipblei.
Don ki samla kynthei ba la nang la stad kim sngewïahap kyrdan bad kim sngewshngain ban shongkha ïa ki samla shynrang jong ka jaitbynriew ba ki paw kum kibym don jingkitkhlieh.
Ïa kane, ngin kynnoh pop ïano, haba la ñiewpoh ïa ki naduh dang kha?Namar ka dustur, naduh bakha la pynpher lypa ïa ki khun shynrang na ki khun kynthei bad kumta ki heh ki san kumba la khmih lynti! Kan myntoi aïu ban bynnïaw ba ngi long ka jaitbynriew bym ïatylli ne ba ki nongïalam ki shukor?Ka dustur ka dei tang ka jingleh briew.
Ka jingaijait ka long tang ka lad ban pynithuh.
Kam dei ka aiñ Blei.
Kumta ka don jingduna beit lada ai jait-kpa ne ai jait-kmie.
Kumta donkam ka jingpynbeit.
Kan kham bha lada ngi ai lang ïa ka jait-kpa bad jait-kmie sha ki khun khnang ba kin burom ïa ki.
Ha ka por stad ba mynta, ba biang ki record/jingbuh jingthoh, kan ym mih jingkulmar eiei hadien habud.
Khatduh, haba ki longkpa ki la hikai ïa ki khun shynrang ha ki kam mechanic ne kam misteri, kita ki dei ban ïaibteng.
Kin trei da kaba ïoh la ka baisngi bad ïa ka jingïohnong pat la dei ban ïasam lang sha baroh shipara.
Lada la lah ban leh kumba la kdew hadien, te ngi lah ban kam ba ngi long ka jaitbynriew tipbriew tipblei.
U Mason Mount uba dei u rangïalehkai pdeng jong ka Chelsea u la pynïasoh noh ïalade sha ka Manchester United hadien ka jingsoi ïa ka kontrak kaba 5 snem.
U Mount u la ong ba ka jinglah jong u Erik ten Hag uba dei u Manager ban pyni ïa ka rukom pynkhreh nadong shadong jong ka Man-chester United, ka la pynlong bad pynkohnguh ïa u ban mih noh na ka Chelsea kaba dei ka club kaba u la ïadon bynta naduh dang khynnah.
Une u rangïalehkai ba dang 24 snem ka rta, un dei ruh u rangïalehkai ba nyngkong ba u Ten Hag un soi ha kane ka ïew ïadie ïathied, ha ka dor kaba long £55m, bad ban kynthup sa £5m ha ka add-ons.
“Hadien ka jingïakynduh bad u manager, bad ha kaba la ïakren ïa ki pynkhreh ki jong u, ngam lah shuh ban ap bad kmen na ka bynta ka samoi ban wan," la ong u Mount uba dei ruh u rangïalehkai ka England.
“Baroh ki lah ban sakhi ba ka club mynta ka la lah ban kiew shajrong hapoh ka jingïalam jong u Erik ten Hag.
Nga dap da ka jingïoh mynsiem kaba khraw, nga tip ruh ba katno kan long kaba kmen ban jop ïa ki nam lahduh ba heh bad kaei kaba donkam ban leh na ka bynta kata," la ong u Mount.
“Kam long kaba suk ban mih noh na ka Club ha kaba phi la heh la san, hynrei ka Manchester United kan sa ai pat kata ka jingïaleh kaba thymmai na ka bynta ki snem ban wan ha ka jingim ïalehkai ka jong nga," u la ong.
U Mount, uba la thep haduh 33 tylli ki kol na ki 195 tylli ki jingïalehkai na ka bynta ka Chelsea kata naduh ba u la sdang mih madan ha u snem 2019, u la duh noh ïa kaba bynta ba kut jong ka aiom ba la lah, namar ka jingmynsaw, ha kaba ka Chelsea ruh ka la pyndep ha ka kyrdan kaba 12.
Hadien ka jingwan pynïasoh sha United, une u rangïalehkai un phong ïa ka jersy number 7, kaba la phong da u Cristiano Ronaldo, u David Beckham, uba dei u number ba u Ten Hag u la tyrwa sha u Mount ha ka por ba ïakren, ban pyni ba katno u kwah ïa u.
Kawei ka jingkieng iaid rel kaba don hapoh ka nongbah Chongqing jong ka China, ka la dkut bad khyllem noh ha ka step Sngi Ba-ar hadien u slap bajur uba la ther ia ka Southwest China mynta la kumba katto-katne sngi.
Nalor kane, ka la mih sa ka jingmaham ba ki jingjia kiba pher ki lah ban wan jia na ka jingpynthut jong ki bor ka mariang ia kane ka ri.
Kumjuh ruh la ong ba ka China naduh u bnai ba la leit, ka la ioh mad ia u slap ba khlem sangeh, kaba la wanrah ia ki jingshlei um bad ki jingtwa khyndew ha kiba bun ki bynta jong ka ri.
Kane ka la pynlong ruh ia ka sorkar bad ki bor pyniaid ka China ba kin wanrah da ka jingmaham sha ki paidbah nongshong shnong khnang ba kin ioh ban pynkhreh ialade ha kum kitei ki por kiba ap jingma ia ka thiah- ka dem bad ia ka jingim jong ki.
Ka ïing jong ka MLA ka East Shillong konstitwensi ka Kong Ampareen Lyngdoh kaba dei ruh ka Myntri Sorkar ha Laitumkhrah, ka la shah ther maw ha ka janmiet Sngi Ba-ar, bad uwei u briew uba la donkti ban kawang maw bad uba la rah lang bad ka wait ha ryngkat ki kyntien byrngem ïa ka Myntri Sorkar, u la shah kem noh ha ki pulit.
Ïa une uba shah kem ha ki pulit la tip kyrteng kum u Teibor Lyting, 46 snem uba sah ha Kharmalki.
Kane ka jingjia ka la jia ha ka por 7.15 baje janmiet ha kaba ki jingkhang ïit jong ka ïing ki la shah ther maw bad ki ïit ki la pait.
Katkum ka jingïathuh ki pulit, ka Myntri Sorkar ruh ka la don hapoh ka ïing sah jong ka ha katei ka por ba jia kane ka jingshah kawang maw.
Na ka liang ki pulit ki la pynrung da ka jingujor ïa kane ka jingjia, bad ym shym la don mano mano ba mynsaw ha kane ka jingjia.
La ïathuh ba uwei u briew uba rah bad ka wait, u la kawang maw ïa ka ïing bad ki jingkhangïit ki la pait, ha kaba u la pyrta ruh ïa ka sur ban shim ïa ka jingim jong ka Kong Ampareen.
Da ka jingdonlang ki paidbah, la ïoh bat noh ïa une u briew uba rah lang bad ka wait.
Hadien kata la aiti noh sha ki pulit kiba la wan poi sha katei ka jaka hadien jong ka jingjia.
Haba ïakren bad ka Kong Ampareen, ka la pynpaw ka jingkyndit bad sngewsih jur halor kane ka jingjia bad ka la ong ba kam lah ban pyrkhat na kano ka daw kane ka jia kumne.
“Ngam lah ban tip na kano ka daw bad ngam lah ban batai mano ba leh.
Ki pulit kiba shim ïa ka jingtohkit kin sa lah ban batai.
Hynrei uwei u briew uba rah da ka wait ha ryngkat ki kyntien byrngem u la shah kem ha ki pulit," la ong ka Kong Ampareen.
Haba batai shaphang ka jingjia, ka Kong Ampareen ka la ong ba maka ruh ka don ha la ïing bad ha ka por mynsngi ka pynlong ruh ïa ka jingïalang lyngba ka Zoom ban ïakren halor ka jingeh jong ki nongrep bad ka seng ki nongrep.
Ka la ong ba hadien ka jingjia, mar mar ka la pyntip sha ki pulit, bad ki la poi sha ïing sah jong ka ban tohkit bad shim jingkylli.
Na ka liang u Superintendent of Police (SP), u Bah S Nongtnger ruh u la poi sha ïingsah jong ka Myntri Sorkar ha Laitumkhrah.
U SP u la ong ba la kem noh ïa utei u briew bad yn dang tohkit la u dei u biang ne em ka bor pyrkhat bad u donkti lang ne em bad kiwei.
U la ong ba ki don saw tylli ki maw kiba la kawang ïa ka ïing.
U SP u la ong ba ka jingtohkit ka dang ïaid ban kham shai shuh halor kane ka jingjia.
Katba na ka liang u kurim ka Kong Ampareen, Bah Fantin J Lakadong uba dei ruh u MDC, u la ong ba ym lah ban tip katno ngut ki briew ki donkti lang, bad ynda la tohkit ki pulit yn sa tip kham bniah.
U la ong ba une u briew hadien ba u la kawang maw ïa ka ïing, u la wanphai biang ban kawang maw da kaba rah bad ka wait, ha kaba la mih ruh ki kyntien byrngem ban pynïap ïa ka Myntri Sorkar.
Kum ban shu pynkynmaw, dang ha kine ki khyndiat sngi, ka Laitumkhrah ka la sakhi ïa ka huri-hura kaba la poi shaduh u pud ba ki kali ki la shah wiang ding ha Thanat Laitumkhrah.
Ka A’chik Conscious Holistically Integrated Krima (ACHIK) ha ka Sngi Ba-Ar ka la sdang ïa ka jingshah thngan kaba khlem pud sngi hakhmat ka Mini Secretariat ha Tura ban dawa pyntreikam ïa kata ka “Backlog Policy" na ka bynta ki Garo bad ban pynlong ïa ka Tura kum ka nongbah jong ka Meghalaya ha ka por tlang.
Ki dkhot jong ka kynhun bad ki nongkyrshan ka ACHIK ki la ïalum hakhmat ka Mini Secretariat kaba don ha ka dong Dakopgre ban pynlong ïa ka jingshah thngan.
Ha kajuh ka por, kane ka kynhun ka thmu ban ïakynduh bad u Myntri Rangbah, u Conrad K Sangma, bad kin ap beit ha katei ka jaka tat haduh ba kin da ïoh lad ban ïakynduh ïa u.
“Ngi la pyrshang ban ïakynduh ïa u Myntri Rangbah bad ki nongmihkhmat jong ka sorkar la bunsien ha ki sngi kiba la dep, hynrei ngi khlem pat ïohlad ban ïakynduh.
Ngi kwah ban ïakynduh khamtam bad u Myntri Rangbah khnang ba ngin sngewthuh kaei ka jingthmu jong ka sorkar.
Haduh mynta, ngim pat tip la kan don ne em ka ‘Backlog Policy’ bad ngi kwah ïa ka sorkar ba kan pynshai halor kane," la ong u ophisar MCS barim, u Laben Ch.
Marak, uba ïalam ïa ka jingshah thngan ka ACHIK.U la ong ba ki dkhot ka ACHIK ki long kiba kloi ban ïakhih baroh shi bnai bad ban shong shah thngan tat haduh ba u Myntri Rangbah un ai por ban ïakynduh ïa ki ryngkat bad ki jingkular.
Ka General Secretary ka ACHIK, ka Bernitha R Marak ka la ong ba la pynlong ïa ka jingshah thngan namar ka sorkar kam pat kren eiei halor ka ‘Backlog Policy’ bad ka jingpynlong ïa ka Tura kum ka nongbah ha ka por tlang.
“Ngim shim eiei na kino-kino ki jaitbynriew hynrei ngi dawa ïa ka hok lajong.
Ha ki 50 snem ba la leit noh, ki Garo ki la duh ïa ka jingïoh bhah kumba la mang da ka Reservation Policy bad namarkata, ngi la dawa ban pyntreikam ïa ka ‘Backlog Policy’," la ong ka Marak.
Ka long ba na ka daw jong ka jingbym biang ha ka jingpyntreikam ïa kane ka Policy baroh shi katta, mynta dei ban thung noh kham bun da ki Garo ha ki jaka ki Khasi Jaiñtia ban pyndap ïa kito ki kam.
U ksiang ka Hynñiewtrep National Liberation Council (HNLC) Bah Sadon Blah u la pynpaw ba ka jingïakren ïasuk jong ka seng HNLC bad ka Sorkar Jylla bad ka Sorkar India kan sa seisoh shen hadien ba ki nongïalam ka HNLC kiba la phah kyrpang na Bangladesh ki dang don ha Meghalaya.
U la ïathuh ba ki nongïalam ka HNLC ki la don ha Meghalaya mynta la ïaid kumba saw bnai ban ïakren ïasuk bad ka Sorkar Jylla bad Sorkar India.
Kum ban shu pynkynmaw, ki nongïalam ka HNLC hapoh ka jingïalam u Vice Chairman, Bah Manbhalang Jyrwa ki la wan ïuhkjat sha ka jylla lajong mynshem snem ban sdang ka jingïakren kaba nyngkong bad ka Sorkar Jylla.
Hadien kata ki la leit phai noh sha Bangladesh ha katei kajuh ka snem.
Ki la ïoh ban wanphai biang sha ka jylla mynta u snem (2023) bad ki dang ïai sah kat haduh mynta.
Ka jingleit phai kine ki nongïalam ka HNLC sha Bangladesh ka long ban leit lam ïa ka khubor halor ka jingïakren bad ki nongïalam ka Sorkar Jylla bad Sorkar India hadien ba la sdang ka jingïakren ïasuk.
Haba ïakren bad u Bah Sadon Blah uba dei u ksiang ka HNLC u la ïathuh ba ka jingïakren ka dang ïaid haduh mynta.
“Haduh mynta ngam tip lano kin leit phai biang sha Bangladesh haba ki la shong hapoh ka jylla mynta la saw bnai" u la ong.
Shuh shuh u la pyntip ba ki nongïalam ka HNLC ha Bangladesh ruh ki la pdiang ka jingïakren kaba ki nongïalam ka HNLC kiba la phah kyrpang sha Meghalaya hynrei um pat lah ban tip lano kata ka jingïakren ïasuk kan poi sha kaba kut.
Haba kylli lano ki nongïalam ka HNLC kin leit phai biang sha Bangladesh, u Bah Sadon um shym la lah ban batai namar haduh mynta ki dang don shapoh ka jylla namar ka dang ïaid ka jingïakren hapdeng ka Sorkar Jylla bad Sorkar India.
La ïoh jingtip ruh ba ka HNLC ka dang ap ïa ka khubor na ki nongïalam kaba la dep phah kyrpang sha Meghalaya khnang ba kata ka jingïakren ïasuk bad ka Sorkar Jylla bad Sorkar India kan seisoh.
Ka Sorkar Jylla ka la shim ïa ka rai kaba tyngeh ban shim khia ha kaba ïadei bad ka mat jong ki karkhana thang dewïong (Coke) kiba la pynïeng be-aiñ.
Ka jingpynpra ïa ki atoskhana bad kiwei ki jingtei jong ki karkhana thang dewïong be-aiñ la buh thong ba dei ban pyndep hapoh ka 20 tarik u Naitung.
Haba pyntip ïa kane lyngba ka kyrwoh khubor ha ka Sngi Ba-ar, ka sorkar jylla ka la ïathuh ba ka jingpynpra ïa ki atoskhana bad kiwei ki jingtei jong ki karkhana thang dewïong be-aiñ ka la sdang naduh ka 8 tarik u Naitung.
“Lai tylli ki atoskhana la dep ban pynpra haduh ka 10 tarik u Naitung bad ïa kane ka kam la buh thong ba dei ban pyndep hapoh ka 20 tarik u Naitung," la ong bad ka bynrap ba katto katne ngut ki briew kiba donkti ha ka ban pynïaid be-aiñ ïa ki karkhana thang dewïong la dep ban ithuh bad la dep kem ruh.
La ïathuh ruh ba ka sorkar Meghalaya ka la shim ïa ka rai rangbah ha kaba ïadei bad ka jingmih jong ki karkhana thang dewïong be-aiñ ha ka jylla bad ban pyntikna ruh ban bud ryntih ïa ka hukum jingbthah jong ka Meghalaya High Court.
“La sdang ban leh da kaba tyngeh ïa ka jingseng be-aiñ ïa ki karkhana thang dewïong ha u Nohprah 2022 da kaba phah khang khyrdep ïa kine ki karkhana bad ki la sdang ruh ïa ki kam ki jam ban pynpra ïa ki Bee-Hive Coke Oven ban pyntikna ba kin ym lah shuh ban bteng ïa ka jingtreikam.
Kane ka kam ka la bteng haduh u Ïaïong 2023 ha kaba la lah ban rat dyngkhong ïa ki kam be-aiñ," la pynpaw ha ka kyrwoh.
La ban jur ruh ba dei lyngba ka jingkular ka sorkar jylla bad pyntreikam ïa ka aiñ bad ban bud ryntih ïa ki jingbthah jong ka High Court.
La bthah ban pynpra noh ïa kitei ki karkhana kiba la pyntreikam be-aiñ bad ban lap ïa ki nongpynïaid ïa ka karkhana bad ban pynshitom ïa kiba donkti ha ki kam be-aiñLa ïathuh ba ka jingshim ïa ka sienjam kaba tyngeh bad ka jingshimkhia ka sorkar jylla ha ka ban leh ïa katei ka kam ban pynpra ïa ki jingtei kiba kyrshan ïa ka jingpyntreikam be-aiñ ïa ki karkhana thang dewïong bad ka long mar khongpong ïa kano kano ka jingsngew da kaba shu sngap jar halor katei ka mat.
“Ka sorkar jylla ka la shimkhia mardor ïa ka jingkular jong ka ban ïaid katkum ka aiñ bad ban pynneh pynsah ïa ka mei mariang kaba don ha ka jylla na ka bynta ki nongshong shnong.
Ka jingrat dyngkhong ïa ki karkhana thang dewïong be-aiñ ka dei ka sienjam kaba kongsan na ka bynta ban lah pynurlong ïa ka jingthmu ban ïada bad pynneh pynsah ïa ka mei mariang bad ïa ki jingim bapher," la pynpaw ha ka kyrwoh.
Namar kata, ka sorkar jylla ka la kyntu ïa baroh ki nongshong shnong, ka imlang sahlang bad ïa baroh kiba don bynta ba kin kyrshan bad ban ai ka jingïatreilang bad ki bor sorkar ha ka jingïaid shakhmat bad katei ka kam khynra.
Ka Lawei Smit SC ka la pynliem noh ïa ka Mawkriah West SC da 6-0 kol na ka bynta ban khur ïa ka jingjop kaba nyngkong ha ka SSA Women’s League ha ka sngi Balang ha madan Third Ground, Polo.
Wat la ka Lawei Smit SC ka la mad ïa ka jingshah rem arsien bad ïakhaid shisien, hynrei ha kane ka jingïakhun kaba saw jong ka Group-A ka la lah ban pynpaw ïa ka jingtbit ha kaba ka la ïoh ban pynkhih jar tang mar ïasdang ka jingïalehkai lyngba ka Innocia Tympuiñ ha ka minit kaba nyngkong.
Hashwa ka shiteng kynta kane ka kynhun ka la thep biang sa ar kol lyngba ka Fedilia Lamare (28) bad ka Airilang Khongsit (29) na ka bynta ban tam 3-0 kol ha ka kylla step.
Ka Lawei Smit SC ka la ïoh ban thep kol biang lyngba ka Barikor Kurbah ha ka minit kaba 43.
Kumjuh ka Airilang ka la ïoh ban thep ïa ka kol ba ar ha ka minit kaba 46 bad ïa ka kol kaba khatduh la thep da u Jidalin Tumpuiñ (70) na ka bynta ban khur syndon ïa ka jingjop.
Haba phai shah kawei pat ka jingïakhun jong kane kajuh hi ka group, ka Kick Start Football Coaching Centre ka la pynliem noh ïa ka Umpling SC da 1-0 kol na ka bynta ban khur ïa ka jingjop kaba nyngkong.
Kane ka nam jop ka la wan urlong lyngba ka shi kol ba la thep da ka Daiamon Makroh ha ka minit kaba 16.
Lyngba kine ki jingjop, ka Lawei Smit SC bad ka Kick Start Academy ki la ïaryngkat mar 4 dor-thong (point) na ka bynta ban shong ha ka kyrdan balai bad basaw.
Hynrei kine baroh ar kynhun ki la duh ïa ka lad ban jam sha ka semi final.
Ka jingïalehkai jong ka Group-B ha ka sngi Palei kan long hapdeng ka Kharang SC pyrshah ïa ka Maw U-Tieng SC ha ka por 2:30 noh phai sngi, katba ka Ïasnohktilang Madanrting FC ïa ka Synroplang 77 ha ka por 4:15 janmiet.
Ha kawei ka jingjia ha Ri Bhoi, uwei u rangbah ba la tip kyrteng kum u Shiningstar Kharpati na ka shnong Umpling, East Khasi District, u la duh noh ïa ka jingim hadien ba ngam jyllop ha Nongdiengngan, 2 Nombor jong ka MeECL Dam kaba don ha Nongmahir.
Kumba la ïoh jingtip na ki bor pulit, la ïathuh ba kane ka jingjia ka la jia ha ka 9 tarik mynta u Naitung katba utei u rangbah lem bad ar ngut ki paralok ba la tip kyrteng kum u Michael Warjri bad u Malkos Lyngdoh kiba dei na kajuh ka shnong ki la leit ban khwai doh sha katei ka jaka.
La ïathuh ha katei ka sngi, na ka liang kitei ki nongkhwai ki la pynïeng ruh da ka ïing dara (tent) ha katei ka jaka naba ka don ka jingther jur jong u slap bad ka lyer.
Hynrei, katba kitei ki paralok ki dang bunkam ban pynkhreh ïa ka bam, katei ka ïing kaba ki la pynïeng ka la shah rong noh ha ka lyer shapoh um.
Ha mar katei ka por u Bah Shiningstar mar mar hi u la jngi ban leit shim biang ïa katei ka ïing dara (tent) kaba la shah rong ha ka lyer, hynrei sniewbok pat ba um lah shuh ban ïada ïalade kat haduh ban ngam jyllop syndon.
Shuh shuh la ïoh jingtip ruh ba na ka liang kitei ar ngut ki paralok ki la pyrshang ban ïarap ïa u da kaba ai da u siej ba un snoh bad pyllait im ïalade, hynrei katei ka jingpyrshang ka jong ki ruh ka khlem lah satia ban pyllait ïa u Bah Shiningstar Kharpati na ka jingngam jyllop.
Ïa kane ka jingjia la pyntip noh sha ki bor pulit ka Kyrdemkulai Out Post kiba la pyntip pat sha ki bor jong ka Search and Rescue Team ka Fire & Emergency Service na Shillong, kiba leit sha katei ka jaka bad ïoh ban sei noh ïa ka met jong utei u rangbah uba la khlad na ka jingngam jyllop ha katei ka um.
Hadien ba la dep ban sei ïa ka met na katei ka um, la pynkit noh sha Nongpoh Civil Hospital na ka bynta ban pyndep ïa ka eksamin Post Mortem.
Hynrei na ka liang ki bahaïng ki la kyrpad ïa ki bor ba dei khmih ka distrik ban pyllait ïa ka jingleh post mortem.
Kumta ki bor pynïaid distrik ruh lyngba u Bah Eric Kevin Dkhar, Executive Magistrate ki la pdiang ïa ka jingkyrpad bad aiti noh ïa ka met sha ki bahaïing ba kin pyndep ïa ka jinglehniam khatduh ïa utei u rangbah.
Ka Social and Economic Life Development Department (SELDD) jong ka Khasi Jaiñtia Presbyterian Synod Sepngi lyngba ka Agency for Sustainable Development Initiative (AFSDI) kan pynlong ïa ka Shillong Run- 10K, 2023 ha ka 12 tarik u Nailar mynta u snem ha kane ka nongbah.
Ka phang pdeng jong kane ka jingmareh ka long ‘Run with different abilities" bad ka jingthmu ka long ban pynsngewthuh ïa ki jingeh bad ïa ka jinglong ryngkat dor ki briew ba don jingduna ki dkhot met bad ruh ban pynmih pisa na ka bynta ki projek kiba ka Synod ka la seng na ka bynta ki khynnah kiba don ki jingduna ha ki dkhot met, kata Mairang Vidyajyoti Inclusive Secondary School bad ka Community Based Rehabilitation Centre kiba don ha Mairang lem bad Rev.Amirkha School for Disabled kaba don ha Mawlai.
Ïa kane ka Shillong Run la sdang naduh u snem 2011 haduh 2019.
Ha kine ki khyndai tylli ki snem kiba la dep ka jingpynlong ïa ka Shillong Run ka long kaba ïaid beit ïaid ryntih bad ki nongïashim bynta kiba kham bun ki dei ki khynnah skul wat la ki rangbah ruh ki ïashim bynta bha.
“Naduh u 2020 haduh u 2022 ngim shym la lah ban pynlong na ka daw jong ka khlam COVID-19, hynrei mynta u snem ngi la thmu ban pynlong ha ka rukom pynïaid kaba kham pher," la pynpaw u Rev.S.C Diengngan uba long u Chairman ka AFSDI ha ka jingïalang bad ki nongthoh khubor ha ka sngi Balang ha Shillong Press Club.
U la ïathuh ba na ka bynta kane ka jingmareh, ki nongïashim bynta ki lah ban pynrung kyrteng ïalade lyngba ka Online da kaba shu scan ïa u QR Code’ uba ki la buh ha ki Flyer bad ki Banner.
Katba ka Offline Registration ka long ba ki nongshim bynta ki lah ban leit shim ïa ki Form na ka shlem treikam jong ka KJP Synod Sepngi kaba ha Mission Compound, Shillong.
Shuh shuh u la ïathuh ba la buh ruh ïa bai pynrung kyrteng ha la ki jong ki dor kat kum ki kyrdan ïakob, kata 8-15 snem, 15-18 snem, 18-35 snem, 35- 45 snem, 45- 55 snem bad 55 snem shaneng jong ki shynrang bad kynthei.
“Na ka bynta ki briew ba don jingduna ha ki dkhot met yn don tang ar kyrdan ïalehkai kata hapoh ka 15 snem (Junior) bad shaneng ka 15 snem (Seniors) bad ym donkam ban siew bai pynrung kyrteng ïa ki.
Ïa ka Chest Number la buh da ka Timing Chip ryngkat ki ar tylli ki Timing Machine," la bynrap u Rev.S.C Diengngan da kaba ong ruh ïa ka tarik kaba khatduh na ka bynta ban pynrung kyrteng kan long ha ka 31 tarik mynta u bnai.
Ki lynti na ka bynta kane ka Shillong Run ha ka kyrdan Senior (18 snem shaneng) kan sdang na Parking Lot, Polo Ground – Jingkieng (Polo Bazar) – Lad Lawmali – Jaïaw Jingthangbriew – Jaïaw Mawbynna – Jaïaw St.Joseph – Jaïaw Pdeng – Lad Jaïaw Lansonalane – Jaïaw Shyiap – Riatsamthiah Presbyterian Church – Umsohsun Road – Sani Mandir (GS Road) – 9-Lad – Raj Bhavan – Barik – Dhanketi – Don Bosco Square – Shillong Commerce College – PGT College – B.K.Bajoria School – 4th Furlong – Polo Bazaar bad ban pynkut ha Parking Lot, Polo.
Katba na ka bynta ki Junior (hapoh 18 snem) lem bad ki nongïashim bynta napdeng kiba don jingduna ha ki dkhot met yn sdang na Parking Lot, Polo Ground – Jingkieng (Polo Bazaar) – Lad Lawmali – Jaiaw Jingthangbriew – Jaïaw Mawbynna – Jaïaw St.Joseph – Jaïaw Pdeng – Lad Jaïaw Lansonalane – Jaïaw Shyiap – Riatsamthiah Presbyterian Church – Umsohsun Road – Sani Mandir (GS Road) – 9-Lad – Pegasus – Hotel Polo Towers – Polo Bazaar  bad ban pynkut ha Parking Lot, Polo.
Ki bor pynïaid ki la pynkhreh ruh ïa ki khusnam pisa na ka bynta ki nongjop lem bad ki takma sha ki nongïashim bynta baroh kiba lah pyndep ïa ka jingmareh ryngkat ki syrnod.
“Ngi la pyrshang ban pynheh ïa ki khusnam pisa khnang ban khring ïa ki nongmareh da kaba ngi la buh ïa ka kyrdan ïalehkai naduh 18- 35 snem kum ka Open Category ïa ki shynrang bad kynthei, kata ka long T.50,000/- ïa kiba wan ba nyngkong, T.30,000/- ïa kiba wan ba-ar bad T.20.000/- ïa kiba wan balai.
la kiwei pat ki kyrdan kan don ka trophy ryngkat ki khusnam ba kynthup ia T.5.000/- ïa kiba wan ba nyngkong, T.3,000/- ba-ar bad T.2.000/- kiba wan balai.
".
Wat la ka jingsiang ïa u phlang plastik (artificial turf) hapoh SSA Stadium ha 1st Ground, Polo la lah ban pyndep, hynrei mynta ka la sdang ban wan mih paw ki dak ki shin jong ka jingpyntrei torti ïa ka kam.
Ïa katei ka madan la sdang ban pyntrei naduh u snem ba la lah bad kat kum ka jingpynpaw da u Myntri barim ba dei khmih ïa ka tnat ïalehkai ka Sorkar Jylla u Bah Banteidor Lyngdoh ha u snem ba la dep, la ong ba jingpynlut ka long haduh T.14 klur tam ha ka ban siang ïa u phlang plastik bad ruh ban pynïeng ïa ki jingtbeh ding (flood light) khnang ban lah pynlong ïa ki jingïalehkai phutbol ynda la kem dum.
Kumba ka paw mynta la ïohi tang ka jingsiang ïa u phlang plastik ha kaba dangshen la lah ban pynlong ïa ki jingïalehkai ha la ïing jong ka Shillong Lajong FC na ka bynta ka wat khatduh jong ka Second Division League ha u Jymmang bad ruh ïa ka final jong ka Meghalaya State League ha ka 17 tarik u Jylliew.
Hynrei tang hadien katto katne sngi na ka daw ka jingwan lynshop u slap la ïohi ïa ki dak ki shin jong ka jingtrei torti ha kaba la shu pyndep jubor ïa ka jingsiang ïa u phlang plastik tang namar ban ïoh ïalehkai ka Shillong Lajong FC ïa ka wat khatduh jong ka Second Division League.
La ïohi ruh ba ha ka por ba slap, ka um ka lang halor katei ka madan bad kam shym la rngat wat hadien kumba shiteng kynta ba la rang u slap bad ki rubber sand ki la sdang ban lang tylli shi jaka.
Kane kan shem jingeh bha ïa ki nongïalehkai ha kum kane ka madan namar kam long shuh kaba beit ryntih.
Kat kum ki tyllong khubor la ïathuh ba na ka liang ka Sorkar Jylla kan aiti noh ïa katei ka madan ha ka 15 tarik mynta u bnai sha ki bor ba dei khmih jong ka Shillong Sports Association (SSA).
Haba pyrshang ban kylli na ki dkhot ka SSA kiba la leit ban jurip hi da lade ïa katei madan ki la pynpaw ïa ka jingdiaw ban ïohi ïa kane ka jingpyntrei torti ïa katei ka madan namar kam i long ban pynlong ïa ki lympung ïalehkai bad wat ki nongïalehkai kin shem jingeh bha ban ïalehkai.
Lah ban kdew ba kane ka jingpyntrei torti ïa katei ka madan ka long tang na ka bynta ka jingmyntoi ka Shillong Lajong, kaba ïakhun ïa ki ar tylli ki jingïalehkai ha la ïing (home matches) jong ka Second Division League.
Napdeng ki madan ïalehkai kiba la siang da u phlang plastik hapoh ka Jylla, ka SSA Stadium lem bad ka Kiang Nangbah Stadium kaba ha Jowai ki long ki ar tylli ki madan kiba la shu pyntrei torti.
Nangta kaba lyngngoh ka long wat ki karikor (engineer) jong ka State Sports Council of Meghalaya (SSCM) ki tap matlah ïa la ki khmat halor kane ka jingpyntrei torti.
Ka West Khasi Hills District Badminton Association (WKHDBA) ka la pynkhreh shaid-shaid na ka bynta ka lympung ïalehkai Badminton ba la tip kum ka 38th Meghalaya State Badminton Championship 2023 ka ban long ha sor Nongstoiñ ïa kaba la pynlong da ka Meghalaya State Badminton Association (MSBA).
U Bah S.Lyndem, Working Chairman ka Organising Committee ha kajuh ka por kum u President ka WKHDBA, ha ka jingdonlang ruh u Bah H.K.Thabah (MCS) Chairman ka Organising Committee, u Dr.L.L Mawsor, Organising Secretary, Bah G.J.L.Sangriang, Chairman Media cum Publicity Committee haba ïakren ha ki lad pathai khubor ha ka sngi Balang u la ong ba ïa katei ka lympung yn pynlong ha Indoor Stadium Nongstoiñ ha ka 2 tarik haduh ka 5 tarik u Nailar mynta u snem.
Shuh shuh u la ïathuh ba ïa kane ka lympung la pynïaid bad pdiang da ka WKHDBA ha ka jingïatreilang bad ka MSBA.Nangta u la pynpaw ba ha kane ka kynti kaba mynta la khmih lynti ba ki nongïalehkai na baroh ki 12 tylli ki distrik ka Jylla kin wan ïashim.
U la ong ruh ba ka tarik kaba khaduh ban pynpoi ïa ka jingpynrung kyrteng kan long ha ka 20 tarik u Naitung 2023 bad ïa ka jingpynrung (entries)  ki hap ban phah sha u General Secretary ka MSBA.Nalor kane, u la ong ba ha kane ka lympung kin don haduh san tylli ki kyrdan ïalehkai kita ki long ka Under-13, Under-15, Under-17, Under-19 bad Senior jong ki kynthei bad shynrang.
Nalor kata, u la ong ba ka jingpynkhreh ka long kaba la ïaid shaid-shaid bad na ka bynta kane ka lympung ki don lai tylli ki courts bad ka jingpynkhreh ïa ka stadium ka la ïaid shakhmat namar ba ha kine ki snem ba la dep haba peit ïa ka jinglong jingman jong ka stadium shisha ka la i noh mynsiem namar ka ka jingbym biang ha ka bording bad kiwei ki jingdonkam.
Kumta na ka liang ki nongïalam ka MSBA ki la leit ban kyrpad ïa ka State Sport Council of Meghalaya bad ha ka por ba lyngkot ki la lah ban pynbiang ïa baroh ki jingdonkam.
Mynta ka kam ka la ïaid shaid-shaid bad khmih lynti ba ha shwa ban sdang kane ka lympung yn lah ban pyndep ïa baroh ki jingdonkam.
U la ïathuh ruh ba ka jingsam khusnam sha ki nongjop ha kane ka lympung kan long da ka song pisa ka ban kot haduh T.1 lak nalor ki trophy bad ki syrnod.
Ka khlur ïalehkai kaba bata ka kyrdan ba-ar ha ka pyrthei ka Aryna Sabalenka ka la jam sha ka semi-final ha ka Wimbledon hadien ba pynliem noha ka ’theialehkai na America ka Madison Keys da 6-2, 6-4 ha ka sngi Balang ha London.
Kane ka ’thei ïalehkai kaba dang 25 snem ka rta na Belarus kan pynkhreh banakhun semi final pyrshaha ka Ons Jabeur, kaba la lah ban pynliema ka lahduh jong u snem ba la dep, ka Elena Rybakina.
Ha kane ka jingakhun quarter final ka Sabalenka ka laakhun tyngeh naduh kaba sdang ha kaba kam shym la ailada ka Keys.
Kane ka lahduh jong ka Australian Open ka laai bteng banakhun tyngeh bad ha kaba kut ka la lah ban khur syndona ka jingjop.
“Ka long ka jingakhun kaba eh bad nga sngewkmen ban wanphai biang sha ka semi-final.
Kumta nga khmih lynti banalehkai kham bha shuh shuh bana kaba long ha ki por ba la leit," la ong ka Sabalenka.
Kum ban shu pynkynmaw ha u 2021, ka la shah rem ha ka Karolina Pliskova ha ka jingakhun semi final.
“Ka Madison ka long ka ’theialehkai kaba kynsai, hynrei nga sngewkmen eh ban wanphai biang da ka jingjop na ka 2-4, 0-40 ha ka ‘set’ ba ar," ka la bynrap.
Ka rangapkol ka Mawlai SC, u Neithovilie Chalieu u la leit phai biang sha ka klob barim, ka Shillong Lajong FC.Kane ka long ban pynkhreh ïa ka lympung ïalehkai I-League jong ka aïom ka ban wan.
Une u rangïalehkai ba dang 24 snem ka rta na Nagaland, u la ïoh ban ïalehkai nyngkong eh na ka Shillong Lajong ha ka I-league jong ka aïom ïalehkai 2018-19 kum u rangapkol ba nyngkong.
Hynrei ha ujuh u snem kane ka kynhun ka la shah pynhiar kyrdan noh na ka I-League bad ka shimpor haduh saw snem ba kan wanphai biang sha kane ka lympung ryngkat bad ka Delhi FC.Hadien ba ka Shillong Lajong ka la shah pynhiar kyrdan, u Neitho u la leit pynïasoh sha ka Ryntih Football Club bad u la ïoh ban ïalehkai ha ka Second Division League, hynrei kane ka kynhun kam shym la lah rung sha ka I-League.
Ha u snem 2021, u Neitho u la soi kontrak bad ka Mawlai SC kaba la rah ïa ka nam lahduh ha ka Shillong Premier League jong ka aïom ba la dep.
Lah ban pynkynmaw, u Neitho u dei u rangïalehkai uba la paw lyngba ka shlem ai jinghikai jong ka Shillong Lajong, kaba la rah ïa ka nam lahduh ha ka U-18 I-league ha u 2018.
Utei u rangïalehkai u la ïadon bynta ban khur ïa ka jingjop ha ka U-21 Dr T Ao Trophy na ka bynta ka Nagaland ha u 2018.
U la ïadon bynta ruh ban khur jingjop na ka bynta ka skul na Nagaland ha ka U-14 Subroto Cup ha u 2012 nalor kiwei pat ki lympung.
Halor kane ka jingpynïasoh biang sha ka Shillong Lajong, u Chalieu u la ong, “Nga la soi bad kane ka klob namar ka Shillong Lajong ka dei ka klob kaba nyngkong eh bad borabor kane ka ju wan ha ki jingmut jingpyrkhat jong nga.
Ka Shillong Lajong ka la plie lad ïa nga ba ngan ïoh ban ïashim bynta wat la ngam shym la poi pyrkhat.
"Lyngba kane ka jingsoi ïa ka kontrak kaba thymmai, une u rangïalehkai u la khmih lynti ba un ïalehkai bha ha ka Durand Cup, I-league bad ruh ba shisien ka sngi un ïoh ïa ka lad ban ïalehkai na ki klob ISL ha ka lawei ka ban wan.
Kano kano ka nongbah ne ka jaka sor ka don beit kata ka ‘Night Life’ kaba ki khot ha ka ktien nongwei lane ka jingim, jingïaid bad ka jingïadie ïathied ha ka por miet.
Ka sor Shillong kat nang mih ki snem ka la nang kylla, bad kata ka ‘Night Life’ ruh ka la don ha kane ka nongbah jong ka Meghalaya.
Ki jingkylla ki ju wan katkum ka jingdawa jong ka por.
Ka jingwan tuid jong ki nongjngoh kai pyrthei sha kane ka sor kam dei kaba kai ha ka shi sngi, taïew bad bnai.
Dei kine nalor ki trai ri trai muluk kiba long kiwei na kiba pyntyllun ïa ka ïoh ka kot ha kane ka jylla.
Lada ka pisa kam tyllun, ka ïoh ka kot kan ym kiew.
Katba ka sorkar ka nang pynshlur ïa ki briew kiba nabar ban wan jngohkai ïa ka jylla, kajuh hi ka sorkar ka pynduh mynsiem, pynduh ja ïa kiba kamai jakpoh.
Ka hukum jong ka Deputy Commissioner ka East Khasi Hills ban phah khang ïa baroh ki dukan ha sor Shillong shwa ka 10 baje mynmiet ka la pynbitar lep ïa ki nongdie jingbam khamtam kiba don ha Khyndailad.
Tang kiba mad ïa ka jingshah ktah ha kane ka hukum ki sngewthuh ïa ka jingkthang.
Kane ka hukum ka wan hadien ba ka jingïakynad ha Laitumkhrah ha kine ki khyndiat sngi hapdeng ki ar kynhun kaba la ïalam shaduh ka jingshah thang jong kawei ka kali pulit hapoh ka thanat Laitumkhrah.
Kaei kaba la jia ka dei ka kam runar kaba ki pulit ki hap ban tohkit ïa kiba donkti.
Tangba kaei ka jingïadei hapdeng ka jingshah thang ka kali pulit ha Laitumkhrah bad ki dukan? Hato dei ki nongdie dukan kiba pynshit ïa ki briew ba kin ïakynad para ma ki? Kam pat don kano kano ka sabut kaba biang ban pyni ba ki dukan ki dei ki daw bah jong ki jingsniew kiba kynrei ha sor Shillong.
Ngi sngewthuh ruh ba ki don da ki spah ngut ki briew kiba kamai jakpoh da kaba die ja, sha, doh syang bad kiwei ha Khyndailad ha ka por mynmiet nalor kiwei pat ki jaka.
Ngim pat ïakren ïa ki khun ki kti bad ki bahaïing hasem kiba shaniah na ka kamai kaba mih na kane ka jingdie jingbam bad kiwei ha ka por mynmiet.
Hooid, ki ju don ki nongwan bam ne nongwan thied kiba la shoh khawiang bad kiba thaw jingkulmar hangne hangtai.
Tangba ka sngewdei pat mo ban kynnoh ïa ki nongdie dukan ba ki dei ka daw jong ka jingmih ki jingkulmar?Ngim lah sngewthuh ïa ka rukom treikam jong ka sorkar kaba kwah ba ki briew kin wan shane bad ha kajuh ka por kaba kwah ban khang ïa ki trai shnong ba kin shong die jingdie katba ki sngewbit.
Bun ruh kiba sngewtynnad ban bam ïa ki jingbam ba die ha surok lane ‘Street Food’ na ki daw bapher-bapher.
Kita ruh mynta ki la duh lad ban bam bad lada kim pat sngewthngan ruh, kin hap ban ïa leit thied ne bam noh shwa ka por 10 baje mynmiet ïoh lap ba duh ei! Wat ki nongwan jngohkai pyrthei ki sngewtynnad ban bam ïa kine ki jait jingbam khamtam ba mynta ki don kiba die jadoh bad kiwei ki jingbam ba shet hi da ki trai ri trai muluk.
Ki don ki bym don por ban leit bam ha ka por mynsngi bad ki ïoh lad tang ha ka por mynmiet.
Ym baroh uba leit kai ha ka por mynmiet u dei u riewsniew.
Ki bun ruh kiba bha.
Lada kam dei kumta, ngin ïohi ïa ki jingjia ba triem jan man la ka miet ha kylleng sawdong.
Ban shu tharai sniew ïa baroh kam dei.
Ha ka jingshisha ka dei ka kamram jong ka sorkar ban pynbiang ïa ki pulit bad kiwei ki bor pahara ha ki jaka ïew kum ka Khyndailad wat ha ka por mynmiet ruh khnang ba kan don ka jingshngaiñ.
Ïa kiba leh kam sniew, dei ban kem beit.
Hynrei wat pyndik ïa kiba kamai jakpoh.
Lada ktah ïa kine kiba kamai da ka lynti kaba hok bad ba dei, ka sorkar ka la leh aïu pat ïa kita ki ‘High-Level’ kiba ïaid mynmiet ban pynpoi tuh ïa u dewïong? Ka sorkar ka don jubab halor ki ‘High-Level’ haba ka wan pynwit ïa ki duk ki suk? Ïa ki ‘High-Level’ ka sorkar kam nud ban leh eiei namar ka ïadonkti lang katba ka ñion naphang ïa ki duk ki rangli kiba kamai jakpoh ha ka lynti kaba dei.
Namarkata, ngi lah ban ong ba sniewbok ei ki nongdie jingdie ha Khyndailad namar kim dei satia ki dkhot jong ka kynhun ‘High-Level’.
Ba kin da dei kita ki ‘High-Level’ ka sorkar kan ym nud ban leh eiei.
Ki kam sniew kam smeh kin mih beit lada khang dukan ha ka por 10 baje mynstep lane 10 baje mynmiet lane lada khang baroh shirta ruh.
Kiba leh ïa ki kam sniew ki don beit la ki jong ki rukom treikam kumno ban ïoh leh ïa kata ka kam kaba ki thmu.
Ki kam sniew kim don jingïadei eiei bad ka jingplie ne jingkhang ïa ki dukan.
Ka dei ka kamram jong ki pulit ban ïada ïa ki kam sniew bad ban khtong ïa ki riewsniew bad ka dei ka kamram jong ka sorkar ban ym knieh ïa ka jakpoh jong ki nongshong shong.
Tangba ngi dei ban sngewthuh ba ha kaba kut hi, uba ïap u dei beit u baduk.
U Myntri Sorkar Pdeng ba dei khmih ia ki Tnat Kam Pohiing bad Cooperation, u Amit Shah un plie ïa ka jingialang ba la tip kum ka “Strengthening PACS through FPOs" kaba shi sngi ha New Delhi ha ka 14 tarik Naitung, 2023.
Ka jingthmu jong ka jingïalang kalong ban iamir jingmut ia ki rukom ban pynkhlaiñ ïa ki Primary Agricultural Credit Society (PACS) lyngba ki Farmer Producer Organisation (FPO).
Ha kane ka jingïalang yn sakhi ïa ka jingiashim bynta jong ki riewshemphang ha kane ka kam kumjuh ruh ki dkhot na ki FPO ha kylleng ka ri.
Ia ka jing-ïalang la pynlong da ka National Cooperative Development Corporation (NCDC) ha ka jingïatreilang bad ka Tnat Cooperation jong ka Sorkar Pdeng.
Namar ba ki long ki kynhun ba seng da ki nongrep, kiba plié lad ïa ki ban lum lang ia ki jingdon jingem bad kyntiew ïa ka bor pan dor jong ki, ki FPO ki long kawei na ki lad ba kongsan tam na ka bynta ka jingkylla ha ki kam rep.
Khnang ban pynurlong ïa ka thong jong u Myntri Rangbah duh, u Narendra Modi ha kaba ïadei bad ka “Sahkar se Samriddhi" ryngkat bad ki sienjam jong u Myntri Sorkar Pdeng ba dei khmih ïa ki Tnat kam Pohiing bad Cooperation, u Amit Shah, dang shen la shim ïa karai ban thaw 1100 tylli ki FPO ba thymmai ha kaba ïadei bad ki kam Cooperative.
Lyngba ka sienjam ba kongsan jong ka Tnat Cooperation, ka Tnat ka rep ka riang jong Sorkar Pdeng dang shen ka la wanrah shuh shuh iaki block sha ka NCDC ban thaw bad kyntiew 1100 tylli ki FPO ha kaba ïadei bad ki kam Cooperative lyngba ka jingpynkhlaiñ ia ki PACS hapoh ka skhim ban kyntiew ïa ki kam Cooperative bad ai ka jingkyrshan ïa ki nongrep kiba rit ba ria bad kiba kham duna ka ioh ka kot.
Hapoh ka Skhim FPO, la ai jingiarap pisa T.33 lak sha man ka FPO.Shuh shuh, ka jingïarap pisa kaba T.25 lak man kawei ka FPO la ai sha ki Cluster Based Business Organization (CBBO) ban kyntiew bad kyrshan ia ki FPO.Ki FPO ki don ka bynta kaba kongsan ban pynlong ïa ki kam rep kiba ïaineh bad kiba kyntiew ïa ki lad kamai kajih bad ïa ka jingim jong kito kiba shaniah ha ka kam rep.
Ki iarap ia ki nongrep kiba rit ba ria bad kiba kham duna ka ioh ka kot ban ioh ïa ki dor kiba biang, pynduna ka jinglut ha ka jingpynkit ia ki mar, bad kyntiew ka jingpynmih ia ki mar rep.
Ka Sorkar ka la trei na ka bynta ka jingïasoh jong ki PACS ha ka skhim FPO ban iarap ïa ki nongrep ban pynïar ïa ki kam jong ki kum ka jingpynpoi ïa ki mar ba donkam, ki tiar na ka bynta ki kam rep bad ka jing-shna ïa ki mar bam bad ka jingkyntiew ia ki mar kynthup ka jingpynkhuid, ka jingpeit bniah, ka jingpynbeit, ka jingbuh, ka jingpynkit ïa ki mar bad kiwei kiwei.
Ki PACS ki don ki dkhot kumba 13 klur ki nongrep kiba ioh shim ram ba duna samoi bad ka jingsam ia ki symbai, ki sboh bad kiwei kiwei.
Mynta, palat 86% ki nongrep ha ka ri ki dei kiba rit ba ria bad kiba kham duna ka ioh ka kot.
Namar, ka don ka jingdonkam ban ïarap ïa kine ki nongrep ban ioh ïa ka teknoloji kaba katkum ka juk mynta, ka jingioh ram, ka jingpyndonkam ïa ki mar ba kham bha bad kham bun ki iew ban ai jingmyntoi ïa ki ban pynmih ïa ki mar kiba bha, ka sorkar ka ladep shim ia ki rai ban pynshlur ia kine ki nongrep ba ïasoh bad ki PACS ban thaw ïa ki FPO.Halor kane, la pyllait ia ka Skhim jong ka sorkar pdeng “Formation and Promotion of 10,000 Farmer Producer Organizations (FPOs)" hapoh ka jingkyrshan jong ka Tnat ka rep ka riang jong ka sorkar Pdeng.
Ka NCDC kadei ka kynhun kaba pyniaid ïa ki kam hapoh ka Tnat Cooperation da ka jingthmu ban saiñdur, ban kyntiew, bad bei tyngka ïa ki cooperative na ka bynta ban kyntiew ia ka jingpynmih ia ki mar rep bad ka jingwanrah ïa ki kam hadien ka por lum ïa ki mar rep.
